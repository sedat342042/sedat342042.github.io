<?xml version="1.0" encoding="UTF-8" standalone="no"?><html xmlns="http://www.w3.org/1999/xhtml" xmlns:epub="http://www.idpf.org/2007/ops">
<head>
	<title>Marie Antoinette</title>
	<link href="main.css" rel="stylesheet" type="text/css"/>
<meta name="Adept.resource" value="urn:uuid:60791d9f-e32d-4515-8960-594a479c0671"/>
</head>
<body class="chapter epub-type_chapter">
	<div class="container html5_section">
		<h1>Son çaba</h1>
		<p>Conciergerie, “ölümün bu kabul salonu”, devrimin bütün hapishaneleri içinde en sıkı kurallara sahip olanıdır. Duvarları delinmez, yumruk kalınlığındaki kapıları demirlerle takviyeli, her penceresi parmaklıklı, her koridorunda bir bariyer, etrafından koca koca nöbetçi bölükleriyle bu eski mi eski binanın duvarlarındaki harç Dante’ nin şu sözüyle karılmış gibidir: “Bırakın, kaybolsun bütün umut...” Yüzyıllardan beri kendini kanıtlamış, terör döneminin kitleler halindeki mahkûm sevkıyatından sonra da yedi kat ağırlaştırılmış bir kontrol sistemi dış dünyayla her türlü bağlantıyı olanaksız kılar. Ne bir mektup ulaştırılabilir ne bir ziyaretçi kabul edilebilir; çünkü gözetleme personeli burada, Temple’daki gibi acemi bekçilerden değil, işinin ehli, bütün hilelere karşı şerbetli gardiyanlardan kuruludur; ayrıca, sanıkların arasına <em>mouton</em><a class="si-noteref epub-type_noteref" href="#f228" id="ref_f228">228</a> denen profesyonel ispiyoncular karıştırılmaktadır, ki bunlar her kaçma denemesini ilgili makamlara önceden bildirecektir. Bir sistem nerede yıllarca, onyıllarca sınanıp yerleşecek zamanı bulmuşsa, orada tek kişi için direnç göstermek umutsuz görünür.</p>
		<p>Fakat böyle kolektif şiddete karşı da esrarengiz bir teselli vardır: Tek insan, eğer boyun eğmezse ve kararlıysa, sonunda, hemen her zaman, her sistemden güçlü çıkar. İnsani olan, kararlılığı kırılmadığı sürece, kâğıttan emri yok edecektir; Marie-Antoinette’in durumunda da böyle olur. Daha birkaç gün sonra Conciergerie’de de, kısmen isminin yaydığı o acayip sihrin, kısmen kişi olarak tavrındaki yüceliğin verdiği güçle, kendisini gözetleyecek olan bütün insanlar onun dostu, yardımcısı, hizmetçisi olmuştur bile. Bina sorumlusunun karısının, aslında kendine verilen görev bakımından, odayı süpürüp kaba bir yiyecek temin etmekten başka bir şey yapması gerekmemektedir. Fakat o, Kraliçe için, insanın içini titreten bir özenle en seçme yemekleri hazırlar, saçını yapmayı teklif eder; şehrin başka bir semtinden her gün, Marie-Antoinette’in tercih ettiği içme suyundan bir şişe getirtir. Bina sorumlusu kadının yardımcısı kız ise hiçbir fırsatı kaçırmaz, mahpusun yanına koşuverip kendisinin bir hizmette bulunup bulunamayacağını sorar. Ya o sıkı jandarmalar, burma bıyıklı, şakır şukur eden palalar taşıyan, bütün bunları aslında yasaklaması gereken jandarmalar ne yapar? Kraliçe’ye her gün –bir sorgunun zaptı bunu göstermektedir– gönüllü olarak, pazardan kendi paralarıyla aldıkları çiçekleri getirip zindan hücresine koyarlar. Mutlu zamanlarında onca nefret edilen Kraliçe’nin şimdiki haline karşı insanın içini titreten bir gönül yakınlığı duyanlar, felakete burjuvalardan çok daha yakın yaşayan alt tabaka insanları olur. Conciergerie’nin yakınındaki pazarda satıcı kadınlar tavuğun ya da sebzenin kraliçe için olduğunu duyunca, itinayla en iyi parçaları seçmektedir ve Fouquier-Tinville de mahkeme sırasında, kraliçeye Conciergerie’de, Temple’da olduğundan daha çok kolaylık gösterildiğini şaşırarak ve kızarak öğrenecektir. Tam da ölümün en zalimcesine hüküm sürdüğü yerde, insanlarda da bilinçdışı bir savunma olarak, insaniyet yükselmektedir.</p>
		<p>Marie-Antoinette gibi o kadar önemli bir devlet mahkûmu için bile gözetlemenin böylesine gevşek yapılmış olması, önceki kaçma denemeleri göz önünde bulundurulursa, insana başlangıçta şaşırtıcı gelir. Fakat bu hapishanenin başmüfettişinin, yardım elini daha Temple komplosunda işin içine sokan limonata tüccarı Michonis’den başkası olmadığı hatırlanırsa, durum daha iyi anlaşılır. Baron de Batz’ın milyonunun o kandırıcı parıltısı Conciergerie’nin kalın taş duvarlarını bile delip geçmekte, Michonis hâlâ o cüretkârca çifte rolünü oynamaktadır. Her gün görevine sadık ve sert bir hava içinde kraliçenin odasına girmekte, demir parmaklıkları yoklamakta, kapıları sınamakta ve titizce bir özenle bu dolaşmalarını Komün’e rapor etmekte; Komün de gardiyan olarak, bekçi olarak böylesine güvenilir bir cumhuriyetçiyi görevlendirdiği için kendini mutlu saymaktadır. Fakat Michonis gerçekte hep, jandarmaların odadan çıkmasını bekler, sonra Kraliçe’yle neredeyse iki arkadaş gibi sohbet eder, ona Temple’dan çocuklarıyla ilgili, hasretle beklediği haberleri aktarır; hatta arada sırada, ister para hırsından olsun, ister iyilikten, Conciergerie’yi teftiş ederken, bir meraklıyı içeri sokar, bir kere bir İngiliz adam ya da kadın, belki o uçuk fikirli Mrs. Atkins’i, bir kere, Kraliçe’nin son günahını çıkardığı söylenen yeminsiz bir rahibi, bir kere Carnevalet Müzesi’ndeki resmî borçlu olduğumuz ressamı. Ve sonunda, uğursuzluk bu ya, gayretkeşliğiyle bütün bu özgürlükleri ve kolaylıkları bir çırpıda yok eden o cüretkâr çılgını.</p>
		<p class="gap">Adı <em>Affaire de l’œillet</em>, “karanfil komplosu” olarak bilinen ve Alexandre Dumas’nın sonradan büyük bir romana çevirerek anlattığı bu hikâye karanlık bir hikâyedir; bütün sırlarını çözmeyi herhalde artık kimse başaramayacaktır; çünkü mahkeme dosyalarının bildirdiği yetersizdir, kendi kahramanının anlattığında ise bir böbürlenme havası sezilir. Şehir Meclisi’nin ve Hapishaneler Başmüfettişi Michonis’nin dediklerine inanılacak olursa, bütün skandal, hiçbir önem taşımayan bir olaydan ibarettir. Kendisi bir keresinde arkadaşlarıyla bir akşam yemeğinde, her gün hapishanede Kraliçe’nin yanına uğramakla görevli olduğunu anlatmıştır. O zaman bu yabancı, adını bilmediği bey, çok meraklı görünmüş ve bir defasında yanında gelip gelemeyeceğini sormuştur. O da, keyfi yerinde olduğundan, önünü ardını araştırmamış ve bu beyi bir kere teftişe çıkarken yanına almıştır; tabii, Kraliçe’yle tek bir sözcük bile konuşmaması koşuluyla.</p>
		<p>Fakat Baron de Batz’ın sırdaşı olan Michonis gerçekten, göründüğü kadar safdil midir? Gerçekten, gizlice Kraliçe’nin hücresine sokacağı bu yabancı adamın kim olduğunu soruşturmak zahmetine girmemiş midir? Girseydi, bu adamın Marie-Antoinette’in iyi tanıdıklarından, Şövalye Rougeville –20 Haziran’da Kraliçe’yi hayatını ortaya koyarak savunan asilzadelerden biri– olduğunu öğrenirdi. Fakat görüldüğü kadarıyla Michonis, Baron de Batz’a merdiveni tutan kişidir ve bu yabancıya niyetinin ne olduğunu pek inceden inceye sormaması için elinde iyi ve her şeyden önce pırıl pırıl nedenleri vardır; herhalde komplo, arada silinmiş olan izlerin bugün görmemize olanak sağladığından çok daha fazla ilerlemiş bulunmaktadır.</p>
		<p>Neyse, 28 Ağustos günü hapishane hücresinin kapısında anahtar demetinin şıngırtısı duyulur. Kraliçe ve jandarma ayağa kalkarlar. Zindanın kapısı açıldığında Kraliçe ilk anda hep irkilmektedir; çünkü resmî makamların her ziyareti kendisine haftalardır, aylardır kötü haberler getirmiştir. Fakat hayır, gelen yalnızca Michonis’dir, gizli dost, bu defa yanında mahpusun hiç dikkat etmediği, yabancı bir bey vardır. Marie-Antoinette derin bir nefes alır; Michonis’yle sohbete başlar ve çocuklarını sorar: Annenin ilk ve ısrarla sorduğu onlar olmaktadır. Michonis dostça bir yanıt verir, Kraliçe neredeyse neşelenmiştir: Sükûtun gri camdan fanusunun kırıldığı, herhangi birine karşı çocuklarının adını ağzına alabildiği bu pek az dakika onun için hep bir tür mutluluk olmaktadır.</p>
		<p>Fakat Marie-Antoinette birdenbire ölü gibi sararır. Bir saniye sararır. Sonra birden yanaklarına kan hücum eder. Titremeye başlar, dik durmakta zorlanmaktadır. Şaşkınlığı büyüktür, Rougeville’i, sarayda yüzlerce kez yanında yer almış olan ve kendisinden her türlü cüretkârlığın beklenebileceğini bildiği bu adamı tanımıştır. Nedir –zaman bütün bunları düşünemeyecek kadar hızla akıp gitmektedir– ne demektir bu emin ve güvenilir dostun birdenbire hücresinde belirmesi? Kendisini kurtarmak mı istemektedirler? Bir şey söylemek mi? Bir şey ulaştırmak mı? Rougeville’le konuşmaya cesaret edemez, jandarmalar ve bakıcı kadından korkusundan, dikkati çekecek ölçüde yüzüne bakmaya bile cesaret edemez ama yine de, adamın kendisine durup durup anlamadığı bir işaret verdiğini fark eder. Mutluluk verici ve aynı zamanda heyecanıyla eziyet edici bir şeydir, aylardan beri ilk defa yanında bir habercinin olduğunu görüp de haberini anlayamamak; şaşkınlığa uğrayan kadın gittikçe artan bir şekilde huzursuzlanır ve kendini ele vermekten korkar.</p>
		<p>Belki Michonis, bu şaşkınlığın farkına varmıştır; her neyse, aklına başka hapishane hücrelerini de gezmesi gerektiği gelir ve alelacele yabancıyla birlikte çıkar gider, fakat tekrar uğrayacağını da açık bir şekilde belirtir.</p>
		<p>Marie-Antoinette, yalnız kalmıştır –dizleri titremektedir– oturur ve kendini toplamaya çalışır. İki adam tekrar yanına geldiğinde o ilk şaşırmış halinden daha dikkatli, sinirleri daha sakin bir şekilde her işarete, her jeste dikkat etmeye karar verir. Ve gerçekten, bir daha gelirler, tekrar anahtarlar şıngırdar, tekrar Michonis, Rougeville’le içeriye girer. Şimdi Marie-Antoinette tekrar gücünü emri altına almıştır. Bir yandan Michonis’yle konuşurken, Rougeville’i daha keskin, daha uyanık, daha sakin bir şekilde gözler ve aniden, çabuk bir hareketten, Rougeville’in sobanın arkasındaki köşeye bir şey attığını fark eder. Kalbi çarpmakta, haberi okumak için sabırsızlanmaktadır; Michonis ile Rougeville odadan çıkar çıkmaz soğukkanlılıkla, bir bahane bulup jandarmayı arkalarından gönderir. Gözetlenmediği bu bir dakikadan faydalanıp o nesneyi bulup çıkarır. Ne? Yalnızca bir karanfil mi? Fakat hayır, karanfilin içinde katlanmış bir pusula vardır. Açıp okur:</p>
		<div class="letter html5_section">
			<p>Velinimetim, </p>
			<p>Sizi asla unutmayacağım, size fedakârlığımı ispat için daima, her çareyi arayacağım. Çevrenizdekiler için üç ya da dört yüz Louis altınına ihtiyacınız varsa size gelecek cuma getireceğim.</p>
		</div>
		<p>İnsan bu bahtsız kadının bu umut mucizesini yaşadığı anda ne hissettiğini tasavvur edebiliyor. Bir kere daha, üzerindeki karanlık kubbe sanki bir meleğin kılıcıyla yarılmışçasına açılmıştır. Ölüler evinin o dehşetinin, ulaşılmazlığının orta yerine, yedi ya da sekiz sürgülü kapıdan, bütün yasaklara inat, Komün’ün bütün önlemleriyle alay edercesine, onun adamlarından biri, Louis şövalyelerinden, yakından tanıdığı, güvenilir bir kralcı içeri girebilmiştir; şimdi kurtuluş yaklaşmış demektir. Hayatını bir adım kala uçurumdan kurtarmak için elbette Fersen’in sevgili elleri örmüştür bu ağı, elbette son zamanlarda güç kazanmış olan, tanımadık yardımcıların katkısı olmuştur. Bu artık kaderine razı olmuş, ak saçlı kadına birdenbire yeniden cesaret ve yaşama kararlılığı gelir.</p>
		<p>Cesaretlenmiştir artık, hatta işin kötüsü fazla cesaretlenmiştir. Güven duymaktadır ve maalesef çok fazla güven duymaktadır. O üç yüz ya da dört yüz altını, bunu hemen anlar, odasındaki jandarmalara yedirecektir; kendisine düşen yalnızca budur, işin gerisini dostları getirecektir. Aniden alevlenen iyimserliği içinde hemen işe girişir. Kendisini ele verebilecek olan pusulayı didik didik yırtıp atar ve yanıtını hazırlar. Gerçi elinden tüyü, kurşunkalemi, mürekkebi almışlardır, yalnızca bir parça kâğıdı vardır daha. Onu alır ve –çaresizlik insanı mucit kılar– yanıtını harf harf, mektup kâğıdına dikiş iğnesiyle delerek işler; tabii sonradan başka iğne delikleriyle okunmaz hale getirilmiş bu kâğıt bugün hâlâ, anı olarak saklanmaktadır. Bu pusulayı, büyük bir ödül vaat ederek, bir daha gelirse o yabancıya iletmesi için jandarma Gilbert’e verir.</p>
		<p>Bu noktada skandalın üstüne karanlık çöküyor. Anlaşılan, jandarma Gilbert içten içe bir kararsızlık çekmiştir. Üç yüz-dört yüz Louis altınının onun gibi zavallı bir şeytan için ayartıcı bir ışıltısı vardır; ama giyotinin bıçağı da ürkütücü bir şekilde ışıldamakta, pırıldamaktadır. Bu zavallı kadına acımaktadır fakat işini kaybetmekten de korku duyar. Ne yapmalı? Kraliçe’nin verdiği görevi yerine getirmek, cumhuriyete ihanet etmek demek olacaktır; onu ihbar etmekse bu zavallı, bedbaht kadının güvenini kötüye kullanmak. Böylece, bu dürüst jandarma önce orta yolu seçer, bina sorumlusunun karısı, her şeye gücü yeten Madam Richard’a açılır. Bak hele, Madam Richard da aynı çaresizliğe ortak olur. O da susmaya cesaret edemez, o da açıkça konuşmaya cesaret edemez ve hele böyle kelleyi koltuğa alırcasına bir komploya katılmaya hiç cesaret edemez; herhalde onun kulağına da çoktan, Batz’ın milyonlarının gizli çıngırağı çalınmıştır.</p>
		<p>Sonunda Madam Richard da aynı jandarmanın yaptığını yapar: İhbar etmez ama tamamen de susmaz. O da aynı jandarma gibi sorumluluğu başkasına aktarır ve gizli pusula hikâyesini, yüz yüze bir konuşma sırasında yalnızca şefi Michonis’ye anlatır ve bu haber üzerine Michonis’nin benzi atar. Michonis, Rougeville’in şahsında kraliçenin bir yardakçısını getirdiğini daha önce fark etmiş midir, yoksa bunu ancak o an mı öğrenmiştir? Komploya baştan mı dahil edilmiştir, yoksa Rougeville, onu budala yerine mi koymuştur? Her neyse, birdenbire iki kişinin daha bu sırra ortak olması hoşuna gitmez. Büyük bir sertlik gösterisiyle zavallı Madam Richard’dan o şüpheli kâğıdı alıp cebine sokar ve ona bu konuda konuşmamasını emreder. Böylece Kraliçe’nin düşüncesizliğini telafi ettiğini ve bu kritik olayı başarıyla kapattığını ummaktadır. Tabii ki rapor filan vermez; aynı birinci seferde, Batz komplosunda yaptığı gibi, iş tehlikeli olur olmaz içinden sessizce sıyrılır.</p>
		<p>Bütün hepsi iyidir, güzeldir. Fakat işin kötüsü, bu olay jandarmayı rahat bırakmamaktadır. Bir avuç altın belki dilini bağlayabilecektir, fakat Marie-Antoinette’in parası yoktur ve adam yavaş yavaş kellenin gideceğinden korkmaya başlamıştır. Beş gün boyunca (olayda şüphe çeken ve açıklanması mümkün olmayan budur) arkadaşlarına ve makamlara karşı cesaretle, tek sözcük etmemecesine sustuktan sonra, nihayet 3 Eylül günü üstlerine rapor verir; hemen iki saat sonra Şehir Meclisi’nin komiserleri heyecan içinde Conciergerie’ye koşar ve konuyla ilgili herkesi sorguya çekerler.</p>
		<p>Kraliçe önce inkâr eder. Kimseyi tanımış değildir, birkaç gün önce bir şey yazıp yazmadığı sorusuna ise soğukkanlılıkla, elinde yazmaya yarayacak bir şey olmadığı yanıtını verir. Michonis de başlangıçta bihaber ayaklarına yatar ve ilk ağızda, herhalde çoktan rüşvetini almış olan Madam Richard’ın susacağını umar. Fakat kadın pusulayı ona verdiğini iddia etmektedir, demek ki çıkarıp vermesi gerekecektir (fakat akıllılık etmiş, metni önceden, eklediği iğne delikleriyle okunmaz hale getirmiştir). Ertesi gün, ikinci sorguda Kraliçe direnmekten vazgeçer. O adamı Tuileries’den tanıdığının ve kendisinden karanfil içinde bir pusula alıp cevaplandırdığının doğru olduğunu açıklar, yaptıklarını ve suçunu inkâr etmez.</p>
		<p>Fakat büyük bir fedakârlıkla, kendini uğruna feda etmeye kalkan adamı korur, Rougeville adını anmaz, bu muhafız subayının adını hatırlamadığını iddia eder; büyüklük gösterip Michonis’yi kollar ve böylece onun da hayatını kurtarır. Fakat yirmi dört saat sonra Şehir Meclisi ve Emniyet Komisyonu, Rougeville adını öğrenmişlerdir; polisler bütün Paris’te boş yere, Kraliçe’yi kurtarmak isteyen ve aslında onun mahvına mührü basan adamı arar.</p>
		<p class="gap">Sonra bu komplo, beceriksizce başlanmış haliyle, Kraliçe’nin kaderini alabildiğine hızlandırır. Şimdiye kadar kendisine ses çıkarılmadan tanınmış olan hoşgörü bir çırpıda sona erer. Sahip olduğu her şey elinden alınır: son kalan yüzükleri, hatta ta Avusturya’dan, annesinin son hatırası olarak getirdiği küçük altın saat ve çocuklarının şefkatle sakladığı saçlarının bulunduğu küçük madalyon. Tabii ki, Rougeville’e yazdığı pusula için kullandığı bütün iğnelere el konur, akşam ışık yakması yasaklanır. Yumuşak davranmış olan Michonis hizmetten alınır, Madam Richard’ın da işine son verilir ve onun yerine yeni bir gardiyan kadın, Madam Beault konur. Belediye aynı zamanda, 11 Eylül tarihli bir kararnameyle firarinin, suçun tekrarlanmasından dolayı şimdikinden daha da güvenli bir hücreye konulması talimatını verir; bütün Conciergerie’de yılmış Belediye’ye yeterince güvenilir gelen başka bir tek hücre de bulunamadığından, eczacının odası boşaltılır ve önüne çifte demir kapı takılır. Kadınlar avlusuna bakan pencereye parmaklıkların yarısı yüksekliğinde duvar örülür; pencerelerin altında kalkanlı iki nöbetçiyle yan odada gece gündüz nöbete duran jandarmalar, canlarından olacakları tehdidi altında, mahpus kadını beklemeye başlar. İnsan aklının erebileceği kadarıyla, artık bu mekâna işi olmayan hiçbir kimse giremeyecektir, yalnızca resmen çağrılacak olan birinden başka; o da cellattır.</p>
		<p>Şimdi Marie-Antoinette yalnızlığının son, en alt basamağına varmıştır. Yeni hapishane bekçileri, dostça duygular taşıyor da olsalar, bu tehlikeli kadınla tek sözcük konuşmaya cesaret edemez, jandarmalar da öyle. İncecik tik taklarıyla zamanı parçalara ayıran küçük saat gitmiş, elinden dikiş işleri alınmış, yanında küçük köpekten başka hiçbir şey bırakılmamıştır. Şimdi, yirmi beş yıl sonra, ancak bu uçsuz bucaksız yalnızlık içinde, annesinin kendisine onca defa tavsiye ettiği teselliyi hatırlar Marie-Antoinette: Ömründe ilk defa kitap ister ve yorgun, kızarmış gözleriyle bir kitabın ardından birini daha devirir; okumasına kitap yetiştiremezler. Roman istemez, piyes istemez, eğlenceli bir şeyler, duygulu bir şeyler, aşktan söz eden kitaplar istemez, bunlar ona geçmiş zamanları pek fena hatırlatabilir, yalnızca vahşi maceralar, Kaptan Cook’un seyahatleri, deniz kazasına uğramışların maceraları, cesaretle çıkılan yolculukların hikâyeleri, okuyanı yakalayıp sürükleyen, heyecanlandıran, soluğunu kesen kitaplar, okurken zamanın ve dünyanın unutulduğu kitaplar. Yalnızlığının tek yoldaşları uydurulmuş, hayal edilmiş kişilerdir. Artık kimse ziyaretine gelmez, günlerce tek duyduğu şey yandaki Sainte-Chapelle’in çan sesleri ve anahtarın kilitte gıcırdaması olur, sonra yine sessizlik, tabutun içi gibi dar, rutubetli ve karanlık olan alçak tavanlı odada ebedî sessizlik. Vücudunu hareket ve temiz hava eksikliği zayıflatır, ağır kanamalar yorgun düşürür. Sonunda mahkemeye çağırdıklarında, bu uzun geceden dışarıya, göğün unuttuğu ışığına çıkan, beyaz saçlı, yaşlı bir kadındır.</p>
	</div>
	<div class="si-footnotes html5_section epub-type_footnotes">
		<div class="si-footnote html5_aside epub-type_footnote" id="f228"><a class="si-backref" href="#ref_f228">228</a><span class="si-footnote-text">. (Fr.) Koyun. (Ç.N.)</span></div>
	</div>
</body>
</html>