<?xml version="1.0" encoding="UTF-8" standalone="no"?><html xmlns="http://www.w3.org/1999/xhtml" xmlns:epub="http://www.idpf.org/2007/ops">
<head>
	<title>Marie Antoinette</title>
	<link href="main.css" rel="stylesheet" type="text/css"/>
<meta name="Adept.resource" value="urn:uuid:60791d9f-e32d-4515-8960-594a479c0671"/>
</head>
<body class="chapter epub-type_chapter">
	<div class="container html5_section">
		<h1>Versailles’da son gece</h1>
		<p>Bin yıllık Fransa’da tohumların, bu 1789 yazında olduğu kadar çabuk boy verdiği görülmemiştir. Saplar büyüyüp başaklanmıştır ama, bir kere kanla gübrelendi ya, devrimin sabırsız hasadı daha da çabuk olgunlaşmıştır. Onyılların ihmallerini, yüzyılların adaletsizliklerini tek bir kalem darbesi silmektedir ve şimdi de, Fransız halkının haklarının kralları tarafından zindanda tutulduğu öbür, o görülmez Bastille yıkılmaktadır. 4 Ağustos günü, dinmek bilmeyen sevinç çığlıkları arasında feodalizmin ezelî kalesi düşer, asiller angarya ve öşürden, kilise babaları harç ve tuz vergisinden vazgeçer, köylülerin serbest, şehirlilerin özgür, basının özgür olduğu bildirilir, insan hakları ilan edilir; o yaz Jean-Jacques Rousseau’nun bütün rüyaları gerçek kılınmıştır. Çok geçmeden pencereler zangırdamaya başlar, bazen sevinç çığlıklarından, bazen (krallar tarafından kendi eğlenceleri, halk tarafından ise artık kendi hakkı için ayrılmış olan) <em>Menus plaisirs</em><a class="si-noteref epub-type_noteref" href="#f176" id="ref_f176">176</a> salonundaki kavgadan: Daha yüz adım ileriden, insanlardan oluşagelen o arı kovanının bitmek bilmez uğultusu işitilmektedir. Fakat bin adım ileride, büyük Versailles Sarayı’nda, şaşkına uğramışlığın suskunluğu hüküm sürer. Saray ürküntü içinde, pencerelerinden karşıya, gürültüsü ayyuka çıkan bu misafire bakmaktadır, yalnızca danışma için çağrılmışken daha şimdiden hükümdarın efendisi rolüne soyunan misafire. Nasıl geri göndermeli bu sihirbaz çırağını? Buna aklı ermeyen Kral, danışmanlarına akıl danışır, onlarınsa biri diğerine itiraz eder; “En iyisi,” diye düşünür Kraliçe ile Kral, “oturup fırtınanın azgınlığının geçmesini beklemeli. Aman ses çıkarmamalı şimdi, arka planda kalmalı. Aman, zaman kazanmalı, o zaman her şey kazanılmış olur.”</p>
		<p>Fakat devrim ilerlemek ister, tıkanıp kalmak istemiyorsa ilerlemek zorundadır; çünkü devrim kabaran bir harekettir. Duraklamak onu tehlikeye atar, geri gitmek sonu olur, kendini kanıtlamak için istemek zorundadır, hep daha fazlasını istemek, yenilmemek için fethetmek zorundadır. Bu huzursuz ilerleyişin davullarını gazeteler çalar; bu çocuklar, devrimin bu sokak veletleri bağrışa çağrışa, keyiflerince asıl ordunun önünden koşarlar. Tek bir kalem darbesi, yazılan söze, konuşulan söze özgürlüğü vermiştir, ilk coşkusu içinde daima vahşiliğe, ölçüsüzlüğe dönüşen o özgürlüğü. On, yirmi, otuz, elli gazete ortaya çıkar. Mirabeau bir gazete kurar, Desmoulins, Brissot, Loustalot, Marat; ve her biri okur toplamak için çığırtkanlık ettiğinden ve her biri öbürünü burjuva yurtseverliği bakımından geride bırakmak istediğinden, ihtiyat diye bir şey tanımadan seslerini yükseltirler, bütün memlekette artık yalnızca onların sesi duyulur. Aman sesi çok çıksın, aman şöyle iyice vahşi olsun, ne kadar gürültü yaparsa o kadar iyi – ve bütün nefret saraya yöneltilsin! Kral’ın ihanet planları kurduğu, hükümetin tahıl getirilmesini engellediği, yabancı alayların meclisleri dağıtmak için yaklaşmaya başladığı, yeni bir Saint Barthélemy Katliamı tehdidinin bulunduğu söylentisi yayılır. Uyanın yurttaşlar! Uyanın yurtseverler! Ratatatam, ratatatam! – Gazetelerin davul gümbürtüsü gece gündüz milyonların yüreğine korku, güvensizlik, öfke, kırgınlık aktarır. Davulcuların arkasında ise yabaları ve kılıçlarıyla ve her şeyden önce ölçüye sığmaz bir öfkeyle silahlanmış olarak, Fransız halkının şimdiye kadar daha ortada görülmeyen ordusu beklemektedir bile.</p>
		<p class="gap">Kral için fazla hızlı gitmektedir işler, devrim için fazla yavaş; o dikkatli, hantal adam böyle yeni fikirlerin tutkulu ilerleyişine ayak uyduramamaktadır. Versailles çekinmekte, geciktirmektedir: Öyleyse ileri, Paris! Bir son ver artık bu bitmek bilmez danışmalara, kralla halk arasındaki bu katlanılmaz allem kallem oyununa; böyle gümlemektedir gazete davulları. Senin yüz bin, iki yüz bin yumruğun var, silah depolarındaysa tüfekler hazır, toplar seni bekliyor: Al onları oradan, git getir kralla kraliçeyi, hem onları geçir eline hem de sıkı sıkı kendi kaderini! Devrimin genel karargâhında, Orléans Dükü’nün sarayı Kraliyet Sarayı’nda son söz söylenmiştir: Söylenir söylenmez de herkes hazırdır; saray taraftarıyken saf değiştirmiş biri, Huruge Markisi, gizlice bir girişimin başını çekmeye başlar bile.</p>
		<p>Fakat sarayla şehir arasında karanlık yer altı dehlizleri vardır. Kulüplerdeki yurtseverler, rüşvetle kandırdıkları hizmetçiler yoluyla, sarayda olan her şeyi bilmektedir; saray ise ajanları yoluyla tasarlanan saldırıdan haberdar olur. Versailles, harekete geçmeye karar verir ve Fransız askerleri kendi yurttaşlarına karşı durmak bakımından güvenilirliği kaybettiğinden, sarayı korumak için bir Flaman alayı çağrılır. 1 Ekim günü birlikler sürekli ordugâhlarından Versailles’a yürür; saray da bunlara sıcak bir karşılama olsun, diye bir tören hazırlar. Büyük opera salonu bir ziyafet için boşaltılır ve Paris’te dehşetli bir yiyecek sıkıntısı hüküm sürdüğüne aldırılmaksızın, şarap ve leziz yiyeceklerden yana hiç tasarruflu davranılmaz. Bağlılığın yolu da, aşkınki gibi, çoğu zaman mideden geçmektedir. Birliklerde Kral’a karşı daha da özel bir hayranlık uyansın diye, Kral ile Kraliçe –şimdiye kadar hiç görülmemiş bir şeref– kucakta <em>Dauphin</em>’le tören salonuna girer.</p>
		<p class="gap">Marie-Antoinette hiçbir zaman zekâsını kullanarak, hesapçı davranarak ya da överek insan kazanma sanatının meyvelerini toplamayı bilememiştir. Fakat bedeninde olsun, ruhunda olsun, doğa vergisi bir yücelik vardır ki, bu etkiyle ilk kez karşılaştığı herkesi kazanabilmektedir: Ne tek bir kişi ne de kitle hiçbir zaman kurtulamamıştır bu ilk etkinin tuhaf büyüsünden (sonra, tanışıklık ilerledikçe uçup gider bu etki). Bu defa da, bu güzel, genç kadın hem böyle yüce tavırlı, aynı zamanda da cana yakın bir tarzla içeriye girdiğinde subaylar, askerler oturdukları yerden fırlar, kılıçlar coşkuyla kınlarından çekilir, Kral ve Kraliçe’ye gümbür gümbür bir, “<em>Vivat!</em>”<a class="si-noteref epub-type_noteref" href="#f177" id="ref_f177">177</a> çekilir ve bu arada herhalde halk için öngörülmüş olan “<em>Vivat!</em>” unutulur. Kraliçe sıralar arasından yürümektedir. Büyüleyici bir şekilde gülümsemesini bilir, harikulade bir kayıtsızlık içinde dostane davranmasını bilir, aristokrat annesi gibi, erkek kardeşleri, neredeyse bütün Habsburglular gibi (ve bu sanat Avusturya aristokrasisi içinde kuşaktan kuşağa miras bırakılmıştır), içinde sarsılmaz bir gurur taşırken, özellikle en aşağı tabakadan insanlara karşı doğal bir şekilde nezaket ve yakınlık göstermeyi ve bunu yaparken de tenezzül ediyormuş gibi görünmemesini bilir. Samimi olarak mutluluk ifade eden bir gülümsemeyle, öyle ya, bu, “<em>Vive la Reine!</em>” bağırışlarını kim bilir ne zamandır işitmemiştir, çocuklarıyla beraber ziyafet masasının etrafını dolaşır; ve bu iyi yürekli, lütufkâr, bu gerçekten krallara layık kadını görmek, onun bu kaba askerlere gelip misafir olması, subayları da, askerleri de bir krala kendinden geçmiş bir halde bağlı kılar. O saat herkes Marie-Antoinette için ölmeye hazırdır. Fakat Kraliçe de mutludur bu gürültülü toplantıdan ayrıldığında; gelenlere sunulan hoş geldin kadehiyle, o da geleceğe duyulan güvenin altın şarabını içmiş bulunmaktadır: Henüz bağlılık, güvenlik diye bir şey vardır Fransa’da taht için.</p>
		<p>Fakat hemen ertesi gün yurtsever gazetelerin davulları gümbürdemeye başlar, ratatatam, ratatatam; Kral ve saray halka karşı kiralık katiller tutmuştur. Askerleri kırmızı şarapla sarhoş etmişlerdir, Kral’ın sözünü dinleyip yurttaşların kırmızı kanını akıtsınlar diye; köle ruhlu subaylar üç renkli kokartı yere atıp çiğnemiş, aşağılamıştır, uşaklara has şarkılar söylenmiştir – ve bütün bunlar olurken Kraliçe meydan okurcasına gülümsemiş durmuştur. Hâlâ farkında değil misiniz yurtseverler? – Paris’e saldırmak istiyorlar, alaylar yola çıktı bile. Haydi öyleyse şehirliler, kalkışın son mücadeleye, haydi, karar saatidir! Toplanın yurtseverler – ratatatam, ratatatam...</p>
		<p class="gap">İki gün sonra, 5 Ekim’de Paris’te bir hengâmedir kopar. Kopar da, bu hengâmenin aslında nasıl oluştuğu da Fransız Devrimi’nin o pek çok olan, akıl ermez sırlarından biridir. Çünkü görünüşte temelden gelen bu hareket iyice bakıldığında öylesine uzun uzadıya düşünülmüş ve düzenlenmiş, siyaseten öylesine doğru biçimde kullanılmış bir harekettir ve edilen ateş doğru mevkiden, doğru hedefe öylesine dosdoğru bir yol kat ederek ulaşmıştır ki, tetiği çok akıllı, her şeyi bilen, çok becerikli ve alışkın eller çekmiş olsa gerektir. Şu bile usta işi –tacı hedef alan seferi Kraliyet Sarayı’nda Orléans Dükü adına idare eden Choderlos de Laclos gibi bir psikoloğa layık– bir düşüncedir: Bir erkekler ordusuyla değil, kadınlardan oluşan bir birlikle gidilecek ve kral, Versailles’dan zorla alınıp getirilecek. Erkeklere isyancı, başıbozuk denebilir; iyi kumanda altında bir asker itaat gösterip erkeklerin üstüne ateş açar. Oysa kadınlar halk ayaklanmalarında hep ne yapacağını bilmeyenler gibi görünür, onların yumuşak göğsü karşısında en keskin süngü bile geriler ve üstelik, Kral gibi alabildiğine ürkek ve duygulu bir adam, topları kadınların üstüne doğrultma emrini asla veremez. Öyleyse önce –yine bilinmez, kimin parmağı, hangi entrikalar vardır işin içinde– Paris’in ekmek iaşesi iki gün yapay olarak durdurularak açlık yaratılır, halkın hiddetinin bu eşsiz zembereği kurularak heyecan zirvesine çıkarılır. Sonra da, anafor dönmeye başlayınca, gelsin hemen kadınlar, kadınlar en başa, ön saflara!</p>
		<p>Gerçekten, 5 Ekim sabahı bir nöbetçi kulübesine dalıp eline davulu alan genç bir kadındır ve parmaklarında yüzüklerden bir servet olduğu iddia edilir. Arkasına hemen, avazları çıktığı kadar ekmek diye bağrışan bir kadınlar alayı takılır. Hengâme çıkmıştır bile, çok geçmeden kadın kılığına girmiş erkekler bu sürüye katılır ve bunlar, köpüren kalabalığa önceden belirlenmiş yolu gösterir: belediye binası. Yarım saat sonra burası ele geçirilmiştir. Tabancalar, mızraklar ve hatta iki top yürütülür buradan; ve birden –kim çağırmış, kim etkilemiştir bilinmez– bir önder peydahlanır, Maillard diye biri, başıbozuk bir halde kaynaşıp duran bu kitleyi ordu şeklinde düzenler ve Versailles’a yürümeye kışkırtır, sözümona ekmek için, gerçekteyse, Kral’ı Paris’e getirmeye. Her zaman olduğu gibi çok geç olarak –asilce bir imana ve sahici bir beceriksizliğe sahip olan bu adama musallat bir talihsizliktir, olayları hep bir saat geriden takip etmesi– Lafayette, ulusal muhafızların komutanı gelir oraya, beyaz atının üstünde. Onun üstüne düşen elbette kalabalığın yola çıkışına engel olmaktır, sözünü geçirmek için elinden geleni de yapar; fakat askerleri onu dinlemez. Bu durumda ona, Ulusal Muhafız Alayı’yla birlikte kadınlar ordusunun arkasından yürüyerek bu açık isyanı bir meşruluk peleriniyle örtmekten başka yapacak bir şey kalmaz. Hiç de soyluca bir iş değildir, bunu bilmektedir o eski özgürlük çığırtkanı ve görevinden memnun değildir. Lafayette ünlü kır atının üstünde, kara kara düşünerek kadınların devrim ordusunun ardından bir tırıs tutturmuştur: serinkanlı, mantık hesapları içindeki insan aklının, unsurların bu olağanüstü mantıkdışı tutkusunun arkasından boşu boşuna yetişmeye çalışırken düştüğü güçsüzlüğün bir sembolü gibi.</p>
		<p class="gap">Versailles Sarayı’nın, yaklaşan bu bin başlı tehlikeden öğlene kadar hiç mi hiç haberi olmaz. Her gün olduğu gibi Kral, av atını eyerletmiş ve Meudon Ormanı’na gitmiştir; Kraliçe ise yine, sabah erken, yürüyerek Trianon’a geçmiştir. Ne yapsın Versailles’da, yakınlarının ve en iyi arkadaşlarının çoktan kaçtığı, yanı başındaki Ulusal Meclis’te <em>factieux</em>’lerin kendisine karşı her gün yeni, nefret dolu dilekçeler verdiği bu sarayda? Ah, yorulmuştur bütün bu acılardan, bu boşa giden mücadelelerden, insanlardan, hatta kendi kraliçeliğinden. Varsa yoksa birkaç saat sessizce oturup kalmak şimdi, kimse olmadan, politikadan iyice uzak, ekim güneşinin yaprakları bakır rengine çevirdiği parkta! Yalnızca, sessiz sessiz, tarhlardaki son çiçekleri koparmalı, kış gelmeden, o korkunç kış, ve belki bir de tavuklara, küçük havuzdaki Çin’den gelme kırmızı balıklara yem vermeli. Sonra da dinlenmeli, sonunda dinlenmeli bütün o heyecanları, sarsıntıları unutmak için; hiçbir şey yapmamalı, hiçbir şey istememeli, mağarada, sırtında sade bir sabahlıkla bankta oturmalı, elde açılmış bir kitap, okumadan, doğanın o büyük yorgunluğunu hissetmeli, kendi yüreğinde sonbaharı.</p>
		<p>Öylece oturmaktadır Kraliçe mağarada, kayalara oyulmuş bankın üzerinde –çoktan unutmuştur buraya bir zamanlar “aşk mağarası” adını verdiğini– derken yoldan bir pajın geldiğini görür, elinde bir mektupla. Kalkar ve ona doğru yürür. Mektup Bakan Saint-Priest’tendir ve ayaktakımının Versailles’a yürümekte olduğunu bildirmektedir, kraliçe gecikmeden derhal saraya dönmelidir. Bir telaş şapkasını, mantosunu kapar ve genç ve dinamik kalmış yürüyüşüyle saraya koşar; herhalde, bu küçük sevgili sarayına ve onca zahmetle yapay olarak yaratılmış manzaraya dönüp bir kere bile bakamayacak kadar çabuk. Çünkü nereden bilecektir, bu yumuşak çayırları, aşk tapınağı ve sonbahar ışığı altındaki havuzuyla bu alımlı tepecikleri, Hameau’sunu ve Trianon’unu hayatında son kez gördüğünü, bu ayrılışın son vedalaşma olacağını!</p>
		<p>Saraya gelince, Marie-Antoinette, asil beyleri ve bakanları ne yapacağını bilmezcesine bir heyecan içinde bulur. Paris’ten buraya yüründüğü yolundaki kesinliği belirsiz söylentiyi getiren kimse yalnızca, kafileden önce yola çıkmış bir hizmetkârdır, bütün sonraki habercileri kadınlar yolda alıkoymuştur. Derken, sonunda bir atlı gelir, köpüren atından atlayıp alelacele mermer merdiveni çıkar: Fersen. Fedakârlığı hiç bitmeyen bu adam tehlikenin işaretini görünce eyerine atlamış ve kadınlar ordusunu, Camille Desmoulins’in coşku dolu ifadesiyle, bu “sekiz bin Judith”i dörtnala geçip gelmiştir, tehlike ânında kraliçenin yanında olmak için. Sonunda Kral da toplantıya katılır. Kendisini Porte de Châtillon yakınlarında, ormanda bulmuş ve en sevdiği eğlencesi sırasında rahatsız etmek zorunda kalmışlardır. Güncesine akşamleyin, kızgın kızgın, avın sonucunu şu ifadeyle kaydedecektir: “Hadiseler yüzünden yarıda kaldı.”</p>
		<p>Orada dikilmektedir Kral şimdi, neye uğradığını şaşırmış halde, gözlerinde korku; her şey olup bittikten ve o genel şaşkınlık içinde isyanın öncü koluna Sèvres’deki köprünün kapatılması unutulduktan sonra, görüş alışverişlerine ancak başlanır. İki saat vardır, henüz bol bol zaman kalmaktadır sert bir karar için. Bir bakan, Kral’ın ata binip <em>Dragoner</em> ve Flaman alaylarının başında, o disiplinsiz yığına karşı koşturmasını önerir. Onun yalnızca görünmesi bile kadın sürüsünü geri çekilmeye zorlayacaktır. Daha dikkatli olanlar ise Kral ile Kraliçe’nin hemen sarayı terk edip Rambouillet’ye geçmesini tavsiye eder; böylece, tahta karşı hazırlanmış bu sinsice plan boşa çıkacaktır. Fakat ezelden beri tereddüt içinde olan Louis karar verememektedir. Bir kere daha, kararsızlığı yüzünden, karşı çıkmaktansa olayların üstüne üstüne gelmesine göz yumar.</p>
		<p>Kraliçe, çenesi sımsıkı kenetli, bu çaresiz ve içlerinden hiçbiri gerçekten erkek olmayan adamların ortasında dikilmektedir. İçgüdüsüyle bilmektedir ki, her çeşit kaba kuvvet başarıya ulaşacaktır; çünkü dökülen ilk kandan beri herkes herkesten korkmaktadır. “<em>Toute cette révolution n’est qu’une suite de la peur</em>.”<a class="si-noteref epub-type_noteref" href="#f178" id="ref_f178">178</a> Fakat yalnız başına her şeyin ve herkesin sorumluluğunu nasıl üstüne alsın! Aşağıda, avluda atları koşulmuş halde arabalar hazır beklemektedir, bir saat içinde kraliyet ailesi, bakanlar ve yalnızca kralın izinden her yere gitmeye ant içmiş olan Ulusal Meclis, Rambouillet’ye ulaşabilecektir. Fakat Kral hâlâ yola çıkış işaretini vermez. Bakanlar, en başta da Saint-Priest ısrarlarını artırdıkça artırır: “Sizi yarın Paris’e götürürlerse,<em> Sire</em>, taç elden gitti demektir.” Kendi popülerliğine bütün krallıkların korunmasından fazla değer veren Necker ise buna karşı çıkar; iki fikir arasında Kral, her zaman olduğu gibi, iradesizce gidip gelen bir sarkaç gibi sallanır kalır. Yavaş yavaş akşam olmakta ve atlar aşağıda, bu arada çıkan fırtınanın altında, sabırsız sabırsız hâlâ eşelenip durmakta, uşaklar saatlerdir araba kapısında beklemekte ve görüşmeler hâlâ sürmektedir. </p>
		<p>Ama derken, Avenue de Paris tarafından karmakarışık yüzlerce sesin oluşturduğu bir gürültü duyulur. Gelmişlerdir. Boşanan yağmura karşı iş önlüklerini başına geçirmiş, bin kafalı bir kitle gecenin karanlığında yürüyüp gelmektedir, halin amazonları. Devrim muhafızları, Versailles kapılarında durmaktadır. Artık çok geçtir.</p>
		<p class="gap">İliklerine kadar ıslanmış, aç, üşüye üşüye, pabuçları yolun vıcık vıcık balçığıyla dolmuş bir halde, kadınlar yaklaşmaktadır şimdi. Yolda geçirdikleri altı saat bir keyif gezintisi olmamıştır, her ne kadar yol boyunda konyak meyhanelerinin zoraki misafiri olunmuş ve zil çalan mideler biraz ısıtılmış ise de. Kadınların sesleri kabadır, bağırmaktan kısılmıştır ve söyledikleri, kraliçenin pek hoşuna gidecek türden değildir.</p>
		<p>İlk ziyareti Ulusal Meclis’e yaparlar. Meclis sabah erken saatlerden beri toplantı halindedir ve içindeki bazı kişiler –Orléans Dükü’nün yolunu hazırlayanlar– için bu amazonlar yürüyüşü hiç beklenmedik bir olay değildir. Önce kadınlar Ulusal Meclis’ten yalnızca ekmek ister: Program uyarınca, kralın Paris’e götürülmesinden tek kelimeyle söz edilmez! Bunun üzerine, saraya kadınlardan oluşan, Başkan Mounier ile birkaç mebusun eşlik edeceği bir delegasyon gönderilmesi kararlaştırılır. Seçilen altı kadın saraya yollanır; uşaklar bu şapkacılara, balıkçılara ve sokak perilerine nezaketle kapıları açar; gelen acayip delegasyon başka zaman ancak yedi kuşak kanı mavi asillerin ayak basabildiği büyük mermer merdivenden yukarı alay-ı vâlâ ile buyur edilir. Ulusal Meclis’in başkanına eşlik eden mebusların arasında iriyarı, babacan görünüşlü bir bey de vardır, ki pek dikkatleri çekmez. Fakat adamın ismi, Kral’la bu ilk karşılaşmasına sembolik bir ağırlık vermektedir. Çünkü Paris mebuslarından Dr. Guillotine, 5 Ekim günü saraya ilk ziyaretini yapmaktadır.</p>
		<p class="gap">İyi yürekli Louis, bayanları o kadar nazikçe karşılar ki, sözcüleri olan genç kız –Kraliyet Sarayı müdavimlerine çiçek ve herhalde başka şeyler de sunmaktadır– ne yapacağını bilemediğinden düşüp bayılır. Hemen imdadına koşarlar, ülkenin can babası heyecandan yüreği ağzındaki kızı kucaklar, coşku içindeki kadınlara ekmek ve istedikleri her ne varsa vaat eder ve hatta dönüş yolculuğu için kendi arabalarını hizmetlerine verir. Her şey parlak bir şekilde sona ermiş görünmektedir; fakat aşağıda, gizli ajanların kışkırttığı kadınlar sürüsü kendi delegasyonunu öfke çığlıklarıyla karşılar: para yemiş, yalanlarla avutulmuştur temsilciler. Altı saat Paris’ten buraya sağanak altında, aç karnına ve boş vaatlerle gerisingeriye dönmek için taban tepmemişlerdir. Hayır, burada kalacak ve Kral’la Kraliçe’yi ve bütün o çeteyi almadan Paris’e dönmeyeceklerdir; orada öğreteceklerdir onlara hile neymiş, böyle oyalamalar neymiş. Kadınlar doğruca, yatıp uyumak için Ulusal Meclis’e girer, bu arada içlerinde özellikle meslekten olanları, en başta da Théroigne de Méricourt, Flaman alayının askerlerinin dileklerini yerine getirmeye koyulur. Başıbozuk tipler isyan alayının peşine katılıp sayılarını çoğaltmıştır, yağ kandillerinin o cılız, güvensiz ışığında, parmaklıkların etrafında tehlikeli gölgeler dolaşmaktadır.</p>
		<p>Yukarıda saray hâlâ bir karara varmış değildir. Acaba yine de kaçılsa daha iyi mi olacaktır? Fakat o ağır arabalarla bu kaynayan kalabalığın içinden geçmeye nasıl cesaret etmeli? Artık çok geçtir. Nihayet, nihayet gece yarısı uzaktan davul sesleri duyulur: Lafayette yaklaşmaktadır. İlk ziyaretini Ulusal Meclis’e, ikincisini Kral’a yapar. Samimi bir bağlılıkla eğilir ve, “<em>Sire</em>, hayatımı siper edip Majestelerinin hayatını kurtarmak için geldim,” derse de kendisine kimse teşekkür etmez, hele Marie-Antoinette hiç. Kral artık yola çıkmaya ya da Ulusal Meclis’ten uzaklaşmaya niyeti olmadığını açıklar. Görünüşte her şey yola girmiştir. Kral vaadini vermiştir, Lafayette ile halkın silahlı gücü Kral’ı korumak için görev başındadır; böylece mebuslar evlerine gider, ulusal muhafızlarla isyancılar insanın iliklerine işleyen yağmurdan kurtuluşu kışlalarda ve kiliselerde ve hatta kapı kemerlerinin, merdiven tonozlarının altında bulur. Yavaş yavaş son ışıklar söner, Lafayette de bütün nöbetçileri bir kere daha teftiş ettikten sonra, kralın güvenliği için uyanık kalacağına söz verdiği halde, saat sabahın dördünde Hôtel de Noailles’da yatağa yatar. Kraliçe ile Kral da kendi odalarına çekilir; Versailles Sarayı’nda son defa yatağa girdiklerinin farkında bile değillerdir.</p>
	</div>
	<div class="si-footnotes html5_section epub-type_footnotes">
		<div class="si-footnote html5_aside epub-type_footnote" id="f176"><a class="si-backref" href="#ref_f176">176</a><span class="si-footnote-text">. (Fr.) Küçük hazlar. (Y.N.)</span></div>
		<div class="si-footnote html5_aside epub-type_footnote" id="f177"><a class="si-backref" href="#ref_f177">177</a><span class="si-footnote-text">. (Lat.) Yaşasın! (Ç.N.)</span></div>
		<div class="si-footnote html5_aside epub-type_footnote" id="f178"><a class="si-backref" href="#ref_f178">178</a><span class="si-footnote-text">. (Fr.) Tüm bu devrim, yalnızca korkunun bir uzantısı. (Y.N.)</span></div>
	</div>
</body>
</html>