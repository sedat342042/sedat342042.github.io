<?xml version="1.0" encoding="UTF-8" standalone="no"?><html xmlns="http://www.w3.org/1999/xhtml" xmlns:epub="http://www.idpf.org/2007/ops">
<head>
	<title>Marie Antoinette</title>
	<link href="main.css" rel="stylesheet" type="text/css"/>
<meta name="Adept.resource" value="urn:uuid:60791d9f-e32d-4515-8960-594a479c0671"/>
</head>
<body class="chapter epub-type_chapter">
	<div class="container html5_section">
		<h1>Arkadaşlar kaçıyor</h1>
		<p>XVI. Louis’nin, 14 Temmuz 1789’da uykusundan uyandırıldığında, Bastille’in düşüşüyle ilgili olarak aldığı haberde geçen ve daha az önce dünyaya gelmiş olan bu “devrim” kelimesini bütün anlamı ve önemi içinde kavramamış olmasıyla pek alay edilmiştir. Fakat Maurice Maeterlinck, “Bilgelik ve Kader”in ünlü bölümünde, sonradan akıllı görünenlere “insanın nelerin olup bittiğini öğrendikten sonra aslında nasıl davranmış olmanın yerinde olacağını bilmesinin alabildiğine kolay” olduğunu hatırlatır. Kuşkusuz, ne Kral ne Kraliçe bu ilk hücum işaretleri geldiğinde, olan depremin yıkıntı alanının nereleri kapsayacağını yaklaşık da olsa görememiştir; fakat başka bir soru: Bütün çağdaşlar arasında, bu ilk saatlerde başlayan o hareketin dev boyutlarını hisseden kim vardır, hatta devrim ateşini tutuşturanlar arasında bile bunu anlayan olmuş mudur? Yeni halk hareketinin bütün önderleri, Mirabeau, Baily, Lafayette, dizginlerinden boşandırdıkları bu gücün kendilerini hedefin de ötesine taşıyacağını ve kendi iradeleri dışında sürükleyip götüreceğini henüz kendileri de bilmiyordur; çünkü 1789’da, sonraki devrimcilerin en hınçlıları, Robespierre, Marat, hatta Danton bile gayet inançlı birer kralcıdır daha. “Devrim” kavramı bugünkü dilde kullandığımız o geniş, vahşi ve dünya tarihine yönelik anlamını ancak Fransız Devrimi’nin kendisi sayesinde kazanacaktır. Devrimin kanını ve ruhunu belirleyen şey, ancak sayılar olmuştur, hemen o ilk saat değil. Garip bir çelişkidir: Kral XVI. Louis için o kadar uğursuz olan şey, devrimi anlamamış olması değildir, tersine: Yetenek bakımından vasat olan bu adamın devrimi insanın yüreğini yumuşatacak bir çabayla anlamaya çalışmış olmasıdır. XVI. Louis tarih okumayı severdi; bir zamanlar, bu utangaç oğlan üzerinde hiçbir şey meşhur David Hume ile, “İngiltere Tarihi”nin yazarıyla şahsen tanıştırılmak kadar büyük bir etki yapmamıştı; çünkü en sevdiği kitaptı bu. Daha <em>Dauphin</em> iken bu kitapta başka bir krala, İngiltere Kralı Charles’a karşı nasıl devrim yapıldığını ve sonunda adamın nasıl idam edildiğini anlatan bölümü özellikle heyecan duyarak okumuştu. Bu bölüm ürkek veliaht üzerinde güçlü bir uyarı etkisi yapmıştır. Sonra da, benzeri bir memnuniyetsizlik hareketi kendi memleketinde başlayınca, XVI. Louis kendini ancak, bu kitabı yeniden yeniden okuyarak ve o talihsiz selefinin hatalarından, böyle bir huzursuzluk halinde bir kralın nelerden <em>kaçınması </em>gerektiğini zaman kaybetmeden öğrenerek koruyabileceğini düşünmüştü. Charles’ın şiddetli davrandığı hususlarda kendisi esnek olmak istiyor, böylece sonların en kötüsünden kaçabileceğini umuyordu. Fakat tam da bu, Fransız Devrimi’ni bambaşka türden bir devrimle paralellik kurarak anlamaya çalışma çabası Kral’ı dara sokmuştur. Çünkü bir hükümdar dünya tarihini ilgilendiren saniyelerde kararlarını eski reçetelere, hep geçersiz duruma düşen örnek insanlara bakarak veremez. Yalnızca bir dehanın kâhin bakışıdır, içinde yaşanan zaman içinde neyin kurtarıcı ve doğru olduğunu gören; yalnızca kahramanca öne atılan eylem dizginleyebilir, temelden gelen vahşi, karmakarışık, atak güçleri. Bir fırtına hiçbir zaman, yelkenlerin söndürülmesiyle yatıştırılamaz; fırtına yine de, gücü kırılmadan kasıp kavurmasına devam eder, ta ki kendiliğinden yorulup dininceye kadar.</p>
		<p>XVI. Louis’nin trajedisi budur: Kendisi için anlaşılmaz olanı, tarihe bir okul kitabına bakar gibi bakarak anlamak istemiş, tavrında bir krala ilişkin ne varsa ürkekçe feda ederek devrimden korunmaya çalışmıştır. Marie-Antoinette öyle değildir: Çareyi kitaplarda aramamış, pek bir kimseye de sormamıştır. Düşünüp geriye gitmek de, ileriye gitmek de en büyük tehlike anlarında bile onun tarzı olmamıştır, her türlü hesaplama, bağlantı kurma onun spontane karakterine uzak kalır. Onun insani gücü yalnızca ve yalnızca içgüdüye dayanır. Ve bu içgüdü ilk andan itibaren devrime hoyratça bir hayır der. Bir kral sarayında doğmuş, Tanrı’nın inayeti anlayışıyla yetiştirilmiş, hükümdar olarak sahip olduğu hakların Tanrı vergisi bir gerçek olduğuna inanmış biri olarak daha en baştan, halkın her türlü hak iddiasını ayaktakımının yakışıksız bir başkaldırısı olarak görmüştür. Kendisi için bütün özgürlükleri ve her hakkı isteyen kimse, bunları başkalarına da tanımak için en az eğilim gösterendir daima. Marie-Antoinette ne kendi içinde ne de dışta bir tartışmaya yanaşır; ağabeyi Joseph gibi şöyle der: “<em>Mon métier est d’être royaliste</em>.” “Bana düşen yalnızca, kralcı olmaktır.” Onun yeri yukarıda, halkın yeri aşağıdadır; o aşağı inmek istemez, halkın yükselmesine de izin yoktur. Bastille’e hücumdan giyotine kadar, kendini her an sarsılmaz bir şekilde haklı hisseder. Yeni hareketle bir an bile gönülden ittifak kurmaz. Bütün bu devrim, onun için isyan kelimesinin allanıp pullanmışından ibarettir.</p>
		<p>Fakat Marie-Antoinette’in devrime karşı bu mağrur ve sert, bu sarsılmaz bir katılığa sahip tutumu (en azından başlangıçta) halka karşı en küçük bir düşmanlık barındırmaz. Daha rahat bir havanın hüküm sürdüğü Viyana’da yetişmiş olan Marie-Antoinette, halkı <em>le bon peuple</em><a class="si-noteref epub-type_noteref" href="#f143" id="ref_f143">143</a> olarak görür; günün birinde o uslu sürünün kendi kendine, önünde yürüyen o kışkırtmacılardan, laf ebelerinden hayal kırıklığına uğramış olarak yüz çevireceğinden ve o koruyucu yemliğe, ezelden beri bağlı olduğu hanedanın bağrına döneceğinden adı gibi emindir. Bu yüzden bütün nefreti karmakarışık ideolojiler adına ya da çıkar hırsı nedeniyle namuslu halkı ayartıp ona tahta ve sunağa karşı hak iddia etme telkinlerinde bulunmaya kalkan <em>factieux</em>’lere<a class="si-noteref epub-type_noteref" href="#f144" id="ref_f144">144</a>, şu komploculara, kulüpçülere, demagoglara, hatiplere, yükselme düşkünlerine ve ateistlere yöneliktir. <em>Un amas de fous, de scélérats</em>, “bir ahmaklar ve caniler güruhu,” diye adlandırır yirmi milyon Fransız’ın seçtiği mebusları; bu Kora<a class="si-noteref epub-type_noteref" href="#f145" id="ref_f145">145</a> güruhuna yalnızca bir saat kulak verebilen herkesin onun indinde işi bitmiştir, bu yenilik düşkünlerinden söz etmekle yetinen bile kuşku duyulacak biridir. Kraliçe, kocasının ve çocuklarının hayatını kendi canını tehlikeye atarak üç kere kurtaran Lafayette’e tek bir teşekkür sözü bile etmeyecektir, halkın teveccühüne çanak açmış bu kendini beğenmiş dilenci tarafından kurtarılmaktansa mahvolup gitmek yeğdir! Hiçbir zaman, hapishanede bile, hâkim olarak tanımadığı ve cellat dediği hâkimlerine, hiçbir milletvekiline bir ricada bulunarak şeref bahşetmez; karakterindeki bütün inatçılıkla her türlü uzlaşmaya karşı bükülmez bir direniş gösterir. Marie-Antoinette, devrimi ilk ânından sonuna kadar yalnızca ve yalnızca kirli, insanlığın en aşağı ve adi içgüdüleriyle bulandırılmış bir çamur seli olarak görmüştür. Devrimin dünya tarihinden aldığı hakkı, yapıcı iradesini hiçbir şekilde kavramamıştır; çünkü yalnızca kendi kraliyet haklarını anlamaya ve iddia etmeye kararlıdır. </p>
		<p>Bu bir türlü anlamak istememe hali, Marie-Antoinette’in tarihî hatası olmuştur: İnkâr edilmesin. Düşünce bağlantılarını topluca görebilme, zihin derinliği bu çok vasat ve siyasi açıdan dar kafalı kadına ne gördüğü eğitimin ne kendi iç iradesinin verdiği şeylerdir; onun için kavranılır olan, hep yalnızca, insani olan, yakın olan, duyularla algılanır olandır. Fakat yakından, insani çerçeveden bakıldığında, her siyasi hareket bulanık görünür; bir fikrin, yeryüzünde gerçekleşmeyegörsün, yansıyan resmi hep çarpıktır. Marie-Antoinette devrim hakkındaki hükmünü –Başka ne yapsın ki?– devrimin önderlerine bakarak vermektedir; devrim zamanlarında hep olduğu gibi, burada da sesi en çok çıkanlar en dürüst, en iyi olanlar değildir. Kraliçe’nin kuşkusunu uyandırmasa mıydı, aristokratlar arasında kalbinin devrim için çarptığını ilk keşfedenlerin Mirabeau ve Talleyrand gibi en çok borçlu, ünü en kötü, ahlaken en bozulmuşları olması? Marie-Antoinette nasıl etseydi de, devrim davasının dürüst ve etik bir dava olduğunu düşünseydi, bir tarafta o cimri, doymak bilmez ve her kirli işe hazır Orléans Dükü’nün bu yeni kardeşliğe övgüler düzdüğünü görürken? Ulusal Meclis, en sevgili üyesi olarak Mirabeau’yu, gerek rüşvetçilik, gerek belden aşağı öyküler yazma konusunda Aretino’nun okulundan yetişmiş, kız kaçırma ve başka karanlık hikâyeler yüzünden Fransa’nın bütün hapishanelerinde yatmış, sonra da ömrünü casus olarak geçirmiş, aristokrasinin yüz karası olan bu adamı seçerken? Böyle insanlara sunaklar dikiyorsa bir dava, ilahî bir dava olabilir mi? Balıkçı kadınlarla sokak fahişelerinden oluşan ve zaferinin yamyamca işareti olarak kanlı mızraklarının ucunda kesilmiş başlar dolaştıran bir güruhu gerçekten, yeni bir insancıllık çağının öncüsü olarak mı görseydi? Marie-Antoinette başlangıçta yalnızca kaba güç gördüğünden özgürlüğe de inanmamakta, yalnızca insanlara baktığından bu vahşi ve dünyayı altüst eden hareketin arkasındaki fikirden haberi bile olmamaktadır; bize insan ilişkilerinin en yüce prensiplerini getirmiş olan, inanç özgürlüğünü, düşünce özgürlüğünü, basın özgürlüğünü, çalışma özgürlüğünü, toplantı özgürlüğünü getirmiş Yeniçağ’ın kanun levhasına sınıfların, ırkların ve mezheplerin eşitliğini ilk olarak kazıyan ve Ortaçağ’ın o rezil kalıntıları olan işkenceyi, angaryayı, köleliği kaldıran bir hareketin büyük, insancıl kazanımlarını hiç fark etmemiş, hiç anlamamıştır, sokağın vahşi çığlıkları arkasındaki bu fikir hedeflerini ucundan kıyısından anlamaya çalışmamıştır. Bu nerede başlayıp nerede bittiği görülmeyen kargaşanın yalnızca kaos tarafını görür de, bu dehşetli mücadelelerin ve kasılmaların sonucu olarak doğrulmak isteyen yeni bir düzenin ana hatlarını göremez; böyle olunca da, kaçınılmaz olan gelir. Marie-Antoinette devrime karşı adaletsiz olduğu için, devrim de ona karşı sert ve adaletsiz olur.</p>
		<p class="gap">Devrim düşmandır – Kraliçe’nin tutumu budur. Kraliçe engeldir – devrimin temel görüşü budur. Halk kitlesi o yanılmaz içgüdüsüyle kraliçenin tek temel muhalif olduğunu sezer, mücadelenin bütün hıncı daha baştan onun kişiliğine yönelir. XVI. Louis’nin esamisi okunmamaktadır, ne lehte ne aleyhte, bunu en ücra köydeki çiftçi, sokaktaki en küçük çocuk bile bilmektedir artık. Bu korkak, ürkek adamın içine birkaç tüfek atışıyla öyle bir korku salınabilir ki, her isteğe hem evet, hem amin der; başına kırmızı kep oturtulabilir: “Kahrolsun Kral! Kahrolsun Despot!” diye bağırılması emredilse, Kral kendisi olduğu halde, kukla gibi itaat edecektir. Tek bir irade savunmaktadır Fransa’da tahtı ve tahtın haklarını; ve “Kral’ın sahip olduğu bu tek adam” Mirabeau’nun ifadesiyle, “karısı”dır. Demek ki, devrimden yana olan, Kraliçe’ye karşı olmak zorundadır; Marie-Antoinette baştan itibaren saldırıların boy hedefi olur ve bütün devrimci yazılar onu nişan tahtası olarak şaşmaz bir şekilde öne çıkarabilmek için, XVI. Louis’yi halkın gerçek babası, iyi, faziletli, soylu, fakat maalesef pek zayıf ve “yoldan çıkarılmış” adam olarak göstermeye başlar. Her şey bu insanseverin gönlünce olsa, Kral ile halk arasında harika mı harika bir barış hüküm sürecektir. Fakat hükmetme çılgınlığı, despotluğu içinde olan o yabancı kadın, ağabeyinin dediğinden şaşmayan, kadın ve erkek âşıklarıyla düştüğü bataktan çıkamayan o Avusturyalıdır; bu ruh birliğini istemeyen yalnızca odur, çağırdığı savaş birlikleriyle özgür Paris’i harap etmek için durmadan yeni yeni komplolar düşünmektedir. Cehennemden çıkmış gibi hilelerle subayları avucunun içine almıştır, toplarını savunmasız halkın üzerine çevirsinler diye; gözünü kan bürümüş haliyle askerlere şarap ve hediyeler vererek bir Saint Barthélemy Katliamı için kışkırtmaktadır; gerçekten, bu zavallı, talihsiz Kral’ın gözü açılmalıdır artık karısı hakkında! Aslında iki taraf da zihniyet bakımından aynı yöne gitmektedir: Marie-Antoinette için halk iyidir, fakat <em>factieux</em> tarafından yoldan çıkarılmaktadır. Halka göre Kral iyidir ve yalnızca karısı tarafından kışkırtılmakta, gözü boyanmaktadır. Böylece, mücadele aslında yalnızca devrimcilerle kraliçe arasında sürer. Fakat Kraliçe’ye yönelen nefret arttıkça, kınamalardaki haksızlık ve iftira payı arttıkça, Marie-Antoinette’in içinde de inat bir o kadar sertleşir. Büyük bir hareketi kararlılıkla yürüten ya da ona karşı kararlılıkla savaşan kişide direnç büyüye büyüye onun kendi boyunu aşar; bütün bir dünya kendisine düşman kesileli, Marie-Antoinette’in çocuksu kibri gurura dönüşmekte ve güçlerinin dağınıklığı toplanarak gerçek bir karakter halini almaktadır.</p>
		<p class="gap">Fakat Marie-Antoinette’in bu geç kalmış gücü yalnızca savunmada kendini gösterebilecektir; insan ayağında kurşun gibi bir ağırlık varsa düşmanının karşısına çıkamaz. Bu ağırlık da o zavallı, ikircikli Kral’dır. Bastille’inin düşmesiyle sağ yanağına bir tokat inmişken, daha ertesi sabah Hıristiyanca bir alçakgönüllülük göstererek sol yanağını uzatır; kınayıp cezalandırmak yerine, Ulusal Meclis’te, belki hâlâ kendisi için savaşmaya hazır olan birliklerini Paris’ten çekme vaadi verir ve bununla kendisi uğrunda canını vermiş savunucularını inkâr etmiş olur. Bastille valisinin katillerine karşı sert bir söz söylemeye cesaret etmemekle bu yıldırı hareketini Fransa’da haklı güç olarak tanımış olur, kendi geri adım atmasıyla isyana meşruiyet kazandırır. Paris, Kral’ın kendisini bu şekilde küçük düşürmesine karşı teşekkür olarak, bu uysal hükümdarın başına çelenkler takmaya ve ona –fakat yalnızca kısa bir süre için– <em>Restaurateur de la liberté française</em><a class="si-noteref epub-type_noteref" href="#f146" id="ref_f146">146</a> unvanını vermeye seve seve hazırdır. Şehrin kapılarında belediye başkanı kendisini, milletin kralını yeniden fethettiği yolunda lastikli bir ifadeyle karşılar; XVI. Louis, halkın onun otoritesine karşı saldırının sembolü olarak seçtiği kokartı itaatle alır ve kalabalığın coşkusunun aslında hiç mi hiç şahsını değil, başındaki hükümdarını böyle köleleştirmeyi başarmış olan kendi gücünü kutladığını fark etmez. 14 Temmuz’da XVI. Louis Bastille’i kaybetmiştir, ardından 17’sinde onurunu da gönderir ve rakibinin karşısında o kadar eğilir ki, başındaki taç yuvarlanıp gider.</p>
		<p class="gap">Kral, kendisi bir kurban verdiğine göre, Marie-Antoinette de bundan geri duramayacaktır. O da iyi niyetini kanıtlayacak bir şey yapmalı, yeni efendinin, halkın, en haklı bir şekilde nefret duyduğu kimselerden kendi oyun arkadaşlarından, Polignac’lardan, Artois Kontu’ndan vazgeçtiğini açıkça belirtmelidir. Bunların kınanan insanlar olarak ömür boyu Fransa’dan uzak durması istenir. Aslına bakılırsa, zorla dayatılmasa, ayrılmak Kraliçe’ye zor gelmeyecektir; çünkü içten içe bu hafifmeşrep alaydan çoktan uzaklaşmıştır. Yalnız şimdi, veda saatinde, en güzel, en dertsiz yıllarının bu yoldaşlarına karşı içinde çoktan soğumuş olan arkadaşlık bir kere daha kıpırdar. Bütün çılgınlıkları içinde bir uçarılıktır yaşamışlardır, Madam Polignac bütün sırlarını paylaşmış, çocuklarını büyütmüş, yetişip serpildiklerini görmüştür. Şimdi gitmesi istenmektedir: Bu ayrılığın aynı zamanda kendi tasasız gençliğinden ayrılmak olduğunu görmemek olur mu? Çünkü artık o tasasız saatler sonsuza kadar geçmiş, bitmiş olacaktır; <em>Dix-huitième</em>’in o porselen aydınlığındaki, kaymaktaşı düzgünlüğündeki dünyası devrimin yumrukları altında parça parça olmuştur, ince ve narin zevklerden alınan zevk ilelebet bitmiştir. Belki büyük fakat kaba, belki güçlü fakat canice bir zaman yaklaşmaktadır. Rokokonun gümüş saati çalmış çalmış, melodisini bitirmiştir, geçmiştir Trianon günleri. Gözyaşlarını bastırmaya çalışan Marie-Antoinette, bir zamanki arkadaşlarına bu son gidişlerinde eşlik edemez. Kendi odasında kalır, kendi duygularına hâkim olamamaktan o kadar korkmaktadır ki... Fakat sonra, akşamleyin, aşağıda Artois Kontu’yla çocukları için, Condé Dükü için, Bourbon Dükü için, Madam Polignac için, bakanlar ve Rahip von Vermond için, gençliğini sarmış olan bütün bu insanlar için arabalar bekleşirken, masadan aceleyle bir mektup kâğıdı çekip alır ve Polignac’a şu sarsıcı sözleri yazar:</p>
		<div class="letter html5_section">
			<p><em>Adieu</em>,<a class="si-noteref epub-type_noteref" href="#f147" id="ref_f147">147</a> değerli arkadaşım! </p>
			<p>Bu söz korkunç, fakat böyle icap ediyor. İşte, atlar için lazım gelen emir. Artık yalnızca sizi kucaklayacak kadar gücüm kaldı.</p>
		</div>
		<p>Bu alt perdeden ses o andan itibaren kraliçenin her mektubunda hissedilecektir: Uzağı sezen bir melankoli başlar bütün söylediklerinin etrafını sarmaya: “Sizden ayrılmış olduğum için hissettiğim teessürün,” diye yazar hemen sonraki günlerde Madam Polignac’a, “size tamamını ifade edemeyeceğim; yalnızca sizin de aynı hisler içinde olacağınızı umut ediyorum. Benim sağlığım, her ne kadar devamlı maruz kaldığı sarsıntılarla biraz zayıflamış da olsa, gayet iyidir. Etrafımızda yalnızca zaruret, talihsizlik ve talihsizler bulunuyor – gitmiş olanları saymıyorum. Bütün dünya kaçıyor ve ben, benim yakınımda bulunmuş olanların şimdi benden uzaklaşmış olduğunu düşünmekten mutlu oluyorum.” Fakat çetin sınavı kazanmış bir dostu karşısında bile bir zayıflık ânında yakalanmış hale düşmemek için ve sanki kraliçe olarak bir zamanlar elindeki güçten geriye yalnızca bir şeyin, hükümdarca tavrın kaldığını bilirmiş gibi, çabucak şu sözleri ekler:</p>
		<div class="letter html5_section">
			<p>Fakat emin olunuz, bu iğrençlikler ne gücümü ne cesaretimi sarsacaktır; bunların bir parçasını bile feda etmeyeceğim, tersine, bu iğrençlikler bana yalnızca daha çok dikkatli olmayı öğretecektir. Tam da bunun gibi anlarda insan, insanları tanımayı ve hangilerinin gerçekten kendi dostu olup hangilerinin olmadığını ayırt etmeyi öğreniyor.</p>
		</div>
		<p>Şimdi şamata içinde yaşamayı pek ama pek çok sevmiş Kraliçe’nin etrafını sessizlik kaplar. Büyük kaçış başlamıştır. Nerededir bir zamanki arkadaşlar? Hepsi güneş görmüş kar gibi kaybolup gitmiştir. Eskiden hediye masasının etrafında arsız çocuklar gibi patırtı edenler, Lauzun, Esterhazy, Vaudreuil, nerededirler; iskambil masasının oyuncuları, dans arkadaşları, kavalyeler nerededir? Atlara, arabalara binmiş, –“<em>Sauve qui peut</em>”<a class="si-noteref epub-type_noteref" href="#f148" id="ref_f148">148</a>– tebdilikıyafet ederek Versailles’ı terk etmişlerdir, fakat bu sefer bir balo için değildir bu kılık değiştirme, halk tarafından linç edilmemek için başka kılıklara bürünmektedirler. Her akşam bir araba daha hareket eder, bir daha dönmemek üzere altın kaplama kapılardan çıkar, fazlasıyla uzayan salonlar alabildiğine sessizleşir; artık tiyatro yok, balolar yoktur, geçitler ve kabuller yoktur, artık yalnızca sabahları ayin, sonra da küçük kabinede, ne önereceklerini kendileri ne öğüt vereceğini şaşırmış bakanlarla o uzun, boşuna görüşmeler. Versailles, El Escorial<a class="si-noteref epub-type_noteref" href="#f149" id="ref_f149">149</a> olup çıkmıştır: Aklı olan kaçmaktadır. </p>
		<p>Fakat asıl şimdi, bütün dünyaya karşı en yakın arkadaşı geçinen herkes, Kraliçe’yi terk ettiğinde karanlığın içinden, gerçekten dost olan kişi belirir: Hans Axel von Fersen. Sevgisiyle örnek bu insan, Marie-Antoinette’in gözüne girmiş biri sayılmanın şan, şeref getirdiği onca zaman boyunca, sevdiği kadının onurunu korumak için çekingenlik gösterip ortalarda görünmemiş ve böylece onun en derin sırrını meraklardan ve gevezeliklerden saklamıştır. Fakat şimdi, aşağılanmış birinin dostu olmanın ne çıkar, ne şeref, ne hürmet, ne gıpta topladığı, tersine cesaret ve sınırsız bir fedakârlık kararlılığı istediği sırada gelip Marie-Antoinette’e arka çıkmaktadır onun bu biricik seveni ve sevileni; ve böylece tarihe geçmektedir.</p>
	</div>
	<div class="si-footnotes html5_section epub-type_footnotes">
		<div class="si-footnote html5_aside epub-type_footnote" id="f143"><a class="si-backref" href="#ref_f143">143</a><span class="si-footnote-text">. (Fr.) İyi halk. (Ç.N.)</span></div>
		<div class="si-footnote html5_aside epub-type_footnote" id="f144"><a class="si-backref" href="#ref_f144">144</a><span class="si-footnote-text">. (Fr.) Komplocu. (Ç.N.)</span></div>
		<div class="si-footnote html5_aside epub-type_footnote" id="f145"><a class="si-backref" href="#ref_f145">145</a><span class="si-footnote-text">. <span class="char-style-override-25">Kitabı Mukaddes, Eski Ahit, “Çölde Sayım” 36. Kora, Hz. Musa ve kardeşi Harun’a karşı başkaldıran ve yandaşlarıyla birlikte toprak ya da ateş tarafından yutulan Levili.</span> (Y.N.)</span></div>
		<div class="si-footnote html5_aside epub-type_footnote" id="f146"><a class="si-backref" href="#ref_f146">146</a><span class="si-footnote-text">. (Fr.) Fransa’ya özgürlüğü yeniden getiren. (Ç.N.)</span></div>
		<div class="si-footnote html5_aside epub-type_footnote" id="f147"><a class="si-backref" href="#ref_f147">147</a><span class="si-footnote-text">. (Fr.) Elveda. (Y.N.)</span></div>
		<div class="si-footnote html5_aside epub-type_footnote" id="f148"><a class="si-backref" href="#ref_f148">148</a><span class="si-footnote-text">. (Fr.) Herkes canını kurtarsın. (Y.N.)</span></div>
		<div class="si-footnote html5_aside epub-type_footnote" id="f149"><a class="si-backref" href="#ref_f149">149</a><span class="si-footnote-text">. XVI. yüzyılda İspanya Kralı II. Felipe’nin ikametgâhı olarak kullandığı, yarı manastır olarak inşa edilen kraliyet sarayı. (Y.N.)</span></div>
	</div>
</body>
</html>