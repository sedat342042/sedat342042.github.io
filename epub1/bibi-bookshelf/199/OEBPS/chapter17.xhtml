<?xml version="1.0" encoding="UTF-8" standalone="no"?><html xmlns="http://www.w3.org/1999/xhtml" xmlns:epub="http://www.idpf.org/2007/ops">
<head>
	<title>Marie Antoinette</title>
	<link href="main.css" rel="stylesheet" type="text/css"/>
<meta name="Adept.resource" value="urn:uuid:60791d9f-e32d-4515-8960-594a479c0671"/>
</head>
<body class="chapter epub-type_chapter">
	<div class="container html5_section">
		<h1>Halk uyanıyor, kraliçe uyanıyor</h1>
		<p>Kolye davasının tarihî önemi, kamuoyunun bütün dikkati ve keskinliğiyle Kraliçe’nin şahsını ve Versailles’ın pencerelerini mercek altına almış olmasındadır; fakat karışık dönemlerde göz önünde olmak her zaman tehlikelidir. Çünkü hoşnutsuzluk –ki aslında edilgin bir durumdur– dövüşken olabilmek, kendini eyleme dönüştürebilmek için her zaman bir insan figürüne gerek duyar ve bu figür, bir fikrin sancağını taşıyan biri de olabilir; biriktirilmiş nefretin yöneltilebileceği bir nişan tahtası da: İncil’deki günah keçisi. “Halk” denen o esrarengiz varlığa verilmiş tek olanak, yalnızca insandan yola çıkarak, antropomorf düşünmektir; onun anlama ve kavrama yetisinde bütünüyle berraklaşan şey hiçbir zaman kavramlar olmaz, yalnızca kişiler olur; bu nedenle her zaman, ortada bir suç olduğunu hissettiği zaman, suçluyu görmek ister. Fransız halkı artık çoktan beridir belli belirsiz, kendisine bir yerlerden yapılmakta olan bir haksızlığı hissetmektedir. Uzun zaman boyunca itaat gösterip boyun eğmiş, daha iyi zamanların geleceği inancı içinde umut etmiş, her yeni Louis’nin tahta çıkışında yeni baştan coşkuyla bayrakları dalgalandırmış, feodal beylere olsun, Kilise’ye olsun, her zaman hem parasıyla hem emeğiyle hizmet etmiştir; ama o eğildikçe üstündeki baskı da sertleşmiş, vergiler kanını bir o kadar daha açgözlülükle emmeye devam etmiştir. O zengin Fransa’da ambarlar boştur, icarlı mülkler fakirleşmektedir, Avrupa’nın en güzel göğünün altında uzanan o bereketli topraklarda ekmek bulunamamaktadır. Bu işin bir suçlusu olsa gerektir; birileri ekmek bulamıyorsa, herhalde, ötekiler fazla tıkındığı içindir; yükümlülükler birilerinin boğazını sıkıyorsa, o zaman, gereğinden fazla hakka konmuş başka birileri var demektir. Yavaş yavaş bütün ülkede, her açık seçik düşünüşün ve arayışın yaratıcı bir güçle başını çeken o boğuk huzursuzluk doğmaya başlar. Bir Voltaire’in, bir Jean-Jacques Rousseau’nun gözünü açtığı burjuva sınıfı kendi başına hükmetmeye, kınamaya, okumaya, yazmaya, haberleşmeye başlar; ufukta, büyük fırtınanın habercisi olan şimşekler çakmya başlamıştır. Çiftlikler yağmalanır, feodal beylere tehditler gelmeye başlar. Büyük bir hoşnutsuzluk, kara bir bulut gibi nice zamandır bütün ülkenin üstüne çökmüştür.</p>
		<p>Derken, arka arkaya iki parlak şimşek çakar ve halka bütün durumun nasıl olduğunu aydınlatır: Kolye davası bunlardan biridir, Calonne’un bütçe açığıyla ilgili açıklaması da diğeri. Reformlarında engellerle karşılaşan Maliye Bakanı, belki saraya karşı gizli bir düşmanlık da beslediğinden, ilk defa ortaya bariz rakamlar koymuştur. Çoktandır susulup saklanan, şimdi bilinmektedir: XVI. Louis’nin on iki yıllık hükümdarlığı sırasında bir milyar iki yüz elli milyon borç alınmıştır. Bütün halk bu şimşeğin ışığı altında benzi atmış bir halde kalakalmıştır. Bir milyar iki yüz elli milyon, astronomik bir rakam, harcanmıştır; peki ne için, kim tarafından? Kolye davası yanıt verir; böylece, birkaç <em>sous</em> karşılığında on saat eşek gibi çalışan çulsuzlar, kendileri yokluk içindeyken, bir buçuk milyon değerinde elmasların belli çevrelerde zaman zaman verilen âşıkdaşlık hediyelerinden olabildiğini, on milyona, yirmi milyona şatolar alındığını öğrenirler. Herkes de Kral’ın, bu mütevazı adamcağızın, ruhen bir küçük burjuva olan Louis’nin bu hayallere sığmaz harcamalarda payı olmadığını bildiğinden, bütün hınç bir şelale gibi, onun gözünü kör eden, müsrif, havai Kraliçe’ye yönelir. Devlet borçları için aranan suçlu bulunmuştur. Şimdi bilinmektedir, kâğıt parçalarının niçin günden güne değersizleştiği, ekmeğin pahalılandığı ve vergilerin hep yükseldiği; çünkü bu fahişe karı, Trianon’unda bütün bir odayı elmaslarla kaplatacak kadar müsriftir, çünkü Avusturya’ya, ağabeyi Joseph’e, giriştiği savaşta yardım olarak, gizlice yüz milyon altın para göndermiştir, çünkü yolu yatağından geçen herifleri, oynaştığı tazeleri maaşlara, makamlara, iratlara boğmaktadır. Felaket birden bir gerekçe kazanmış, iflas sorumlusunu bulmuş, Kraliçe yeni bir lakaba kavuşmuştur. “Bayan Bütçe Açığı” denmektedir kendisine, Fransa’nın bir ucundan öbür ucuna kadar; Marie-Antoinette’in sırtını dağlanmışçasına yakan bir isimdir bu. </p>
		<p>Kara bulut boşanmıştır şimdi: Broşürler, mücadele bildirileri dolu gibi yağmaya başlar, makaleler, öneriler, dilekçeler sağanak gibi iner; Fransa’da şimdiye kadar hiç bu kadar çok konuşulmuş, yazılmış, nutuk çekilmiş değildir; halk uyanmaktadır. Amerikan Bağımsızlık Savaşı’ndan gelen gönüllüler ve askerler en ahmak köye varıncaya kadar her yerde, ne sarayı, ne kralı, ne aristokrasisi bulunan, yalnızca ve yalnızca yurttaşları olan, alabildiğine eşitlik ve özgürlük dolu bir ülkeden dem vurmaktadır. Hem zaten, Jean-Jacques Rousseau’nun <em>Toplum Sözleşmesi</em>’nde açık seçik, daha ince ve daha gizli bir şekildeyse Voltaire’in, Diderot’nun yazılarında, kraliyet düzeninin kesinlikle Tanrı’nın tek istediği ve var olan dünyaların en iyisi olmadığı yazılı değil midir? O eski, ağızsız, dilsiz, boyun eğmiş hürmet ilk kez merakla başını kaldırmakta, bununla birlikte de aristokrasinin, halkın ve burjuvazinin üstüne yeni bir güven duygusu gelmektedir; mason localarındaki kısık sesli mırıltılar yavaş yavaş, ta uzaklardan duyulur bir homurdanmaya, gök gürültüsüne döner, hava elektriklenir, gökkubbe alevlenmeye hazırdır. Elçi Mercy, şöyle yazmaktadır Viyana’ya:</p>
		<div class="letter html5_section">
			<p>Belayı fevkalade ölçülere varacak kadar büyüten şey, ruhların gittikçe kızışmakta olduğudur. Denebilir ki, ajitasyon yavaş yavaş toplumun bütün sınıflarını kendi tarafına almıştır, ve bu ateşli huzursuzluk Parlamento’ya muhalefetinde ısrarlı olma gücünü vermektedir. İnsanların kamuya açık yerlerde bile Kral, prensler ve bakanlar hakkında ne kadar cüretle konuştuğu inanılacak gibi değildir; bu kişilerin harcamaları eleştirilmekte, sarayın israfı alabildiğine karamsarlıkla betimlenmekte, sanki ülke hükümetsizmişçesine, genel meclislerin toplantıya çağrılmasının zorunlu olduğu vurgulanmaktadır. Bu konuşma özgürlüğünü cezai önlemlerle bastırmak artık olanaksız olmuştur, çünkü humma öylesine her yeri sarmıştır ki, insanlar biner biner hapse atılsa bile belanın önüne geçilmiş değil, yalnızca halkın gazabı, isyanın kaçınılmaz olacağı bir raddeye getirilmiş olur.</p>
		</div>
		<p>Her taraftaki hınç artık maskeye ve dikkatliliğe gerek duymamakta, açıkça öne çıkıp söylemek istediğini söylemektedir. Hatta saygının göstermelik biçimlerine bile uyulmaz olmuştur. Kraliçe, kolye davasından kısa bir süre sonra, ilk defa locasına geldiğinde öyle bir ıslıklanmıştır ki, bir daha tiyatroya gitmez olmuştur. Madam Vigée-Lebrun, yaptığı Marie-Antoinette portresini “Salon”da sergilemek istediğinde “Bayan Bütçe Açığı”nın resminin açık biçimde tacize uğraması olasılığı o kadar yüksek bulunur ki, Kraliçe’nin portresinin alelacele oradan uzaklaştırılması yeğlenir. Versailles’ın şık odalarında, aynalı salonlarında, her yerde Marie-Antoinette, nefretin soğuk soluğunu artık yalnızca sırtında değil, açıkça, insanlarla göz göze, yüz yüze geldiğinde de hissetmeye başlar. Nihayet son aşağılanmayı da yaşar: Polis şefi bin dereden su getirerek, Kraliçe’nin şu sıra Paris’i ziyaret etmemesinin tavsiye olunacağını, sinir bozucu bazı olaylara karşı korunmasının artık garanti edilemeyeceğini bildirir. Koca bir ülkenin yığılıp birikmiş kızgınlığı olanca vahşetiyle şimdi tek bir insanın üzerine boşanmaktadır; ve Kraliçe, tasasızlığından aniden sıyrılarak, her yandan yediği bu nefret kırbaçlarıyla uyarılmış ve beli bükülmüş olarak, çaresizlik içinde, son sadık bendelerine yakınmaktadır: “Benden ne istiyorlar? Ne yaptım ben onlara?”</p>
		<p class="gap">Marie-Antoinette’i ürkütüp o mağrur ve vurdumduymazca <em>laisser-aller</em>’sinden<a class="si-noteref epub-type_noteref" href="#f138" id="ref_f138">138</a> çıkarmak için bir yıldırımın düşmesi gerekmiştir. Şimdi uyanmıştır, hep kötü öğütleri dinlemiş, zamanında gelen her öğüde ise kulaklarını kapatmış olan Kraliçe, neleri ihmal ettiğini şimdi kavramaya başlar ve o kendine has, sinirli aceleciliğiyle hatalarının en çok infial uyandırmış olanlarını görülür bir şekilde düzeltmeye koşar. Önce, bir kalemde, kendi pek yüksek olan gündelik masraflarını kısıtlar. Matmazel Bertin’e yol verilir, gardırop, ev ekonomisi, ahırlarla ilgili kısıtlamalara gidilerek yılda bir milyonun üstünde tasarruf sağlanır, salonlardan kumarla birlikte krupiyeler de kaybolur, Saint-Cloud Sarayı’ndaki yeni inşaat durdurulur, öbür saraylar olabildiğince çabuk satılır, en başta Trianon’dan himayesi altına girmiş kimselerin oturtulduğu bir dizi gereksiz mevki iptal edilir. Marie-Antoinette ilk kez kulağı dışarıya açık olarak yaşamakta, ilk kez eski iktidara, sosyetenin modasına değil yeni iktidara itaat etmektedir: kamuoyuna. Daha bu ilk deneme bile, şöhretinin zararına olmak üzere onyıllarca ihsanlara boğduğu arkadaşlarının gerçek duyguları konusunda aydınlanmasını sağlar, çünkü bu sömürgen takımı devlette kendi zararlarına yapılan reformlara karşı pek anlayış göstermemektedir. Bu arsız dalkavuklardan biri, açıkça, insanın dün elinde tuttuğuna yarın da sahip olacağından güven duyamadığı bir ülkede yaşamanın katlanılmaz bir şey olduğundan yakınır. Fakat Marie-Antoinette kararlılığından ödün vermez. Uyanık gözlerle bakmaya başlayalı, bazı şeyleri daha iyi görmektedir. Gözle görülür biçimde, kendini Polignac’ların o uğursuz çevresinden çeker ve tekrar eski danışmanlarına, Mercy ile çoktan uzaklaştırdığı Vermond’a yaklaşır: Sanki, böyle geç vakit aklının başına gelmesiyle Maria Theresia’ya boşa gitmiş uyarıları için sonradan hak vermek istiyor gibidir.</p>
		<p>Fakat “çok geç” – bu uğursuz sıfat artık bütün çabalarının yanıtı olacaktır. Bütün bu küçük feragatler ortalığı sarmış olan patırtı içinde fark edilmez bile, alelacele yapılan tasarruf Danaos kızlarının tası gibi olan dehşetli bütçe açığında birer damla gibi kaybolur gider. Şurada burada alınacak tek tek önlemlerle hiçbir şey kurtarılamayacaktır, saray şimdi dehşet içinde bunu görmektedir, bir Herakles gerekmektedir o devasa bütçe açığı kayasını kaldırıp atacak. Maliye işlerinin başına bir yardımcının ardından bir diğeri, bir bakanın ardından bir başkası daha getirilir, fakat hepsi de yalnızca hesabı o an için yapılmış ve hepimizin dünden de, bugünden de pek iyi bildiğimiz çareleri uygular (tarih hep tekrar etmektedir). Eski borçlanmaları görünürde yok ediveren dev borçlanmalar, amansızca bir vergilendirme, <em>assignat</em><a class="si-noteref epub-type_noteref" href="#f139" id="ref_f139">139</a> basımı ve altın paranın eritilip değeri düşürülerek yeniden darp edilmesi, yani örtülü enflasyon. Fakat hastalık gerçekte daha derinde, dolaşımın hatalı olmasında, bütün zenginliğin kamu ekonomisi yönünden sağlıksız bir şekilde dağılarak birkaç feodal sülalenin elinde birikmesinde gizli olduğundan ve bu maliye hekimleri de o noktada neşteri ele almaya cesaret edemediğinden, devlet hazinesinin gücünü kaybetmesi kronik halini korur. “İsraf ve düşüncesizlik kraliyet hazinesini tüketince,” diye yazar Mercy, “bir çaresizlik ve korku çığlığıdır yükseliyor. O zaman Maliye bakanları gittikçe gaddarlaşan çareler tatbik ediyorlar, son olarak altın paranın dolandırıcılık ölçüsüne varacak bir şekilde eritilip yeniden darbı ya da yeni vergilerin tesisi gibi. Bu anlık çareler o gün için güçlükleri yatıştırıyor ve sonra hemen, akıl almaz bir havailikle çaresizlik halinden en büyük tasasızlığa geçiliyor. Son tahlilde kesin olan şey, şimdiki hükümetin nizamsızlık ve istismar bakımından önceki hükümeti aştığı ve halihazırda işlerin bir felakete sebebiyet vermeden böyle devam etmesinin ahlaken mümkün olamayacağıdır.” Fakat sarayda, yıkımın ne kadar hızlanarak yaklaştığı hissedildikçe huzursuzluk da artar. Sonunda, sonunda kavramaya başlamışlardır: Bakanları değiştirmek yetmez, düzen değiştirilmek zorundadır: İflasa ramak kala, ilk kez, özlenilen kurtarıcının artık soylu bir aileden olması değil, her şeyden önce –Fransız sarayında yeni bir kavram– popüler olması ve “halk” denen bu bilinmedik ve tehlikeli varlığa güven aşılaması istenir.</p>
		<p>Böyle bir adam vardır, sarayca tanınmaktadır, hatta zorunlu kalındığında kendisine danışılmıştır da, burjuva kökenli ve yabancı olmasına, bir İsviçreli olmasına rağmen, daha da beteri: gerçek bir sapkın, bir Kalvinist olmasına rağmen. Fakat bakanlar, bu dışlanmış uzmandan pek hoşlanmamıştır ve onu, <em>Compte rendu</em>’sü<a class="si-noteref epub-type_noteref" href="#f140" id="ref_f140">140</a> içinde milleti fazlasıyla bir cadılar mutfağının sırlarına ortak ettiği için alelacele safdışı etmişlerdir. O zamanlar kızdırılıp kaçırılan bu uzman, istifasını Kral’a küçüklüğüyle hakarete varan dört köşe bir mektup kâğıdı üzerinde göndermiştir; saray adabına sığmayan bu saygısızlığı XVI. Louis de unutmaz: Uzun bir süre, Necker’i bir daha asla görevlendirmeyeceğini –hatta yemin ederek– söyler durur.</p>
		<p>Fakat Necker’in zamanı şimdi gelmiş değilse hiçbir zaman gelmeyecektir; Kraliçe, kükreyen vahşi bir hayvan olan bu kamuoyunu yatıştırabilecek bir bakanın özellikle kendisi için ne kadar zorunlu olduğunu sonunda kavrar. Seçimini kabul ettirebilmek için kendisinin de içindeki direnişin üstesinden gelmesi gerekecektir; çünkü önceki, çabucak gözden düşmüş bakanlar Loménie de, Brienne de yalnızca onun nüfuzu sayesinde göreve getirilmiştir. Bu girişim de başarısızlığa uğrasın da yine sorumlusu kendisi mi olsun? Fakat o sonsuza kadar kararsız kocasının hâlâ çekince içinde olduğunu görünce gözünü karartıp bu tehlikeli adama el atar, denize düşenin yılana sarıldığı gibi. 1785 Ağustosu’nda Necker’i özel dairesine çağırır ve kafası kızıp kaçmış adamı kazanmak için bütün ikna sanatını kullanır. Necker bu dakikada bir çifte zafer yaşamaktadır: bir Kraliçe tarafından görevlendirilmek değil, ricalarla göreve çağrılmak ve aynı zamanda bütün bir halk tarafından isteniyor olmak. “Yaşasın Necker!” – “Yaşasın Kral!” nidaları çınlar o akşam, atanması duyulur duyulmaz, Versailles’ın galerilerinde, Paris’in caddelerinde.</p>
		<p>Yalnızca Kraliçe’de bu coşku çığlıklarına katılacak cesaret yoktur; o deneyimsiz elleriyle kaderin çarkına müdahale etmiş olmanın sorumluluğu, büyük bir ürküntü içinde bırakmıştır kendisini. Şu da var: İçinde açıklanması mümkün olmayan bir sezgi, bu isme ilişkin olarak bir karamsarlık uyandırmaktadır; ve bir kere daha içgüdüsünün aklından daha güçlü olduğu görülecektir. “Onu tekrar çağıran kişinin,” diye yazar aynı gün Mercy’ye, “ben olduğumu düşündükçe titriyorum. Uğursuzluk getirmek benim kaderim, şeytani entrikalar onun bir kere daha başarısızlığa uğramasına sebep olur ya da o Kral’ın otoritesini bir kenara iterse insanlar benden şimdiye kadarkinden de çok nefret edecek.”</p>
		<p class="gap">“Düşündükçe titriyorum,”; “Bu zayıflığımı af buyurun,”; “Uğursuzluk getirmek benim kaderim,”; “Sizin gibi iyi ve sadık bir dostun bana şu an destek olmasına çok ihtiyacım var”. Eski Marie-Antoinette’ten böyle sözleri ne bir okuyan ne duyan olmuştur. Yeni bir tondur bu, sarsılmış, dünyası ta derinden karışıp altüst olmuş bir insanın sesi, artık şımarık genç kadının hafif, kahkahalarla kanat çırpan sesi değil. Marie-Antoinette, adı bilgi olan acı elmanın tadına bakmıştır, uyurgezerlere özgü o güveni yok olmuştur; öyle ya, korkusuz olan hep yalnızca tehlikeyi görmeyendir. Şimdi, oturduğu yüksek mevkinin karşılığının nasıl büyük bir bedel olduğunu anlamaya başlar. Sorumluluk: Şimdiye kadar Matmazel Bertin’in modaya uygun bir şapkasını hafiflikle taşıdığı başını ilk defa tacı ağrıtmaya başlamıştır. Ne kadar ürkekleşmiştir yürüyüşü, kırılganlaşan toprağın altından gelen yanardağ gürlemelerini hissetmeye başladığından bu yana... Ama şimdi daha ileri gitmemeli, iyisi mi geriye! İyisi mi bütün seçimlerden uzak durmalı, politikadan ve politikanın bulanık suyunda balık avlamaktan sonsuza kadar kaçmalı, o kadar kolayca varılan ve şimdi o kadar tehlikeli olduğu görülen kararlara karışmamalı. Bütünüyle bir başkalaşıma uğramıştır şimdi Marie-Antoinette’in tavrı. Şimdiye kadar gürültü ve şamata içinde mutlu olan kadın, şimdi sessizliği, ücra köşeleri aramaktadır. Tiyatrodan, şenliklerden, maskeli balolardan uzak durur, Kral’ ın Devlet Konseyi’ne katılmak istemez; artık yalnızca çocuklarının yanında nefes alabilmektedir. Kahkahalarla dolu bu odaya nefret ve kötülük denen veba girememektedir. Anne olarak kendini, Kraliçe’den daha çok güvende hisseder. Hayalleri kırılmış bu kadın geç vakitte bir sırra daha vâkıf olmuştur: İlk kez bir adam, gerçek bir arkadaş, ruhen bağlı bir dost, gönlünü harekete geçirmekte, yatıştırmakta, mutlu etmektedir. Şimdi artık her şey iyiye gidebilir; yalnızca sessizce yaşamalı, en küçük çevresi içinde, artık kadere, gücünü ve hilekârlığını ilk defa kavradığı bu esrarengiz rakibe meydan okumamalı.</p>
		<p>Fakat asıl şimdi, bütün yüreğinin sükûnet istediği bu sıra, zamanın barometresi fırtınayı göstermektedir. Tam da hatalarını anladığı ve geri dönmek, böylece görünmez olmak istediği saatte, merhametsiz bir irade Marie-Antoinette’i tarihin en heyecanlı olaylarının ta ortasına doğru iter.</p>
	</div>
	<div class="si-footnotes html5_section epub-type_footnotes">
		<div class="si-footnote html5_aside epub-type_footnote" id="f138"><a class="si-backref" href="#ref_f138">138</a><span class="si-footnote-text">. (Fr.) Kayıtsızlık. (Ç.N.)</span></div>
		<div class="si-footnote html5_aside epub-type_footnote" id="f139"><a class="si-backref" href="#ref_f139">139</a><span class="si-footnote-text">. (Fr.) Fransa’da 1789-1796 yılları arasında basılan kâğıt para. (Ç.N.) </span></div>
		<div class="si-footnote html5_aside epub-type_footnote" id="f140"><a class="si-backref" href="#ref_f140">140</a><span class="si-footnote-text">. (Fr.) Özetleyen rapor. (Y.N.)</span></div>
	</div>
</body>
</html>