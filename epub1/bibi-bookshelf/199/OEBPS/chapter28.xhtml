<?xml version="1.0" encoding="UTF-8" standalone="no"?><html xmlns="http://www.w3.org/1999/xhtml" xmlns:epub="http://www.idpf.org/2007/ops">
<head>
	<title>Marie Antoinette</title>
	<link href="main.css" rel="stylesheet" type="text/css"/>
<meta name="Adept.resource" value="urn:uuid:60791d9f-e32d-4515-8960-594a479c0671"/>
</head>
<body class="chapter epub-type_chapter">
	<div class="container html5_section">
		<h1>Varennes’de gece</h1>
		<p>Marie-Antoinette, bu 21 Haziran 1791 gecesi, hayatının otuz altıncı, Fransa Kraliçesi olarak on yedinci senesinde, ilk defa bir Fransız burjuvasının evine ayak basar. Bir saraydan bir saraya, bir hapishaneden bir hapishaneye geçişteki tek kesintidir bu. Yol önce bakkalın dükkânından geçer, içerisi ağır bir yağ, kuru sucuk ve keskin baharat kokmaktadır. Art arda dizilip gacır gucur, dimdik bir merdivenden üst kata çıkarlar, kral, daha doğrusu, sahte perukalı, kim olduğu bilinmeyen bey ile Kontes Korff olduğu söylenen kadının o mürebbiyesi: iki oda, bir oturma odasıyla bir yatak odası, alçak tavanlı, fakirane ve kir pas içinde. Kapının önüne hemen yeni türden muhafızlar dikilir, ki Versailles’daki pırıl pırıl muhafızlara hiç mi hiç benzememektedir bunlar, ellerinde yabalarıyla iki çiftçi. Sekizi de, Kraliçe, Kral, Madam Elisabeth, iki çocuk, mürebbiye ve iki nedime kız bu daracık yerde durmakta, oturmaktadır. Çocuklar, ölesiye yorgun, bir yatağa yatar ve hemen uyurlar, Madam Tourzel’in gözetimi altında. Kraliçe bir koltuğa oturmuş, tülünü yüzüne örtmüştür; kimse öfkesini, içinin acısını görmüş olmasıyla övünememelidir. Yalnızca Kral hemen, evindeymiş gibi yerleşmeye başlar, sakin sakin masaya oturur ve bıçakla koca koca peynir dilimleri kesmeye başlar. Kimseden bir sözcük çıkmamaktadır.</p>
		<p>Nihayet sokakta nal sesleri duyulur ama aynı zamanda yüzlerce ağızdan çıkan haykırış da kulağa gelir: “<em>Husar</em>’lar! <em>Husar</em>’lar!” Aynı şekilde yanlış haberlerle şaşkına dönmüş olan Choiseul sonunda gelmiştir, birkaç kılıç darbesiyle yolunu açar ve askerlerini evin etrafına toplar. Dürüst Alman <em>Husar</em>’lar, komutanın kendilerine çektiği nutku anlamaz, neyin söz konusu olduğunu bilmezler, bütün kavradıkları, konuşmada geçen iki Almanca kelimedir: <em>“Der König und die Königin</em>.<em>”</em><a class="si-noteref epub-type_noteref" href="#f193" id="ref_f193">193</a> Ama yine de, itaat ederler ve kalabalığa karşı öyle sert bir tırısa geçerler ki, araba, insanların kıskacından bir an için kurtulur.</p>
		<p>Choiseul Dükü alelacele merdivenden yukarı çıkar ve teklifini yapar. Kendisi yedi at vermeye hazırdır. Kral, Kraliçe ve maiyetlerindekiler binmeli ve birliklerinin orta yerinde, derhal kasabadan basıp gitmelidirler, çevredeki ulusal muhafızlar toplanıp gelmeden önce. Subay raporunu verdikten sonra çakı gibi bir selamla eğilir: “Majesteleri, emrinizi bekliyorum.”</p>
		<p>Fakat emirler vermek, hızlı kararlar almak hiçbir zaman XVI. Louis’nin işi olmamıştır. Olmayacak laflar etmeye başlar: Acaba Choiseul, bu yarma hareketi sırasında karısına, kız kardeşine, çocuklarından birine bir merminin isabet etmeyeceğini garanti edebilecek miymiş? Acaba hanlara dağılmış olan öbür <em>Dragoner</em>’lerin toplanmasını beklemek daha tavsiyeye şayan olmaz mıymış? Bu düşünüp tartmalarla dakikalar, çok değerli dakikalar geçer. Aile küçük, karanlık odada, hasır koltuklarda oturmakta, eski nesil oturmakta, tereddüt etmekte, ölçüp biçmektedir. Fakat devrim, genç nesil, beklemez. İmdat çanlarının uyandırdığı milisler, köylerden akın edip gelmektedir, ulusal muhafızlar eksiksiz olarak toplanmıştır, surlardan eski topu indirip getirmiş, sokaklara barikatlar kurmuşlardır. Dağılmış askerler ise yirmi dört saat boyunca saçma sapan bir şekilde eyer üstünde oraya buraya koşturduktan sonra, gelsin şarap demekte ve halkla kardeşlik kurmaktadır. Sokaklar gittikçe daha çok insanla dolar. Sanki can alıcı karar saatlerinin söz konusu olduğu kitlelerin ta bilinçaltlarına kadar ulaşmış gibi, bütün çevredeki topraklı topraksız köylüler, koyun çobanları, işçiler uykularından kalkıp kocakarılar meraktan değneklerine yapışıp bir defa Kral’ı görmek için Varennes’e yürürler; hem şimdi, Kral kendisi olduğunu açığa vurmak zorunda olduğuna göre, hepsi de onu surlarından dışarı bırakmamaya kararlıdır. Arabaya taze at koşma yolundaki her çabaya engel olunur. “Paris’e gidecek, yoksa ateş ederiz, onu arabasında vururuz,” diye bağırmaktadır vahşi sesler posta uşaklarına, derken bu karmaşanın orta yerinde bir daha tehlike çanı çalınır. Bu dramatik gecede yeni bir alarm: Paris yönünden bir araba gelmiştir; Ulusal Meclis’in Kral’ı yakalasınlar diye ülkenin her yönüne doğru rastgele yola çıkardığı iki komiser, kaçakların izini bulmayı başarmıştır. Ortak iktidarın elçilerini, sınırsız coşkunluk bağrışları karşılar. Şimdi Varennes’in üzerinden sorumluluk alınmıştır, şimdi artık dünya tarihi üzerinde karar vermek durumunda olan bu fakir kasabanın o küçük fırıncıları, kunduracıları, terzileri ve kasapları değildir: Ulusal Meclis’in, halkı kendi otoritesi olarak tanıdığı tek otoritenin elçileri gelmiştir. İki ulak bir zafer alayı içinde babayiğit bakkal Sauce’un evine götürülür, merdivenlerden Kral’ın yanına çıkarılır.</p>
		<p>Bu arada korkunç gece yavaş yavaş bitmiş, saat sabahın altı buçuğu olmuştur. İki elçiden biri, Romeuf, solgundur, tutuktur ve kendine verilen görevden hiç memnun değildir. Lafayette’in emir subayı olarak Tuileries’de sık sık Kraliçe’nin dairesi önünde nöbet tutmuştur, emri altındakilere her zaman içinden gelen o doğal iyi yüreklilik ve sıcaklıkla davranan Marie-Antoinette de kendisini hep hoş tutmuş, sık sık o da, Kral da kendisiyle bir arkadaş gibi konuşmuştur; Lafayette’in bu emir subayının yüreğinin ta içinde bir tek arzu vardır: bu iki kişiyi kurtarmak. Fakat görünmez bir şekilde Kral’ın aleyhine çalışan uğursuzluk istemiştir ki, bu görevde yanına ikinci bir kişi, Bayon adında çok hırslı ve devrime tümüyle sadık bir refakatçi verilsin. Romeuf izi yakalar yakalamaz, gizliden gizliye yolculuğunu uzatıp Kral’a zaman vermeye çalışmış; fakat Bayon, bu acımasız gözcü durmadan bastırmıştır; Romeuf de şimdi öylece, yüzü kızararak, Ulusal Meclis’in kraliyet ailesinin yolundan alıkonmasını buyuran o uğursuz kararını Kraliçe’ye teslim etmenin korkusu içinde, karşılarında kalakalmıştır. Marie-Antoinette şaşkınlığını bastıramaz: “Ne? Siz mi, bayım? Hayır, bu hiç aklıma gelmezdi!” Romeuf, düştüğü şaşkınlık içinde, bütün Paris’in heyecan içinde olduğu, devlet menfaatinin Kral’ın geri dönmesini gerektirdiği gibi bir şeyler kekeler. Kraliçe sabırsızlanır, arkasını döner, bu karmakarışık gevezeliğin ardında kötü bir şey hissetmektedir. Sonunda Kral, kararnameyi ister ve haklarının Ulusal Meclis tarafından kaldırıldığını ve kraliyet ailesine rastlayan her ulağın onu yolculuğuna devam etmekten alıkoyacak önlemleri alması gerektiğini okur. Kaçış, yakalama, hapsetme kelimelerinden gerçi ustaca kaçınılmıştır. Fakat bu kararnameyle Ulusal Meclis ilk defa olarak, Kral’ın özgür değil, iradesine tabi olduğunu dile getirmektedir. Ağırkanlı Louis bile dünya tarihini sarsan bu değişikliğin farkına varır.</p>
		<p>Fakat kendini savunmaz. “Artık Fransa Kralı yok,” der uykulu sesiyle, sanki bu konu onun kendisini pek ilgilendirmiyormuş gibi ve kararnameyi dalgın dalgın, bitkin çocuklarının uyuduğu yatağın üstüne bırakır. Fakat o anda Marie-Antoinette birden ayaklanır. Ufak tefek konularda hep ilgisiz davranan, görünüşe ilişkin her şeyde yüzeysel kalan bu kadının üzerine, gururuna dokunulduğu, şerefi tehlike altına girdiği zaman aniden bir azamet gelip oturmaktadır. Ulusal Meclis’in kendisi ve ailesi üzerine karar verme küstahlığını gösteren kararnamesini buruşturur ve bir hakaret ifadesiyle yere fırlatır: “Bu kâğıdın çocuklarımı kirletmesini istemiyorum.”</p>
		<p>Bu meydan okuyuş karşısında küçük memurların tüyleri ürperir. Dramatik bir sahneye engel olmak için, Choiseul kâğıdı bir telaş yerden kaldırır. Bu odada bulunan herkes aynı derecede şaşkına dönmüştür, Kral, karısının cüretinden dolayı, iki elçi sıkıntı verici rollerinden dolayı; hepsi bir kararsızlık havası içindedir. Derken Kral görünüşte feragat belirten, gerçekte ise sinsice bir öneride bulunur. Kendisini yalnızca iki-üç saat burada dinlenmeye bırakmalarını ister; sonra Paris’e dönecektir. Kendileri de görmektedir, çocukların ne kadar yorgun olduğunu, öylesine korkunç iki gün ve geceden sonra insanın biraz dinlenmeye ihtiyacı vardır. Romeuf, Kral’ın ne istediğini hemen anlar. İki saat içinde Bouillé’nin bütün süvari birliği orada olacaktır, arkalarında da piyadelerle toplar. İçinden Kral’ı kurtarmak istediğinden itiraz etmez: Sonuçta, bu iş seyahatine çıkmasının sebebi, durdurmaktan başka bir şey değildir. Onu da yerine getirmiştir. Fakat öbür komiser, Bayon, ortada hangi oyunun döndüğünü çabucak anlar ve sinsiliği sinsilikle karşılamaya karar verir. Görünüşte öneriyi kabul eder, kayıtsızca, sallana sallana merdivenden aşağı iner ve kalabalık etrafını sarıp ne olduğunu sorunca, sahte bir iççekişle der ki: “Ah, yola çıkmak istemiyorlar... Bouillé yaklaşmakta, onu bekliyorlar.” Bu birkaç sözcük iyice alevlenmiş yangına körük olur. Buna izin verilemez! Böyle bir oyuna gelinemez artık! “Paris’e! Paris’e!” Gürültüden camlar zangırdamakta, Belediye Meclisi’nin üyeleri ve en başta o bahtsız bakkal Sauce, Kral’a ha bire yola çıkması gerektiğini ısrar etmekte, yoksa güvenliğini sağlayamayacaklarını söylemektedirler. <em>Husar</em>’ lar, kalabalığın içinde güçlerini gösteremeyecek şekilde sıkışıp kalmış ya da halk tarafına geçmiştir; bir zafer gösterisi olarak araba, kapının önüne çekilir ve hemen atları koşulur, herhangi bir gecikmeye engel olmak için. Şimdi ise aşağılayıcı bir oyun başlar, çünkü artık yalnızca on beş dakikaların hesabı yapılmaktadır. Bouillé’nin<em> Husar</em>’ları pek yaklaşmış olmalıdır, kurtarılacak her dakika kraliyeti kurtarabilecektir: Öyleyse şimdi bütün, en onursuzcasından çarelere de başvurarak Paris yoluna çıkış geciktirilmelidir. Marie-Antoinette bile boyun eğmek ve ömründe ilk defa bir ricada bulunmak zorundadır. Bakkalın karısına döner ve kendisine yardım etmesi için yalvarır. Fakat bu zavallı kadın, kocasının başına geleceklerden korkmaktadır. Gözlerinde yaşlarla, Fransa’nın bir kralından ve kraliçesinden evinde misafir olma hakkını esirgemenin dehşeti içinde olduğundan; fakat kendisinin de çocuk sahibi olduğundan ve kocasının bu işi hayatıyla ödeyeceğinden yakınır – sezgisinde haklıdır zavallı kadın, çünkü o gece Kral’a gizli birkaç kâğıdı yakmakta yardım etmesi, talihsiz bakkalın kellesine mal olacaktır. Kral ile Kraliçe en olmayacak bahanelerle hareketi geciktirir de geciktirir; fakat zaman akıp gider ve Bouillé’nin <em>Husar</em>’ları ortada görünmez. Artık her şey hazırdır, derken XVI. Louis –ne kadar düşmüş demektir, böyle komediler oynayacak hallere geldiyse– biraz daha yemek yemek istediğini açıklar. Bir kraldan küçük bir öğün esirgenebilir mi? Hayır ama bu öğünün önüne gelmesi için de acele edilir, yeter ki bir gecikmeye sebep olunmasın. XVI. Louis birkaç lokma atar ağzına, Marie-Antoinette tabağını aşağılamayla kenara iter. Şimdi artık kaçacak köşe kalmamıştır. Ama yeni, son bir olay daha girer araya: Aile artık kapıdadır, derken nedimelerden biri, Madam Neuveville sahte kasılmalar içinde yere yığılır. Marie-Antoinette hemen, buyurgan bir edayla, nedimesini bu durumda bırakamayacağını bildirir. Bir hekim gelmeden gitmeyecektir. Fakat hekim de –bütün Varennes ayaktadır ya– Bouillé’nin birliklerinden önce gelir. Yalancı hastaya yatıştırıcı birkaç damla verir; artık bu acıklı oyunun devamı mümkün değildir. Kral içini çeker ve en önden o daracık merdiveni iner. Arkasından, dudaklarını hırsla ısırarak, Choiseul dükünün kolunda Marie-Antoinette gelmektedir. Bu dönüş yolculuğunda nelerle karşılaşacakları içine doğmaktadır. Fakat kendi endişelerinin orta yerinde, daha çok dostunu düşünmektedir: Choiseul geldiğinde ona yönelttiği ilk söz şu olmuştur: “Fersen, kendini kurtarabildi mi dersiniz?” Yanında gerçek bir adam olsa bu cehennem yolculuğunun bile üstesinden gelecektir; fakat bir sürü zayıf ve kararsız arasında tek başına güçlü kalmak zordur.</p>
		<p>Kraliyet ailesi arabaya biner. Hâlâ Bouillé ve <em>Husar</em>’larının geleceğini umut etmektedirler. Fakat ne gezer! Etraflarında yalnızca kitlelerin uğuldayan sesleri. Sonunda büyük kervan harekete geçer. Altı bin insan sarmıştır çevrelerini, bütün Varennes ganimetiyle yoldadır, derken öfke ve korkunun yerini bağrış çığrış bir zafer duygusu alır. Üzerinde avaz avaz devrim şarkıları, etrafında proleter ordusuyla monarşinin felaket gemisi, oturduğu kayalıktan ayrılmış, dönmektedir.</p>
		<p>Yalnızca yirmi dakika sonra ise sıcak gökyüzüne yükselen toz bulutu şosenin üzerinde henüz bir sütun gibi durakalmaktadır, şehrin öbür ucundan dört nala süvariler sökün eder, koca koca bölükler. Sonunda gelmişlerdir Bouillé’nin <em>Husar</em>’ları, boş yere beklenenler! Yarım saat daha, Kral o kadar daha oyalanabilse onu kendi ordusunun ortasına alacaklar, şimdi tezahürat yapanlarsa kös kös evlerine gideceklerdir. Fakat Bouillé, Kral’ın cesareti kırılmış halde gitmeye razı olduğunu işitince birliklerini geri çeker. Ne diye şimdi beyhude yere kan dökmeli? O da bilmektedir ki, monarşinin kaderi hükümdarın zayıflığıyla karara bağlanmıştır, Fransa’da artık XVI. Louis Kral, Marie-Antoinette de Kraliçe değildir.</p>
	</div>
	<div class="si-footnotes html5_section epub-type_footnotes">
		<div class="si-footnote html5_aside epub-type_footnote" id="f193"><a class="si-backref" href="#ref_f193">193</a><span class="si-footnote-text">. (Alm.) Kral ve Kraliçe. (Y.N.)</span></div>
	</div>
</body>
</html>