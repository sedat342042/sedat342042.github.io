<?xml version="1.0" encoding="UTF-8" standalone="no"?><html xmlns="http://www.w3.org/1999/xhtml" xmlns:epub="http://www.idpf.org/2007/ops">
<head>
	<title>Marie Antoinette</title>
	<link href="main.css" rel="stylesheet" type="text/css"/>
<meta name="Adept.resource" value="urn:uuid:60791d9f-e32d-4515-8960-594a479c0671"/>
</head>
<body class="chapter epub-type_chapter">
	<div class="container html5_section">
		<h1>Annelik</h1>
		<p>İmparator II. Joseph’in bu ziyareti, tarih açısından bakıldığında, Marie-Antoinette’in hayatında önemsiz bir kesittir; gerçekte ise, can alıcı değişikliği yaratmıştır. Çünkü bundan hemen birkaç hafta sonra, İmparator’un XVI. Louis ile kubbeli sayvanlı yatağa ilişkin o nazik meseleyi baş başa konuşmasının meyveleri görülmeye başlar. Yeni bir cesaretle güçlenmiş olan koca, evlilik görevleri üzerinde çalışmaya koyulur. Daha 19 Ağustos 1777’de Marie-Antoinette, Viyana’ya yalnızca bir <em>un petit mieux</em> haberini göndermektedir: (Bekâret) “vaziyetinde değişiklik yoktur”, büyük taarruz başarılı olmamıştır, “fakat yine de küçük bir düzelme kaydedildiğinden şüphem yok, şöyle ki, Kral eskisine göre daha sevecen davranıyor ve bu da onun için epey bir şey”. 30 Ağustos’ta sonunda zafer borusu çalınır; <em>Nonchalant mari</em>, Eros’un bu yedi yıllık savaşta uğradığı sayısız yenilgilerden sonra ilk defa hiç mi hiç savunulmayan kaleyi fethetmiştir. Marie-Antoinette annesine, “Bütün ömrüm boyunca saadetlerin en büyüğünü yaşamaktayım,” diye acele bir rapor verir, “evliliğimin tamamen gerçek olmasının üzerinden sekiz gün geçti bile; deneme tekrarlandı ve dün ilk defasında olduğundan da eksiksiz bir şekilde neticelendi. Başta, sevgili anneme hemen bir ulak göndermeyi düşündüm, fakat sonra korktum; çünkü bu haddinden fazla dikkat çekip dedikoduya sebebiyet verirdi, ayrıca tamamen emin olmak da istiyordum. Henüz hamile olmadığımı zannediyorum, fakat şimdi hiç değilse, her an hamile kalabileceğim ümidi içindeyim.” Ayrıca bu muzafferane yenilik uzun zaman bir sır olarak kalacak değildir: İspanyol elçisi, hepsinin içinde en sağlam bilgi toplayanı, hükümetine bu kader gününün tarihini (25 Ağustos) bile bildirecek durumdadır ve raporuna şunu eklemektedir:</p>
		<div class="letter html5_section">
			<p>Böyle bir hadise enteresan olduğu ve aleni ehemmiyet taşıdığı için, Maurepas ve Vergennes adlı bakanlarla tek tek konuştum ve ikisi de bana aynı vaziyeti tasdik ettiler. Bu arada, Kral’ın bu işi, halalarından birine anlattığı ve büyük bir serbestlikle şöyle dediği de kesindir: “Bu çeşit eğlenceyi çok sevdim; uzun zaman tanımamış olduğum için üzülüyorum.” Majesteleri şimdi eskiden olduğundan çok daha neşelidir ve Kraliçe’nin gözlerinin etrafında, şimdiye kadar olduğundan çok daha sık bir şekilde, koyu halkalar görülmektedir.</p>
		</div>
		<p>Öte yandan genç kadının başarılı kocasıyla ilgili sevinç çığlığının fazla erken geldiği anlaşılır; çünkü XVI. Louis bu “yeni eğlence”sine avlanmaya çıktığı kadar sık bile gitmemektedir ve daha on gün sonra Marie-Antoinette, annesine yine dert yanmadan edemez: “Kral aynı yatakta yatmayı sevmiyor. Ona hiç değilse bu beraberlikten tamamen vazgeçmemesi için tesir etmeye çalışıyorum. Bazen geceyi benim yanımda geçiriyor, ben ise bunu daha sık yapmasını isteyerek ona eziyet edemeyeceğimi düşünüyorum.” Anne bunu duyduğuna pek sevinmez; çünkü o bu hususu gayet “esasi” bir şey olarak görmektedir, fakat incelik sahibi kızının, zevcini sıkboğaz etmemek yolundaki eğilimini yerinde bulur; ne var ki, kızı da şimdiye kadar olduğundan daha çok uymalıdır kocasının yatak saatlerine. Viyana’da dört gözle beklenen, hamileliğin gerçekleştiği haberi demek ki, bu tutkudan uzak evlilikte daha bir süre kendini bekletecektir, sabırsız zevce ancak nisanda bu en derin isteğinin yerine geldiği hissine kapılır. Marie-Antoinette daha ilk işaretler belirdiğinde hemen annesine bir özel ulak göndermek ister; fakat saray hekimi, Kraliçe’nin bu hissinin doğru olduğundan şahsen 1.000 louis altınına bahse girebilecek kadar eminse de, beklemesini tavsiye eder. 5 Mayıs’ta, gayet sakınımlı biri olan Mercy, haberi kesin olarak vermektedir, 4 Ağustos’ta da –kraliçe 31 Haziran günü akşam saat on buçukta çocuğun ilk hareketlerini hissetmiştir– hamilelik sarayda resmen açıklanır. “O zamandan beri,” diye yazar kızı, Maria Theresia’ya, “sık sık hareket ediyor ve bu bana büyük sevinç veriyor.” Keyfi yerindedir ve kocasına geç erdiği babalık keyfiyetini bir şakayla haber vermek onun için ayrı bir eğlence olur. Adamın karşısına çıkar, suratını iyice asar ve kırılmış gibi yapar: “<em>Sire</em>,”<a class="si-noteref epub-type_noteref" href="#f99" id="ref_f99">99</a> der, “tebaanızdan biri hakkında şikâyette bulunmadan edemeyeceğim: Öyle bir küstahlık etti ki, karnımı tekmeledi.” Akıllı uslu biri olan Kral hemen anlamaz, sonra gururla ve rahatlamış bir şekilde gülüp kendi beklenmedik becerisinden bir hayli şaşırmış olarak, karısını kucaklar.</p>
		<p>Şimdi hemen, çeşit çeşit resmî törenler başlamıştır. Kiliselerde <em>Te Deum</em>’lar söylenmekte, Parlamento tebriklerini göndermekte, Paris Başpiskoposu hamileliğin iyi bir şekilde seyretmesi için dualar düzenlemektedir; doğacak kral evladı için akıl almaz bir özenle sütanne aranır, fakirlere dağıtılmak üzere 100.000 <em>livre</em> hazırlanır. Bütün dünya bu büyük olayı heyecanla beklemektedir, en fazla heyecan duyan da doğuma yardımcı olacak ebedir; çünkü bir veliaht doğması halinde 40.000 <em>livre</em> tutarında bir ikramiye beklemektedir kendisini, bir prenses doğarsa yalnızca 10.000. Öte yandan bütün saray neredeyse heyecan içinde, uzun zamandır tadamadığı temaşayı beklemektedir, öyle ya, yüzyıllardan bu yana gelen kutsal bir âdete göre, bir Fransa Kraliçesi’nin doğurması kesinlikle öyle aileye mahsus bir hadise değildir; eski mi eski kurallar onun bu güç saatlerinin bütün prenslerin, prenseslerin gözü önünde ve bütün sarayın kontrolü altında geçmesini ister. Kraliyet ailesinin her üyesi ve en üst dereceden bir dizi ileri gelen, doğum sırasında loğusa odasında bulunma hakkına sahiptir ve tabii, hiçbiri bu barbarca ve sağlığa aykırı ayrıcalığından vazgeçmeyi aklının ucundan bile geçirmez. Bütün vilayetlerden, en uzak saraylardan meraklılar sökün etmektedir, o küçücük Versailles şehrinin en küçük çatı odasında bile misafir vardır ve bu büyük insan akını gıda maddesi fiyatlarını üç katına çıkarmıştır. Fakat Kraliçe bu istenmedik tiyatro seyircilerini bekletir de bekletir. Nihayet 18 Aralık’ta, geceleyin çan sesi binayı doldurur: Sancılar başlamıştır. İlk olarak Madam Lamballe, loğusanın odasına dalar, arkasından heyecan içinde bütün nedimeler gelir. </p>
		<p>Saat üçte Kral, prensler ve prensesler uyandırılır, kraliyet ailesinin kanını taşıyan ya da prens rütbesinde olan kim varsa şahit olarak zamanında gelebilsin diye pajlar<a class="si-noteref epub-type_noteref" href="#f100" id="ref_f100">100</a>, muhafızlar ata atlayıp dörtnala Paris’e ve Saint-Cloud’ya uçarlar. Öyle ki yalnızca büyük tehlikelerde olduğu gibi, çanların durmadan çalınması ya da top atılması eksiktir.</p>
		<p>Saray hekimi, Kraliçe’nin doğumunun başladığını bağırarak ilan ettikten birkaç dakika sonra bütün o aristokrat sürüsü içeriye dalar, balık istifi, daracık odada, yatağın etrafına seyirciler için rütbelerine göre dizilmiş koltuklara oturur. Ön sıralarda yer bulamayanlar koltukların, sıraların üstüne çıkıp dikilir, yeter ki acı içindeki kadının bir hareketini, bir inlemesini bile kaçırmasınlar. </p>
		<p>Kapısı sıkıca kapalı mekânda hava elli kadar insanın nefesinden, sirke ve esans kokularından gittikçe bozulur, ağırlaşır. Fakat kimse bir pencere açmamakta, kimse yerini terk etmemektedir ve bu herkese açık işkence sahnesi yedi saat sürer, sonunda saat öğlenin on bir buçuğunda Marie-Antoinette çocuğunu dünyaya getirir – <em>hélas</em>!<a class="si-noteref epub-type_noteref" href="#f101" id="ref_f101">101</a> – kız. Kral çocuğu derin bir hürmetle taşınıp bitişik odalardan birine götürülür, burada banyo edilecek ve hemen mürebbiyenin ihtimamına teslim olunacaktır; hissettiği gurur, Kral’ı da çocuğun peşinden koşturur, belinin bu geç ürününü görmeye doyamamıştır, onun da arkasından, her zamanki merakıyla bütün saray gelir – o sırada doğum hekiminin bir çığlığı andıran emri işitilir: “Temiz hava, sıcak su! Neşter vurmak lazım.” Kraliçe’nin birdenbire kan beynine çıkmış, kadın pis havadan neredeyse boğulacak raddeye geldiğinden ve belki ayrıca elli seyirci karşısında sancılarını bastırma çabasından bayılmış, hiç kıpırtısız bir halde, hırıldayarak yastıklara serilmiştir. Herkesi bir korku sarar; Kral, kendi eliyle pencereleri açar, herkes dehşetle oraya buraya koşuşur. Fakat sıcak su bir türlü gelmemektedir. Saraylı ukalalar bu doğumda Ortaçağ’dan kalma bütün törenleri hatırlamayı bilmişlerdir, fakat böyle bir durum için gereken en doğal önlemi akıl edememişlerdir: sıcak su bulundurmayı. Bu durumda cerrah daha fazla hazırlığa girişmeden neşteri vurmak durumunda kalır. Kesilen ayak damarından kan fışkırır, derken kraliçe gözlerini açar, kurtulmuştur. Asıl şimdi kopar büyük yaygara, herkes sevinçle birbirini kucaklar, sevinçle ağlaşmaya başlar ve çanların gümbürtüsü müjdeyi ülkeye yayar.</p>
		<p class="gap">Kadınlık eziyeti bitmiştir, annelik mutluluğu başlamaktadır. Her ne kadar sevinç mükemmel değilse de; öyle ya, top prensesin şerefine yalnızca yirmi bir kere gümbürdemiştir, bir veliaht doğumunu selamlamak için öngörüldüğü üzere yüz kere değil, Versailles ve Paris sevinçten coşmaktadır. Avrupa’nın bütün ülkelerine haberciler yola çıkarılır, bütün ülkede sadaka dağıtılır, hapisten, zindanlardan mahpuslar salıverilir, Kral hesabına yüz genç nişanlı giydirilir, evlendirilir ve çeyizlendirilir. Kraliçe loğusa yatağından kalkıp Notre-Dame’a geldiğinde kendisini burada mutluluk içinde dizilmiş olarak bu yüz çift beklemekte –zabıta nazırı özellikle güzel olanları seçmiştir– ve iyiliğini gördükleri kraliçelerini coşkuyla selamlamaktadır. Paris halkı için havai fişekler, şölen ışıkları, çeşmelerden şırıl şırıl şarap, ekmek ve sucuk dağıtımı vardır, ve Comédie Française’e bedava giriş: Kömürcülere kralın, balıkçı kadınlara kraliçenin locası gösterilir: Fakirler de bir kere bayram edebilmelidir. Şimdi herkes mutlu, iyi görünmektedir, XVI. Louis şimdi, baba olalı artık daha neşeli, kendine güvenen bir adam olabilecek, Marie-Antoinette de, anne olduktan sonra, mutlu, ciddi, tutarlı bir kadın olabilecektir; büyük engel ortadan kalkmış, evlilik sağlama bağlanıp güçlendirilmiştir. Anneler babalar, saray ve bütün ülke sevinebilir, gerçekten alabildiğine sevinmektedir de, merasimlerle, eğlencelerle.</p>
		<p>Yalnızca bir kadın vardır, tam memnun olmayan: Maria Theresia. Kız torununun doğumuyla en sevgili çocuğunun durumu düzelmiş de olsa henüz yeterince sağlamlaşmamış görünmektedir. İmparatoriçe olarak, siyasetçi olarak ailenin kendi mutluluğunun ötesinde, durmadan her şeyden önce hanedanın bekasını düşünmektedir. “Bize mutlaka bir <em>Dauphin</em> lazım, bir veliaht.” Kızına şimdi <em>lit à part</em><a class="si-noteref epub-type_noteref" href="#f102" id="ref_f102">102</a> yapmaması, hafifliğe kaçmaması gerektiği teranesini tekrarlamaktadır. </p>
		<p>Aylar ayları kovalar ve Marie-Antoinette hâlâ hamile kalmazken kızının evlilik gecelerini ne kadar boşa harcadığını düşündükçe neredeyse küplere binmeye başlar. “Kral erken saatte yatağına çekiliyor, erken kalkıyor, Kraliçe ise aksini yapıyor, böyle olunca ne netice alınır ki? İnsan birbirini şöyle bir geçip giderken görüyorsa, hakiki bir muvaffakiyet umut edilemeyecektir.” Israrları gittikçe daha alevlenir. “Şimdiye kadar açık konuşmadım ama şimdi ısrar etmeye başlayacağım; ortaya bu kandan gelen başka çocuk koymamak bir cürüm olur.” Artık hayatında görmek istediği bir tek şey vardır: “Sabırsızlanıyorum; benim yaşımda insan daha çok bekleyemez.”</p>
		<p>Fakat Maria Theresia bu son sevince, Habsburg kanı taşıyan bir müstakbel Fransa kralının gelişini görme sevincine eremeyecektir. Marie-Antoinette’in bir sonraki hamileliği meyve vermez; arabanın penceresini kapamak için yaptığı şiddetli bir hareket düşüğe sebep olur ve Maria Theresia, uzun uzun beklenen, sabırsızlıkla arzulanan o erkek torun doğmadan, hatta bekleniyor hale bile gelmeden, 29 Kasım 1780’de zatürreeden ölür. Hayattan çoktan bezmiş yaşlı kadının bu dünyadan iki isteği kalmıştır. Birincisi: Fransa tahtına geçecek, kızının doğurduğu bir erkek torun görmek – kader bunu ona çok görmüştür. Fakat öteki: Kendi sevgili çocuğunun çılgınlığı ve akılsızlığı yüzünden başının belaya girmesini görmek zorunda kalmamak, ki Tanrı dindar kulunun bu dileğini yerine getirmiştir. </p>
		<p class="gap">Marie-Antoinette dört gözle beklenen erkek evladını Maria Theresia’nın ölümünden ancak bir yıl sonra dünyaya getirir: İlk doğumdaki heyecan verici olaylar göz önünde tutularak, bu sefer loğusa odasındaki büyük gösteri iptal edilmiş, içeriye yalnızca en yakın akrabalar alınmıştır. Bu sefer doğum kolay geçer. Fakat yeni doğmuş bebek dışarı taşınırken, Kraliçe’nin erkek mi, yoksa yine yalnızca kız mı olduğunu soracak hali kalmamıştır. Derken Kral yatağın kenarına gelir, kolay kolay heyecanlanmayan bu adamın yanaklarından aşağı gözyaşları süzülmektedir ve gümbür gümbür bir sesle haber verir: “Veliaht gelmek ister.” Şimdi patlar sevinç uğultusu, iki kapı da merasimle açılır, toplaşmış saray halkının kutlama çığrışları arasında, yıkanmış ve kundaklanmış olan çocuk –Normandiya Dükü– tekrar mutlu annesine getirilir. Nihayet, şimdi yapılabilecektir o büyük veliaht doğumu merasimleri. </p>
		<p>Bir kere daha, kaderin Marie-Antoinette’in karşısına çıkaradurduğu, hep can alıcı bir anda yoluna çıkacak olan o aynı karşı oyuncu, Kardinal Rohan olur vaftiz işini gören; enine boyuna bir sütanne bulunur, ne matraktır ki, adı da Madam “Poitrine”dir<a class="si-noteref epub-type_noteref" href="#f103" id="ref_f103">103</a>, toplar atılır, çok geçmeden Paris, olayı haber alır. Ve prensesin doğumundan bir hayli daha büyük ölçekte olmak üzere yeniden kutlamalar dizisi başlar. Bütün loncalar, Paris’e müzisyenler eşliğinde heyetlerini gönderir, bunların bir renk cümbüşü içindeki geçitleri dokuz gün sürer, çünkü her meslek dalı yeni doğmuş müstakbel kralı kendine özgü bir biçimde selamlamak istemektedir. Bu resmi geçitte baca temizleyicileri koca bir bacayla yürümektedir, tepesinde küçük baca temizleyicilerinin oturup neşeli şarkılar söylediği bir bacayla; kasaplar koca bir öküz gütmekte, tahtırevan taşıyıcıları içinde manken olarak bir sütanneyle küçük <em>Dauphin</em>’in oturduğu, altın varaklı bir tahtırevan, kunduracılar patikler, terziler müstakbel kralın müstakbel alayının bir minyatür üniformasını, demirciler üzerine müziğin temposuna uygun olarak vurdukları bir örs geçirmektedir. </p>
		<p>Kral’ın kendi zanaatlarının amatörü bir meslektaşları olduğunu bilen tesviyeciler ise özellikle büyük zahmete girmişlerdir: Ona maharetle yapılmış, bilmeceli bir kilit hediye ederler, XVI. Louis kilidi meslekten olan birinin merakıyla açınca içinden küçük bir <em>Dauphin</em> fırlar, çelikten, harika bir işçilikle yapılmış bir parça. Halin kadınları ise –birkaç yıl sonra kraliçeyle, hakkında yakası açılmadık fıkralar anlatarak alay edecek olan o aynı kadınlar– asil görünüşlü, siyah ipek elbiseler giymiş olarak La Harpe’ın yazdığı övgüleri okurlar. Kiliselerde ayinler yapılır, Paris belediye binasında tüccarlar büyük bir ziyafet verir; İngiltere savaşı, kıtlık, nahoş ne varsa hepsi unutulmuştur. </p>
		<p>Bir an için hoşnutsuzluk diye bir şey ve hoşnut olmayan kimse kalmamıştır; hatta geleceğin devrimcileri ve cumhuriyetçileri de en üst perdeden, kendilerinden geçercesine kralcı ağıtlar düzerler. İleride Jakobenlerin başkanı olacak Collot d’Herbois, ki o zamanlar henüz Lyon’da sade bir tiyatro oyuncusudur, “faziletleri bütün kalpleri fethetmiş olan yüce Kraliçe” şerefine ayrıca bir piyes yazar; ileride Louis Capet’nin ölüm kararını hazırlayacak olan bu kişi, Yaradan’a hürmetle yakarmaktadır:</p>
		<p class="gap"><em>Pour le bonheur des Français,</em></p>
		<p><em>Notre bon Louis seize</em></p>
		<p><em>S’est allié pour jamais</em></p>
		<p><em>Au sang de Thérèse.</em></p>
		<p><em>De cette heureuse union</em></p>
		<p><em>Il sort un beau rejeton.</em></p>
		<p><em>Pour répandre en notre cœur</em></p>
		<p><em>Félicité parfaite,</em></p>
		<p><em>Conserve, ô ciel protecteur,</em></p>
		<p><em>Les jours d’Antoinette.</em><a class="si-noteref epub-type_noteref" href="#f104" id="ref_f104">104</a></p>
		<p class="gap">Halk, henüz hükümdarına bağlıdır; bu çocuk henüz bütün ülke için doğmuş kabul edilmektedir ve dünyaya gelişi herkese bayramdır. Sokak köşelerinde kemancılar, trompetçiler görülmekte; bütün şehirlerde, köylerde herkes elinden geldiğince vurmakta, çalmakta, şarkı söyleyip dans etmektedir. Herkes sevmekte, herkes övmektedir Kral ile Kraliçe’yi, cesaret gösterip nihayet görevlerini yaptıkları için.</p>
		<p class="gap">Sonunda o uğursuz çember kırılmıştır. Marie-Antoinette iki kere daha anne olur, 1785’te ikinci oğlunu, geleceğin XVII. Louis’sini dünyaya getirir, güçlü, sağlıklı bir çocuktur bu, “tam bir köylü çocuğu”, 1786’da da dördüncü ve son çocuğu Sophie Beatrix’i, fakat bu kız yalnızca on bir ay yaşayacaktır. Annelikle birlikte Marie-Antoinette’te ilk değişiklik başlar, henüz can alıcı bir değişiklik değildir bu, ama bir kararın başlangıcıdır. Hamilelikler zaten o saçma eğlencelerinden aylarca uzak kalmasını emretmektedir, çocuklarıyla sevecenlik içinde oynamak, çok geçmeden yeşil masanın başındaki delişmence oyundan daha çekici gelir; içindeki o güçlü ve şimdiye kadar boş koketliklerle çarçur olmuş sevecenlik gereksinimi sonunda normal çığrını bulmuştur. Düşünüp kendine gelme yolu açıktır artık. Birkaç sakin, birkaç mutlu yıl daha geçmeyegörsün, gözlerinden şefkat okunan bu güzel kadın da huzur bulacak, gereksiz işlerin hayhuyuna yüz çevirecek, çocuklarıyla mutlu bir halde, onların nasıl yavaş yavaş büyüyüp hayata karıştığını seyredecektir. Fakat bu mühleti tanımamıştır ona kader; huzursuzluk tam Marie-Antoinette’in içinde biterken dünyada başlar.</p>
	</div>
	<div class="si-footnotes html5_section epub-type_footnotes">
		<div class="si-footnote html5_aside epub-type_footnote" id="f99"><a class="si-backref" href="#ref_f99">99</a><span class="si-footnote-text">. (Fr.) Haşmetmeap. (Y.N.)</span></div>
		<div class="si-footnote html5_aside epub-type_footnote" id="f100"><a class="si-backref" href="#ref_f100">100</a><span class="si-footnote-text">. (Yun. <em>paidion</em>: oğlan) Ortaçağ Avrupası’nda, küçük yaşta evinden ayrılarak bir prensin ya da yüksek sınıftan ailein yanında yetiştirilen soylu. (Y.N.)</span></div>
		<div class="si-footnote html5_aside epub-type_footnote" id="f101"><a class="si-backref" href="#ref_f101">101</a><span class="si-footnote-text">. (Fr.) Eyvah.</span></div>
		<div class="si-footnote html5_aside epub-type_footnote" id="f102"><a class="si-backref" href="#ref_f102">102</a><span class="si-footnote-text">. (Fr.) Ayrı ayrı yatak. (Y.N.)</span></div>
		<div class="si-footnote html5_aside epub-type_footnote" id="f103"><a class="si-backref" href="#ref_f103">103</a><span class="si-footnote-text">. (Fr.) Göğüs. (Ç.N.)</span></div>
		<div class="si-footnote html5_aside epub-type_footnote" id="f104"><a class="si-backref" href="#ref_f104">104</a><span class="si-footnote-text">. (Fr.) Fransızların mutluluğu için, / XVI. Louis’miz / sonsuza dek Theresia’nın kanıyla birleşti. / Bu mutlu birleşmeden / iyi bir döl çıktı. / Yaymak için kalplerimize / kusursuz mutluluğu / Antoinette’in yaşamını koru / Ulu Tanrım. (Y.N.)</span></div>
	</div>
</body>
</html>