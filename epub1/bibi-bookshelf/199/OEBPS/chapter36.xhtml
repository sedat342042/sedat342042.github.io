<?xml version="1.0" encoding="UTF-8" standalone="no"?><html xmlns="http://www.w3.org/1999/xhtml" xmlns:epub="http://www.idpf.org/2007/ops">
<head>
	<title>Marie Antoinette</title>
	<link href="main.css" rel="stylesheet" type="text/css"/>
<meta name="Adept.resource" value="urn:uuid:60791d9f-e32d-4515-8960-594a479c0671"/>
</head>
<body class="chapter epub-type_chapter">
	<div class="container html5_section">
		<h1>Marie-Antoinette tek başına</h1>
		<p>Bıçağın sert düşüşünün ardından belli bir ürküntü sessizliği gelir. XVI. Louis’nin idamıyla Konvansiyon’un istediği yalnızca kraliyet ile cumhuriyet arasına kan kırmızısı bir sınır çizgisi çekmek olmuştur. Milletvekilleri arasında, ki bunlardan çoğu bu zayıf, iyi yürekli adamı giyotinin bıçağı altına gizliden üzülerek itmiştir, Marie-Antoinette’i de dava etmek isteyen biri bile yoktur başlangıçta. Komün, dul kadına istediği yas elbiselerini görüşme konusu etmeden verir, gözetim hissedilir derecede gevşer ve eğer Habsburglu kadın, çocuklarıyla memleketine gönderilmeyip orada tutuluyorsa bu, Marie-Antoinette kişi olarak Avusturya’ya istenileni yaptırmakta kullanılacak değerli bir rehine olarak görüldüğü içindir.</p>
		<p>Fakat bu hesap yanlıştır; Fransız Konvansiyonu, Habsburgluların aile duygusunu gözünde büyütmektedir. Tamamen odun gibi, duygusuz biri olan İmparator Franz tamahkârdır, ruh büyüklüğüne sahip değildir ve kan bağı olan Marie-Antoinette için fidye olarak, içinde Floransa Elması’nın yanı sıra sayısız başka değerli eşyaların ve mücevherlerin durduğu imparatorluk hazinesinden tek bir taş bile feda etmeye hiç niyeti yoktur; bundan başka, Avusturya Askerî Partisi, pazarlıkların sonuç vermemesi için elinden geleni yapmaktadır. Gerçi Viyana başlangıçta törensel havada açıklamıştır ki, bu savaşa bir fikir uğruna başlanmaktadır, kesinlikle fetihler yapmak, tazminatlar almak için değil; fakat –Fransız Devrimi de çok geçmeden kendi sözünü inkâr edecektir– durdurulmaz bir biçimde toprak kazanma savaşı haline gelmek, her savaşın özünde vardır. Generaller hiçbir dönemde savaşırken rahatsız edilmekten hoşlanmamıştır; uluslar onlara bu fırsatı gönüllerinden geçtiği kadar sık vermezler ki, onun için bir savaş ne kadar uzun sürerse o kadar iyidir. İhtiyar Mercy’nin, Fersen’in tekrar tekrar ısrarı üzerine Marie-Antoinette’in elinden Fransa Kraliçesi unvanının alınmasıyla birlikte yeniden Avusturya Arşidüşesi ve imparator ailesinin üyesi haline geldiğini, dolayısıyla İmparator’un onu geri istemesinin ahlaki görev olduğunu Viyana Sarayı’na hatırlatmasının hiçbir faydası olmaz. Bir dünya savaşında esir bir kadın, siyasetin ikiyüzlü oyununda bir insan hayatı ne kadar da önemsizdir! Her tarafta yürekler buz gibi, kapılar kapalı kalır. Hükümdarlardan her biri derinden üzgün olduğunu iddia eder; hiçbiri kılını kıpırdatmaz. Marie-Antoinette, XVI. Louis’nin Fersen’e söylediği bir sözü tekrarlayabilecek durumdadır: “Bütün dünya beni terk etti.”</p>
		<p class="gap">Bütün dünya onu terk etmiştir. Marie-Antoinette bunu, o kilit altındaki odasının yalnızlığı içinde bile hisseder. Fakat bu kadının yaşama azmi daha kırılmamıştır ve bu azimden kendi başının çaresine bakma kararlılığı doğar. Tacını başından alabilmişlerdir; fakat bu kadın, yüzü yorgun ve yaşlanmış da olsa, bir şeyini korumuştur: etrafındaki insanları kazanmasını sağlayan o tuhaf gücünü ve sihrini. Gerçek bir kraliçenin karşısında olmanın hâlâ uyandırdığı o esrarengiz çekim gücü, bütün bu küçük burjuva bekçiler ve memurlar için o kadar etkileyicidir ki, Hébert ve diğer Belediye ilgililerinin aldığı bütün ihtiyat önlemlerinin boşa çıktığı görülür. Daha birkaç hafta sonra, aileye nöbetçilik etmekle görevlendirilen o ant içmiş <em>sans-culotte</em>’ların hepsi ya da hemen hepsi, onun bekçileri olmaktan çok gizli yardımcıları haline gelir ve Komün’ün sıkı talimatına rağmen, Marie-Antoinette’i dünyadan ayıran görülmez duvar delinir. Kazanılan bekçilerin yardımı sayesinde binadan dışarıya ve dışarıdan binaya durmadan haber ve bilgiler kaçırılır, kimisi limon suyuyla ya da görülmez mürekkeple küçük pusulalara yazılmış halde, su şişesinin ağzına tıpa yapılmış olarak ya da soba borusunun içinde taşınır. Uyanık komiserlere inat, kraliçeye siyaset ve savaş sahnesinden gündelik olayları haber vermek için bir el ve jest dili icat edilir; ayrıca, bir gazete satıcısıyla anlaşılıp günün en önemli olaylarını Temple’ın önünde özellikle yüksek sesle bağırarak duyurması kararlaştırılır. Nöbetçiler arasındaki bu yardımcılar topluluğu yavaş yavaş büyür. Ve şimdi, o bitmez tükenmez kararsızlığıyla her gerçek eylemi felce uğratan XVI. Louis de artık yanında olmadığından, herkesin terk ettiği Marie-Antoinette kurtuluş denemesine kendi çabasıyla girişir.</p>
		<p class="gap">Tehlike bir denek taşıdır. Hayatın vasat ve ılımlı hallerinde ayırt edilmez bir şekilde karışmış olan “insanın cesareti ve korkaklığı” bu sınamada birbirinden ayrılır. Eski toplumun korkakları ve bencilleri, Kral, Paris’e götürülür götürülmez mülteci olarak kaçmıştır. Yalnızca gerçekten sadık olanlar kalmıştır ve kaçmamış olanlardan her biri de kayıtsız şartsız güvenilir biri olarak kabul edilebilir; çünkü Kral’ın eski bir hizmetkârı için Paris’te bulunmak, ölüm tehlikesi demektir. Bu cesur kişiler arasında birinci sırada, eskiden kendisi general, karısı Marie-Antoinette’in nedimesi olan Jarjayes vardır. Kraliçe’ye her zaman destek olabilmek için kalkıp güven içinde bulunduğu Koblenz’den dönmüş ve her fedakârlığa hazır olduğunu bildirmiştir. 2 Şubat 1793 tarihinde, Kral’ın idamından iki hafta sonra, Jarjayes’ın yanında tamamen yabancı bir adam belirir ve ona şaşırtıcı bir teklif yapar: Marie-Antoinette’i Temple’dan kurtarmak. Jarjayes tanımadığı, düpedüz bir <em>sans-culotte</em>’a benzeyen bu adama işkillenerek bakar. Hemen bir ispiyoncu olacağını düşünür. Fakat yabancı ona, Kraliçe’nin kendi eliyle yazdığı kuşku götürmeyecek küçücük bir pusula uzatır: “Benim namıma size hitap eden ve size bu pusulayı getiren adama güveniniz. Hislerini bilmekteyim; beş aydır değişmediler.” Toulan’dır bu, Temple’ın daimi nöbetçilerinden biri, garip bir psikolojik vaka. 10 Ağustos’ta, kraliyet yerle bir edilsin dendiğinde, Tuileries’ye yapılan baskının ilk gönüllülerinden biri olmuştur; bu kahramanlığı için aldığı madalya, göğsünü gururla süslemektedir. Toulan, Şehir Meclisi’nin Kraliçe’nin gözetimini özellikle güvenilir ve ayartılmaz biri olarak kendisine vermesini, açıkça kanıtladığı bu cumhuriyetçi zihniyetine borçludur. Fakat Saul değişir, Paulus olur;<a class="si-noteref epub-type_noteref" href="#f221" id="ref_f221">221</a> gözaltında tutacağı kadının felaketi, Toulan’ın ruhunu öyle bir harekete geçirir ki, silahı kapıp mücadele etmek için karşılarına dikildiği insanların en sadık dostu haline gelir, Kraliçe’ye o kadar büyük fedakârlıkla bağlandığını gösterir ki, Marie-Antoinette gizli haberlerinde kendisinden hep <em>Fidèle</em>, “sadık” takma ismiyle bahseder. Kurtarma komplosuna karışmış herkes içinde bu acayip adam, kelleyi koltuğa para uğruna değil, bir çeşit insaniyet aşkıyla, belki de tehlikeli maceraları sevdiği için alan tek kimsedir; öyle ya, cesurlar hep tehlikeyi sever, nitekim sırf avantaj peşinde olan ötekiler, komplo su yüzüne çıkar çıkmaz kendi yakalarını kurtarma becerisini gösterirken yalnızca Toulan bu çılgınca cüretinin bedelini hayatıyla ödemiştir.</p>
		<p>Jarjayes yabancıya güvenir, ama tam da değil. Bir mektup ne de olsa sahte olabilir, her haberleşme tehlike demektir. Bunun için Toulan’dan, Kraliçe’yle her şeyi yüz yüze konuşmak için kendisinin Temple’a girmesini mümkün kılmasını ister. Bir yabancıyı, bir asilzadeyi o sıkı sıkı korunan kuleye sokmak ilk bakışta olur şey değildir. Fakat Kraliçe bu arada nöbetçiler arasında para vaatleriyle yeni yardımcılar bulmuştur bile; birkaç gün sonra da Toulan, Jarjayes’a yeni bir pusula getirir. “Şimdi, buraya gelmeye kararlı olduğunuza göre, bu yakında olmalıdır; fakat Tanrı aşkına, bilhassa bizimle burada mahpus olan kadın tarafından tanınmamaya dikkat ediniz.” Kadının adı Tison’dur ve Kraliçe’ye casus olduğunu söyleyen içgüdüsü haklıdır. Bu kadının şeytana pabucunu ters giydiren dikkati yüzünden bütün plan başarısızlığa uğrayacaktır. Fakat başta, henüz her şey yolundadır. Jarjayes gizlice Temple’a sokulur, üstelik bir dedektif komedisini andırır bir şekilde. Her akşam hapishane arazisine fenerleri yakan bir adam gelmektedir; şehir görevlisinin emri üzerine bütün çevre özellikle iyi bir şekilde aydınlatılmalıdır; çünkü karanlık kaçmayı kolaylaştırabilir. Toulan da bu fenerciye bir arkadaşının Temple’ı öylesine bir görmek istediğini anlatıp elbiseleriyle aletlerini bir akşamlığına ödünç vermesini ister. Fenerci güler ve aldığı parayla şarap içmeye gider. Jarjayes bu kılıkta Kraliçe’ye kadar gitmeyi başarır ve onunla cüretkârane bir kaçış planı hazırlar. O ve Madam Elisabeth, erkek kılığında, şehir görevlilerinin üniformalarını giymiş olarak, ellerinde çalıntı giriş belgeleriyle kuleden çıkacaklardır, sanki Belediye’den geliyor da bir teftişte bulunmuşlar gibi. Çocukları geçirmek daha zor olacaktır. Fakat iyi bir rastlantıdır ki, aynı fenerci işe çıktığında sık sık kendi çocuklarını da yanına almaktadır. Öyleyse fenerci rolü gözü kara bir asilzadeye verilecektir, bu da iki çocuğu, fenercinin yanına aldığı çocuklar imişçesine, fakir elbiseleri içinde, ışıkları yaktıktan sonra rahat rahat kontrol noktasından çıkaracaktır. Sonra, yakında hafif üç araba bekliyor olacaktır; biri Kraliçe, oğlu ve Jarjayes için, ikincisi kızıyla ikinci komplocu Lepître için, üçüncüsü de Madam Elisabeth ile Toulan için. Kaçtıkları ancak beş saat sonra anlaşılabileceğinden, bu hafif arabalarla kendilerine kimsenin yetişemeyeceğini ummaktadırlar. Planın cüretkârlığı Kraliçe’yi ürkütmez. Olurunu verir, Jarjayes da ikinci komplocu olan Lepître ile bağlantı kurmaya hazır olduğunu belirtir.</p>
		<p>Bu ikinci komplocu, Lepître, eski bir öğretmendir, geveze, ufak tefek ve topal bir adam –kraliçe kendisi şöyle yazar: “Yeni adamı göreceksiniz, dış görünüşü lehinde bir intiba bırakmaz, fakat kendisi mutlaka elzemdir ve kazanmamız şarttır”– bu komploda acayip bir rol oynar. Ona yön veren insaniyet değil, bir maceraya katılma hevesi hiç değil, Jarjayes’ın kendisine vaat ettiği büyük meblağdır ve maalesef bu para, Jarjayes’ın elinde hazır değildir; çünkü ne gariptir ki, Şövalye Jarjayes karşı-devrimin Paris’teki asıl para kaynağı olan Baron de Batz ile bağlantı içinde değildir, ikisinin komploları neredeyse aynı zamanda, birbirine dokunmadan, yan yana yürümektedir ve birinin ötekinden haberi yoktur. Böylece zaman kaybedilir, önemli bir zaman; çünkü sır önce Kraliçe’nin eski bankerine açılacaktır. Sonunda, uzun görüşmelerden sonra, para bulunmuştur ve hazırdır. Fakat bu arada, Şehir Meclisi üyesi olarak sahte pasaportları elde etmiş olan Lepître cesaretini kaybetmiştir. Bir söylenti yayılmıştır: Paris’in bariyerleri kapatılacak, bütün arabalar sıkı sıkı aranacak diye. Bu dikkatli adamın içine korku girer. Belki herhangi bir işaret almış ve ispiyoncu kadın Tison’un pusuda beklediğini fark etmiştir; her neyse, yardım etmekten kaçınır ve böylece, dört kişiyi de aynı zamanda Temple’dan çıkarmak imkânsız olur. Yalnızca Kraliçe kurtarılabilecektir. Jarjayes ve Toulan iknaya çalışırlar. Fakat Marie-Antoinette gerçek bir kibarlıkla yalnız kendisinin kurtarılması önerisini reddeder. Çocuklarını terk etmektense vazgeçecektir! Jarjayes’a bu sarsılmaz kararını hissedilir bir heyecan içinde açıklar: “Güzel bir rüya besledik, hepsi bu. Fakat bu vesileyle sizin bana karşı fedakârlığınızın yeni bir delilini görmek büyük bir kazanç oldu. Size olan itimadımın hududu yoktur. Her fırsatta, içimde karakter ve cesaret bulunduğunu müşahede edebilirsiniz; fakat bana istikamet vermesi zaruri olan tek husus oğlumun hakkıdır ve buradan çıkmak benim için ne büyük bir saadet ifade etse dahi, ondan ayrılmayı kabul edemem. Bana dün söylediğiniz şeyde bana olan bağlılığınızı pekâlâ görmekteyim ve inanınız ki, hem ben sizin ileri sürdüğünüz sebeplerin gayet benim kendi menfaatime olduğunu hissetmekteyim hem de böyle bir fırsat bir daha asla zuhur etmeyecektir. Fakat çocuklarımı burada bırakmak mecburiyetinde kalırsam hiçbir şeyden tat alamayacağım.” </p>
		<p class="gap">Jarjayes, şövalyece görevini yerine getirmiştir; artık kraliçeye başka faydası olamayacaktır. Fakat bu sadık adam bir hizmette daha bulunur: Onun sayesinde, dışarıdaki dostlara ve akrabalara son bir sevgi ve hayat işareti gönderme yolunda güvenilir bir olanak doğar. XVI. Louis idamından az önce ailesine oda hizmetçisi yoluyla, hatıra olarak, bir mühür yüzüğüyle küçük bir tutam saç ulaştırmak istemiş, fakat şehir görevlileri, idam mahkûmunun bu hediyesinin altında hâlâ esrarengiz bir komplo işareti olacağını zannettiklerinden, verilenlere el koymuş, mühürleyip kaldırmıştır. Kraliçe için cüretle her şeye hazır olan Toulan bu mührü kaldırır ve yadigârları Marie-Antoinette’e getirir. Fakat o bu eşyanın kendi yanında uzun zaman emniyet içinde kalamayacağını hissetmektedir ve elinin altında artık nihayet güvenilir bir ulak olduğundan, yüzükle saç tutamını iyi muhafaza etmeleri için Kral’ın kardeşlerine gönderir. Bunun için Provence Kontu’na şöyle yazar:</p>
		<div class="letter html5_section">
			<p>Güvenebileceğimiz, sadık bir insanımız olduğundan, bu fırsattan istifade ediyor ve kardeşim ve dostum olarak size bu mirası gönderiyorum, ki herhalde en iyi şekilde, sizin yanınızda muhafazası mümkündür. Getiren kimse size bu değerli yadigârların elimize ne harikulade bir yoldan ulaştığını söyleyecektir. Bize bu kadar yardım eden kimsenin ismini zikretmemeyi yerinde görüyorum. Size, kendimizden haber vermek hususunda şimdiye kadar içinde bulunduğum imkânsızlık ve saadetimizin yüksek derecesi bu dehşetli ayrılığı daha da kuvvetle hissetmemize sebep olmaktadır. Keşke artık daha fazla devam etmese! O zamana kadar sizi kucaklıyor, sizi seviyorum ve bilirsiniz, bu sevgi bütün kalbimden gelmektedir.</p>
		</div>
		<p>Benzeri bir mektubu da Artois Kontu’na yazar. Fakat Jarjayes, Paris’ten ayrılmaktan hâlâ kararsız kalmakta, bu cesur adam hâlâ, orada olmasıyla Marie-Antoinette’e faydalı olabileceğini ummaktadır. Ama nihayet, kalması anlamsız bir tehlike olmaya başlar. Yola çıkmadan kısa bir süre önce, Toulan’ın elinden kraliçenin son bir haberini alır: </p>
		<div class="letter html5_section">
			<p>Hoşça kalınız; şimdi seyahate karar vermiş olduğunuza göre, bunun hemen olmasını daha iyi telakki etmekteyim. Tanrım, ne kadar acıyorum zavallı karınıza! Ve ne kadar mesut olacağım, yakında tekrar beraber olduğumuz zaman. Bizim için yaptığınız her şey için size karşı duyduğum minnettarlığın hiçbir zaman sonu gelmeyecektir. <em>Adieu</em>! Ne kadar gaddarca bir kelimedir bu!</p>
		</div>
		<p>Marie-Antoinette sezmekte, bilmektedir ki, uzaklara güvenilir elden haber göndermek için bu son vesiledir, tek ve en son bir fırsat çıkmıştır karşısına. Başka hiç kimseye söyleyecek bir sözü daha yok mudur; o iki kişiden, pek de minnet borcu duymadığı ve yalnızca kan sebebiyle ağabeylerinin mirasının koruyucusu durumuna gelmiş olan Provence ve Artois kontlarından başkasına ileteceği bir sevgi işareti yok mudur? Gerçekten, yeryüzünde kendisi için çocuklarından başka en değerli kişiye, o adama, ondan haber almazsa “yaşayamam” dediği, etrafı cehennem ateşiyle sarılı Tuileries’den bile, kendini ilelebet hatırlasın diye o yüzüğü gönderdiği Fersen’e yollayacak hiçbir selamı yok mudur? Şimdi, bu son, bu en son fırsat eline geçtiğinde kalbi Fersen için bir kere daha kabarmalı değil midir? Fakat hayır: Goguelat’nın anılarında, ki Jarjayes’ın Paris’ten bu ayrılışını inceden inceye, mektupların kopyalarıyla birlikte kayda geçirmiştir, Fersen’e ilişkin bir sözcük, ona giden bir selam bile yoktur; bu noktada ruhun bir zorunluluğu olarak son bir haber bekleyen hissimiz doğru çıkmamaktadır.</p>
		<p>Fakat öyle değil, his her zaman sonunda haklı çıkar. Marie-Antoinette gerçekten –Başka nasıl olabilirdi ki!– sevgilisini bu son yalnızlığında da unutmamıştır; biraderlere vazifeten gönderilen o haberler belki yalnızca, Jarjayes’ın sadık bir şekilde yerine getirdiği asıl haberi örtmek için bir bahanedir. Ne var ki o hatıraların yayımlandığı 1823 yılında, ikisi arasındaki yakın ilişkiyi dünyanın gözünden gizlemeye yönelik olan o Fersen’i unutturma suskunluğu başlamıştı bile. Mektupta bizim için en önemli yer (Marie-Antoinette vakasında alışıldığı üzere) dalkavuk yayıncıları tarafından hasıraltı edilmiş bulunuyordu. Bu pasaj ancak bir asır sonra ortaya çıkar ve gösterir ki, Kraliçe’nin tutkusu hiçbir zaman, mahvından önceki bu son anlarda olduğu kadar güçlü olmamıştır. Marie-Antoinette, sevgilisinin teselli veren anısını sürekli kanında hissetmek için, üzerinde kraliyetin işareti olan zambakların yerine (zambaklı bir yüzüğü Fersen’e göndermişti), Fersen’in amblemi bulunan bir yüzük yaptırmıştı: Nasıl ki Fersen parmağında Kraliçe’nin düsturunu taşıyor idiyse, o da uzak kaldıkları bugünlerde İsveçli asilzadenin amblemini taşımaktaydı; Fransa Kraliçesi kendi eline her bakışında uzaktaki adamı hatırlamış olsa gerektir. Ve şimdi nihayet ona bir kez daha –sezmektedir ki, son bir kere daha– bir sevgi işareti gönderme olanağı doğduğuna göre, Fersen’e bu yüzükle birlikte kendisini ona kutsal bir bağla bağlayan hislerini de koruduğunu gösterecektir. Yazılı amblemi sıcak balmumuna bastırır ve bu izi Jarjayes aracılığıyla Fersen’e gönderir: Daha fazla söze gerek yoktur, bu işarette her şey söylenmiştir: “Buraya ilave ettiğim izi,” diye yazar Jarjayes’a, “lütfen, geçen kış Brüksel’den bana gelen o malum şahsiyete tevdi ediniz. Kendisine söyleyiniz ki, bu düstur hiçbir zaman şimdikinden daha geçerli olmamıştır.”</p>
		<p>Marie-Antoinette’in kendisine özel olarak yaptırdığı bu mühür yüzüğün üstünde yer alan ve “hiçbir zaman şimdikinden daha geçerli olmamıştır” diye vurgulanan yazının içeriği nedir? Bir Fransa kraliçesinin küçük bir İsveçli asilzadenin amblemini işlettiği ve bir zamanlar milyonlar değerindeki hazinesinden aldığı tek parça olarak üzerine titrediği, hapishanede bile hâlâ parmağında tuttuğu yüzüğün üzerinde ne yazılıdır?</p>
		<p>İtalyanca beş kelimeden oluşmaktadır bu vecize, ölüme iki adım kala her zamankinden daha çok hakikat içeren bu sözler der ki: “<em>Tutto a te mi guida,</em>” “Her şey beni sana götürür.” Bir ölüm mahkûmunun bu sessiz selamından, yaşayan gövde eriyip toprak olmadan önce, bir kere daha, heybetli bir şekilde, ölümün bütün heyecanı, “bir daha asla”nın bütün ateşi yükselmekte ve uzaktaki kişi bu kalbin son ânına kadar kendisine olan aşkla çarptığını öğrenmektedir. Bu veda selamında sonsuzluk fikrine seslenilmekte, duygunun ölümlülük içindeki ölümsüzlüğü yeniden övülmektedir. Giyotinin gölgesinde bu büyük ve benzersiz aşk trajedisinin son sözü söylenmiştir: Artık perde inebilir.</p>
	</div>
	<div class="si-footnotes html5_section epub-type_footnotes">
		<div class="si-footnote html5_aside epub-type_footnote" id="f221"><a class="si-backref" href="#ref_f221">221</a><span class="si-footnote-text">. Hz. İsa’nın havarilerinden Aziz Paulus, doğum yeri olan Tarsus yöresindeki pek çok Yahudi gibi Roma yurttaşlığını kazanmış bir aileden geliyordu ve hem Yahudi adı olan Saul’u hem de Romalı adı Paulus’u kullanıyordu. (Y.N.)</span></div>
	</div>
</body>
</html>