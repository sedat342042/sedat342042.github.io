<?xml version="1.0" encoding="UTF-8" standalone="no"?><html xmlns="http://www.w3.org/1999/xhtml" xmlns:epub="http://www.idpf.org/2007/ops">
<head>
	<title>Marie Antoinette</title>
	<link href="main.css" rel="stylesheet" type="text/css"/>
<meta name="Adept.resource" value="urn:uuid:60791d9f-e32d-4515-8960-594a479c0671"/>
</head>
<body class="chapter epub-type_chapter">
	<div class="container html5_section">
		<h1>Paris’in fethi</h1>
		<p>Akşam karanlığında, Versailles’ın tepelerinden bakılınca, Paris’in üzerindeki ışık halesinin bir kubbe gibi göğe yükseldiği görülür, bu kadar yakındır kent saraya; yaylı bir kabriyole şoseyi iki saatte alır, bir yaya içinse bu yol neredeyse altı saat sürer – öyleyse müstakbel kraliçenin düğünden hemen sonraki ikinci, üçüncü ya da dördüncü gün, müstakbel krallığının başşehrini görmek istemesinden daha doğal ne olabilir ki? Fakat teşrifatın asıl anlamı ya da daha doğrusu anlamsızlığı da, hayatın bütün biçimlerindeki doğallığı bastırmak ya da çarpıtmaktır zaten. Marie-Antoinette için Versailles ile Paris arasında gözle görülmez bir engel vardır: etiket. Çünkü bir Fransa veliahtının zevcesiyle başkente ilk defa ayak basması, ancak bir merasim içinde, özel olarak ilan edildikten ve önceden kralın izni alındıktan sonra olabilir. Fakat sevgili akrabalar takımının olabildiğince geciktirmeye çalıştıkları şey de, işte bu kente giriş merasimi, Marie-Antoinette’in<em> joyeuse entrée</em>’sidir.<a class="si-noteref epub-type_noteref" href="#f51" id="ref_f51">51</a> Hepsi, ihtiyar koyu sofu halalar, Dubarry ve o hırslı iki erkek kardeş, Provence ve Artois Kontları, aralarında kanlı bıçaklı düşman da olsalar, Marie-Antoinette’i Paris’e götürecek yola taş koyma işinde canla başla elbirliği ederler; ilerideki mevkiini açık biçimde herkesin gözü önüne serecek bir zaferi ona çok görürler. Bu cunta her hafta, her ay başka bir engel, başka bir bahane bulur, öyle ki altı ay, on iki ay, yirmi dört ay, otuz altı ay, bir yıl, iki yıl, üç yıl geçer; ama Marie-Antoinette hâlâ Versailles’ın altın kafesleri ardında hapistir. Nihayet, 1773 Mayısı’nda sabrı tükenir ve apaçık saldırıya geçer. Teşrifatçılar onun bu isteğini hâlâ perukalarının tozuna boğmaya devam ettiklerinden, XV. Louis’ye başvurur. Kral böyle bir ricada yadırganacak bir şey görmez, bütün güzel kadınlara karşı zayıf olduğu için de, torununun çekici zevcesine, hemen evet ve hay hay demekle bütün takımı kızdırır. Hatta kente törenle gireceği tarihi onun saptamasına da izin verir.</p>
		<p>Marie-Antoinette, 8 Haziran’ı seçer. Ama şimdi Kral kesin olarak izni verdiğine göre, bu mağrur gelin de o nefret ettiği, kendisini üç yıl boyunca Paris’ten uzak tutmuş olan saray düzenine gizlice bir oyun oynamaktan zevk duyacaktır. Nasıl ki birbirine âşık nişanlılar ilk sevecenlik gecelerini bazen, ailenin ruhu duymadan, papazın takdisini vermesinden daha önceye alır ve böylece yaşadıkları tada yasağın çekiciliğini katarlarsa, Marie-Antoinette de zevcini ve kayınbiraderini planlanan aleni geziden önce Paris’e gizli bir ziyaret için ikna eder. Tasarlanan <em>joyeuse entrée</em>’den birkaç hafta önce, arabaları koştururlar, maskeli ve tebdili kıyafet etmiş olarak Mekke’leri olan Paris’e, o yasak kente, opera şenliğine giderler. Ertesi sabah da çok düzenli bir şekilde sabah ayinine geldikleri için, bu izinsiz macera başlangıçta tamamen gizli kalır. Bir sorun çıkmamıştır, yine de Marie-Antoinette nefret ettiği o saray adabından ilk defa öç almayı başarmıştır.</p>
		<p>Paris adlı bu cennet yemişinin gizlice tadına baktıktan sonra, herkesin gözü önünde kente törenle girişi de bir o kadar ihtişamlı olacaktır. </p>
		<p class="gap">Fransa Kralı’ndan sonra göklerin kralı da olurunu vermiştir: 8 Haziran bulutsuz, pırıl pırıl, seyirci olarak ucu bucağı görülmeyen halk yığınlarını çekip getiren bir gün olur. Versailles’dan Paris’e kadar bütün yolun kenarı coşup taşan, şapkalarını sallayan insanlardan oluşan, bayraklarıyla, çiçek örgüleriyle rengârenk bezenmiş bir çit gibidir. Tören arabasını kentin kapısında, bu barışçıl fatihlere gümüş tepsi üzerinde anahtarları takdim etmek üzere kentin valisi Mareşal Brissac beklemektedir. Sonra sebze halinin kadınları gelir, bugün bir merasim havasına bürünmüşlerdir (Marie-Antoinette’i daha sonra ne kadar farklı karşılayacaklardır!) ve ona yemişlerden, çiçeklerden yılın turfandalarını, hanedanı öven vecizeler söyleyerek sunarlar. Buna Invalides Sarayı’ndan, Belediye’ den ve Bastille’den gelen top sesleri eşlik eder. Saray arabası yavaş yavaş bütün kenti kat etmeye devam eder, Tuileries Rıhtımı boyunca Notre-Dame’a kadar çıkar; her yerde, katedralde, manastırlarda, üniversitede nutuklarla karşılanırlar, özellikle onlar için yapılmış zafer taklarından, orman olmuş bayrakların arasından geçerler; fakat genç çifti bekleyen en şahane karşılama halktan gelir. İnsanlar devasa kentin bütün sokaklarından on binlerle, yüz binlerle sökün edip onları görmeye gelmiştir ve bu beklenmedik derecede hoş kadınla karşılaşmak tarifsiz bir coşku uyandırır. Alkışlayıp sevinç çığlıkları atarlar, havada mendillerini, şapkalarını sallarlar; çocuklar, kadınlar yanlarına yaklaşmaya çalışır ve Marie-Antoinette, Tuileries’nin terasından bu coşku içindeki insanlar ordusunun dalgalanışını görünce neredeyse ürker, “Tanrım, ne çok insan!” derken, yanında Mareşal Brissac eğilir ve hakiki Fransız nezaketiyle şöyle der: “Madam, Altesleri <em>Dauphine</em>’i kızdırmasın, fakat karşınızda size âşık iki yüz bin insan görüyorsunuz.”</p>
		<p>Halkla bu ilk karşılaşmasının Marie-Antoinette üzerinde bıraktığı izlenim olağanüstüdür. Doğası gereği derince düşünmeye biraz uzak, fakat algısı pek çabuk olan Marie-Antoinette her olan biteni daima dolaysız, kişisel izleniminden hareketle, elle tutulur, gözle görülür biçimde yaşayarak kavramaktadır. Ancak bu dakikalarda, bayraklarla, çığlıklarla, şapka sallamalarla artık görmeden edilemeyecek dev gibi, canlı bir sel, sıcak bir dalga halinde kabaran isimsiz bir dalga üstüne üstüne gelirken, ilk kez o zaman kaderin kendisini tayin ettiği yüksek mevkiin parlaklığını ve büyüklüğünü sezer. Şimdiye kadar Versailles’da kendisine <em>Madame la Dauphine</em> olarak hitap edilmiştir, fakat bu nihayet, binlerce başka unvan arasında yalnızca bir unvan olagelmiştir, o sonsuz asiller merdiveninin üst derecedeki o kaskatı basamaklarından biri, boş bir sözcük, soğuk bir kavram. Oysa şimdi Marie-Antoinette ilk kez bu “Fransa tahtının vârisi” sözünün içerdiği ateşli anlamı ve gurur verici vaadi somut bir biçimde kavramaktadır. Yaşadığı büyük duygulanmayı annesine şöyle yazar:</p>
		<div class="letter html5_section">
			<p>Geçen salı öyle bir bayram yaşadım ki, ömür boyu asla unutmayacağım: Paris’e girişimiz. Hürmet adına akla ne gelebilirse hepsini gördük, ama beni en derinden etkileyen şey bu olmadı da, fakir halkın sevecenliği ve coşkusu oldu, kendisini ezen vergilere rağmen bizi görmenin sevinciyle dolup taşan halkın. Tuileries’nin bahçesinde öyle akıl almaz bir kalabalık vardı ki, kırk beş dakika boyunca ne ileri ne geri gidebildik ve bu gezintiden dönüşte yine bir yarım saat açık bir terasta kaldık. Değerli anneciğim, o sırada bize ne kadar taşkınca bir sevgi ve sevinç gösterildiğini sana tarif edemem. Geri dönmeden önce bir daha el sallayarak halkı selamladık ve halk bundan büyük sevinç duydu. Dostluk bu kadar kolayca kazanılabiliyorsa ne mutlu bir şey, bizim mevkimizde olmak. Kaldı ki bundan daha değerli bir şey de yok, işte bunu hissettim ve hiçbir zaman da unutmayacağım.</p>
		</div>
		<p>Bunlar Marie-Antoinette’in annesine mektuplarında okunabilen ilk gerçek kişisel sözlerdir. Capcanlı doğası, güçlü izlenimlerle kolayca harekete geçmektedir, bu hiçbir gayretin karşılığı olmaksızın kazandığı, ama yine de bir fırtına coşkusuyla etrafını saran halkın sevgisi, yüreğinde bir minnet ve yücelik duygusu uyandırır. Fakat kavrayışı hızlı olan Marie-Antoinette’in unutuşu da hızlıdır. Daha sonraki birkaç ziyaretten sonra bu coşkulu bağrış çığırışları gayet doğal bir saygı ifadesi, mevkiinin bir parçası olarak görmeye ve bunun sevincini de, hayatın bahşettiği bütün hediyeleri alışındaki çocuksu düşüncesizlikle tatmaya başlar. Etrafında bu sıcak yığının coşup taşmasını harika bir şey olarak yaşar, tanımadığı bu halkın onu sevmesi harika bir şeydir. Artık yirmi milyon insanın bu sevgisini hakkıymış gibi tatmakta, bu arada hakkın aynı zamanda yükümlülük getirdiği ve en saf sevginin bile karşılıksız kaldığı hissine kapılırsa, sonunda yorgun düşeceği aklının ucundan bile geçmemektedir. </p>
		<p class="gap">Daha ilk gidişinde Marie-Antoinette, Paris’i fethetmiştir. Fakat aynı zamanda Paris de Marie-Antoinette’i fethetmiştir. O günden itibaren bu kentin düşkünü olur. Bu davetkâr, eğlenceleri bitmez tükenmez kente sık sık, çok geçmeden de haddinden fazla sık gitmeye başlar; kâh gündüzleri mevkiinin azameti içinde bütün nedimeleriyle birlikte, kâh geceleyin, küçük ve samimi bir grup oluşturan yakınlarıyla tiyatrolara, balolara gitmek ve özel bir çevre içinde kendini dile düşürecek ya da bazen de düşürmeyecek şekilde eğlenmek için. Ancak şimdi, saray takviminin hep aynı günlük programından yakasını kurtardıktan sonra, bu yarı çocuk, bu vahşi kız, Versailles denen yüz pencereli mermer ve taş sandukanın o reveransları, entrikaları, kolalı-ütülü eğlenceleriyle insanın ne kadar da içini bayılttığının, sabahları ayinde, akşamları örgü örerken yanlarında oturmak zorunda kaldığı o alaycı ve somurtkan halaların ne kadar ruh karartıcı şeyler olduğunun farkına varır. Paris’in dolup dolup taşan, zorlamasız canlılığıyla karşılaştırdığında, neşeden, rahatlıktan yoksun, abartılı bir gösterişle sergilenen bütün bu kibarlık budalalığı, hep aynı figürlerle, pergelle çizilmişçesine aynı dönüşlerle oynanan, en küçük bir yanlış adımın hep aynı dehşetle karşılandığı bu bitmek bilmez menuet, gözüne hayaletimsi mumyaların oynadığı yapmacıklı bir sahne gibi görünmeye başlar. Kendini sanki bir seradan açık havaya kaçmış gibi hissetmektedir. İnsan burada, bu dev kentin kargaşasında kaybolabilir, kalabalığa karışabilir, günlük programın acımasız yelkovanından kurtulup rastlantıyla oyuna girişebilir, Versailles’da yalnızca aynalar için yaşarken, burada kendini yaşayıp tadabilir. Böylece içinde şuhça süslenmiş kadınlar olan bir araba düzenli olarak, haftada iki-üç kez geceleri Paris’e gidip ancak gün ağarırken saraya dönmeye başlar.</p>
		<p>Fakat Marie-Antoinette, Paris’in hangi yanlarını görmektedir? İlk günler merakından, görmeye değer sayılan birçok yeri gezer, müzeleri, büyük mağazaları gezer, bir halk eğlencesine katılır, hatta bir kere de bir resim sergisine gider. Fakat Paris içinde gelecek yirmi yıl boyunca duyacağı bütün kültür ihtiyacı bu kadarla giderilmiş olmaktadır. Geri kalan zamanını yalnızca eğlenilen yerlere ayırır, düzenli olarak operaya, Fransız <em>comédie</em>’sine, İtalyan <em>commedia</em>’sına gider, gider, oyun salonlarını gezer, yani tıpkı bugünün zengin Amerikalı kadınları gibi bir <em>Paris at night, Paris city of pleasure</em><a class="si-noteref epub-type_noteref" href="#f52" id="ref_f52">52</a> yaşayışına dalar. Onu en çok baloları ayartmaktadır; çünkü mevkiinin mahpusu olan bu kadının, özgürlüğü ancak maskeli olarak tatmasına izin vardır. Kadının biri olarak, gözlerini kapayan maskesi olduktan sonra, bir “Madam la <em>Dauphine</em>” için imkânsız sayılacak birçok şakayı yapabilir. İnsan yabancı kavalyeleri –o iç sıkıcı, beceriksiz zevci evde uyumaktadır– yanına çekip birkaç dakikalık neşeli bir sohbete girebilir, genç ve hoş mu hoş bir İsveçli kontla maskenin verdiği güvenlik içinde, rahat, uzun bir konuşmaya dalabilir, ta ki nedimeler gelip tekrar locaya götürünceye kadar; ısınmış, yumuşamış bedeni gevşeyip yorgun düşünceye kadar dans edebilir. Burada kaygısızca gülebilir, ah, insan Paris’te hayatı ne şahane yaşayabilir! Fakat bütün bu yıllar boyunca asla bir burjuva evine ayak basmayacak, Parlamento’nun ya da Akademi’nin hiçbir toplantısına katılmayacak, hiçbir hastaneyi, pazaryerini gezmeyecek, halkının gündelik hayatı hakkında bir kere olsun bir şeyler öğrenmeyi denemeyecektir. Marie-Antoinette, bu Paris kaçamaklarında daima seçkin eğlencenin o dar, pırıltılı çemberi içinde kalır ve halkı olan “iyi insanlar”a, o <em>bon peuple</em>’e coşkulu selamlarına gülümseyerek ve kayıtsızca bir karşılık vermekle üstüne düşeni çoktan yaptığına inanır; ne demeli, halk ise hâlâ hayranlık içinde çift sıra olup yolunda durmakta, asillerle zengin burjuvalar da, akşamleyin tiyatroda, sahnenin kenarında belirdiği zaman aynı şekilde coşkulu çığlıklar atmaktadır. Genç kadın her zaman ve her yerde keyifli bir aylaklık sürdürmekte, akşamleyin insanlar yorgun argın işten dönerken başlayan ve sabah saat altıda “halk” işine giderken biten patırtısı bol eğlencelere katılması da hoş görülmektedir. Bu üstünlük duygusunda, bu hayatı geldiği gibi yaşayıvermenin hafifliğinde yanlış olan ne olabilir ki? Marie-Antoinette çılgın gençliğinin delişmenliğiyle bütün dünyayı eğlence içinde ve tasasız sanmaktadır; çünkü kendisi tasasızdır, mutludur. Fakat bu bihaberliği içinde saraya sırtını çevirip Paris’e yaptığı eğlence gezileriyle halka yaklaştığını sanırken, şıngır mıngır camlı, lüks, yaylı arabasıyla aslında yirmi yıl boyunca gerçek halkı ve gerçek Paris’i ıskalayıp geçecektir.</p>
		<p class="gap">Paris’teki karşılamanın bıraktığı güçlü izlenim, Marie-Antoinette’in içinde bir şeyleri dönüştürmüştür. Yabancıların hayranlığı, insanın benlik duygusunu daima güçlendirir; güzel olduğunu binlerce kişinin onayladığı genç bir kadın, güzelliği hakkındaki bu bilgi sayesinde daha da güzelleşir; Versailles’da kendini şimdiye kadar hep yabancı ve fazlalık olarak hissedip ürküntüye düşmüş olan bu kıza da böyle olmuştur. Fakat şimdi, içinde kendiliğinden gelişen şaşırtıcı ve yeni bir gurur duygusu onda güvensizlik, ürkeklik adına her ne varsa silip atar; elçiyle papazın, halalarla akrabaların lütfu ve vesayeti arasında yaşayan, odaları ayaklarının ucuna basarak geçen ve her saraylı hanım karşısında irkilen on beş yaşındaki o kız, kayıplara karışmıştır artık. Marie-Antoinette şimdi, kendisinden nicedir beklenen altes tavrını bir silkinmeyle öğrenivermiş, içinden gelen bir gerilimi yaşamaya başlamıştır; sarayın bütün hanımlarının önünden, tebaasının önünden geçer gibi, zarifçe salınarak, dimdik yürüyerek geçmektedir artık. İçinde ne varsa değişir, kişiliği kendini göstermeye başlar, hatta yazısı bile bir çırpıda değişir. Şimdiye kadar işlek olmayan, kocaman çocuk harflerinin dizilişinden ibaret olan yazısı artık bitişir, kadınsı bir tarz kazanarak zarif bir elyazısına dönüşür. Gerçi sabırsızlık, dağınıklık, karakterindeki bölük pörçüklük, düşüncesizlik bu yazıdan hiçbir zaman tamamen kaybolmayacaktır; fakat buna karşılık belirgin bir bağımsızlık da ifadesini bulmaya başlamaktadır. Şimdi alev alev, gençliğin nabzının atışını hisseden ve bu hisle dolup taşan bu kız, kendine özgü bir hayat yaşayacak, birisini sevecek kadar olgunlaşmış sayılır. Fakat siyaset Marie-Antoinette’i o çolpa, henüz adam olmamış kocaya yamamıştır, on sekizindeki kız da henüz kendi yüreğini keşfetmiş olmadığı ve sevecek başka birini de keşfedemediği için, kendine âşık bir haldedir. Övgü denen tatlı zehir, damarlarında ateş gibi dolaşmaktadır. Ne kadar çok hayranlık görürse, bir o kadar daha çok hayranlık görmek ve daha kanun yoluyla kraliçe olmadan önce, kadın olarak albenisiyle sarayı, kenti ve devleti kendine tabi kılmak ister. Bir güç özgüvenle kendini tanımayagörsün, kendini sınama arzusuyla yanıp tutuşur.</p>
		<p>Genç kadının başkalarına, saraya ve kente iradesini dayatmayı başarıp başaramayacağını görme yolundaki ilk denemesi ne mutlu ki –insanın, istisnai olarak, diyeceği geliyor– iyi bir vesileye hizmet etmektedir. Üstat Gluck, <em>Iphigenie</em>’sini bitirmiştir ve eserin ilk sahnelenişinin Paris’te olmasını istemektedir. Müziğe son derece meraklı olan Viyana Sarayı için Gluck’un başarısı bir bakıma onur meselesi demektir; Maria Theresia, Kaunitz ve II. Joseph de <em>Dauphine</em>’den bu iş için yolu açmasını beklemektedirler. Ne ki, Marie-Antoinette’in sanat değerlerine ilişkin yargı yeteneği, söz konusu olan ister müzik, ister resim, ister edebiyat olsun, hiç de olağanüstü değildir. Belli bir doğal zevke sahiptir; fakat bu ince eleyip sık dokuyan bir zevk değil, kayıtsızca bir merak duyan, her yeni modaya itaatle katılan ve toplumda saygınlık kazanan her şeye saman alevi gibi bir coşkuyla koşan türden bir zevktir. Daha bir kitabı bile sonuna kadar okumamış ve bir konuyu irdelemeye yönelik her konuşmadan kaçmasını bilmiş olan Marie-Antoinette’in kişiliğinde, sanatı derine inerek anlamak için gereken ve gerçek bir yargı yeteneği bakımından olmazsa olmaz şeyler eksiktir: ciddiyet, saygı, zahmet ve derince düşünme eğilimi. Sanat onun için hiçbir zaman hayatın bir süslemesi, başka eğlenceler arasında bir eğlence olmaktan ileri gitmemiş, o yalnızca sanat zevkinin zahmet vermeyen türünü tatmıştır, gerçeğini değil. Müzikle de, her şeyle olduğu gibi kayıtsız bir şekilde ilgilenmiştir; Viyana’da üstat Gluck’tan aldığı piyano dersleriyle bir yere varamamış, klavsen çalarken de, sahnede tiyatro oyuncusu ya da aile çevresinde şarkıcı olarak gösterdiği acemiliği aşamamıştır. Paris’te hemşerisi Mozart’ın hiç mi hiç farkına varmadığı gibi, <em>Iphigenie</em>’de yeni ve büyük olan yanı sezerek kavramakta da elbette tamamen yetersizdir. Fakat Maria Theresia, Gluck’a önem vermesini istemiştir, o da bu aksi görünüşlü geniş ve babayani adama karşı gerçekten de keyifli bir yakınlık duymaktadır, ayrıca özellikle de Paris’te İtalyan ve Fransız operaları bu “barbar”a karşı en adice entrikalarla savunmaya geçtiği için, bu fırsattan faydalanıp gücünü göstermek ister. Hemen ağırlığını koyarak saray müzisyeni beylerin “sahnelenemez” yargısına vardığı operanın programa konulmasını ve provaların gecikmeksizin başlamasını sağlar. Elbette himaye kolay olmayacak, himaye edilen adamın uyumsuz, hırçın, fanatik derecede büyük sanatçı katılığını hastalık edinmiş biri olması durumu zorlaştıracaktır. Provalarda şımarık şantözleri öyle bir öfkeyle azarlar ki, bunlar da ağlaya ağlaya sevgilileri olan prenslere koşup şikâyette bulunurlar; istediği titizlikte bir çalışmaya alışık olmayan müzisyenlere acımasızca çileler çektirir ve operada bir despot gibi gönlünün dilediğini yapar; kapalı kapıların ardından onun güçlü, kavgacı sesi gök gürültüsü gibi gümbürdemektedir. Defalarca her şeyi bırakıp Viyana’ya dönme tehdidini savurur ve her seferinde, yalnızca hamisi olan müstakbel kraliçeden duyulan korku sayesinde skandal savuşturulur. Nihayet, gala günü olarak 13 Nisan 1774 belirlenir, saray şimdiden yerlerini ayırtmış, arabalarını hazırlatmıştır. Derken bir şantör hastalanır, yerine acele bir başkasının konulması gerekir. “Hayır,” diye buyurur Gluck, gala ertelenecektir. Çaresizlik içinde yalvarırlar kendisine, böyle bir şey yapamayacağını, sarayın programını çoktan yapmış olduğunu, sıradan bir şantör yüzünden bir bestecinin, üstelik burjuva sınıfından, üstelik yabancı bir bestecinin böyle bir şeye cüret gösteremeyeceğini, saraydan yüce kararlarını değiştirmesini, en kibar beylerden ve hanımlardan düzenlerini altüst etmelerini bekleyemeyeceğini anlatırlar. Bunun umurunda bile olmadığını çarpıverir başlarına bu kalın kafalı köylü; operayı yetersiz bir şekilde oynatmaktansa, partisyonu ateşe atmayı tercih edeceğini söyler; hamisinin, bu vahşi adamı eğlenceli bulan Marie-Antoinette’in yanında alır soluğu hışımla. O da hemen <em>bon</em><a class="si-noteref epub-type_noteref" href="#f53" id="ref_f53">53</a> Gluck’tan yana çıkar, Kral kızacak bile olsa, arabaların kiralanması iptal edilir ve gala ayın on dokuzuna ertelenir. Bundan başka Marie-Antoinette polis yüzbaşısına, yüksek mevkiden bey ve hanımların saraylı olmayan müzisyenlere kızgınlıklarını ıslık çalarak dışa vurmalarını önleyecek önlemler aldırır: Bütün ağırlığını koyarak, memleketlisinin davasını açıkça kendi davası haline getirir.</p>
		<p>Gerçekte <em>Iphigenie</em> galası bir zafer olur ama Gluck’ tan ziyade Marie-Antoinette’in zaferi. Gazeteler ve izleyici çevresi daha çok buz gibi davranırlar; operada “çok yavan pasajların yanında birkaç çok iyi pasaj da olduğu” nu belirtirler; çünkü sanatta her zaman olduğu gibi, büyük ve cüretkâr bir eserin hazırlıklı olmayan bir kitle karşısına çıkıp da ilk bakışta hoşa gittiği nadirdir. Fakat Marie-Antoinette bütün sarayı peşi sıra çekip galaya götürmüştür; hatta avlanmayı başka hiçbir zaman müziğin nağmelerine feda etmeyen ve vurulmuş bir geyiğe dokuz esin perisinin hepsinden çok değer veren kocası bile bu kez ona katılmak zorunda kalmıştır. İstenen havaya bir türlü girilemediğinden, Marie-Antoinette her aryadan sonra locasından mostralık bir alkış tutturur; kralın kız ve erkek kardeşleri ve bütün saray da bu alkışa gayretle, en azından nezaketen katılırlar ve bu gala akşamı, bütün entrikalara rağmen, müzik tarihine geçen bir olay mertebesine erişir. Gluck, Paris’i fethetmiş, Marie-Antoinette ilk defa kente ve saraya karşı herkesin gözü önünde sözünü geçirmiştir: Kişiliğinin kazandığı ilk zaferdir bu, genç kadının bütün Fransa karşısında kendini ilk gösterişidir. Birkaç hafta daha geçsin, kraliçe unvanı onun kendi gücüyle, kendi başına buyruk olarak çoktan kazandığı bir iktidarı tasdik edecektir.</p>
	</div>
	<div class="si-footnotes html5_section epub-type_footnotes">
		<div class="si-footnote html5_aside epub-type_footnote" id="f51"><a class="si-backref" href="#ref_f51">51</a><span class="si-footnote-text">. (Fr.) Sevinçli giriş. (Ç.N.)</span></div>
		<div class="si-footnote html5_aside epub-type_footnote" id="f52"><a class="si-backref" href="#ref_f52">52</a><span class="si-footnote-text">. (İng.) Geceleri Paris, eğlence şehri Paris. (Ç.N.)</span></div>
		<div class="si-footnote html5_aside epub-type_footnote" id="f53"><a class="si-backref" href="#ref_f53">53</a><span class="si-footnote-text">. (Fr.) İyi. (Ç.N.)</span></div>
	</div>
</body>
</html>