<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" type="text/css" rel="stylesheet"/>
</head>

<body>
  <h1>III <span><em>Bu Bölümde Komiser Passauf<br/>Beklenmedik Olduğu Kadar da Gürültülü<br/>Bir Giriş Yapıyor</em></span></h1>

  <p>Daha önce size aktardığımız, danışman ve belediye başkanı arasında geçen ilginç konuşma başladığında, saat öğleden sonra iki kırk beşti. Van Tricasse, bir paket tütünün dörtte birini alabilecek koca piposunu yaktığında ise üç kırk beşti ve ancak saat beş otuz beşte içmeye son verdi.</p>

  <p>Bütün bu süre içinde, muhatapların ikisi de tek kelime etmedi.</p>

  <p>Her zaman hiç konuşmayan ya da üstü kapalı konuşan danışman, altıya doğru tekrar konuyu açtı:</p>

  <p>– Şu halde kararımız?…</p>

  <p>– Hiçbir karar almamak, diye cevap verdi belediye başkanı.</p>

  <p>– Sonuç olarak haklı olduğunuzu düşünüyorum Van Tricasse.</p>

  <p>– Ben de öyle düşünüyorum Niklausse. Asayiş komiseri konusu daha çok aydınlandığında bir karar alırız… daha sonra… Bir aydan önce olamaz.</p>

  <p>– Hatta bir yıldan önce bile, diye karşılık verdi Niklausse, mendilini çıkarıp, mükemmel bir kibarlıkla kullanarak.</p>

  <p>Tam bir saat süren yeni bir sessizlik oldu. Bu yeni konuşma molasını hiçbir şey, hatta kibarca odada bir tur atmaya gelen, ağırkanlılıkta sahibinden aşağı kalmayan evin köpeği, terbiyeli Lento bile kesintiye uğratamadı. Asil köpek! Kendi türünün en iyi örneği. Patilerinde küçük tekerlekler olan mukavvadan yapılmış bir köpek olsa, ziyareti boyunca bundan daha az gürültü yapamazdı.</p>

  <p>Sekize doğru, Lotche buzlu camlı antika lambayı getirdikten hemen sonra, belediye başkanı danışmana şöyle dedi:</p>

  <p>– Acilen yapıvermemiz gereken başka işimiz yok mu, Niklausse?</p>

  <p>– Hayır, Van Tricasse, bildiğim kadarıyla tek bir tane bile yok.</p>

  <p>– Ama bana Oudenaarde kapısı kulesinin yıkılmak üzere olduğunu söylememişler miydi? diye sordu belediye başkanı.</p>

  <p>– Gerçekten de, diye cevap verdi danışman, doğrusu bir gün yoldan geçen birini ezerse hiç şaşırmam.</p>

  <p>– Yaa! dedi belediye başkanı, böyle bir felakete uğramadan önce, umarım bu kule konusunda bir karara varırız.</p>

  <p>– Umarım, Van Tricasse.</p>

  <p>– Çözümlenmesi gereken daha acil sorunlar var.</p>

  <p>– Şüphesiz, diye cevap verdi danışman, deri pazarı sorunu örneğin.</p>

  <p>– Hâlâ yanmaya devam ediyor mu? diye sordu belediye başkanı.</p>

  <p>– Evet, üç haftadan beri.</p>

  <p>– Mecliste, yanmaya bırakma kararı almamış mıydık?</p>

  <p>– Evet, Van Tricasse, bu sizin önerinizdi.</p>

  <p>– Bu yangının üstesinden gelmenin en kesin ve en basit yolu bu değil miydi?</p>

  <p>– Kuşkusuz.</p>

  <p>– Öyleyse bekliyoruz. Hepsi bu mu?</p>

  <p>– Hepsi bu, diye cevap verdi danışman, bir yandan, önemli bir işi unutup unutmadığından emin olmak istermiş gibi alnını kaşıyordu.</p>

  <p>– Ah! dedi belediye başkanı, aşağı Saint-Jacques mahallesini sular altında bırakma tehlikesi yaratan bir su kaçağından söz edildiğini duymadınız mı?</p>

  <p>– Doğru, diye cevap verdi danışman. Ayrıca bu su kaçağının deri pazarının üstünde olmaması da üzüntü verici. Yangının kontrol altına alınmasına yarayabilirdi ve bu durum bizi tartışma zahmetinden de kurtarırdı.</p>

  <p>– Elden ne gelir Niklausse, diye karşılık verdi saygıdeğer belediye başkanı, kazalar kadar mantıkdışı bir şey yoktur. Aralarında hiçbir ilişki yok ve ne kadar istenirse istensin, birini yatıştırmak için diğerinden yararlanılamıyor maalesef.</p>

  <p>Muhatabı ve dostunun, Van Tricasse’ın bu eşsiz gözleminin tadına varabilmesi için belli bir sürenin geçmesi gerekti.</p>

  <p>– Fakat, dedi bir zaman sonra danışman Niklausse, büyük sorunumuzu konuşmadık daha.</p>

  <p>– Hangi büyük sorun? Öyleyse büyük bir sorunumuz mu var? diye sordu belediye başkanı.</p>

  <p>– Şüphesiz. Kentin aydınlatılmasıyla ilgili.</p>

  <p>– Ah! Evet, diye cevap verdi belediye başkanı, hafızam beni yanıltmıyorsa, Doktor Ox’un aydınlatma planından söz ediyorsunuz.</p>

  <p>– Kesinlikle.</p>

  <p>– Ee peki?</p>

  <p>– İlerliyor, Niklausse, dedi belediye başkanı. Şimdiden boruların yerleştirilmesine başlandı ve fabrika bütünüyle tamamlandı.</p>

  <p>– Belki de bu işte biraz acele ettik, diye karşılık verdi danışman başını sallayarak.</p>

  <p>– Belki de, dedi belediye başkanı, ama özrümüz şu ki Doktor Ox deneyinin bütün masraflarını kendi karşılıyor. Dolayısıyla cebimizden tek bir kuruş çıkmayacak.</p>

  <p>– Gerçekten de bu bizim özrümüz. Hem sonra, çağa ayak uydurmak gerek. Eğer deney başarıya ulaşırsa, Quiquendone, Flandre’ın, oks… adı neydi, şu gazla aydınlatılan ilk kenti olacak.</p>

  <p>– Okshidrik gazı.</p>

  <p>– Okshidrik gazı için ileri öyleyse.</p>

  <p>Bu sırada kapı açıldı ve Lotche, belediye başkanına akşam yemeğinin hazır olduğunu bildirdi.</p>

  <p>Danışman Niklausse, bunca alınmış karar ve bunca görüşülmüş sorunun ardından iştahı açılan Van Tricasse’tan ayrılmak için ayağa kalktı. Sonra, gerçekten acil olan Oudenaarde kulesi sorunuyla ilgili geçici bir karar alınıp alınmayacağına karar vermek amacıyla, ileri gelenler meclisinin oldukça ileri bir tarihte toplanması için anlaşmaya varıldı.</p>

  <p>İki saygıdeğer yönetici, birbirlerini uğurlayarak, sokağa açılan kapıya doğru yöneldiler. Sahanlığa varan danışman, Quiquendone’un karanlık sokaklarında kendisine yol göstermesi için küçük bir fener yaktı; Doktor Ox’un aydınlatması henüz bu sokakları ışıtmamıştı. Gece zifiri karanlık ve aylardan ekimdi; kent hafif bir sisle örtülmüştü.</p>

  <p>Danışman Niklausse’un gidiş hazırlıkları, tam bir çeyrek saati aldı; çünkü fenerini yaktıktan sonra, birbirine eklemlenmiş inek derisinden koca nalınlarını ayağına geçirmek ve koyun derisinden kalın eldivenlerini giymek zorundaydı; sonra redingotunun kürklü yakasını kaldırdı, şapkasını gözlerinin üstüne indirdi, karga burunlu ağır şemsiyesini sıkı sıkı tutarak, çıkmaya hazırlandı.</p>

  <p>Efendisine ışık tutan Lotche tam kapının sürgüsünü çekerken, dışarıda beklenmedik bir gürültü koptu.</p>

  <p>Evet! İnanılmaz bir şey, bir gürültü, 1513’te İspanyolların kuleyi ele geçirmelerinden bu yana kentte kesinlikle duyulmamış gerçek bir gürültü, korkunç bir gürültü Van Tricasse’ların derin bir uykuya dalmış eski evlerinde yankılandı. O zamana dek hiçbir sert darbeyle karşılaşmamış bu kapıya şiddetle vuruluyordu. Güçlü bir el tarafından kullanılan, budaklı bir sopa olma ihtimali yüksek, zedeleyici bir aletle arka arkaya darbeler iniyordu kapıya. Darbelere bağırışlar ve bir çağrı karışıyordu. Açık seçik şu kelimeler duyulmaktaydı:</p>

  <p>“Bay Van Tricasse! Sayın Belediye Başkanı! Açın, açın çabuk!”</p>

  <p>Belediye başkanı ve danışman, tamamen sersemlemiş bir halde, tek kelime etmeden birbirlerine bakıyorlardı. Bu durum onların düş gücünü aşıyordu. Şatonun 1385’ten beri kullanılmayan, emektar <em>couleuvrine</em> topu görüşme odasında ateşlenmiş olsaydı Van Tricasse evinin sakinleri bundan daha fazla “aptala” dönemezlerdi… “Aptal” kelimesini kullandığım için beni bağışlayın. Cuk oturduğundan kabalığının kusuruna bakmayın.</p>

  <p>Bu arada, darbeler, bağırışlar ve seslenmeler artıyordu. Lotche, yeniden soğukkanlılığa bürünerek, konuşmaya cesaret etti.</p>

  <p>– Kim var orada? diye sordu.</p>

  <p>– Benim! Ben! Ben!</p>

  <p>– Siz kimsiniz?</p>

  <p>– Komiser Passauf!</p>

  <p>Komiser Passauf! On yıldır memurluk kadrosunun kaldırılması düşünülen, sorun olan kişi. Ne oluyordu? Bourgogne’lular, on dördüncü yüzyıldaki gibi Quiquendone’u istila mı etmişlerdi?! Ancak böylesine önemli bir olay sükûnet ve ağırkanlılıkta belediye başkanından aşağı kalmayan Komiser Passauf’u bu kadar heyecanlandırabilirdi.</p>

  <p>Van Tricasse’ın bir işaretiyle –çünkü saygıdeğer belediye başkanının ağzından bir tek sözcük çıkmıyordu– sürgü çekildi ve kapı açıldı.</p>

  <p>Komiser Passauf kendini sofaya attı. Fırtına gibiydi.</p>

  <p>– Ne oldu, Komiser Bey? diye sordu en zor anlarda bile soğukkanlılığını yitirmeyen yiğit kız Lotche.</p>

  <p>– Olan şu ki, diye karşılık verdi Passauf, kocaman gözleri gerçek bir telaşı yansıtıyordu. Doktor Ox’un evinden geliyorum, bir ziyafet vardı da, orada…</p>

  <p>– Orada ne? diye sordu danışman.</p>

  <p>– Orada bir ağız dalaşına şahit oldum, şöyle ki… Sayın belediye başkanı, politika konuşuldu.</p>

  <p>– Politika! diye tekrar etti Van Tricasse, peruğunu kabartarak.</p>

  <p>– Politika! diye sözünü sürdürdü Komiser Passauf, ki belki yüz yıldır Quiquendone’da yapılmamıştı bu. Tabii tartışma büyüdü. Avukat André Schut ile Doktor Dominique Custos, kendilerini belki de düelloya sürükleyecek şiddette karşılıklı suçlamalarda bulundular.</p>

  <p>– Düello! diye haykırdı danışman. Bir düello! Quiquendone’da bir düello! Peki, avukat Schut ve Doktor Custos birbirlerine ne dediler?</p>

  <p>– Aynen şöyle: “Sayın avukat,” dedi doktor rakibine, “biraz ileri gidiyorsunuz gibime geliyor ve kullandığınız kelimeleri tartmıyorsunuz!”</p>

  <p>Belediye Başkanı Van Tricasse ellerini kavuşturdu. Danışman sarardı ve fenerini düşürdü. Komiser başını salladı. Kentin iki ileri geleni tarafından dile getirilen, kesinlikle tahrik edici bir cümle!</p>

  <p>“Bu Doktor Custos,” diye mırıldandı Van Tricasse, “kesinlikle tehlikeli bir adam, gözü dönmüş biri! Gelin beyler!”</p>

  <p>Ve bunun üzerine, danışman Niklausse ve komiser, Belediye Başkanı Van Tricasse’la birlikte, görüşme odasına girdiler.</p>
</body>
</html>