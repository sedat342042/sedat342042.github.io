<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" type="text/css" rel="stylesheet"/>
</head>

<body>
  <h1>XI <span><em>Bu Bölümde Quiquendone’lular<br/>Kahramanca Bir Karar Alıyorlar</em></span></h1>

  <p>Quiquendone halkının ne üzücü bir durumda olduğu ortadaydı. Kafaların tası atıyordu. İnsanlar tanınmaz hale gelmişti. En barışçı olanları bile birer kavgacı olup çıkmıştı. Onlara ters ters bakmayagörün, sizi düelloya çağıran bir haberci yollamakta gecikmezlerdi. Bazıları bıyıklarını uzatıyor, içlerinde en kavgacı olanları ise, onları çengel biçiminde yukarı doğru kıvırıyordu.</p>

  <p>Bu koşullarda, kentin yönetimi, sokaklarda ve kamu binalarında düzenin sağlanması oldukça zorlaşıyordu; çünkü hizmetler, olayların bu türlü gelişimine uygun bir şekilde planlanmamıştı. Belediye başkanı –öylesine yumuşak başlı, öylesine durgun, basit bir kararı alma becerisinden bile yoksun olarak tanıdığımız saygıdeğer Van Tricasse– öfkesine bir türlü gem vuramıyordu. Evinin her köşesinde, gürleyen sesi çınlıyordu. Bir yandan emrindekileri paylayarak, yönetimi altındaki işleri bizzat yaptırmaya hazır, günde yirmi tane karar alıyordu.</p>

  <p>Ah! Ne değişim! Belediye başkanının güzel ve sakin evi, hoş Flaman konutu, vaktiyle hüküm süren dinginliği nerelerdeydi şimdi? Ne karıkoca kavgaları yaşanmaktaydı artık bu evde! Bayan Van Tricasse hırçın, kaprisli, ters bir kadın olmuştu. Kocası daha fazla bağırarak, onun sesini bastırabiliyordu belki ama, onu susturmayı bir türlü beceremiyordu. Bu korkusuz kadının öfkeli mizacından herkes nasibini alıyordu. Hiçbir şey yolunda gitmiyordu! Doğru dürüst hizmet verilmiyor, her zaman gecikmeler oluyordu. Lotche’yi, hatta kendisinden aşağı kalmayan bir öfkeyle sert karşılıklar veren görümcesi Tatanémance’ı suçluyordu. Tabii ki, Bay Van Tricasse, en iyi ailelerde de görüldüğü gibi, hizmetçisi Lotche’nin yanında yer alıyordu. Bu yüzden de, Bayan Van Tricasse’ın sürekli hale gelen öfke nöbetleri, paylamalar, çekişmeler, kavgalar, ağız dalaşları bitmek bilmiyordu.</p>

  <p>“Ama, bizim neyimiz var?” diye haykırıyordu, zavallı belediye başkanı. “Bizi kavuran bu ateş neyin nesi? Yoksa şeytanın oyununa mı geldik? Ah! Bayan Van Tricasse, Bayan Van Tricasse! Sonunda, kendinizden önce beni öldürecek ve böylece bütün aile geleneklerini altüst edeceksiniz!”</p>

  <p>Okur, oldukça garip bu özel durumu unutmuş olamaz: Bay Van Tricasse dul kalmalı ve gelenek zincirini kırmamak için yeniden evlenmeliydi.</p>

  <p>Bunun yanı sıra, ruhlardaki bu eğilim, belirtilmesi gereken ve oldukça ilginç başka olaylara yol açtı. Buraya kadar sebebini bilemediğimiz bu aşırı coşku hali, beklenmeyen fizyolojik değişimleri beraberinde getirdi. Belki de her zaman göz ardı edilmeye mahkûm beceriler kalabalıklardan sıyrıldı. Yetenekler gün ışığına çıktı. O zamana kadar vasat bir çizgisi olan sanatçılar bir anda dikkat çekmeye başladılar. Siyasette ve edebiyatta yeni isimler gündeme geldi. En çetin tartışmalar sırasında, her konuda parlamaya dünden hazır bir dinleyici kitlesini coşturan konuşmacılar yetişti. Kargaşa, meclis toplantılarından halk toplantılarına kaydı ve Quiquendone’da bir kulüp kuruldu; bu sırada, aralarında <em>Quiquendone Gözcüsü, Tarafsız Quiquendone, Radikal Quiquendone, Aşırılıkçı Quiquendone</em>’un da bulunduğu yirmi gazete, öfkeli yazılarında en ciddi toplumsal sorunları ele alıyordu.</p>

  <p>Söz konusu sorunlar neleri kapsıyor? diye sorulabilir. Buna kısaca, her şeyi ve hiçbir şeyi diye cevap verebiliriz; bazılarının yerle bir olmasını, bazılarının onarılmasını istedikleri yıkılmaya yüz tutmuş Oudenaarde kulesini; başıbozukların direnmeye kalktıkları, meclis tarafından alınmış güvenlik önlemlerini; derelerin ve kanalizasyonların temizlenmesini vs. Hiç olmazsa, ateşli konuşmacılar, sadece kentin iç yönetimini suçlamakla kalsalardı. Ama hayır, akıntıya kapılmış bir halde, olayları daha da ileri taşıma eğilimindeydiler ve eğer Tanrı yardım etmezse, yandaşlarını savaşın bilinmezliği içine sürüklemelerine ramak kalmıştı.</p>

  <p>Gerçekten de, sekiz ya da dokuz yüzyıldır, Quiquendone gizliden gizliye, üstün değerde bir <em>casus belli</em>’yi<a class="footnoteref" href="../Text/notlar.xhtml#n36" id="ref36">36</a> saklıyordu içinde; üstelik onu büyük bir özenle, kutsal bir emanetmiş gibi koruyordu, çünkü havayla temas edip bozulabilir ve işlevini kaybedebilirdi.</p>

  <p>Bakın hangi konuda gerçekleşmişti bu <em>casus belli</em>.</p>

  <p>Flandre’ın bu güzel yöresinde yer alan Quiquendone’un, küçük Virgamen kentine komşu olduğu pek bilinmez. Bu iki kentin toprakları birbirleriyle sınırdaştır.</p>

  <p>1185 yılında, Kont Baudouin’in Haçlı Seferi için yola çıkışından kısa bir süre önce, Virgamen’a ait bir inek –kent sakinlerinden birinin değil, kentin ortak malı olan bir inek; buna dikkat edilmeli–, otlamak için Quiquendone topraklarına girdi. Geviş getiren bu bahtsız henüz</p>

  <div class="poem">
    <p><em>Dilinin elverdiği ölçüde üç kez otları yolmuştu ki</em>,</p>
  </div>

  <p>cürüm, kötüye kullanma, cinayet, suç, nasıl adlandırılırsa öyle, gerçekleşmiş sayıldı ve zamanın gerektirdiği usullere uygun şekilde zabıt tutuldu; çünkü o çağda, yüksek görevliler yazabilmeye başlamışlardı.</p>

  <p>“Zamanı geldiğinde öcümüzü alacağız,” dedi kısaca Natalis van Tricasse, bugünkü belediye başkanının otuz ikinci selefi, “ve Virgamen’lılar bunun için çok beklemeyecekler!”</p>

  <p>Virgamen’lılar olaydan haberdardılar. Sağduyulu davranarak, yapılan haksızlığın zaman içinde unutulacağını düşünüp beklediler; gerçekten de, yüzyıllar boyu, Quiquendone’lu türdeşleriyle iyi ilişkiler içinde yaşadılar.</p>

  <p>Ama komşularının yaradılışını kökten değiştirerek, bunca zamandır yüreklerinde gizlenmiş intikam duygularını açığa çıkaran bu acayip salgını hesaba katmamışlardı.</p>

  <p>İlk kez, ateşli avukat Schut, Monstrelet sokağındaki kulüpte, dinleyicilerinin karşısında aniden sorunu ortaya atarak, bu gibi durumlarda âdet olduğu üzere kullanılan deyim ve eğretilemelerle onları coşturdu. Cürmü hatırlattı, Quiquendone kentine verilen zararı hatırlattı ve böylesi bir zarar karşısında, “haklarına sıkı sıkıya bağlı bir ulusun, zamanaşımı diye bir kavramı kabul edemeyeceğini” öne sürdü; içlerinde yaşattıkları haksızlığa uğramış olma duygusunu, hâlâ kanamakta olan yarayı onlara gösterdi; Virgamen sakinlerine mahsus bazı baş hareketlerinden ve bu baş hareketlerinin, onların Quiquendone sakinlerine nasıl da aşağılayıcı bir tavırla yaklaştıklarının belirtisi olduğundan söz etti; yüzyıllardır; belki de “bilinçsizce” bu korkunç haksızlığa katlanmış olan hemşerilerine yalvardı; “eski kentin evlatlarından”, yüklü bir tazminat almak dışında hiçbir şeyi hedeflememelerini rica etti. Nihayet, milletin “ileri gelen bütün fertlerine” seslendi.</p>

  <p>Quiquendone’lular için öylesine yeni olan bu sözlerin nasıl bir coşkuyla karşılandığı ancak hissedilir, kelimelere dökülemez. Bütün dinleyiciler ayaklanmıştı, kollarını ileriye doğru uzatarak savaş çığlıkları atıyorlardı. Avukat Schut, şimdiye kadar böylesi bir başarı elde edememişti ve itiraf etmek gerekir ki çok iyiydi.</p>

  <p>Belediye başkanı, danışman ve bu unutulmaz toplantıya katılan bütün ileri gelenler, halkın coşkusuna boşuna direnmeye çalıştılar. Zaten, bu konuda gerçek bir istek duydukları da söylenemezdi ve üstelik onlar da diğerleri kadar yüksek sesle bağırıyorlardı:</p>

  <p>“Sınıra! Sınıra!”</p>

  <p>Sınır, Quiquendone surlarına ancak üç kilometre uzaklıkta olduğundan, Virgamen’lıların gerçek bir tehlikeyle karşı karşıya bulunduğu kesindi, çünkü ne olduğunu bile anlayamadan toprakları istila edilebilirdi.</p>

  <p>Bu sırada, tehlikeli durum karşısında sağduyusunu koruyabilmiş tek insan olan saygıdeğer eczacı Josse Liefrinck, top, tüfek ve generalleri olmadığını hatırlatmaya çalıştı.</p>

  <p>Bu generallerin, bu topların, bu tüfeklerin yerinin birkaç esaslı yumrukla doldurulabileceği; haklılığın ve vatan aşkının yeterli olduğu; bunlara sahip olan bir halkın sırtının asla yere gelmeyeceği cevabını aldı.</p>

  <p>Bunun üzerine, belediye başkanı bizzat söz aldı ve korkularını ihtiyat örtüsü altında gizlemeye çalışan bu ödlek insanlara hak ettikleri karşılığı verdi; bu örtüyü, vatansever bir elle yırtıp attı.</p>

  <p>O anda, salon alkıştan yıkılacaktı sanki.</p>

  <p>Oylama yapılması istendi.</p>

  <p>Oylama alkışlar arasında gerçekleşti ve haykırışların dozu daha da arttı:</p>

  <p>“Virgamen’a! Virgamen’a!”</p>

  <p>Böylece, belediye başkanı orduları harekete geçirmek için kolları sıvadı ve kent adına, müstakbel generallerinden galibiyetle dönecek olanın, aynı Romalılar dönemindeki gibi, görkemli bir törenle karşılanacağı vaadinde bulundu.</p>

  <p>Ama oldukça azimli olan, gerçekte yenik düştüğü halde kendisine bu durumu asla yakıştırmayan eczacı Josse Liefrinck, yeni bir saptama yapmak istedi. Roma’da, törenin yalnızca düşman kuvvetlerine bağlı beş bin kişiyi öldürerek galip gelen generaller için düzenlendiğine dikkat çekti.</p>

  <p>– Eh, peki! diye haykırdı, taşkınlık içindeki dinleyiciler.</p>

  <p>–… Yani Virgamen’ın nüfusu ancak üç bin beş yüz yetmiş beşe ulaşabildiğinden, aynı kişiyi birçok kez öldürmedikçe, işimiz oldukça zor…</p>

  <p>Ama zavallı mantıkçının sözünü bitirmesine fırsat vermeden onu tartaklayarak kapı dışarı ettiler.</p>

  <p>– Vatandaşlar, dedi bunun üzerine, perakende baharat satışı yapan Sylvestre Pulmacher, vatandaşlar, bu korkak eczacı ne demiş olursa olsun, ben beş bin Virgamen’lıyı öldürme görevini üstleniyorum; tabii benim hizmetimi kabul ederseniz.</p>

  <p>– Beş bin beş yüz! diye bağırdı, daha gözü pek bir vatansever.</p>

  <p>– Altı bin altı yüz! dedi baharatçı.</p>

  <p>– Yedi bin! diye haykırdı, çırpılmış kremadan servetine servet katmaya devam eden, Hemling sokağının şekercisi Jean Orbideck.</p>

  <p>– Karar verilmiştir! diye haykırdı kimsenin artırma yapmadığını gören Belediye Başkanı Van Tricasse.</p>

  <p>Ve böylece şekerci Jean Orbideck, Quiquendone birliklerinin başkumandanı oldu.</p>
</body>
</html>