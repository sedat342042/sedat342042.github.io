<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" type="text/css" rel="stylesheet"/>
</head>

<body>
  <h1>II <span><em>Bu Bölümde Belediye Başkanı<br/>Van Tricasse ve Danışman Niklausse<br/>Kente Ait İşleri Görüşüyorlar</em></span></h1>

  <p>– İnanıyor musunuz? diye sordu belediye başkanı.</p>

  <p>– İnanıyorum, diye cevap verdi danışman, birkaç dakikalık sessizliğin ardından.</p>

  <p>– İyice düşünmeden asla harekete geçmemeli, dedi belediye başkanı.</p>

  <p>– On yıldır bu ciddi konu üzerinde konuşuyoruz, diye karşılık verdi danışman Niklausse. Ve size itiraf ediyorum ki saygıdeğer Van Tricasse, karar verme sorumluluğunu asla üstüme alamam.</p>

  <p>– Kaygınızı anlıyorum, diye devam etti belediye başkanı, ancak dolu dolu on beş dakika düşündükten sonra, kaygınızı anlıyor ve paylaşıyorum. Sorunu etraflıca incelemeden karar almayacağız.</p>

  <p>– Şurası kesin ki, diye cevap verdi Niklausse, Quiquendone kadar kendi halinde bir kent için, asayiş komiseri kadrosu kesinlikle gereksiz.</p>

  <p>– Selefimiz, dedi Van Tricasse ciddi bir tonda, selefimiz durumlar karşısında asla kesin kelimesini kullanmaya cesaret edemezdi. Bütün kesinlemeler tatsız geri dönüşlere yol açar.</p>

  <p>Danışman, onaylama anlamında başını salladı, ardından da yaklaşık yarım saat kadar sessiz kaldı. Belediye başkanının ve danışmanın parmaklarını bile kıpırdatmadıkları bu sürenin sonunda, Niklausse Van Tricasse’a, selefinin de –aşağı yukarı yirmi yıl önce– kendisi gibi, her yıl Quiquendone kentine bin üç yüz yetmiş beş franga mal olan bu asayiş komiseri kadrosunun kaldırılması düşüncesini taşıyıp taşımadığını sordu.</p>

  <p>“Tabii,” diye cevap verdi belediye başkanı, elini azametli bir yavaşlıkla duru alnına götürerek, “tabii; ama bu saygıdeğer adam, ne bu konuda ne de başka bir idari önlem konusunda karar verme cesareti göstermeden öldü. Aklı başında bir adamdı. Niye onun gibi davranmayayım?”</p>

  <p>Danışman Niklausse, belediye başkanının düşüncesine karşı çıkabilecek gerekçe bulamadı.</p>

  <p>“Bütün yaşamı boyunca hiçbir şeye karar vermeden ölen bir adam,” diye ciddi bir tonda ekledi Van Tricasse, “bu dünyada mükemmeliyete yaklaşmış demektir.”</p>

  <p>Bunu der demez, belediye başkanı, küçükparmağının ucuyla, bir iç çekişten daha hafif bir ses çıkaran boğuk sesli bir zile bastı. Aynı anda, sahanlığın karoları üzerinden kayarmışçasına ilerleyen hafif adım sesleri duyuldu. Bir fare bile, kalın bir halının üzerinde bundan daha az gürültü yapamazdı. Odanın kapısı, yağlanmış menteşelerinin üzerinde dönerek açıldı. Uzun saç örgülü, sarışın bir genç kız göründü. Bu, belediye başkanının biricik kızı Suzel van Tricasse’tı. Babasına, tam kararında doldurulmuş piposuyla küçük bakır bir maltız verdi; ağzından tek bir sözcük çıkmadan, geldiği gibi sessizce ortadan kayboldu.</p>

  <p>Saygıdeğer belediye başkanı piposunun kocaman lülesini tutuşturarak, mavimtırak bir duman bulutunun ardında kayboldu; danışman Niklausse’u, bunaltıcı düşünceleriyle baş başa bıraktı.</p>

  <p>Quiquendone’un yönetiminden sorumlu bu iki önemli şahsın konuştukları oda, koyu renkli tahta heykellerle donatılmış bir görüşme odasıydı. İçinde bir meşenin yakılabileceği ya da bir öküzün kızartılabileceği geniş bir ocağı olan yüksek bir şömine, odanın bir duvarını tamamen kaplıyor; karşısında, günün ışıklarını yumuşakça süzen resimli vitraylarıyla kafesli bir pencere yer alıyordu. Şöminenin üstünde, antika bir çerçeve içinde, yaşlı bir adamın portresi duruyordu. Hemling’e<a class="footnoteref" href="../Text/notlar.xhtml#n5" id="ref5">5</a> mal edilen bu portre, şecereleri on dördüncü yüzyıla kadar uzanan Van Tricasse’ların atalarından birine ait olmalıydı. O çağda Flamanlar ve Gwijde van Dampierre, Habsburg hanedanından gelen İmparator Rudolf’la savaşmak zorunda kalmışlardı.</p>

  <p>Bu görüşme odası, belediye başkanının Quiquendone’un en güzel konutlarından biri olan evinin bir bölümünü oluşturuyordu. Flaman zevkine göre inşa edilmiş ve sivri kemer mimarisinin içerdiği bütün sürprizleri; değişkenlik, renklilik ve keyfilik özelliklerini bünyesinde barındıran bu ev, kentin en tuhaf yapıları arasında sayılıyordu. Chartreuse tarikatına ait bir manastır ya da bir sağır-dilsizler evi bile bu konut kadar sessiz olamazdı. Burada gürültü duyulmazdı; yürünmez, kayar gibi gidilirdi; konuşulmaz, mırıldandırdı. Bununla beraber, kadınlar asla evden eksik olmazlardı; Belediye Başkanı Van Tricasse’ı saymazsak, evde ayrıca karısı Bayan Brigitte van Tricasse, kızı Suzel van Tricasse ve hizmetçisi Lotche Jansheu yaşamaktaydı. Belediye başkanının kız kardeşi Hermance halayı da aralarına katmak yerinde olur. Bu kız kurusu hâlâ, yeğeni Suzel’in, daha küçük bir kızken kendisine taktığı Tatanémance adıyla anılmaktaydı. Bütün bu uyumsuzluk, gürültü ve gevezelik unsurlarına karşın, belediye başkanının evi bir çöl kadar sessizdi.</p>

  <p>Belediye başkanı, elli yaşında, ne kilolu ne zayıf, ne kısa ne uzun, ne yaşlı ne genç, ne renkli ne solgun, ne neşeli ne kederli, ne memnun ne sıkıntılı, ne hareketli ne cansız, ne kendini beğenmiş ne alçakgönüllü, ne iyi ne kötü, ne cömert ne cimri, ne cesur ne ödlek, ne fazla ne eksik –<em>ne quid nimi</em>–,<a class="footnoteref" href="../Text/notlar.xhtml#n6" id="ref6">6</a> her yönden ölçülü bir insandı. Ama hareketlerinin değişmez yavaşlığını, biraz sarkık altçenesini, sürekli kalkık gözkapaklarını, bir bakır levha gibi dümdüz, sarı ve tek bir kırışığı bile olmayan alnını, pek belirgin olmayan kaslarını gören, yüz çizgilerinden karakter analizi yapan bir kişi, Belediye Başkanı Van Tricasse’ın ağırkanlılığın canlı bir örneği olduğunu kesinlikle onaylardı. Asla –ne öfke ne coşku–, herhangi bir heyecan bu adamın kalp atışlarını hızlandırmamış, yüzünü kızartmamıştı; gözbebekleri anlık bir öfkenin etkisiyle bile, hiçbir zaman küçülmemişti. Her zaman ne çok bol ne çok dar, asla eskitemediği esaslı giysiler giyerdi. Üç kat tabanlı, köşeli ve gümüş tokalı geniş ayakkabılarla gezer; onları kullanma süresinin uzunluğuyla, ayakkabıcısını umutsuzluğa sürüklerdi. Başına taktığı koca şapka, Flandre’ın Hollanda’dan kesin olarak ayrıldığı döneme aitti ve bundan anlaşıldığı gibi bu kutsal başlık, kırk yıllık bir geçmişe sahipti. Ama elden ne gelir? Ruh kadar bedeni de, beden kadar giysileri de yıpratan heyecanlardır ve bizim duygusuz, uyuşuk, kayıtsız saygıdeğer belediye başkanımız hiçbir şeye karşı coşku duymazdı. Yıpranmaz ve yıpratmazdı; bu yüzden de Quiquendone’u ve onun dingin sakinlerini yönetebilecek yegâne insanın kendisi olduğuna inanırdı.</p>

  <p>Gerçekten kent de, Van Tricasse’ın evi kadar sakindi. Bu sessiz sakin konutta, belediye başkanı, karısının, iyi yürekli Bayan Brigitte van Tricasse’ın, altmış yıldır yeryüzünde tattığı derin sükûneti kesinlikle bulamayacağı mezarına kendisinden önce gittiğini gördükten sonra bile, insan yaşamının en ulaşılmaz sınırlarına varmayı ummaktaydı.</p>

  <p>Bu durum bir açıklama gerektiriyor.</p>

  <p>Van Tricasse ailesini <em>Jeannot ailesi</em> adıyla anmak yerinde olurdu. Bakın niye?</p>

  <p>Herkes bu özgün kişinin bıçağının yıprandığı zaman sapını, işe yaramadığı zaman ağzını değiştirmekten ibaret olan ve sürekli yenilenen çifte işlem sayesinde, sahibi kadar ünlü ve az aşınır olduğunu bilir. Doğanın da biraz tuhaf bir hoşgörüyle işin içine karıştığı Van Tricasse ailesinde uzun bir süredir aynen uygulanan işlem şöyleydi: 1340’tan beri Van Tricasse ailesinden dul bir erkek, yine kendi ailesine mensup, kendisinden genç bir kızla; o da dul kalınca yine aileden ve kendisinden daha genç bir erkekle evlenir; erkek de dul kalınca… ve bu böylece değişmeksizin sürer giderdi. Sırası gelen mekanik bir düzene uygun olarak ölürdü. Saygıdeğer Bayan Van Tricasse da ikinci kocasıyla evliydi ve görevlerinde kusur etmeksizin, kendisinden on yaş genç kocasından önce öbür dünyaya göçmeli ve yeni bir Van Tricasse kadınına yol açmalıydı. Saygıdeğer belediye başkanı da, aile geleneklerini bozmamak için buna güveniyordu.</p>

  <p>Kapıların gıcırdamadığı, camların titremediği, parkelerin ses çıkartmadığı, şöminelerin gürüldemediği, rüzgârgüllerinin dönerken ötmediği, mobilyaların çatırdamadığı, kilitlerin tıkırdamadığı, ev sahiplerinin gölgelerinden daha fazla gürültü yapmadığı sakin ve sessiz olan bu ev böyleydi işte. Kutsal Harpokrates,<a class="footnoteref" href="../Text/notlar.xhtml#n7" id="ref7">7</a> burayı sessizlik tapınağı olarak seçmişti kesinlikle.</p>
</body>
</html>