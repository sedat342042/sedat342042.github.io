<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" type="text/css" rel="stylesheet"/>
</head>

<body>
  <h1>X <span><em>Bu Bölümde Salgının Bütün Kenti Etkisi<br/>Altına Aldığını ve Bunun Yarattığı<br/>Sonucu Göreceğiz</em></span></h1>

  <p>Sonraki aylar boyunca, kötülük bulutları, dağılmak şöyle dursun, daha da yayıldı. Salgın, evlerden sokaklara taştı. Quiquendone kenti artık tanınmaz bir haldeydi.</p>

  <p>Şimdiye kadar gözlemlenen olaylardan daha da tuhafı, sadece hayvanlar âleminin değil, bitkiler âleminin de bu etki alanından kurtulamamasıydı.</p>

  <p>Olayların doğal akışına bağlı olarak, salgın hastalıkların belli bir özelliği vardır. İnsanlara bulaşanlar hayvanları, hayvanlara bulaşanlar ise bitkileri etkilemez. Ne bir atın çiçek hastalığına, ne de bir insanın sığır vebasına yakalandığı görülmüştür ve koyunlar da patateslerin hastalığına tutulmazlar. Ama burada, bütün doğa kanunları tersyüz olmuş gibiydi. Yalnızca Quiquendone sakinlerinin karakterleri, huyları ve düşünceleri değişmekle kalmamıştı; evcil hayvanlar da, köpeğinden kedisine, sığırından atına, eşeğinden keçisine, sanki her zamanki ortamları farklılaşmışçasına, bu salgının etkisindeydiler. Bitkiler bile, deyim yerindeyse, özgürleşiyorlardı.</p>

  <p>Gerçekten de, bahçelerde, bostanlarda, meyveliklerde, oldukça tuhaf belirtiler söz konusuydu. Tırmanıcı bitkiler daha gözü pekçe yükseliyordu. Arsız bitkiler daha da “arsızlaşıp” güçleniyordu. Çalılar ağaç haline dönüşüyordu. Yeni ekilmiş tohumlar hemen küçük yeşil başlarını gösteriyor ve şimdiye kadar, en elverişli koşullarda bile ancak başparmağın on ikide biri kadar uzadıkları sürede, artık bir parmak üzüyorlardı. Kuşkonmazlar, iki ayak yüksekliğe ulaşıyor; enginarlar kavun, kavunlar balkabağı, balkabakları helvacıkabağı ve helvacıkabakları ise, inan olsun, çapı dokuz ayak olan kule çanı kadar irileşiyorlardı. Lahanalar çalılık, mantarlar şemsiye gibiydi.</p>

  <p>Meyveler de, sebzeleri izlemekte gecikmediler. Bir çileği yemek için iki kişi gerekirken, bir armudu ancak dört kişi yiyebiliyordu. Üzüm salkımları, Poussin’in, <em>Elçilerin Vaat Edilmiş Topraklara Dönüşü</em> adlı tablosunda, büyüleyici bir güzellikte resmettiği şu şaşılası salkımı andırıyorlardı.</p>

  <p>Çiçekler için de aynı şey söylenebilirdi: Kocaman menekşelerin içe işleyen kokusu artarak havaya karışıyor; iri güller canlı renkleriyle göz alıyor; leylaklar birkaç gün içinde sık bir çiçek bahçesi oluşturuyor; sardunyalar; papatyalar, yıldızçiçekleri, kamelyalar, ormangülleri yolları kaplayarak birbirlerini sıkıştırıyorlardı. Budamayla başa çıkılacak gibi değildi. Ve laleler; Flamanların çok hoşuna giden bu değerli zambakgiller, meraklılarını nasıl da heyecanlandırıyordu! Saygıdeğer Van Bistrom, bir gün bahçesinde, kocaman, dev gibi bir <em>Tulipa gesneriana</em> görünce şaşkınlıktan neredeyse bayılacaktı. Çiçeğin çeneği bütün bir narbülbülü ailesine yuva olmuştu.</p>

  <p>Bütün kent, olay olan bu çiçeği görmek için bahçeye üşüştü ve ona <em>Tulipa quiquendonia</em> adını verdi.</p>

  <p>Ama bu bitkiler, bu meyveler, bu çiçekler gözle görülür bir şekilde büyüseler de; bütün bu sebzeler dev boyutlara ulaşır gibi görünseler de, renkleri ve kokularının keskinliği görme ve koklama duyularını coştursa da, ne yazık ki çabucak kuruyup gidiyorlardı. Soludukları bu hava onları hızla kavuruyor ve kısa sürede kurumuş, solmuş, tükenmiş bir halde ölmelerine yol açıyordu.</p>

  <p>İhtişam içinde geçirdiği birkaç günün ardından solup giden eşsiz lalenin yazgısı da böyle oldu.</p>

  <p>Evdeki köpekten ahırdaki domuza, kafesteki kanaryadan kümesteki hindiye kadar, bütün evcil hayvanları bekleyen de aynı sondu.</p>

  <p>Normal zamanlarda, bu hayvanların, ağırkanlılık konusunda sahiplerinden aşağı kalır yanı olmadığını söylemek yerinde olur. Köpekler ve kediler, yaşamaktan çok, anlamsız ve tatsız bitkisel bir yaşam sürüyorlardı. Ne bir zevk titremesi ne de bir kızgınlık hareketi… Bronzdan olsalardı, kuyrukları bu kadar kımıldardı ancak. Çok eskiden beridir ne bir diş ne de bir pençe darbesi görülmüştü. Kuduz köpeklere gelince, mitolojideki kartal başlı aslanlarla ya da Vahiy kitabının koleksiyonundaki diğer hayvanlarla bir tutuluyor, hayali varlıklar gibi görülüyorlardı.</p>

  <p>Ancak, size en küçük olaylarına varıncaya dek aktarmaya çalıştığımız şu birkaç ay boyunca, ne büyük değişiklikler yaşandı! Köpekler ve kediler, dişlerini, tırnaklarını göstermeye başladılar. Tekrarlanan saldırılar sonucunda, bazı önlemler almak gerekti. Gemi azıya almış, Quiquendone sokaklarında koşturan bir at; boynuzlarını eğerek, türdeşlerinden birinin üstüne çullanan bir öküz; Saint-Ernuph Meydanı’nda, bacakları havada, sırtüstü yatan ve “hayvansı” hiçbir özellik taşımayan anırmaları ortalığı çınlatan bir eşek; kaburgalarını kasabın bıçağına karşı kahramanca savunan bir koyun –düşünün, bir koyun– ilk kez görülüyordu.</p>

  <p>Belediye Başkanı Van Tricasse, tutuldukları çılgınlık hastalığı nedeniyle Quiquendone sokaklarını tekin olmaktan çıkaran evcil hayvanlarla ilgili güvenlik önlemleri almak zorunda kaldı.</p>

  <p>Ama, heyhat! Hayvanlar çıldırmıştı da, insanlar makul mü davranıyordu sanki! Hiçbiri bu beladan başını kurtaramıyordu.</p>

  <p>O zamana dek, yetiştirilmeleri çok kolay olan bebekler, kısa sürede çekilmez hale geldiler ve Quiquendone tarihinde bir ilki gerçekleştiren Başyargıç Honoré Syntax, çocuklarını kırbaçlamak zorunda kaldı.</p>

  <p>Kolejde, adeta bir ayaklanma yaşandı ve sınıflarda sözlükler, elim yörüngeler çizerek havada uçuştu. Öğrencileri dizginlemek imkânsız bir hale gelmişti ve zaten onları saçma sapan yazı cezalarıyla bunaltan öğretmenler de bu taşkınlıktan paylarını almaktaydılar.</p>

  <p>Başka bir olay daha! O zamana dek, çok kanaatkâr olan ve temel besin kaynakları çırpılmış kremayla yetinmeyi bilen bütün Quiquendone’lular, artık, kendilerine yetenin çok üstünde yiyecek ve içecek üretmekteydiler. Alıştıkları beslenme biçimi yeterli gelmiyordu bir süredir. Mideler dipsiz kuyular haline dönüşüyordu ve bu dipsiz kuyuları en güçlü besinlerle tıka basa doldurmak gerekiyordu. Kentin tüketimi üç katına çıkmıştı. İki öğün yerine, altı öğün yiyorlardı; mideler sindirim güçlüğü çekmeye başlamıştı. Danışman Niklausse bir türlü doymuyordu. Belediye Başkanı Van Tricasse ise, susuzluğunu gideremiyor ve öfkeli, yarı çakırkeyif halinden kurtulamıyordu.</p>

  <p>Kısacası, en kaygı verici belirtiler bir bir ortaya çıkıyor ve günden güne artıyordu.</p>

  <p>Sarhoş insanlara rastlanıyordu ve bunların çoğunluğunu da kentin ileri gelenleri oluşturuyordu.</p>

  <p>Mide ağrıları Doktor Dominique Custos’u önemli ölçüde meşgul ediyordu. Aynı şekilde nevrit ve sinir yangısı… Bu durum, halkın öfke duygularının tuhaf bir şekilde nasıl da artmış olduğunun açık bir kanıtıydı.</p>

  <p>Eskiden ne kadar ıssızsa, hiç kimse artık evinde duramadığı için bugün o kadar kalabalık olan Quiquendone sokaklarında, kavgalar, günlük atışmalar hiç eksik olmuyordu.</p>

  <p>Bu yüzden, kamu düzenim bozanlara engel olmak amacıyla yeni bir güvenlik örgütü oluşturmak gerekti.</p>

  <p>Belediye binasında, gece gündüz dik kafalı insanlarla dolup taşan bir nezarethane oluşturuldu. Komiser Passauf’un işi başından aşkındı.</p>

  <p>İki aydan daha kısa sürede bir evlilik gerçekleşti – ki o güne kadar bu görülmemiş bir şeydi. Evet! Tahsildar Rupp’un oğlu, güzel Augustine de Rovere’in kızıyla evlendi; üstelik evlilik teklifinin üzerinden yalnızca elli yedi gün geçmiş olmasına rağmen.</p>

  <p>Eskiden olsa yıllar boyu tasarı aşamasında kalacak olan başka evlilikler de oldu. Belediye başkanı geri adım atmıyordu, çünkü kızı, güzeller güzeli Suzel’in ellerinden kayıp gideceği duygusunu taşıyordu.</p>

  <p>Sevgili Tatanémance’a gelince, o da, kendisine mutluluk, zenginlik, saygınlık, gençlikten oluşan bütün unsurlarını bir arada sunacağını düşündüğü bir birliktelik konusunda Komiser Passauf’un ağzını aramaya cesaret etmişti.</p>

  <p>Üstüne üstlük –bu bayağılıklar yetmiyormuş gibi– bir de düello olayı patlak verdi. Evet, tabancalı, yetmiş beş adımlık bir uzaklıktan yapılacak bir düello. Üstelik kimle kim arasında? Okurlarımız buna asla inanmak istemeyecekler:</p>

  <p>Uysal olta balıkçısı Bay Frantz Niklausse ile zengin bankacının oğlu, genç Simon Collaert arasında.</p>

  <p>Bu düellonun nedeni ise, belediye başkanının öz kızıydı. Simon ona tutkulu bir aşkla bağlanmıştı ve gözü pek bir rakibin hak iddialarına boyun eğmek istemiyordu!</p>
</body>
</html>