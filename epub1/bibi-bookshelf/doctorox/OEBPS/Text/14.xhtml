<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" type="text/css" rel="stylesheet"/>
</head>

<body>
  <h1>XIV <span><em>Bu Bölümde Olaylar O Denli Uç Noktalara<br/>Varıyor ki Quiquendone Sakinleri, Okurlar<br/>ve Hatta Yazarın Kendisi Derhal Çözüm<br/>Bulunmasını İstiyorlar</em></span></h1>

  <p>Bu son olay, Quiquendone halkının taşkınlık düzeyinin vardığı noktanın açık bir kanıtıdır. Kentteki en yaşlı ve en yumuşak başlı –hastalığın yayılmasından önce– iki dost şiddeti bu dereceye vardırsınlar! Ve bu, kulenin zirvesinde, eski cana yakınlıklarına, kibarlık içgüdülerine, içedönük mizaçlarına kavuşmalarından yalnızca birkaç dakika sonra gerçekleşsin!</p>

  <p>Olan biteni öğrenen Doktor Ox, neşesinden yerinde duramıyordu. Olayların kötü bir seyir izlediğini düşünen asistanının söylediklerine karşı çıkıyordu. Zaten, her ikisi de genel taşkınlık havasının etkisi altındaydı. Bu konuda nüfusun geri kalanından farkları yoktu ve belediye başkanı ile danışmanın arasında geçen kavgaya benzer bir kavganın eşiğindeydiler.</p>

  <p>Bununla birlikte, söylemek gerekir ki, bir sorun diğer hepsinin önüne geçmiş ve tasarlanan düelloları, Virgamen sorununun çözümünün sonrasına erteletmişti. Kimsenin kanını boş yere akıtmaya hakkı olamazdı, çünkü bu kan son damlasına kadar, tehlike içindeki vatan uğruna feda edilecekti.</p>

  <p>Gerçekten de, koşullar oldukça kaygı vericiydi ve artık geriye dönüş yoktu.</p>

  <p>Belediye Başkanı Van Tricasse, kendisine cesaret kazandıran savaşçılara özgü ateşliliğine rağmen, düşmana uyarıda bulunmadan saldırmanın doğru olmadığını düşünüyordu. Bu yüzden kır muhafızı Bay Hottering’i sözcü seçerek, 1195’te Quiquendone toprakları üzerinde yapılmış haksızlığı telafi etmeye zorladı Virgamen’lıları.</p>

  <p>Virgamen yetkilileri önce neden söz edildiğini kestiremediler ve resmi unvanına rağmen, kır muhafızı sertçe kovuldu.</p>

  <p>Bunun üzerine, Van Tricasse, şekerci generalin yaverlerinden, arpa şekeri üreticisi, çok dirençli, çok enerjik bir adam olan yurttaş Hildevert Shuman’ı yolladı. Bu zat, 1195’te, Belediye Başkanı Natalis van Tricasse eliyle kaleme alınmış tutanağın aslını Virgamen yetkililerine götürdü.</p>

  <p>Virgamen yetkilileri gülmekten kırıldılar ve yaverin akıbeti de aynı kır muhafızınınki gibi oldu.</p>

  <p>Bu kez belediye başkanı kentin ileri gelenlerini toplantıya çağırdı. Dikkat çekici ve sert bir dille kaleme alınan bir ültimatom mektubu hazırlandı; bu mektupta <em>casus belli</em> açık bir şekilde ortaya kondu ve Quiquendone’a yapılmış olan hakaretin telafi edilmesi için, suçlu kente yirmi dört saatlik bir süre tanındı.</p>

  <p>Mektup gitti ve birkaç saat sonra, küçük parçalara ayrılmış halde geri döndü; yapılan hakaretlerin üstüne bir yenisi daha eklenmişti. Virgamen’lılar, eskiden beri Quiquendone’luları hoşgörülü olarak tanımaktaydılar ve dolayısıyla, onlarla, istekleriyle, <em>casus belli</em>’leriyle ve ültimatomlarıyla dalga geçiyorlardı.</p>

  <p>Artık yapılacak tek şey kalmıştı: İşi silahların kaderine teslim etmek, savaş tanrısını yardıma çağırmak ve Prusyalıların yöntemini izleyerek, Virgamen’lıları hazırlıksız yakalayıp, üzerlerine saldırmak.</p>

  <p>Görülmemiş bir öfkeyle, bağırış çağırışların, azarlamaların ve tehditkâr tavırların eşliğinde gerçekleşen görkemli bir toplantıda, meclisin aldığı karar buydu. Bir deliler meclisinde, cin çarpmışların toplantısında ya da şeytana tapanlar kulübünde bile böylesine gürültü patırtı olması imkânsızdı.</p>

  <p>Savaş ilan edilir edilmez, General Jean Orbideck, iki bin üç yüz doksan üç kişilik bir nüfusun, iki bin üç yüz doksan üç savaşçısından oluşan birliklerini toparladı. Kadınlar, çocuklar, yaşlılar, sağlıklı erkeklere katılmışlardı. Kesici ve bereleyici her nesne, bir silaha dönüşmüştü; kentteki tüfeklere el konulmuştu. İkisi horozsuz beş tüfek bulunmuş ve bunlar öncü birliğe dağıtılmıştı. Topçu birliği, 1339’da Quesnoy saldırısında kullanılan, tarihe ilk toplardan biri olarak geçen ve beş yüzyıldır da el sürülmeyen, şatonun eski <em>couleuvrine</em> topundan ibaretti. Ayrıca, adı geçen topu kullanacak erlere ne mutlu ki, içine konulacak tek bir mermi bile yoktu; ama ne olursa olsun, bu alet düşmanda hâlâ saygı uyandırabiliyordu. Kesici ya da delici silahlara gelince, taş baltalar, topuzlar, savaş baltaları, çeşitli kargı türleri, bakalı mızraklar, ince kılıçlar vb. ilkçağ müzesinden, bir de “kiler” ve “mutfak” eşyası olarak bilinen özel saldırı araçları arasından alınmıştı. Ama cesaret, haklılık, yabancı düşmanlığı, intikam isteği en mükemmel silahların yerine geçebilmek ve modern mitralyözlerin, kamadan doldurulan topların yerini alabilmeliydi – en azından böyle olacağı umulmaktaydı.</p>

  <p>Bir teftiş yapıldı. Yoklamada tek bir yurttaş bile eksik çıkmadı. Huysuz bir hayvan olan atının üzerinde pek de sağlam durmayan General Orbideck, ordu birliklerinin önünde, üç kez yere düştü; ama hiç yara almadan ayağa kalktı ki bu da olumlu bir işaret olarak kabul edildi. Belediye başkanı, danışman, asayiş komiseri, başyargıç, tahsildar, bankacı, eğitim müdürü, kısacası kentin bütün ileri gelenleri önde yürümekteydiler. Anneler, kız kardeşler ve de kız çocukları tek bir damla gözyaşı bile dökmediler. Kocalarını, babalarını, erkek kardeşlerini savaşa teşvik ediyorlar, hatta korkusuz Bayan Van Tricasse’ın emri altında, artçı birlikleri oluşturarak, onları izliyorlardı.</p>

  <p>Tellal Jean Mistrol’un borazanının sesi ortalığı inletti; ordu sarsıldı, meydanı terk etti ve vahşi çığlıklar atarak, Oudenaarde kapısına yöneldi.</p>

  <p>………………………</p>

  <p>Tam sıranın başındakiler kent surlarını aşmak üzereyken, adamın biri kendini önlerine attı.</p>

  <p>“Durun! Durun! Delirdiniz mi!” diye haykırdı. “Heyecanınızı dizginleyin! Bırakın musluğu kapatayım! Hiç de kana susamış insanlar değilsiniz siz! Uysal ve yumuşak başlı, iyi yürekli burjuvalarsınız! Böyle tutuşmanız hocam Doktor Ox’un hatasıdır! Bu bir deney! Sizi okshidrik gazıyla aydınlatmak bahanesiyle, binaları…”</p>

  <p>Asistan kendinde değildi; bir türlü susmak bilmiyordu. Tam doktorun sırlarını ağzından kaçıracağı sırada, Doktor Ox, tarifsiz bir öfkeyle, Ygène’in üstüne atıldı ve yumruk darbeleriyle ağzını kapattı.</p>

  <p>Ortalık savaş alanına dönmüştü. Ygène’i görünce duraklamış olan belediye başkanı, danışman ve bütün ileri gelenler, öfkeye kapılarak, iki yabancının söylediklerini bile dinlemeden üstlerine saldırdılar. Doktor Ox ve asistanı, hırpalanmış ve dövülmüş bir halde, Van Tricasse’ın emriyle, nezarethaneye götürülmek üzereyken…</p>
</body>
</html>