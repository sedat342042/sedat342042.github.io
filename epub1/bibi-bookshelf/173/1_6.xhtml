<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="main.css" rel="stylesheet" type="text/css" />
</head>
    <body>
<p class="baslik2">6</p>
<p class="baslik2">Greka Adlı Kız</p>
<div class="bos3"></div>
<div class="ortali"><img src="attila2.jpg"/></div>
<div class="bos1"></div>
<p class="ilk">Sonraki günlerde Appenin geçitlerini aştılar ve nihayet Adriyatik Denizi’ni gördüler. Arada sırada dağ yamaçlarında sakallı, yarı bellerine kadar çıplak, vahşi görünümlü adamlar ortaya çıkıyor, güvenli bir mesafeden kafileyi izliyor, onların küçük atlarının üzerinde doğuya giden Hunlar olduklarını anlayınca da geldikleri gibi sessizce ortadan kayboluyorlardı.</p>
<p>Attila, hiç beklenmedik anlarda ortaya çıkan ve aynı şekilde yok olan bu adamların kim olduklarını sorduğu zaman, Aybars gülerek cevap vermişti: “Bunlar da bir cins şaman. Issız dağ başlarındaki mağaralarda tek başlarına yaşıyor ve dışlarındaki dünyayla hiç ilgilenmiyorlar.”</p>
<p>Attila, amcasının bu açıklamasından kesinlikle tatmin olmamıştı. Buna rağmen sesini çıkarmadı. Roma’daki tüm kahramanlık günlerine rağmen, hâlâ dünyada ona hitap etmeyen pek çok şey vardı. Gerçi bundan üç yıl önce yetişkinlerin arasına kabul edilmişti, ince süvari gömleğinin sağ tarafında, küçük rütbeli bir komutan olduğunu simgeleyen demir bir yüzük taşıyordu ve canı istediği zaman bir kızla yurtlardan birine çekilebilirdi. Fakat bu henüz her şey demek değildi! Hâlâ bir şeylerin eksik olduğunu çok iyi biliyordu. İmparator Honorius’un ülkesine rehine olarak gitmesinden önce bile ağabeylerinin sahip olduğu bir şeyler...</p>
<p>Aynı günün akşamı kafile kamp kurarken, Attila her zaman rasgele yerleştirilen çadırların, yurtların ve arabaların düzeninde bir değişiklik olduğunu fark etti. Ateşlerin arasında yürürken de insanlar kendisini sadece dostça değil, aynı zamanda gözle görülür bir saygıyla selamlıyordu. Tekrar kendi küçük yurduna geri dönmek istediği zaman ise diğer yurt ve çadırların kendisininkinin etrafında büyük bir çember oluşturduklarını gördü. Greka’yla birlikte geceleyeceği yer, Hun kampının merkezi olmuştu. Bu durumdan hem gurur duymuş, hem de utanmıştı. Neler olup bittiğini anlayamaz bir tavırla başını salladı. Fakat biraz daha ilerledikten sonra, başının ve omuzlarının gerçek bir Hun atlısından beklenildiği gibi dik durduğunu fark etti.</p>
<p>Umursamaz bir tavır takınıp, kimseye fark ettirmemeye çalışarak etrafına bakındı. Ansızın tüm gözlerin kendisinin üzerinde olduğunu ve attığı her adımın dikkatle izlendiğini anladı.</p>
<p>“Burada neler oluyor?” diye sordu tekrar Greka, Doğan, Aybars ve Scottas’tan oluşan grubun yanına döndüğü zaman.</p>
<p>“Bazılarının başarıya taşınması gerekir” diye homurdandı Aybars.</p>
<p>“Ne demek istiyorsun?” diye sordu Attila hiçbir şey anlamadan. Diğerleri gülümseyerek ona bakıyordu.</p>
<p>“Senin sadece yol boyunca liderimiz değil, tüm yürüyüş boyunca, savaşta ve barışta bize han olmana karar verdik.”</p>
<p>“Bu konuda benim ne düşündüğümü kim sordu?”</p>
<p>“Hiç kimse!” diye cevap verdi Doğan. “Bir topluluk sana bir sorumluluk lâyık gördüğü zaman onu ya kabul edip üstlenmeli... ya da topluluğu terk etmelisin!”</p>
<p>“Kimsenin beni han seçtiğini ne gördüm, ne de duydum.”</p>
<p>“Doğru” dedi Doğan. “Biz Kara Hunların başında bir han vardır, fakat biz Romalılar gibi mutlak hakimiyet ve diktatörlük tanımayız...”</p>
<p>“Bunu bir askeri demokrasi olarak tanımlamak mümkündür” diye lafa karıştı Scottas. “Eli silah tutan tüm erkekler, içlerinden en iyilerini seçerek bir savaş meclisi oluştururlar. En güçlü, önemli ve başarılı erkeklerden –Romalılar bu erkeklere Logades adını verir– oluşan bu meclis de kimin han olacağına karar verir.”</p>
<p>“Ve Hunların kağanı da daima bizim ailemizin üyeleri arasından seçilir” diye cıvıldadı şaman neşeyle.</p>
<br/>

<p class="ilk">Konuşmayı burada kesmek zorunda kaldılar, çünkü her yandan kadınlar erkekleri ateşlerin ve kazanların başına çağırıyorlardı. Greka, bu akşam yemeği için, civardaki köylülerden yumurta ve domuz pastırması temin etmişti. Büyük kazanının soğuk kalmasına rağmen, kısa bir süre sonra sarmısakla tatlandırılmış yumurtalı domuz pastırmasının nefis kokusu, kıyı boyunca uzanan dağların yamaçlarına yayılmaya başlamıştı. Bu yemeğe ek olarak Gotların un, su ve mayadan hazırladıkları, sonra da küçük taş fırınlarda pişirdikleri pideden de bol miktarda vardı.</p>
<p>Yemeği yedikten ve deniz havasına karışan çam kokusunu içlerine çektikten sonra, bir kez daha hanlık üzerine konuştular. Aybars Amca ile Romalı hatip, hiç beklenmedik bir şekilde doğru yaşam tarzı üzerine bir münakaşaya girişmişlerdi.</p>
<p>“Savaş hanı ya da barış hanı – her halükârda bu tecrübeli, savaşçı ve barışsever erkeklerden oluşan meclis, küçümsenmeyecek bir güce sahip” diyordu Aybars. “Çünkü hiçbir han kendisini seçen ve kudret veren erkeklerden daha iyi olamaz!”</p>
<p>“Buna rağmen bizim Yunan Haydut-Kralları adını verdiğimiz adamlardan daha iyi değilsiniz” dedi Scottas neredeyse itham edercesine.</p>
<p>“Bir kralın halkı tarafından büyük ve başarılı bir haydut olarak saygı görmesinde kötü olan nedir ki?” diye sordu şaman gülerek. “Onun görevi bu ve sadece bu değil mi?”</p>
<p>“Hayatta yenmek ve yenilmekten başka şeyler de var! Hukuk ve yasa gibi daha yüksek değerlerin varlığını unutuyorsun!”</p>
<p>“Elbette bunlar da var! Fakat biz Hunların altından başka bir değer, daha yüce bir dünya ve asalet tanımadığımızı da nereden çıkartıyorsun?”</p>
<p>“Evet, kırlarda birtakım taşları üst üste koyup Obos adını verdiğiniz sunaklar hazırlıyor, bazı çalılara cam parçaları ve renkli bezler bağlıyorsunuz... Sonra vecde geçerek şarkılar söylüyor, davul çalıyorsunuz...”</p>
<p>“Yoksa siz tapınaklarınızda ve kiliselerinizde daha iyi şeyler mi yapıyorsunuz?” diye sordu şaman alaycı bir sesle.</p>
<p>“Siz göçebesiniz” diye cevap verdi Scottas neredeyse çaresiz bir itirazla. “Buldukları her şeyi alan hayvan çobanları! Bir devlet hakkında... ilerleme, bilim ve teknik hakkında... bizim uygarlığımız hakkında nasıl bir fikre sahip olabilirsiniz ki?”</p>
<p>“Bu sözlerinle bize hakaret etmeyi amaçladıysan, başarısız olduğunu söylemeliyim” dedi Aybars ve güldü. “En az sizin kadar mağrur olmaya hakkımız olmadığını mı düşünüyorsun? Kendi kendinizi kandırmaya çalışmanız beni çok üzüyor! Biz –sizin Yunan ideallerinize göre– erkek ve kadınlardan oluşan tam bir demokrasiye sahibiz. Bizde her makam ve rütbe sahibi kanın ne kadar sıcak ve kırmızı olduğunu, terin ne kadar acı olabileceğini, kılıç salladıktan sonra kolların nasıl sızladığını, gözyaşı ve ceset dağlarıyla dolu bir savaştan sonra uykunun ne kadar derin olduğunu bilir. Tarlaların bize vereceği nimetleri bir köle gibi beklemek yerine, ruhlar izin verdiği anda savaşa çıkmayı ve bir gün bile vakit kaybetmemeyi istiyoruz! Ölümlü ve geçici nesneleri korumak için kesme taşları üst üste yerleştirmeyi boşa harcanan kuvvet olarak görüyoruz, çünkü kalplerimizde bulunanların her şeyden daha değerli olduğunu biliyoruz.”</p>
<p>“Bizimkiler gibi şehirleriniz yok.”</p>
<p>“Bir şehrin bize ne faydası var ki? Biz büyük hayvan sürülerine sahibiz.”</p>
<p>“Ne bir parça toprağınız, ne de bir tarlanız var.”</p>
<p>“Bu sayede yıldızlarla dolu gökyüzü, bulutlar ve akarsular kadar hareketli kalıyoruz” diye cevap verdi Aybars. “Heraklit isminde bir Yunan, bundan yüzyıllar önce her şeyin aktığını söylemişti. Fakat siz bunun tam tersini gerçekleştirmeye çalışıyor, durup dinlenmeden zamanın akışına kafa tutmaları için dev taş yığınları oluşturuyorsunuz.”</p>
<br/>

<p class="ilk">“Bu deniz kas gücü okyanuslarına aittir” dedi şaman ertesi gün Ancona ve Arimini arasındaki sahil yolunda ağır ağır ilerlerken. “Burada gemiler genellikle yelkenle değil, küreklerle ilerler... Karadeniz’deki fırtınaların gücünden burada söz bile edilemez...”</p>
<p>Alplere kadar uzanan ve büyük Padus Nehri tarafından hükmedilen engin ova henüz görünürlerde yoktu. Fakat Roma ile Appeninlerin kuzey yamaçlarındaki şehirler dizisinin arasındaki dağların aksine, burası da göz alabildiğine uzanan düz bir araziydi ve Hunlara batıya doğru hareket etmelerinden önce yaşadıkları bölgeleri hatırlatıyordu. Karadeniz’e dökülen iki dev ırmağın arasındaki ovalar, Tuna deltasının kollarını oluşturan yüzlerce küçük akarsu bölgesi, Transilvanya Dağları ile Orta Tuna havzasındaki bomboş engin arazi...</p>
<p>“Biz Romalılardan çok daha eski bir halkız” diye anlatmaya başlamıştı Aybars bir akşam. Yurtlar ve çadırlar kurulmuş, hayvanların bakımı yapılmış, yenilmiş ve içilmişti. “Onların yeni tanrılarının doğumundan tam üç yüz yıl önce, biz ortadaki ülkeye karşı savaşıyorduk. Eskiden beri göçebe olarak yaşıyorduk, fakat yedi yüz yıl önce en büyük hükümdarlarımızdan biri olan Mete, doğudaki imparatorluğun prenseslerinden biriyle evlenmişti.”</p>
<p>“Bu özel bir durum muydu?” diye sordu Greka.</p>
<p>“Evet, çok özel bir durumdu!” diye güldü şaman. “Çok, ama çok uzun zaman önce, birçoğumuzun tanrılarla ve cinlerle konuşabildiği, kurtları ve kuşları bile anlayabildiği günlerde, her şey şimdikinden çok farklıydı...”</p>
<p>Kutusunu açarak içindeki tozdan bir tutam aldı ve burun deliklerine çekti. “Fakat günün birinde insanlardan bazıları hantallaştı. Artık oradan oraya göç etmek istemiyor, bitkiler ve ağaçlar gibi kök salmak, doğanın kendilerine verdikleriyle yetinmek istiyorlardı. Bu bizi onlardan farklı ve üstün kıldı: Biz, özgür doğan her canlı gibi, yaz mevsiminin meyvelerini dilediğimiz gibi toplamakta ve kış mevsimi bizi durdurana kadar dilediğimiz gibi göç etmekte serbestiz. Diğerleri ise küçücük bir toprak parçasına acı çektirmek ve ondan giderek daha fazlasını istemek zorundalar, çünkü sahip olmak istedikleri bitkiler gibi toprağa kök salmışlar...”</p>
<p>Kısa bir ara verdi ve bir şarkı mırıldanmaya başladı.</p>
<p>“Yere kök salmış olan her şey vakti geldiğinde yapraklarını ve meyvelerini dökmeli, özgür olanların fırtınası etrafı kasıp kavurduğu zaman kendisini korumalıdır. Bu nedenle yerleşikler daima göçebelere vergi ödemekle yükümlüdürler.”</p>
<p>“Bunu bu açıdan daha önce hiç düşünmemiştim” dedi Attila. “Fakat yerleşiklerin bize ödeyecek bir şeyleri kalmadığı ve hayvanlar için ot yetişmediği için batıya gittiğimiz söylenmez mi hep?”</p>
<p>“Çok doğru. Artık bize bir şey ödeyecek durumda değildiler. Hatta kendileriyle bizler arasına, doğudan batıya uzanan dev bir duvar bile çekmişlerdi.”</p>
<p>“Fakat onlar bizden daha eski bir halktı” dedi Doğan.</p>
<p>“Bu da doğru” dedi Aybars başını sallayarak. “Fakat biz sadece tarlalarını sürenlerden çok daha iyiydik. Örgütlenmede ve teknik alanlarda onlardan daha başarılıydık. Daha o zamanlar bile şu anda kullandığımız zırhlara, kıvrık yaylara ve Çinlilerin tüm o eski geçmişlerine rağmen asla bir benzerini geliştiremedikleri hareketli savaş taktiklerine sahiptik. Çinliler hareketsizliklerinin bedelini para, altın ve malla ödüyorlardı. Hem birbirleriyle çatışan altı krallık zamanında, hem İmparator Qin Shi Huangdi zamanında, hem de sonradan efsanevî bir niteliğe bürünen Han sülalesinin kurucusu haydutbaşı Liu Bang zamanında...”</p>
<p>Şaman burnunu çekti ve gerindi.</p>
<p>“O zamanlar son derece güçlüydük... Küçük atlarıyla bütünleşmiş gibi görünen savaşçılar yıldırım hızıyla saldırıya geçiyor, sonra aynı hızla geri çekiliyorlardı. Çinlilerin dört tekerlekli ağır savaş arabalarının bu hıza dayanmaları mümkün değildi.”</p>
<p>“Çinliler için bizim gibi savaşmak daha kolay olmaz mıydı?” diye sordu Doğan. “Yani hiçbir zaman gerçek bir koruma sağlayamayan o duvarı inşa etmek yerine...”</p>
<p>“Mutlaka” diye karşılık verdi Aybars. “Zaten bunu yaptılar da. Taktik ve tekniklerimizin büyük kısmını kullandılar. Korkunç savaşlar oldu. Zafer bir o yana, bir diğer yana geçip duruyordu. Bizden pek çoğu pes edip Çinlilerin tarafına geçti. Fakat bu savaşların esas galibi giderek uzayan kışlar ve giderek zalimleşen kuzey soğuklarıydı.”</p>
<p>“Belki de bizi anavatanımız olan Scantinavia’dan kovan o soğuk on yıllardan söz ediyorsun” dedi Greka. Aybars, dudaklarında dostça bir gülümsemeyle, Got kızına baktı.</p>
<p>“Çok akıllıca bir düşünce, kardeşimin oğlunun hayat arkadaşı!” dedi sonra. Greka bir anda kıpkırmızı kesildi, çünkü şamanın sözlerindeki övgüyü diğer erkeklerden daha çabuk kavramıştı. Şaman onu kabul etmişti ve bu görkemli bir düğün töreninden çok daha değerliydi...</p>
<p>“Üç yüz yıl önce sürülerimiz artık ot bulamaz oldu... Yüz yıl kadar önce ise hayvanlarımız uzak doğunun çayırlarında soğuktan donmaya başladı. En küçük şey için bile mücadele etmek zorundaydık. Buzların arasındaki küçük bir ot parçası için mücadele ediyorduk, soğuk sislerin arasındaki kuşlar için mücadele ediyorduk, hatta donarak ölen av hayvanları için bile, sağ kalan son yırtıcı hayvanlarla mücadele etmek zorundaydık.”</p>
<p>Şaman derin derin iç çekti. O korkunç günleri tekrar yaşıyor gibiydi.</p>
<p>“Batıya doğru savaş ve acımasızlıkla uzanan göçümüzün esas nedeni buydu. Dünyanın en derin gölü ile Altay Dağları arasındaki bölgeden geliyorduk. Sonra durumu bizden daha iyi olmayan başkalarıyla karşılaştık. Ancak kavimlerimizin ve kabilelerimizin en güçlü ve dayanıklılarının birleşmesi sonucu hayatta kalmayı başarabilirdik. O korkunç yıllardan sağ olarak kurtulmayı başarmamızın sebebi ise dur durak bilmememiz, o ölümcül soğuğun bizi yakalamasına izin vermememiz ve yaz aylarında bile toprağa kök salmayışımızdır.”</p>
<p>“Demek bir kısmımızın doğudaki bozkırlardan, bir kısmımızın da Altay ve Kafkaslar arasındaki bölgeden geldiğini söylüyorsun...”</p>
<p>“Hayır, Doğan. Biz artık tek bir halk değil, açlık ve soğuk yüzünden birbirine bir daha ayrılmaz bir şekilde kenetlenmiş farklı kavimlerden oluşan bir topluluğuz. Bizi Karadeniz’e dökülen büyük ve kudretli nehirlere benzetebilirsin. Onların da kaynaklarının nerede bulunduğunu, denize ulaşmak için ne kadar mesafe kat ettiklerini, hakimiyetlerini pekiştirmek için başka hangi nehirlerle mücadele ettiklerini hiç kimse bilemez!”</p>
<p>“Fakat ben kendi soyumu yirmi dört kuşak öncesine kadar takip edebiliyorum” diye itiraz etti Attila. “Başka hanlar ve soylu kişilerin oğulları da bunu yapabilir.”</p>
<p>“O halde onları say, Attila” dedi şaman. “Onları say ki ne demek istediğimi anlayabilesin! Bana bir Roma süvari birliğinden daha kalabalık bir aile veya kabile ismi söyleyebilir misin? En kalabalığı beş yüz, bilemedin bin kişi, daha fazla değil.”</p>
<p>“Evet, bu konuda haklısın...”</p>
<p>“Geldiğimiz yerde geçen soğuk yüzyıllar, bundan daha kalabalığına asla izin vermezdi. Bu da bizi Romalılardan ayıran başka bir nokta: Biz çok küçük gruplardan, hatta tek tek bireylerden oluşuyoruz, çünkü savaşta her Hun kendisi için mücadele eder. Evet, belki diğerleriyle bir araya gelerek bir topluluk oluşturur, fakat Romalıların büyük savaş düzenlerini asla öğrenemez. Çünkü onlar için askerler duvardaki birer taştan başka bir şey değildir...”</p>
<p>“Aradaki fark nerede?” diye sordu Attila. “Bizde de bir savaşçı denizdeki bir damladan daha farklı değildir.”</p>
<p>“Görünüşte öyle!” dedi Aybars. “Fakat bizim savaşçılarımız öncelikli olarak bir imparatorluk için değil, kendileri için savaşırlar.”</p>
<p>“Roma’dayken sizin neden daha ileriye değil de, sadece Tuna’ya kadar ilerlediğiniz üzerine epey kafa yorduk” diye lafa karıştı Scottas. Tüm bu zaman boyunca konuşulanları dikkatle dinlemişti. “Danaster, Dnyester ve Danaper nehirlerini kolayca aştınız. Fakat neredeyse otuz beş yıllık mücadelenizi Tuna boylarında aniden sona erdirdiniz.”</p>
<p>“Bunun sebebini gerçekten bilmiyor musun?” diye sordu Aybars ilgiyle.</p>
<p>“Tahmin edebiliyorum” diye karşılık verdi Scottas. “Bana kalırsa sizi durduran nehrin kendisi değil, aksine Limes hattı boyunca uzanan Roma kaleleri.”</p>
<p>“Söylediğin doğru değil. Biz canımız ne zaman isterse, herhangi bir kuşatma makinesine bile ihtiyaç duymadan <i>Imperium Romanum</i> içlerine rahatlıkla ilerleyebiliriz!”</p>
<p>“Zaten bazı noktalarda bunu yaptınız” dedi Scottas dudaklarında ince bir gülümsemeyle. “Fakat başka bir duvardan duyduğunuz korku iliklerinize kadar işlemiş olmalı!”</p>
<p>“Çin seddinden mi söz ediyorsun?”</p>
<p>Scottas gülümseyerek başını öne eğdi.</p>
<p>“Saçma!” dedi şaman. “Çin seddiyle karşılaştırılınca sizin Roma şehirlerinin eften püften duvarları bir bahçe çiti olarak bile adlandırılamaz! Unutma ki Çin seddinde savaş arabaları duvarın önünde veya arkasında değil, <i>üzerinde</i> hareket ediyordu!”</p>
<p>“Limes önlerinde görünmez ve büyük bir duvara çarpmış gibi geri çekildiğinizi inkâr mı edeceksin?”</p>
<p>“Bunun nedenleri vardı” dedi Aybars. “Hem de çok geçerli nedenleri!”</p>
<p>“Bunları bana söyleyecek misin?”</p>
<p>Aybars bir an için durakladı.</p>
<p>“Öyle olsun” dedi sonra. “Cermenler, tüccarlar ve diğer kavimler aracılığıyla batıdaki büyük imparatorluğun sınırları ardında neler olup bittiğini uzun zamandır biliyorduk. Onlar bize yollardan, köylerden, akıl almaz zenginliklerden ve <i>Imperium Romanum</i>’un büyük kudretinden uzun uzun söz etmişlerdi. Bu anlatılanlar karşısında elbette ki gerek biz şamanlarda, gerek kavmimizin soylularında ve yaşlılarında büyük Çin seddine dair anılar yeniden uyanmıştı. İşte bu yüzden daha fazla ilerleyemiyorduk! Şu anki durumu hepiniz biliyorsunuz: Artık her yerde Hunlara rastlanıyor... tüm ülkelerde... tüm ordularda! Biraz zamana ihtiyacımız var... o kadar! Bu nedenle diğer kavimlerin şimdilik önümüze geçmiş olmaları bizi rahatsız etmiyor!”</p>
<br/>

<p class="ilk">“Biz kendimizi asla Hunlar diye adlandırmamıştık” dedi şaman bir günlük mesafe daha aldıktan ve Attila’nın haritasına bakarak Karaton Kağan’ın ordusuna sekiz yüz mil kaldığını bildirmesinden sonra. Ateşin etrafında oturuyorlardı. Bir yandan karınlarını doyuruyor, diğer yandan da kavimlerin isimleri üzerinde konuşuyorlardı. Aybars bu isimlerin bir zamanlar kavimlerin gerçek niteliklerini yansıtmış olabileceğini, fakat aradan geçen tüm bu yıllar boyunca bambaşka anlamlar kazanmış oldukları görüşündeydi.</p>
<p>“Çinliler ‘r’ ve ‘kh’ seslerini telaffuz edemiyorlar. Bu sesleri karşılayan harflere de sahip değiller. Bu nedenle atalarımızdan <i>Hung-no</i> veya <i>Hsiung-nu</i> diye söz ediyorlar.”</p>
<p>“Bizim kavmimizin taşıdığı isimlerin de aslında göğün yönleriyle bir ilgisi yok” dedi Greka. “Batı Gotları anlamına geldiği düşünülen <i>Vizigot</i> kelimesi aslında ‘Soylu Gotlar’ demektir. ‘Greutunglar’ adı da verilen Ostrogotlar çiftçi ve köylü, ‘Terwingler’ ise ‘Orman Halkı’ anlamına gelir. Tıpkı bir zamanlar vatanımızda yaşarken olduğu gibi...”</p>
<p>“Vatan mı? Sürekli olarak bu kelimeyi duyuyorum” dedi Attila. “Fakat kimse bana bunun ne anlama geldiğini açıklayamıyor...”</p>
<p>“Vatan... insanın öz yurdu, atalarının geldiği yer demektir” dedi Scottas. “Ya da insanın doğduğu yer...”</p>
<p>Attila boş gözlerle ona bakıyordu.</p>
<p>“Benim atalarımın asla bir vatanı olmadı” dedi sonra. “Ben de doğduğum yeri asla görmedim. Hatta annemim bile bu yerin neresi olduğunu hatırlayabileceğini sanmıyorum!”</p>
<p>“Senin adına üzgünüm” dedi Scottas. “Nasıl olur da bir insan kök salabileceği bir toprağa sahip olamaz? Kendinizi kızgın güneşin yakıcılığından, öfkeli düşmanların saldırısından koruyabilecek, kendinize ait bir yere ihtiyaç duymuyor musunuz hiç?”</p>
<p>“Bu söylediklerin Romalılar veya siz Yunanlar için geçerli olabilir” dedi Greka. “Benim vatanım, neredeyse bizden başka hiç kimsenin yaşayamayacağı kadar kuzeydedir. Ben de bir zamanlar Kimmerlere, sonra İskitlere, sonra Yunanlara, sonra Ostrogotlara, şimdi de Hunlara ait olan bir yerde dünyaya gelmişim...”</p>
<p>“Sözünü ettiğin yer bize ait değil” diye araya girdi şaman. “Bizim bir toprak parçasına veya yerleşim yerine ihtiyaç duymadığımızı öğrenmelisiniz artık! Ne şehirlerle, ne köylerle, ne de çiftliklerle ilgileniyoruz. Ot bitmeyen çayırlar ne işimize yarar? Ya da bomboş bir şehir? Ya da gemileri olmayan bir liman? Ya da güçsüz bir savaşçı? Ya da artık doğurmak istemeyen bir kadın?”</p>
<p>“Toprak sahibi olmak, kudret sahibi olmak anlamına gelir” dedi Scottas ciddi bir sesle.</p>
<p>“Yanımda götüremeyeceğim bir nesnenin, kendilerine sürekli olarak bereketli çayırlar arayan sürülerden daha değerli olabileceğini ciddi olarak düşünüyor musun? Ya da eyerimin altındaki attan, elimdeki kılıçtan, yatağımdaki kadından, ailemdeki kızlardan ve oğullardan, herkesin görebileceği şekilde süslenmemize yarayan altından... Sözünü ettiğin toprak, tüm bunlardan daha mı değerli?”</p>
<p>“Elbette” dedi Scottas. “Özgür ve vahşi olmak kulağa hoş geliyor, fakat bu söylediklerinin ne kalıcılığı, ne de geleceği var. Amaçsızca oradan oraya dolanıp duruyorsun, bir gecede her şeyini yitirebilirsin ve bu arada taş üzerine bir tek taş bile koymuyorsun...”</p>
<p>“Bunu neden yapalım ki? Etrafımızı neden bir duvarla çevirelim? Bir kuşatma ânında kaçış olanağı bulamayıp açlıktan birbirimizi yememiz için mi? Pis kokulu dar sokaklarda, göğü bile görmemize imkân vermeyen yüksek çatıların arasında yaşamak için mi? Sayıları günden güne artan ve çöplerin arasında sürünmekten başka çareleri kalmayan insanlara benzemek için mi?”</p>
<p>“Roma her zaman senin gördüğün durumda değildi” dedi Scottas.</p>
<p>“Ya bundan sonra nasıl olacak?” diye sordu Attila. Yunan hatibi ellerini yukarı kaldırdı. “Bilmiyorum. Tek bildiğim, tüm kemiklerimi teker teker hissetmeme neden olan bu korkunç yolculuk yerine, birkaç kulübeden bile ibaret olsa, bir şehirde yaşamak istediğimdir...”</p>
<p>“Daha fazla zaman kaybedecek olursak, çektiğin azap birkaç kat artacak” dedi şaman. “Göçebe yaşamının ne olduğunu bilmeden oradan oraya dolaşan kavimlerin sayısı her geçen yıl artıyor! Romalı vergi toplayıcıları tarafından iliklerine kadar sömürülen bu insanlar, savaş ve yangın felaketlerinde bile bu kadar büyük kayıplara uğramazlardı! Yitirecek hiçbir şeyleri kalmayan bu insanlar artık her şeyi yapmaya hazırlar...”</p>
<p>“Daha tehlikeli olan nedir?” diye sordu Doğan. “Roma lejyonerleri mi, yoksa vatanları dahil her şeylerini kaybetmiş olan bu insanlar mı?”</p>
<p>“Elbette ki ikinci söylediklerin... Köyleri ve şehirleriyle olan bağları kopartılmış, belki bir zamanlar bir Roma generalinin hizmetinde bulunmuş, tüm umutları gerildikleri çarmıhta asılı kalmış, fakat buna rağmen dağlarda tek başlarına oturup kurtuluşu bekleyen münzevilerin aksine, Hıristiyanların cennetine aç karınla gitmek istemeyen zavallılar...”</p>
<p>“Yağmacı haydut sürüleri...”</p>
<p>“Evet! Kimisinin bir lideri var, kimisinin yok! Roma toprakları bu insanların binlercesiyle dolu... Belki içlerinde kadınlar ve çocuklar çoğunlukta, fakat tepeden tırnağa silahlılar ve kaybedecek bir şeyleri kalmadığı için, korkacak bir şeyleri de yok!”</p>
<p>“Bu zamana kadar gördüklerimiz oldukça zararsız ve uysal görünüyorlardı” dedi Attila. “Kafilemizdeki Gotlar ve Sarmatlar bile onlardan çok daha tehlikeli...”</p>
<p>“Kimse ganimetlerine el uzatmaya kalkmadıkça, onlar da zararsızdır” dedi Doğan.</p>
<p>“Yine de bana uzatılan bir bardağı içmeden önce, onun zehirli olup olmadığına bakarım” diye karşılık verdi şaman bu sözlere. Sanki ansızın endişelenmiş gibiydi. Attila onun bir gece önce, ateşin küllerinin arasından beyaz bir koyun kemiğini çıkarışını hatırladı. Tüm ilgisini Greka’ya yönelttiği için, onun ne yaptığına dikkat edememişti. Fakat şamanın kemiklerdeki çatlak ve yarıklarda gördüklerinin pek iyi şeyler olmadığını hissediyordu.</p>
<br/>

<p class="ilk">Roma’dan ayrılışlarının on ikinci gününde, denizin üzerinde güneşin battığı yönden gelen üç yelken belirdi. Gemiler kıyıya oldukça uzak, ayrıntıların kolay kolay seçilemeyeceği bir mesafeye demir attılar.</p>
<p>Buna rağmen Attila derhal yorumunu yaptı: “İki Yunan ve bir Roma gemisi.”</p>
<p>“Onların konuşmalarını duyabiliyor musun?” diye sordu Greka şaşkınlıkla. Attila güldü. Genç Ostrogot kızı her zamankinin aksine arabalarda yolculuk etmiyor, Attila’nın yanında saatler boyu at sürüyordu. Hafif bir Roma eyerine yanlamasına oturmuştu, çünkü Hun eyerleri kendisine çok rahatsız geliyordu. Bunu Attila’ya ve pek o kadar kibar olmayan diğer Hun savaşçılarına da söylemişti.</p>
<p>“Ben Doğu ve Batı Roma yelkenlilerini bile birbirinden ayırt edebilirim” dedi Doğan. “Batı Roma gemilerinin yelkenleri sivri uçlu, direkleri ise eğik. Yunan adalarından gelenlerin ise düz bir direkleri ve dört köşe yelkenleri var.”</p>
<p>“Demek şimdiye kadar hiçbir gemiyi yakından görmedin!” dedi Attila gülerek.</p>
<p>“Bunu nereden biliyorsun?”</p>
<p>“Çünkü bütün gemilerin yelkeni dört köşedir. Ben Ravenna Limanı’nda bulundum ve bunu biliyorum. Gemiler rüzgâra karşı yol aldıkları zaman, sağ alt köşelerine bağlanan bir halatla direğe sarılırlar.”</p>
<p>“Rüzgâra karşı mı? Biliyorum, biliyorum... Hatta amcan Aybars’ın uçabildiğini bile biliyorum!”</p>
<p>“Şaka yapmıyorum, gemilerin rüzgâra karşı yol almalarına çaprazlama denir!”</p>
<p>“Fakat bu durgun havada yelkenler hiçbir geminin işine yaramaz” diye lafa karıştı şaman öte taraftan. “İster dört köşeli olsun, ister bir köşesi direğe sarılı...”</p>
<p>“Zaten bu yüzden gemiler kürek çekiyor” dedi Attila yavaş bir sesle. Ellerini gözlerine siper ederek bir müddet gemilere baktı. “Bunlar savaş gemisi değil” dedi bir süre sonra. “Ticaret gemileri... Fakat ne taşıdıklarını bilmiyorum..”</p>
<p>“Belki de korsanlardır!” diye atıldı Greka.</p>
<p>“Olamaz... Korsanlar Ravenna donanmasına bu kadar yaklaşmaya cüret edemezler!”</p>
<p>“Onlar da Romalılar kadar acınacak haldeyseler, neden olmasın?” diye fikrinde ısrar etti Greka. Erkekler ise omuzlarını silkmekle yetindiler.</p>
<p>Attila da bu konuda başka bir şey söylemedi. Gerek Hun savaşçılarının, gerek de kafiledeki kadınların gözünde saygınlığının bir nebze de olsa azaldığını hissediyordu. Roma’da başardığı şeyler yüzünden hiç şüphesiz herkes ona hayrandı. Özellikle savaşçılar, dile getirmemiş olsalar da ona derin bir şükran borçluydular. Ailelerinin ve kabilelerinin yanına utanç içinde dönmemelerini sağlayan ondan başkası değildi. Onun sayesinde artık yine eskisi gibi arabaları ganimetle dolu olarak eve dönen mağrur bozkır atlıları olmuşlardı...</p>
<p>Yol boyunca hiçbir tehdit veya tehlikeyle karşılaşmamışlardı. Yaptıkları yolculuk kafilenin büyük kısmı için heyecan verici olmaktan ziyade sıkıcı ve yorucuydu. Tuna boylarındaki ailelerinin yanlarına geri dönmek için Adriyatik Denizi boyunca kuzeye doğru ilerlemeleri, Julius Alpleri’ni aşmaları ve uçsuz bucaksız bir ovayı kat etmeleri gerektiğini akıllarına bile getirmek istemiyorlardı.</p>
<p>Bu nedenle Aybars tüm kavimlerin kafileleri için geçerli olan çok eski bir yönteme başvurmak zorunda kaldı.</p>
<p>“Günlerimizi ve gecelerimizi daha iyi değerlendirmeliyiz” dedi son derece olağan bir sesle Attila ve Greka’nın yanında at sürerken. Aspia ve Miso nehirleri üzerindeki köprülerden geçiyorlardı ve Arimini’ye beş günlük mesafedeydiler.</p>
<p>“Daha hızlı ilerlememiz gerektiğini mi söylemek istiyorsun?” diye sordu Attila.</p>
<p>Aybars hayır anlamında başını salladı. “Bu kadar ganimetle bunu başarmamız imkânsız.”</p>
<p>“O halde ne yapmamızı istiyorsun?”</p>
<p>“Senin Roma ve Ravenna’da pek çok şey öğrendiğin gibi, biz de birbirimizden bir şeyler öğrenebiliriz. Ben her akşam birilerinin doğduğu yerler hakkında bir şeyler anlatmasını istiyorum. Bu işi en iyi başarana, ganimetimden güzel bir ödül vereceğim.”</p>
<p>“Ne zaman başlayacağız?” diye atıldı Doğan.</p>
<p>“Çakkar!” diye uyardı onu şaman alçak sesle. “Bırak önce başkaları anlatsın.”</p>
<p>Neler olup bittiğini herkesin kavraması oldukça uzun sürdü. Sonra ilk sözü Selanikli hatip aldı. Roma eğitimi, hitabet ve polemik sanatı öğretmeni olan Scottas oldukça sıska bir adamdı ve her zaman ağır bir yük taşıyormuş gibi yürüyordu. Henüz otuz yaşında bile olmamasına rağmen, tepesi neredeyse kelleşmiş başının etrafında beyaz bir saç çemberi taşıyordu. Attila, Scottas’ın Konstantinopolis’te kendisine ait bir yetişkin okulu çalıştıran Onegesios adında bir kardeşi olduğunu da hatırlıyordu.</p>
<p>Aynı günün öğleden sonrası Scottas ilk anlatımına başladı. Etrafında oldukça büyük bir dinleyici kitlesi toplandığı için, Yunan hatibi yüksek sesle, neredeyse bağıra bağıra konuşmak zorunda kalıyordu. Buna rağmen konuşulanların anlaşılması için uygun bir çözüm bulmak gerekiyordu. Sonunda arabaların atların yaklaşık yüz adım kadar gerisinde yol almasına karar verildi.</p>
<p>“Hitabet sanatının ne anlama geldiğini biliyor musunuz?” diye sordu Scottas kendisi için hazırlanan Roma atına binmeden önce. Diğerleri başlarını salladılar. Hun savaşçıları ise hiçbir tepki göstermediler. Tüm bu olayın anlamını henüz kavrayamamışlardı.</p>
<p>“Hitabet, konuşma sanatının diğer bir adıdır” dedi hatip gururla. “Size Roma’dan söz edeceğim; hem kuruluşundan, hem de çöküşünden... Çünkü Roma’da gördüklerinizin büyük kısmı kılıç değil, söz gücüyle meydana geldi. Ve içten içe çürümesine de yine yanlış sözlerin gücü neden oldu.”</p>
<p>Attila yavaşça gülümsedi. O da bütün bir yıl boyunca güzel sözler ile yayının kirişine bir ok takmaktan ve havada uçan bir kuşu tüylerine zarar vermeden vurmaktan alıkonmuştu.</p>
<p>“Her şeyden önce size çözmeniz için bir bulmaca soracağım” diye bağırdı Scottas ve dört bir yanına bakındı. “Tiyatro sahnesindeki oyuncular, tribünlerdeki konuşmacılar ve halkının önüne çıkan krallar bu sırrı bilir. İçlerinden hiçbiri, dudaklarının orada bulunan insanların tümü tarafından görüldüğüne kesin emin olmadan, tek kelime bile etmez. Fakat ben tam ortanızda bulunurken, hepinize birden nasıl hitap edebilirim ki?”</p>
<p>“O halde atına bin ve öne çık... tıpkı kralımız gibi!” diye bağırdı Doğan gururla.</p>
<p>“Dediğin gibi yapacağım, oğlum!” diye bağırdı Scottas ciddi bir sesle. “Gel ve ata binmeme yardım et!”</p>
<p>Atları üzerindeki Hunlar ve etrafta bulunan diğerleri aralarında fısıldaşarak güldüler. Doğan, üzerinde etekleri yere sürünen bir toga bulunan Yunan’a yardım etmek istedi, fakat Scottas başını salladı. Aralarında geçen kısa bir konuşma sonrası Doğan onu kaldırarak atın üzerine oturttu, fakat ters olarak!</p>
<p>“İşte görüyorsunuz! Önünüzde ata böyle bineceğim! Bu şekilde hepiniz dudaklarımı ve gözlerimi görebilir, ben de size hitap edebilirim.”</p>
<p>Tüm bu olup bitenlerden hâlâ bir şey anlamamış olmalarına rağmen, Hunlar atının üzerinde ters olarak kafilenin başında ilerleyen Yunan’a bakıp bakıp gülüyorlardı. Scottas, oradan kovalanmamasının tek sebebinin, üzerinde bulunduğu at olduğunun farkında bile değildi. Hunlar, yüzyıllardan bu yana at üzerinde gerçekleşen herhangi bir şeyi, ne kadar çılgın olursa olsun, olduğu gibi kabul ediyorlardı.</p>
<p>Böylece efsanevi <i>İkiyüzler Kafilesi</i>’nde bir Yunan hatibi, yaklaşık yüz kadar doğulu bozkır savaşçısına Roma İmparatorluğu’nu anlatmaya başladı. Hem de tümüyle kendisine has bir yöntemle...</p>
<br/>

<p class="ilk">“Roma’nın böylesine büyük bir kudrete ulaşacağını en güçlü hükümdarlar bile tahmin edemezdi” dedi Scottas açık ve anlaşılır bir sesle. “Bu işte talihin ve doğru zamanda doğru yerde bulunmanın büyük yardımı oldu.”</p>
<p>“Bir dünya imparatorluğu kurmak için irade ve gücün yeterli olmadığını mı söylüyorsun?” diye sordu Attila. Bu soruyla henüz tam anlamıyla başlamamış olan bir şeyi yarıda kestiğinin farkında değildi. Hemen yanında at süren Greka, onu dirseğiyle hafifçe dürttü.</p>
<p>“Bırak da adam konuşsun!”</p>
<p>Attila, Greka’ya dönerek gülümsedi. Ostrogot kızı, dudaklarını bir öpücük şeklinde büzerek bu gülümsemeye karşılık verdi. Attila kaşlarını kaldırarak başını salladı: “Bundan hiç bıkmaz mısın?”</p>
<p>“Asla!” Genç kız geniş bir gülümsemeyle ona baktı. Attila ise hafifçe öksürerek boğazını temizledikten sonra, tekrar Scottas’a seslendi: “Haydi, cevap ver!”</p>
<p>“Hayır, Attila. Bunu başarmak için sadece irade ve güç yeterli olmaz!”</p>
<p>“Bu biz Hunlar için de geçerli mi?”</p>
<p>Yunan hatibi yavaşça güldü.</p>
<p>“Bir Roma hatibini bu kadar kolaylıkla çığırından çıkarmayı başaramazsın!” Sonra atını sürdü ve başka bir şey söylemedi.</p>
<p>“Ne oldu? Yoksa yanlış bir cevap vermen durumunda boynunu vurduracağımdan mı korkuyorsun?”</p>
<p>“Mesele yanlış bir cevap değil” dedi Scottas sözünü sakınmadan. “Bunu doğru bir cevapta da yaptırman söz konusu!”</p>
<p>“Yani senin doğru olduğunu düşündüğün ve benim hoşlanmayacağım bir cevap!”</p>
<p>“Böyle de denilebilir.”</p>
<p>“Peki benim hangi cevaptan hoşlanacağımı nereden biliyorsun?”</p>
<p>“Sen bir Hun, bir hanın oğlusun! Benim öğretmenlerimin ve onların öğretmenlerinin haklarında neredeyse hiçbir şey bilmedikleri bir kavmin evladısın. Bugün bile pek çok kişi sizi yüzyıllar önce <i>Pontus Exinus</i>’a dökülen dev ırmakların arasında yaşayan İskitlerle karıştırıyor.”</p>
<p>“Ve kırk yıl önce hakkında hiçbir şey bilinmeyen bir kavme ait olduğum için, sen bile benim çocuk yiyen bir barbar olduğumu düşünüyorsun...”</p>
<p>“Bar-bar benim dilimde bir hakaret anlamına gelmez” dedi hatip hızla. Konuşmanın seyrinin yavaş yavaş elinden kaçmakta olduğunu hissediyordu. “Bu kelime ‘bla-bla’ veya ‘lall-lall’ gibi, bizim dilimizi konuşamayanları tanımlamak için kullanılır.”</p>
<p>“Kısacası batı dünyasına, Avrupa’ya, ya da <i>Imperium Romanum</i>’a ait olmayan biri...”</p>
<p>“Öyle.”</p>
<p>“Bir yabancı.”</p>
<p>“Sen neden söz ettiğinin farkında mısın? Biz aramıza yüzlerce kavmi kabul ettik. Bunların pek çoğu kendilerini Roma vatandaşı olarak ifade edebiliyor. Prensip olarak bizim yabancı kültürlere karşı herhangi bir tavrımız yok...”</p>
<p>“Evet, evet, biliyorum... Siz yabancı düşmanı değilsiniz” diye homurdandı Attila. “Sizin için yüzyıllardan beri buğday ektikleri ve yine sizin için şarap fıçısını keşfettikleri için Galyalıları takdir ediyorsunuz. Tek istekleri kendilerine yeni tarlalar bulmak olan Gotları ve Vandalları maaşa bağlayıp, iyice semirmiş olan lejyonerlerinizin yerine, kendileri gibi birer Cermen kavmi olan Almanların, Frankların ve Burgundların karşısına çıkarıyorsunuz!”</p>
<p>“Ben bir Yunan’ım!” diye itiraz etti Scottas. “Gerçekte Roma vatandaşı bile değil, Bizans vatandaşıyım...”</p>
<p>“Batı Roma veya Doğu Roma – hangisi ötekinden daha iyi ki?” diye Attila onun sözünü kesti. “Hayır, Scottas! Sizin dilinizi konuşamayan, görünüşleri sizden farklı olan ve sizin de onların dilini anlayamadığınız... doğu, batı ve güney ülkelerinden gelen insanlara karşı... bu kötü tohumları eken, sizin tanrılarla dolu güzel Yunanistan’ınızdan başka bir yer değil!”</p>
<br/>

<p class="ilk">O ve ertesi gün boyunca Scottas’ın ağzından başka şeyler duymak mümkün olmadı. Görünüşe göre ne Attila’nın, ne de Yunan hatibin başka bir tartışmaya girmeye niyetleri yoktu. Fakat Greka Selanikli hatibe karşı daha nazik olması için Attila’yı kibarca uyardı. Ertesi günün öğleden sonrası arabalar tekrar atları biraz uzaktan izlemeye başlamıştı ve Doğan tarafından ters olarak eğerin üzerine oturtulan Scottas tekrar topluluğun önüne geçmişti.</p>
<p>“Bu kez onun konuşmasına izin vermelisin” dedi Greka.</p>
<p>“Bunu yapacağıma dair geçen gece sana söz vermemiş miydim?” Bu cevap üzerine Greka mutlulukla gülümsedi. Bu arada Aybars ıslıkla bir melodi çalmaya başlamıştı, fakat Attila’nın sert bakışları üzerine hemen sustu.</p>
<p>“Sen bu işe karışma! Greka ile aramda olanlar sadece bizi ilgilendirir!”</p>
<p>“Ağzımdan tek kelime çıktı mı?”</p>
<p>“Hayır, ama ıslık çaldın!”</p>
<p>“Başlangıçta <i>kelam</i> vardı” diye bağırdı bu arada Yunan. Attila isteksizce homurdandı. Onun gibi adamlar bu sözü kendisinin ve diğer rehinelerin beynine kazımaya çalışmışlardı, hatta başkalarının üzerinde sopa kullanmaktan bile çekinmemişlerdi.</p>
<p>“Ey Ostrogotlar ve bozkır atlıları! Ta içine dek girmeye cesaret ettiğiniz imparatorluğun nasıl doğduğunu öğrenmek istiyorsanız, şimdi de benim sözlerime kulak verin...”</p>
<p>Hem Hunlar, hem de diğer kavimlerin mensupları, hikâye dinlemekten son derece hoşlanıyorlardı. Zaten her akşam ateşin başında hikâyeler anlatılıyordu. Fakat bin yıllık imparatorluğun kuruluşundan bu yana Yunan bir hatip, yavaş yavaş ilerleyen bir kafilenin önünde, ata ters binmiş bir şekilde bu hikâyeyi asla anlatmamıştı. Scottas, bin yıllık imparatorluktan, çok şey görüp geçirmiş, sonunda da yaşlanmış bir insan gibi söz ediyordu...</p>
<br/>

<p class="ilk">“Romalılar başlangıçta çok uzun bir süre en az kendileri kadar bilinçli olan diğer İtalyan kabilelerine karşı savaşmak zorunda kalmışlardı. Onları mağlup etmeyi başardıktan sonra tanrılarını ve sınırlarını mümkün olduğunca güçlendirmeye devam ettiler. O coşkulu gençlik yıllarında, dağların ve denizlerin ötesinden ülkelerine pek çok zafer tacı getirmişlerdi...”</p>
<p>Scottas ansızın konuşmasına ara verdi. Kemerine asılı olan yassı bir testiden bir yudum sirkeli su içti ve dinleyicilerin yüzlerine baktı. Attila’nın dudaklarında ince bir gülümseme belirmişti. Greka’ya doğru eğilerek, sanki farkında olmadan yapmış gibi parmak uçlarıyla kızın çıplak ve pürüzsüz bacağını okşadı. Greka da elini onun elinin üzerine koydu ve parmakları bir an için birbirine kenetlendi.</p>
<p>“Bu da oyunun bir parçası” dedi Attila kıza. “Birkaç ilginç cümleden sonra özellikle ara verdi. Bu garip konuşma tarzından etkileneyim deme! Dediğim gibi, bu da oyunun bir parçası. Scottas, o âna kadar söylediklerinin dinleyicileri büyüleyip büyülemediğini anlamak istiyor...”</p>
<p>“Ya sonuç beklediği gibi değilse?”</p>
<p>“O zaman yeni bir başlangıç daha yapacak. Dikkat et...”</p>
<p>“Fakat sonra...” diye bağırdı Scottas, konuşmaya devam etmesi için teşvik edilmesini beklercesine, “... başkaları da en az onlar kadar atılgan olmaya başlayınca, yeni fetihlere girişmekten vazgeçtiler. Artık sadece rahat etmeyi ve başarılarını korumayı düşünüyorlardı. Elbette ki Roma zafer kazanmaya devam etti, hem de çoğu kez sadece isminin gücüyle. Fakat o güne kadar kanlı ayağını sayısız kavmin ensesine acımasızca bastıran şehir, artık hazinelerini en sevdiği oğullarına aktarmaktan başka bir şey düşünmeyen zengin ve bilge bir anne gibi davranmakla yetinmeye başlamıştı...”</p>
<p>Hunların birkaçı güldü. Aynı anda Scottas da hata yaptığını anlamıştı. Uzun boylu düşünmeye gerek görmeden, Hunlara kendi dünyasının her yanında, Romalılarda ve Yunanlarda olduğu kadar Cermenlerde, Galyalılarda ve Mısırlılarda da geçerli olan bir resmi tasvir etmeye çalışmıştı. Bu arada bozkır atlılarının <i>Bilge Ana</i> gibi bir kavrama sahip olmadıklarını unutuvermişti...</p>
<p>“Ne büyük bir utanç! Ne büyük bir utanç!” diye bağırdı sonra hızla. “Roma’ya lanet olsun!”</p>
<p>Hunların kendisini tekrar beklenti dolu bakışlarla süzdüğünü anlaması uzun sürmemişti. Rahatlayarak derin bir nefes aldıktan sonra, sözlerine devam etti:</p>
<p>“Evet, büyük zamanlarda kazanılan ihtişam, bazı ölçü tanımaz adamların elinde rezil oldu! Kendi saygınlıklarını ve imparatorluğun şerefini düşünmeyen bu adamlar, zevk ve sefa alemlerine daldılar. Çocukça bir kibir içinde kendilerine parlak unvanlar ve görkemli isimler vererek, sıradan insanlar üzerinde saygı ve korku uyandırmaya çalıştılar. Kendilerini neredeyse birer tanrı mertebesine çıkartmalarına neden olan sonsuz ihtirasları yüzünden, metalden ve mermerden heykellerinin yapılmasını emretmeye başladılar. Bu insanların her biri gelmiş geçmiş en büyük, en güzel ve en değerli heykellerin kendisine ait olmasını istiyor, bu heykellerin de şehrin tüm meydanlarını ve saraylarını süslemesinden başka bir şey düşünmüyordu. Bu çılgınca yarış, ancak heykellerin altınla kaplanmasıyla birlikte biraz yatışır gibi oldu...”</p>
<p>Scottas konuşmasına ara verdi ve Doğan’ın kendisine uzattığı testiden büyük bir yudum şarap içti. Son sözlerinin ne kadar etkili olduğunun farkındaydı. Hunlar başlarını sallayarak birbirlerine bakıyorlardı. Hiç kimsenin, hatta kağanların aklına bile böyle aptalca bir fikir gelemezdi! Bir sonraki ilkbaharda terk edilecek bir çayırın orta yerine dikilecek bir heykelin, kime ne faydası olurdu ki?</p>
<p>Ostrogotlar, Scottas’ın kendilerine anlatmak istediğini daha iyi kavrıyor gibiydiler. Ne de olsa Cermenlerin de tanrıları, kutsal gök sütunları ve sarayları vardı. Fakat Yunan hatip, verdiği arayı gereğinden fazla uzatmak istemiyordu. Güneşin batmasına pek az bir süre kalmıştı ve sözlerini ertesi gün devam edebileceği şekilde bağlamak istiyordu. Bu nedenle hızla anlatmaya devam etti:</p>
<p>“Size imparatorlardan, ordulardan, çılgın cümbüşlerden ve Mısırlı kraliçelerden günler boyu söz edebilirdim, fakat ilk olarak sonsuz güç ve cesaretinizle Ebedî Şehri fethetmeyi nasıl başardığınızı anlatacağım...”</p>
<p>Kafileden coşku dolu bir sevinç çığlığı yükseldi. Scottas, Attila’nın bile sırıttığını görünce, dudaklarında belli belirsiz bir gülümseme belirdi. Oysa tüm yaptığı, öğretmeni olduğu sanatı icra etmekten ibaretti: Biraz hitabet, o kadar...</p>
<p>“Evvelden, Roma’nın henüz mağlup edilemez olduğu günlerde” diye sözlerine devam etti sonra, “soylular, sıradan savaşçılardan ancak elbiselerindeki bir veya iki renkli şerit yardımıyla ayırt edilebilirlerdi. Bugün ise... bunu hepiniz gördünüz... bugün erguvan renkli ipek elbiseler rüzgârda dalgalanıyor, altlarında ise hayvan resimleri veya dansöz figürleriyle süslenmiş rengârenk tunikalar göze çarpıyor...”</p>
<p>Scottas bir müddet dinleyicilerin kendisini onaylayan kahkahalarının sona ermesini bekledi. Bu arada önlerinde Arimini şehrinin duvarları belirmişti.</p>
<p>“Belki bunu hepiniz bilmezsiniz, fakat ben Roma’nın kuşatmadan önceki debdebesini de pek yakından tanırım. Alarich’in şehri kuşatıp açlıktan kırmasından önce, senatörlerin ve zengin hanımların kapalı arabaları, aslında sadece yayaların yürümesine tahsis edilmiş dar yollarda büyük bir hızla ilerliyordu. Önemli makam ve mevkileri işgal eden adamlar, aslında tüm Roma vatandaşlarına ait olan hamamlardan birine girdikleri zaman, etraflarına bir kral gibi emirler yağdırarak, içeride bulunan herkesin derhal kendilerine hizmet etmelerini istiyorlardı. Sonra, banyo keyfinin tadını yeteri kadar çıkardıktan sonra, parmaklarına tekrar yüzüklerini ve diğer asalet nişanlarını takıyor, hamamın depolarında bulunan en iyi kumaşların bir düzine şark dansözünü giydirmeye yetecek kadarına el koyuyorlardı! Bunu neden yapıyorlardı, biliyor musunuz?”</p>
<p>“Hayır! Neden?” diye bağırdı dinleyicilerin bir kısmı gözlerinde arzu ve şehvet pırıltılarıyla. “Anlat bize!”</p>
<p>“Mutlaka kadınlarla buluşuyorlardır...”</p>
<p>“Anlat hadi!”</p>
<p>“Pekâlâ, size her şeyi anlatacağım!” diye haykırdı hatip. Her geçen an dinleyicilerini daha fazla etkisi altına aldığını hissediyordu. Aynı zamanda Attila da gözlerini dört açarak Hunların ve diğerlerinin hangi sözlere nasıl tepki verdiklerini izliyordu.</p>
<p>“Dinleyin!” diye haykırdı Scottas bir kez daha. “Bu soylu ve önemli adamlar, herhangi bir yerde hoşlandıkları genç oğlanlara rastladıkları zaman, hiç çekinmeden onları kucaklayarak sevgilerini belli ediyorlardı! Evet, Roma’nın makam ve mevkii sahibi erkekleri bir yandan zevk oğlanlarını dudaklarından öpüyor, diğer yandan da onların bacak aralarını okşuyorlardı!”</p>
<p>Dinleyicilerden çıt çıkmıyordu. Oldukları yerde donup kalmışlardı ve inanmaz gözlerle Scottas’a bakıyorlardı.</p>
<p>“Evet, aynen böyle yapıyorlardı!” diye bağırdı Scottas. “Hatta çok daha kötüsünü de! Ve yine aynı önemli adamlar kendilerini selamlamak isteyen hemşehrilerinin selamını kabul etmiyor, nadir olarak dizlerini ve ellerini öpmelerine izin vererek, onları onurlandırıyorlardı. Peki ya bu kibar beylerin başka ne gibi yetenekleri olduğunu öğrenmek istemez miydiniz?”</p>
<p>Hatip etrafına bakındı, bir tiyatro oyuncusu gibi kaşlarını kaldırdı ve abartılı bir jestle bir elini göğsüne koydu: “Size bunu da söyleyeceğim! Evet, Roma’nın bu soylu kahramanları, en zor işleri yapmaya bile cüret ediyorlardı! Örneğin yanlarında kalabalık bir maiyetle İtalya’nın dört bir yanına dağılmış olan çiftliklerini ziyarete gidiyor, büyük av partileri düzenliyorlardı. Fakat elbette ki köleleri onlar için her şeyi yapıyor, bu arada kendileri yumuşak yastıklarla kaplı döşeklerinden bir an bile olsun kalkmıyorlardı. Bazı sıcak günlerde deniz kıyısındaki villalarının önüne demir atmış olan yelkenlilerine bindikleri zaman, sanki bir eğlence gezisine çıkmış gibi değil, tam aksine, Galya seferine çıkan Sezar ya da Pers seferine çıkan İskender gibi davranmaya özen gösteriyorlardı. Eğer bilmiyorsanız, söyleyeyim: Adlarını andığım bu iki isim, eski zamanların gerçekten büyük komutanlarıydı...”</p>
<p>Scottas konuşmasına bir kez daha ara verdi ve bir yudum şarap içti. Artık ister erkek, ister kadın olsun, tüm dinleyicileri avcunun içine aldığını ve onları istediği gibi yönlendirebileceğini biliyordu.</p>
<p>Yunan hatip, Attila’ya kısa bir bakış fırlattı. Muncuk Han’ın en küçük oğlu, tam o anda Scottas’ın bu oyunu diğerleri için değil, sadece kendisi için sahnelediğini anlamıştı.</p>
<p>“Fakat bu soylu efendiler, altın yaldızlı güneş şemsiyelerinin üzerine ufacık bir sinek konduğu veya incecik bir güneş huzmesi gözlerine düştüğü zaman, derhal yana yakıla her şeyin ne kadar zor olduğundan, bu zahmetlere neden katlanmak zorunda olduklarını bilmediklerinden, oysa kendilerinin Kimmerlerin ülkesindeki karanlıkta doğmadıklarından dem vuruyorlardı...”</p>
<p>Attila, bir zamanlar Roma’da öğretmenlerinden biri olan bu adamın, kendisine yeni bir şeyler anlatmak istediğini sezinlemişti.</p>
<p>“Kimmerlerin ülkesinin nerede olduğunu biliyor musunuz peki?”</p>
<p>“Hayır! Bize bu ülkenin nerede olduğunu söyle!” diye bağırdı atlılar.</p>
<p>“Orası, sizin gelmenizden önce, ilk olarak İskitlerin, sonra da Ostrogotların yaşadığı yerdir. Bu ülke, benim vatanım olan Hellas ve Makedonya için, uzak diyarların simgesidir... <i>Imperium Romanum</i>’un doğusunda, karanlık soğuğun hüküm sürdüğü, bilinmeyen tüm bölgeler... Oradan sadece korkunç felaketler ve yıkım gelir. Orası kötü ruhların, canavarların ve korkunç şeytanların yaşadığı yerdir...”</p>
<p>“Evvveeet! Çakkar!” diye bağırdı Attila kabına sığmaz bir coşkuyla. “Kendini sakın, Roma! Kendini biz Hunlardan sakın! Biz en korkunç... en hızlı atlılarız... görüp görebileceğin en dehşet verici şeytanlar...”</p>
<p>Attila eyerinin üzerinde doğruldu. Gözlerinden etrafa gurur ve öfke kıvılcımları saçılıyordu. Sanki tam bu anda Hunlar ve Romalılar arasında asla gerçek bir barışın tesis edilemeyeceğini anlamıştı. Aynı güneşin ve aynı yıldızların altında, fakat birbirlerinden tümüyle farklı iki ayrı dünyada yaşıyorlardı.</p>        
    </body>
</html>