<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="main.css" rel="stylesheet" type="text/css" />
</head>
    <body>
<p class="baslik2">8</p>
<p class="baslik2">Lanetli Sular</p>
<div class="bos3"></div>
<div class="ortali"><img src="attila2.jpg"/></div>
<div class="bos1"></div>
<p class="ilk">Attila önce omuzlarının, sonra da bileklerinin ağrıdığını hissetti. Bilekleri, yerdeki büyük bir taşın neredeyse iki yumruk büyüklüğündeki deliklerine sıkı sıkıya bağlanmıştı. Taş, balık kokuyordu.</p>
<p>Alçak tavanlı, bir tarafında büyük bir ocak bulunan oldukça büyük, duvarları taş örme bir odanın zemininde oturuyordu. Açık duran kapıdan sızan ışığın ve ateşin alevlerinin odayı kısmen aydınlatmasına rağmen, loş ortam içeriye esrarengiz bir hava veriyordu. Attila odanın ortasında üzeri çeşitli araç gereçle dolu, kalın tahtalardan yapılmış bir masa fark etti. Duvar diplerine halatlar, örme saz sepetler ve küçük fıçılar sıralanmıştı; ayrıca çok sayıda kırık kürek ve testi de göze çarpıyordu. Attila, ocak ateşi ile duvara dayalı olan kürekler arasında, açık ağızlı birtakım kil kapların varlığını da fark etmişti. İçlerindeki koyu renkli, kıvamlı sıvı, şimdiye kadar <i>Imperium Romanum</i>’da tanımış olduğu en iğrenç maddeydi.</p>
<p>Dışarıdan önce bir kapı gıcırtısı duyuldu, sonra da tahta zemin üzerinde yürüyen çıplak ayakların sesleri. Attila önce genç kadınların, sonra da bir erkeğin sesini duydu. Aralarında Yunanca konuşuyorlardı. Bir an için bu erkek sesinin Scottas’a ait olmasını diledi, fakat hemen sonra bu sesin hatibinkinden çok daha boğuk ve sert olduğunu anladı.</p>
<p>Yunanca’yı oldukça iyi anlamasına rağmen, konuşmanın konusunu bir türlü çıkaramamıştı. Sadece “<i>Chrysoskeras – Altın Boynuz</i>”, sonra “<i>Dromon</i>” pek çok kez de kulağa Latince gibi gelen “<i>Classis</i>” kelimelerini anlayabilmişti. Bu son kelime ile Ravenna limanı veya donanması kastediliyor olabilirdi. Fakat Attila bundan emin değildi.</p>
<p>Birdenbire nerede olabileceğini anladı. Aynı anda da halat gıcırtıları duyuldu. Attila bu sesleri çok iyi tanıyordu. Küreksiz yelkenlilere ait olan bu sesi, denizde ve Ravenna’daki kısa ikâmetinde defalarca duymuştu.</p>
<p>“Her şey tamam ve hazır!” diye bağırdı deminki erkek sesi Latince olarak. “<i>Hızlı su</i> az sonra geri gelecek. Haydi, çabuk olun! Onu buraya getirin!”</p>
<p>Attila artık nerede olduğunu biliyordu. Ravenna’nın deniz limanının ücra bir köşesindeydi. Bu şehre gizlice girmek öyle herkesin harcı değildi. Ne kara tarafındaki bataklıklar, ne Padus’un sayısız kolu, ne de Romalıların deyimiyle “<i>Mare nostrum – Bizim Deniz</i>”in en tehlikeli girişlerinden birine ait olan liman üzerinden...</p>
<p>Attila, rıhtımın hangi tarafında bulunuyor olabileceğini bilmiyordu. Ravenna, Roma ve Adriyatik Denizi’nin kuzey ucundaki Aquileia’dan sonra, İtalya’nın en büyük limanına sahipti. Aynı zamanda en sinsi ve en tekin olmayanına da...</p>
<p>Attila, imparatorluk şehrindeki birkaç haftalık ikâmeti esnasında, her iki tarafında en az yirmişer kürekçi bulunan ve büyük yelkenlere sahip koca kalyonların bile Classis girişinde <i>Lanetli Sular</i> tarafından yakalandığına, açık denize doğru millerce sürüklendiğine, sonra da bataklıklara doğru savrulduğuna defalarca şahit olmuştu. Bu ona bir şekilde Roma yollarında gördüğü kazaları hatırlatmıştı. Fakat kara yollarında bir tekerleğinin yoldaki derin izlere veya çukurlara girerek kırılması sonucu arabanın devrilmesi türünden kazalara kırk yılın başı rastlanıyorsa, Ravenna liman girişinde neredeyse her hafta büyük bir kayık veya gemi karaya oturuyordu.</p>
<p>Bu nedenle limana gelen yelkenlilerin ve kalyonların büyük kısmı Portus Lionis’te güvenli bir mesafede bekleyerek, her öğleyin aç bir deniz şeytanı gibi kabararak Ravenna önlerinden karanın ta içlerine kadar uzanan azgın akıntıların yatışmasını bekliyorlardı. Gerçi kabaran akıntının yüksekliği kalça boyundan fazla değildi, fakat hızlı koşan bir insandan daha süratliydi. Pençeleriyle kavrayıp uzaklara fırlatamadığı şeyleri ise şapırdayan ağzıyla çiğneyip yutuveriyordu.</p>
<p>Kapıda iki gölge belirmişti. Attila yürüyüşlerini görür görmez erkek olmadıklarını anlamıştı. Aynı anda Greka’nın Galya’dan gelen parfümünün kokusunu ve tadını aldığını hissetti. Neler olduğunu kendisine bir türlü açıklayamıyordu. Fakat iki kadının da odanın loş ortamına alışabilmeleri için bir süre beklemeleri icap etmişti. Attila, kesin emin olmamakla birlikte, bu genç kadınların birini tanıdığı hissine kapılmıştı.</p>
<p>“Şuraya bak, uyanmış!” dedi bu kadın diğerine. Attila yüzünü buruşturdu. “Boşuna çabalama” dedi genç kadın ve güldü. “Evet, o küçük Got sevgilin gibi kokuyor olabiliriz, fakat o değiliz!”</p>
<p>“O... o nerede?”</p>
<p>“Hiçbir fikrim yok! Muhtemelen kafilenize geri dönmüştür... Seni de uzun süre aradılar, fakat sonra çaresiz yola devam etmek zorunda kaldılar.”</p>
<p>“Olamaz!”</p>
<p>“Ne yapalım, ufaklık!” dedi kadınlardan genç olanı hakirane bir tavırla.</p>
<p>“Senin yerinde olsam onu unutmaya çalışırdım...”</p>
<p>“Kim bilir, belki de bir rahibe olur!” diye güldü diğeri.</p>
<p>“Piskoposlar yeni yetme bir Hun delikanlısıyla düşüp kalkan bir kızı kabul ettikleri takdirde, neden olmasın...”</p>
<p>Attila damarlarındaki kanın beynine sıçradığını hissetti. Bu iki kadın kendisine köle muamelesi yapıyorlardı!</p>
<p>“Ne yapmak istiyorsunuz?” diye sordu sıkılı dişlerinin arasından. “Bunun anlamı nedir?”</p>
<p>“Ne mi yapmak istiyoruz?” diye güldü kadınlardan genç olanı. “Gemide bunu düşünecek bol bol vaktin olacak...”</p>
<p>O da diğeri gibi omuzlarına dek uzanan saçlarının dağılmasını engellemek için alnına bir kumaş parçası bağlamıştı. Ocaktaki alevlerin ışığı yüzüne vuruyordu. “Ne kadar güzel” diye düşündü Attila aynı anda. “Hem erkeklerin, hem de kadınların gözünde güzel bir insan, fakat aynı zamanda mermer bir heykel kadar soğuk!”</p>
<p>Kızlardan büyük olanı da tıpkı kardeşine benziyordu. Sertliğin ve yumuşaklığın, vahşiliğin ve evcilliğin bileşiminden oluşan yüzünün hatları son derece düzgündü. Attila buna benzer bir çehreyi daha önce sadece Roma’daki heykel ve fresklerde görmüştü. Hiç kimse büyük sanatçıların taşlaşmış yalanlarına bu kadar benzeyemezdi.</p>
<p>Aynı anda geçen gün Sarmat kadınları hakkında yaptıkları konuşmada neyin yanlış olduğunu da anladı. Lületaşı incileri kılıçlarında değil, alınlarına sardıkları bantların üzerinde taşıyorlardı.</p>
<p>“Bizimle gel!”</p>
<p>“Beni nereye götürüyorsunuz?”</p>
<p>“Gemimiz İmparator Honorius’un yeğenine gidecek hediyelerle dolu. Mesela bizzat imparator tarafından yetiştirilen tavuklar. Bu yörenin sucukları. Vergi memurları geldikten ve Konstantinopolis’e hareket izni verdikten sonra, sen de bu hediyelerden biri olacaksın.”</p>
<p>Attila yüzünün kıpkırmızı kesildiğini hissetti.</p>
<p>“Bu da ne demek oluyor?” diye homurdandı öfkeyle.</p>
<p>“Sen güzel bir hediye olacaksın, küçük” diye güldü kadınlardan genç olanı. “Biraz dik başlı bir çocuk olabilirsin, ama...”</p>
<p>“Boş ver” dedi diğer kadın. “Her yerde acemiler ve çocuklar bulunur. Sen oldukça ilginç birisin, fakat gerçek bir Sarmat kadınına uygun bir erkek olabilmen için, aradan daha epey süre geçmesi gerekiyor.”</p>
<p>Attila güçlükle nefes aldı. O kadar şaşkındı ki, ne söyleyeceğini bilemiyordu. Greka, tanıdığı diğer tüm Hun kadınlarından daha büyük bir özgüvene sahipti. Fakat bu ikisi onu şaşırtmaktan hoşlanıyor gibiydi.</p>
<p>“Kimsiniz siz?” diye sordu sert bir sesle. “İmparator Honorius’un saray muhafızları arasında Sarmat Amazonları’nın da bulunduğunu şimdiye kadar duymuş değilim. Yoksa siz İmparator İkinci Valentinian için mi çalışıyorsunuz?”</p>
<p>“Ne o, ne de öteki için, Muncuk Han’ın oğlu” dedi kadınlardan büyük olanı. Sonra Attila’nın üzerine eğilerek yerdeki taşa bağlı olan ellerini çözdü. “Öte yandan sorularının pek çoğunu kendine saklayabilirsin...”</p>
<p>“Beni tanıyor musunuz?”</p>
<p>“Seni kim tanımaz, Romalı küçük Odysseus!”</p>
<p>Kadınlar neşeyle güldüler. Odysseus’un kim olduğunu Yunanlardan duymuş olmasına rağmen, kadınların kendisini neden bu isimle çağırdığını bilmiyordu. Bunun bir övgü mü, yoksa aşağılama mı olduğunu bile anlayamıyordu.</p>
<p>“Seni Roma’da bulunduğun günlerden bu yana sürekli olarak gözetletiyoruz ve ne kadar değerli olduğunun farkındayız. Ravenna’daki tavuk yetiştiricisi, sana Vizigot kralına gösterdiği ilgiden fazlasını göstermedi.”</p>
<p>Attila inanamaz bir tavırla başını salladı. “Beni gerçekten de Bizans’a satmak mı istiyorsunuz?”</p>
<p>“Hiç de fena bir fikir değil! Konstantinopolis’te senin için ağırlığın kadar altın alabiliriz. Fakat seni eninde sonunda geri gönderirler, çünkü resmi olarak hâlâ Batı Roma’nın rehinesisin!”</p>
<p>“Değilim! Alarich Roma’yı zaptetti ve...”</p>
<p>“Peki bu arada seninle ve Aetius’la ilgili anlaşmalar da mı yandı? Yoksa küçük Han oğlu Ravenna’yı da kuşatıp zaptetmek mi istiyor?”</p>
<p>Attila öfkeyle dudaklarını ısırdı. Daha önce hiçbir kadın veya kız tarafından bu şekilde aşağılanmış ve horlanmış değildi. Çılgınca bir öfkeyle bağlarına asıldı. Fakat sağlam ipler kopmak bir yana dursun, bileklerine daha bir acıyla gömüldüler. Bir yaban atı gibi şaha kalkmanın faydası yoktu. Ne kadar isyan edip gururunu korumaya çalışırsa çalışsın, kadınlar için kolayca ehlileştirilecek bir çocuktan başkası değildi. Ayrıca her şeyi en ince ayrıntısına kadar biliyorlardı! Bunlar kendisine tesadüfen rastlayarak tutsak eden sıradan soyguncular olamazdı!</p>
<p>Attila, bu âna kadar tüm bu konular üzerine bir an bile düşünmediğini kendisine itiraf etti. Gotlara ve Athawulf’la birlikte gelen Hunlara Roma kapılarını açtıktan sonra şehirden çekip gitmesinin son derece doğal olduğunu düşünmüştü.</p>
<p>“Ravenna’yla ilgili tüm düşüncelerini kafandan çıkar at” dedi kadınlardan büyük olanı. “Bu şehir hiç kimse tarafından hiçbir şekilde alınamaz. Tıpkı Tisza bataklıklarında bulunan Karaton Kağan’ın ordusu gibi...”</p>
<p>“Karaton Kağan’ın kampını nereden biliyorsun?” diye sordu Attila ve elinde olmadan sesini alçalttı. Şüpheleri giderek daha kesinlik kazanıyordu. Bu kadınlar kendisinin kim olduğunu ve kendisiyle ne yapacaklarını çok iyi biliyorlardı!</p>
<p>“Çünkü üç yıl kadar önce bir kere orada bulunmuştuk. Sonra Kral Alarich’in ordusuna katılarak buralara geldik, birkaç kez de Roma kuşatmasına katıldık...”</p>
<p>“O halde ikiniz de en fazla benim yaşlarımda olmalısınız!”</p>
<p>“İkimiz de on sekiz yaşındayız.”</p>
<p>“Adlarınız da var mı?”</p>
<p>“Ben Svanhild dördüm” dedi genç olanı. Sonra da parmağıyla gözlerinin rengi kara değil, koyu yeşil olan diğerini işaret etti. “O da Svanhild iki...”</p>
<p>“Ne garip isimler” dedi Attila arsız görünmeye çalışarak. “Kadınların imparatorlar gibi numaralarla anıldıklarını şimdiye dek duymamıştım...”</p>
<p>Attila yavaş yavaş sakinleşmeye ve kendisini toparlamaya başlıyordu. İçinde bu kadınlarla anlaşabileceğine dair birtakım düşünceler oluşmuştu. “Fakat isimleriniz Sarmat dilini değil de, Cermence’yi andırıyor. Svanhild bir nerede peki?”</p>
<p>“Aramızdaydı” dedi kadınlardan genç olanı tepkisiz bir şekilde. “Dün akşama kadar... yani sen boynunu kırana kadar.”</p>
<p>Attila’nın kızın ne söylediğini anlayabilmesi için aradan uzunca bir sürenin geçmesi gerekti. Her an bir öfke, nefret ve çığlık patlaması bekliyordu. Fakat beklediklerinin hiçbiri gerçekleşmedi.</p>
<p>“Ne oldu? Neden bize öyle bakıyorsun?”</p>
<p>“Onu öldürdüğümü söylediniz...”</p>
<p>“Evet, Svanhild bir öldü.”</p>
<p>“Peki beni...”</p>
<p>“Seni cezalandırıp cezalandırmayacağımızı mı öğrenmek istiyorsun?” Kadınlardan büyük olanı kuru bir sesle güldü. “Kız kardeşimizi durdurmasaydın, mızrağı sevgilin olan o Got kızının kalbine saplanacaktı. Sayende Greka’nın sadece bacağını sıyırıp geçti. O ikisi en başından beri birbirlerinden hoşlanmamışlardı. Hatta birbirleriyle daha önce de kavga etmişlerdi, senin şehirde olduğun sırada...”</p>
<p>“Greka ve... kız kardeşiniz birbirlerini tanıyorlar mıydı?” Attila inanmaz bir tavırla başını salladı. Ansızın bilmediği çok fazla şey olduğunu düşünmeye başlamıştı. Ravenna ve Roma’da geçirdiği zaman, onun için yabancı gelenek ve görenekler arasında yaptığı harika bir yolculuk gibiydi. Büyüleyici, etkileyici, fakat aynı zamanda korkunç ve tiksindirici bir yolculuk... O devasa insan kalabalığı önünde hem yeni kapılar açmış, hem de yeni soru duvarlarının örülmesine sebep olmuştu.</p>
<p>Aybars’ın oraya tek başına gelmesinin gerçek sebebi neydi? Ağzına kadar ganimetle yüklü arabaların etrafında topu topu yüz savaşçı bulunmasına rağmen, Roma ile Ravenna arasında karşılarına neden bir tek olsun Romalı lejyoner çıkmamıştı? Oysa birkaç ay önce silahlı birkaç bin savaşçı aynı yerde Roma kılıçlarının, mızraklarının ve oklarının ucunda can vermemiş miydi?</p>
<p>“Greka şimdi nerede?” diye sordu sonunda.</p>
<p>Sarmat kadınları omuzlarını silktiler. “Greka mı? Hiçbir fikrimiz yok!” dedi genç olanı. “Bizi sadece ganimet olarak sen ilgilendiriyorsun.”</p>
<p>Kadın bu sözleri o kadar doğal ve neşeli bir sesle telaffuz etmişti ki, sanki kazanmış olduğu bir oyundan söz ediyordu. Attila doğruldu ve kollarını açarak gerindi. Bir an için Sarmat kadınlarıyla dövüştüğü takdirde şansının ne olacağını hesapladı. Kendisinden daha uzun ve iri değillerdi, fakat tüm hareketleri son derece ölçülü ve zarifti.</p>
<p>“Ya kız kardeşiniz? Yani kumsalda öldürmüş olduğumdan söz ediyorum...”</p>
<p>Kadınlardan genç olanı ona iyice yaklaştı. Attila şimdi Galya parfümünün kokusunu kuvvetli bir şekilde alıyordu. Kadın mutlaka Greka’nın elbiselerinin bir kısmını almış olmalıydı.</p>
<p>“O bizim gerçek kız kardeşimiz değildi. Buna rağmen onu kum tepelerinin arasına gömdük.”</p>
<p>“Ya diğerleri? Üç kişiden fazlasını gördüğümü hatırlıyorum...”</p>
<p>“Diğer ikisi dışarıdaki teknede.”</p>
<p>“Beni nereye götüreceksiniz?”</p>
<p>“Bu kadar meraklı olma” dedi yeşil gözlü kız. Sonra ikisi birden güldü. “Sadece Aquileia üzerinden dolaşarak yolumuzu biraz uzatacağız. Belki orada senin üzerine pazarlık yapabileceğimiz birkaç dostumuza rastlayabiliriz. Tabii tüm bunları zaman gösterecek...”</p>
<p>“Tamam!” diye patladı sonunda Attila. “Sizler korsansınız! Adi birer köle taciri!”</p>
<p>Kızlar daha da büyük bir neşeyle güldüler. “Elbette! Başka ne sanmıştın ki?”</p>
<br/>

<p class="ilk">Öğleyin büyük bir hızla kabaran sular, geldikleri kadar çabuk geri çekiliyorlardı. Daha ilk hamlede pek çok gemi demir taramaya başlamıştı. Buna rağmen kimse gereğinden hızlı davranmaya çalışmıyordu, çünkü ana akıntıdan en küçük bir sapma bile, yolculuğun başlamadan sona ermesi anlamına gelebilirdi. Gereğinden fazla yavaş davrananlar için de aynı durum söz konusuydu.</p>
<p>Attila’nın el ve ayak bilekleri ince ve sağlam iplerle sıkı sıkıya bağlanmıştı. Düğümler o kadar büyük bir başarıyla atılmıştı ki Attila, üstünde gerili deri tentenin altında en küçük bir harekette dahi bulunamıyordu. Dört Sarmat kadını bu iş üzerinde uzun uzadıya çalışmışlardı. Her hareketinde canı korkunç derecede yandığı için, en ağır hakaretleri bile sineye çekmekten başka çaresi yoktu.</p>
<p>Başına gelenleri düşündükçe gözleri kararıyordu. Yelkenli gemi hafif bir akşam melteminin esintisi altında yavaş yavaş yol aldığı zamanlarda da Ravenna ve Roma’da yaşadığı tüm aylar boyunca <i>Imperium Romanum</i> uygarlığı hakkında duyduklarının tümünü unutmaya karar veriyordu. Aslında zihnindeki hatıralar karmaşık ve düzensizdi. Fakat bu bir yıl boyunca yaşadıkları ve gördükleri, içindeki öfke ve hiddet duygularının giderek kabarmasına neden oluyordu. Her şey yalan, her şey sahteydi. Tüm o yazılan, söylenen ve garanti edilen hukuk kurallarına, kanunlarına Roma’da bile uyulmuyordu.</p>
<p>Hiçbir şey gerçek, hiçbir şey doğru değildi – hatta imparatorluk şehrinde bile!</p>
<p>Vergi memurları otuz adım uzunluğundaki ve açıkça görüldüğü üzere ağzına dek yüklü Dromon yelkenlisini doğru düzgün aramamışlardı bile. Konuşmalardan anladığı kadarıyla çekmecelerde bulunan Arap ve Galya parfümleri bir kez daha vergilendirmeye tabi tutulmuştu. Sarmat kadınlarının buna en küçük bir itirazları yoktu. Tüm bu zaman zarfında Attila, imparatorun ve şehir yönetiminin memurlarının dikkatlerini çekebilmek için boş yere gürültü çıkarmaya çabalamıştı. Vergi memurlarından sonra liman görevlileri, daha sonra da kamış kalemleri ve mum levhalarıyla resmi yazıcılar, hatta bir Notarius bile gelmişti...</p>
<p>Attila, Sarmat kadınlarının limanın ve sarayın rüşvetten pek hoşlanan görevlileriyle neler yaptıklarını anlayamamıştı. Dişi korsanlar muhtemelen onlara rüşvet dağıtmışlardı, oysa kendisi onların verdiği herhangi bir miktarın en az on katını verebilirdi.</p>
<p>Bu memurlardan biri bile gemiye ayak basıp içerisini arama zahmetine katlanmamıştı. Oysa güvertenin altında ne tür bir yük bulunduğunu anlamaları işten bile değildi. Ancak Attila’nın her şeyin sona erdiğini düşündüğü bir esnada sesler ona doğru iyice yaklaştı. Bir el üzerindeki deri tenteyi yana çekti. Güneş ışığından gözleri kamaşan Attila, hiçbir şey göremiyordu. Bir an sonra bağlarının çözüldüğünü hissetti.</p>
<p>“Sen Hun hanlarından Muncuk’un oğlu musun?”</p>
<p>“Evet, ta kendisiyim!” dedi Attila, belirgin bir rahatlamayla. Aynı anda üzerine eğilen üç kişiden ikisini tanıdı. Bunlar, bir sene önce Ravenna’ya geldiği sırada kendisini tepeden tırnağa arayan besili saray hadımlarının ta kendisiydi. Fakat görünüşe göre buraya onu kurtarmak için değil, tam aksine, son bir kez daha görmek için gelmişlerdi. Attila’nın kollarıyla bacaklarındaki kasları incelemiş, sanki bir at pazarlığı yapıyormuş gibi ellerinin işaret ve baş parmaklarıyla dudaklarını kaldırarak dişlerini incelemiş, sonra da çenelerinin arasına yarı yarıya kemirilmiş bir tahta parçası sokmuşlardı. Attila bu muamele karşısında tüm Ravenna Limanı’ndan duyulabilecek kadar yüksek bir sesle bağırmayı düşünmüştü. Bunu yapmaya henüz kesin olarak karar vermeden önce, uzaklardan başka imdat çığlıkları gelmişti kulağına. Fakat bu acı dolu sesler, gülüşmeler ve alaylar arasında boğulup gitmişti.</p>
<p>Hayır, bu rıhtımda ne bir köle sesini duyurabilirdi, ne de gemilerin birinde bulunan bir tutsak kendisine yardımcı olacak bir el bulabilirdi. İmparatorluk sarayının, kiliselerin ve manastırların limanında, çirkin çığlıklar atan martılar bile gemilere yüklenen hayvanlardan ve balyalar halinde bağlanmış insanlardan daha fazla haklara sahipti.</p>
<p>Batı Roma imparatorunun köle tacirieri ona olan ilgilerini pek çabuk yitirmişlerdi. Artık onunla tek kelime konuşmadıkları gibi, sorularına da cevap vermiyorlardı. Özenle sarılarak rulo haline getirilmiş birkaç duvar halısı ile keten bezleriyle kaplanmış büyük sandıkların Sarmat gemisine sağ salim yüklenmesi, onlar için çok daha önemliydi.</p>
<p>Tüm bunların gerçekleşmesi yarım gün bile sürmemişti. Attila, tüm bu zaman zarfında olanların tümünün önceden planlanmış olduğu duygusunu içinden bir türlü atamıyordu. Ilık bir akşam rüzgârında tümüyle açılmış yelkenle kuzeye doğru yol alıyorlardı. Dört Sarmat kadını, üzerinde bulundukları gemiye de en az atları kadar başarıyla hakim oluyorlardı. Çok yavaş ilerlemelerine rağmen ne bir sabırsızlık, ne de bir acele belirtisi gösteriyorlardı.</p>
<p>Svanhild iki sağ arka taraftaki küpeşte duvarına yaslanmıştı. Bu arada grubun lideri olarak ortaya çıkan genç kadın, sağ kolunu çapraz arkaya uzanan yan küreklerden birinin üzerine koymuştu. Akşam rüzgârı gemiyi ancak belli belirsiz hareket ettirecek kadar hafif esiyordu. Karanlık gökyüzünde küçük ışık noktacıkları halinde beliren yıldızlar iyiden iyiye görünür olduklarında, rüzgâr tümüyle dindi. Sadece avuç içi yüksekliğinde olan birkaç dalga yavaşça gemiyi okşuyordu. Sarmat kadınlarının hiçbiri konuşmuyordu. Svanhild üç ve dört birbirlerine bakarak kısaca başlarını salladılar, sonra da sandıkların ve balyaların üzerinden yelken direğinin neredeyse yarısına kadar tırmandılar. Özel komutlara gerek görmeden iki kalın halat yakaladılar ve tahta mahfazalarının içinden kendilerine doğru çekmeye başladılar. Bu arada geminin ön tarafında oturan Attila, Sarmat kadınlarının büyük yelkeni yavaş yavaş toplamalarını izliyordu. Kadınlar işlerini bitirince ana direğe bağlı olan yatay direği yerinden sökerek aşağı sallandırdılar. Attila gemiyi oluşturan parçaların tek tek isimlerini bilmiyordu, fakat onların her birinin en az bir koşum takımını oluşturan parçalar kadar gerekli ve iyi düşünülmüş olduğunu fark etmişti.</p>
<p>Yelkenin toplanmasından sonra Svanhil pişmiş topraktan yapılma küçük bir yağ lambasının her iki ucunda bulunan fitili bir çakmak taşı yardımıyla yakarak, lambayı sol küpeşte duvarının üzerine koydu. Gece o kadar sakindi ki, lambanın fitillerinden çıkan ince duman sütunları neredeyse dimdik bir şekilde göğe yükseliyordu.</p>
<p>Bu dört genç kadının garip davranışları artık Attila’yı şaşırtmıyordu. Sadece bir kez içlerinden biri ona yaklaştı ve sirkeli su içirdi.</p>
<p>“İhtiyacını gidermen gerekiyorsa söyle” dedi ona. “Genç Hun kahramanı utanacak olursa, bir süre için arkamızı dönebiliriz...”</p>
<p>Bu sözleri diğerleri de duymuştu. Kısaca güldüler, fakat bu konuyla fazla meşgul olmadılar. Attila dişlerini sıktı; istese de istemese de kızın söylediklerini yapmak mecburiyetinde olduğunu biliyordu.</p>
<p>Buna rağmen yine de Sarmatların neden ileri doğru hareket etmek yerine çarşaf gibi denizin tam ortasında durduklarını kendi kendisine sorup duruyordu. Kürek çekebilir ya da imparatorluk şehrinin kuzeyindeki küçük koylara demir atabilirlerdi. Fakat anlaşılan kadınlar geceyi Adriyatik Denizi’nin tam ortasında geçirmek istiyorlardı.</p>
<p>Uzak ve düz ülkenin üzerindeki gökyüzünde görülen son kırmızı ışık şeritlerinin de gözden kaybolması oldukça uzun sürdü. Saatler birbirini kovalıyordu. Attila’nın başı birkaç kez öne düştü. Fakat sadece çok kısa süreli bir uykuya dalabiliyordu, çünkü vücudu yana devrildiği anda bileklerindeki bağlar canını korkunç derecede yakıyordu.</p>
<p>Sarmat kadınlarının kendi aralarında giderek daha fazla fısıldaşmaya başladıkları zaman, vakit gece yarısını çoktan geçmiş olmalıydı. Başlangıçta Attila’nın duyamayacağı kadar alçak bir sesle konuşuyorlardı, fakat Hun delikanlısı daha sonra bir kez daha “<i>Chrysoskeras – Altın Boynuz</i>” kelimesini duydu, fakat “<i>Classis</i>” veya “<i>Aquileia</i>” kelimelerini işitememişti.</p>
<p>Kadınlar seslerini giderek yükseltiyor ve sabırsızlanıyorlardı. Sonunda Attila’nın kendilerini duyup duymadığını umursamamaya başladılar. Artık açıkça kavga etmeye başlamışlardı. Buna rağmen Attila neredeyse tek kelime bile anlamıyordu. Kadınların birbirlerini itham ederken kullandıkları dil, kim bilir doğunun hangi ücra köşesinde konuşulan bir lehçeydi... Tartışma esnasında arada sırada kendi ismini de duyar gibi oluyordu. Sonra babasının, amcaları Ruga, Oktar ve Aybars’ın, bazen de diğer Hun hanları ile Got krallarının isimlerinin zikredildiğini fark etti.</p>
<p>Ve bir süre sonra Svanhild ikinin ağzından çok açık bir şekilde Bleda isminin çıktığını duydu.</p>
<p>Attila ilk anda doğru duymadığını düşündü. Adriyatik Denizi’nin ortasındaki bu Sarmat kadınları, Amazonlar veya korsanlar, nasıl olur da asla Tuna’nın ötesine geçmemiş olan bir Hun gencinin ismini duymuş olabilirlerdi?</p>
<p>“Bleda! Bleda! Bleda!” diye kükredi bir kez daha Svanhild iki.</p>
<p>Aynı isim üç defa arka arkaya! Hem de o kadar öfkeli bir şekilde söylenmişti ki, artık Attila’nın hiçbir şüphesi kalmamıştı. Bu kadınlar kardeşini tanıyor, en azından onun kim olduğunu biliyorlardı! Aynı anda kulağına çarpan başka bir isim bu şüphesini doğruladı:</p>
<p>“Gemi gelecek!” diye bağırdı kadınların en genci Latince olarak. “Hem de Aetius’la birlikte...”</p>
<p>Attila elinde olmadan nefesini tuttu. En çılgın hayallerinde bile böyle bir şeyin olabileceğini düşünmemişti. Fakat sonra karmaşık düşünceleri yavaş yavaş ince işlenmiş bir desen gibi birleşmeye başladı. Kendisinin yerinde bir şaman, ya da başka herhangi bir Hun olsaydı, böyle bir durumda suyun akıntısını ve gücünü, ışığı ve renkleri değerlendirerek neler olabileceğini anlamaya çalışan bir balık gibi davranırdı.</p>
<p>Fakat Attila sadece tüm duyularını değil, öfke ve tiksinti duygularını da harekete geçirmişti. Çiftleşmek isteyen bir aygır, karşısında kızışmış dişileri gördüğü zaman nasıl yelesini kabartıp başını arkaya atar, üst dudaklarını burun delikleri kabaracak kadar geri çekip dişlerini meydana çıkarırsa, Amazonların tutsağı olan Hun delikanlısı da öfke dolu bir çığlığı güçlükle bastırabiliyordu. Kendisini ve ruhunun çığlıklarını ele vermek niyetinde değildi! Roma’da öğrendiği şekilde adım adım düşünmeye, her türlü veriyi dikkatle tartmaya, ölçüp biçmeye çalıştı... Ta ki kendisine kasılan karnı değil, aklı cevap verene kadar!</p>
<p>Attila’nın bir türlü anlayamadığı bir şey vardı. Büyük Kağan Karaton’un karargâhında bir rehine olan Aetius, nasıl olur da bir gemiyle Adriyatik Denizi’nin ta ortasına gelebilirdi? Veya Bleda Roma’nın düştüğünü nasıl öğrenebilirdi? Roma lejyonlarının habercileri bile günde birkaç kez at değiştirmek suretiyle bu haberi oraya en az iki haftada ulaştırabilirdi. Elbette ki bazı haberler <i>Imperium Romanum</i>’u daha kısa sürede kat ediyordu, fakat bu durumlarda sadece atlı habercilerin değil, boru, duman ve semaforların da kullanıldığını çok iyi biliyordu. Oysa ne Roma’da, ne de Ravenna yolunda böyle bir şey görmüş veya duymuş değildi!</p>
<p>Buradan çıkartılacak sonuç, Ebedî Şehrin düşüş haberinin bir şekilde duman ve ses işaretleriyle Tuna’ya, hatta oradan da şeytanî rüzgârların yardımıyla Konstantinopolis’e kadar ulaşmış olmasıydı. Başka bir deyişle Chrysoskeras’a, yani Altın Boynuz’a...</p>
<p>“Bu haberin bir şekilde oralara ulaşmış olması mümkün” diye mırıldandı Attila kendi kendine. “Fakat geri dönmesi değil!”</p>
<p>İşte mesele buydu! Güneşten, bulutlardan veya göklerdeki kuşlardan başka hiç kimsenin bu kadar kısa bir sürede Roma’dan Karpatlara, oradan da Transilvanya Dağları’na gidip, Ravenna’ya geri dönmesi mümkün değildi!</p>
<p>“... göklerdeki kuşlardan başka!” diye tekrarladı Attila kendi kendine.</p>
<p>Neler düşündüğünü ve mırıldandığını fark ettiği anda, tüm vücudu iliklerine kadar titredi.</p>
<br/>

<p class="ilk">Denizin üzerindeki engin ve sonsuz gecenin karanlığını sadece çift fitilli bir yağ lambası aydınlatmaya devam ediyordu. Tümü de birbirinden farklı bir şekilde parlayan ve görünen yıldızlardan oluşan gök kubbeden daha fazla ışık saçtığı ise söylenemezdi. Attila, şu anda neyin Roma’da geçirdiği o korkunç gecelerden daha farklı olduğunu, ancak şimdi yavaş yavaş anlamaya başlıyordu.</p>
<p>Derin sessizlik ve gemiye vuran küçük dalgaların belli belirsiz şapırtısı, anlaşılmaz bir şekilde onun yorgun düşmemesini sağlıyordu. Attila şaşkınlıkla Sarmat kadınlarından korkmadığını, hatta onlara kızgın bile olmadığını fark etti. Gerçi onlar kendisini tutsak etmiş, elini kolunu bağlamış ve isteği dışında bu gemiye bindirmişlerdi, fakat aynı zamanda o âna dek sadece bozkırın sonsuzluğunda ve Aşağı Tuna düzlüklerinde bulunduğunu düşündüğü bir şeyi de geri vermişlerdi.</p>
<p>Gök kubbe çok yüksekteydi. Hiçbir gemi halatının, yelken direğinin ve küpeşte duvarının görüş açısını kapatmayacak şekilde arkaya yaslandığı, sonsuz boşlukla arasında hiçbir şey kalmayacak şekilde yukarı baktığı zaman, tıpkı çocukluğunda olduğu gibi yukarılara tırmanıyor, yıldızlarla ve tanrılarla kucaklaşabiliyordu...</p>
<p>Dört Sarmat kadını karınlarını doyurmuş, sonra da birbiri ardına soyunarak küpeşteden denize atlamışlardı. Attila mükemmel vücutlarını büyük bir hayranlıkla seyretmişti. Greka’ya hâlâ âşık olmasına ve onun için endişelenmesine rağmen, çıplak Amazonlar gemiye geri döndüklerinde, ıslak saçlarını salladıklarında ve büyük havlularla birbirlerinin vücutlarını kuruladıklarında, içindeki heyecan duygusunu bastırmaya bir türlü muvaffak olamamıştı...</p>
<p>Kadınların olağanüstü güzellikte, dimdik memeleri vardı.</p>
<p>Bu arada onlar da eski sükûnetlerine kavuşmuşlardı. Attila, yıldızların gizemli sembol ve işaretlerini incelerken, yarı uyur yarı uyanık bir durumdaydı. Acaba kendisine ayıracak bu kadar zamana ve böylesine derin bir sessizliğe en son ne zaman sahip olmuştu?</p>
<p>Ansızın kadınların alçak sesle mırıldanmaya başladıklarını fark etti. Bir süre boş yere onların ne söylediklerini anlamaya çalıştı, sonra ansızın kendisini tümüyle onlardan biriymiş gibi hissetti. Svanhild iki, ancak derin bir trans durumundaki bir şamanın yapabileceği gibi, boğuk ve son derece gizemli bir sesle konuşuyordu:</p>
<p>“Yabancı ülkelerde at koşturan kız kardeşlerim, duyun beni! İnsan ırkının son özgür kadınları, sesimi dinleyin! Tüm dünya krallarının ve soylularının efendisi olan, tüm canlılara yaşam dağıtan Büyük Ana Gaia’nin sesini işitin! Hunların yaşadığımız yerlere gelmeleriyle birlikte, her şeyin nasıl karıştığını bir de benim ağzımdan dinleyin...”</p>
<p>Kadın giderek daha güçlü, daha kudretli, fakat öfkeden eser bile bulunmayan bir sesle konuşmaya devam ediyordu. “Hıristiyanların zamanına göre üç yüz yetmiş dört ile üç yüz yetmiş beş yılları arasındaki uzun ve karanlık kış, her zamankinden daha soğuk ve sert geçmişti. Toprak ilkbahara kadar kaskatı donmuştu ve pek çok kavim hayvanları için yiyecek bulamıyordu. Yeni doğan yavrular kısa sürede ölüyor, insanlar da ancak açlıktan ölen bu hayvanların etlerini yiyerek hayatta kalabiliyorlardı. Soğuk bir türlü sona ermek bilmiyordu. Ve sonra, pırıl pırıl, fakat hâlâ buz gibi olan bir günde, yaşamını yitirmiş uçsuz bucaksız toprakların ötesinden bir çığlık koptu... Yer ta derinliklerine kadar sarsılıyor, davulların boğuk sesleri kulakları uğuldatıyor, bulutlardan ve gök gürültüsünden daha hızlı küçük atların gölgeleri üzerimize düşüyordu... Kılıçlar parlıyordu... ve dağınık saçlar... Büyük ve sessiz, savunmasız Tanais Nehri’nin donmuş sularını o zamana kadar aşmış olan her şeyden daha vahşi...”</p>
<p>“Ey kız kardeşler! Ey kız kardeşler!” diye atıldı Svanhild üç. “Acı dolu ağıtlar ve büyük bir ıstırap duyuyorum!”</p>
<p>“Umutsuzca dövüşen erkeklerin kanı...” diye bağırdı Svanhild iki, “... karların içine damlıyordu... Sonra sıra kadınlara ve çocuklara geldi... Zafer sarhoşluğu içinde öldürülen hayvanların kanı, tecavüze uğrayan kadınların bacaklarının arasından akan kan... gözyaşlarıyla karışmasına rağmen kızıllığından hiçbir şey yitirmiyordu. Günler boyunca, haftalar boyunca, hatta ilkbahar geldiği zaman bile...”</p>
<p>Kadınlar daha önce sık sık yapılan bir ayindeymiş gibi hep bir ağızdan mırıldanmaya başladılar. Dile getirdikleri bu korkunç, korkunç olduğu kadar gerçek tecrübe, bizzat yaşadıkları bir şey değildi. Kuşaktan kuşağa, anneden kızına aktarılmış, bir sembole dönüşerek hiçbir silahın parçalayamayacağı bir sertliğe kavuşmuşlardı.</p>
<p>“Sadece bir soğuktan diğerine kaçmaya çalışan, bitkin ve ümitsiz Hunlar için” diye devam ediyordu şarkısına Amazon, “açlıktan ya da savaştan ölmek arasında bir fark yoktu. Bu yüzden de bir tek olsun tutsak almıyorlardı. En güçlü krallarının ismi Balamir’di. Bu kral savaşçılarıyla birlikte Amelung kralı Vinitharius’un Gotlarının üzerine saldırdı.”</p>
<p>“... fakat Vinitharius, Hunların sonradan krallığını yok edecekleri Hermanerich’in oğullarından biri değildi!” dedi Svanhild üç. “Tüm yaz boyunca, bir dahaki kışa kadar fatihler dur durak bilmediler. Kazandıkları büyük zaferlerin sarhoşluğu içinde Tuna ve Karpatlar arasında bulunan ve kendilerine batı yolunu açan kapıya kadar ilerlediler. Sonra Tuna Nehri’ni de Danaper, Danaster ve Tanais nehirlerinde olduğu gibi buzla kaplı olmamasına rağmen kolayca aştılar.”</p>
<p>“İmparator Caracalla’nın Aşağı Tuna’dan Karpatların güney yamaçlarına kadar uzanan duvarını ve diğer Roma kalelerini aşmak onlar için çocuk oyuncağı olmuştu.”</p>
<p>“İmparator Hadrian’ın <i>Imperium Romanum</i>’un doğu sınırına kurdurduğu meşhur Limes, artık sadece uzak bir anıdan ibaretti.”</p>
<p>“Böylece pek çok kavmin Roma İmparatorluğu’nun sınırlarına akın etmesine neden olan yeni bir dalga harekete geçmişti...”</p>
<p>“Ve her yanda kavimlerin ve halkların, imparatorların ve halkların, insanların ve güçlerin birbirine girmesine neden olan bu fırtına henüz sona ermiş değil!”</p>
<p>“Söyleyin bana, denizlerin ve karaların kız kardeşleri, bunların arasında en güzeli nedir?”</p>
<p>“Dalgaların tepesindeki bembeyaz köpükler!” dedi kadınların hepsi bir ağızdan büyülü bir dua okur gibi. Sonra da neşeyle güldüler. Attila ürperdi. Bir an sonra ise duyduklarının bir rüya mı, yoksa gerçeğin ta kendisi mi olduğunu bilemiyordu...</p>
<br/>

<p class="ilk">Küçük bir kalyon onlara doğru hızla yaklaşıyordu. Sarmatların ticaret gemisi hâlâ dümdüz denizin üzerinde yerinden kıpırdamadan beklemekteydi. Çift fitilli lamba çoktan sönmüştü. Bunun yerine Sarmat kadınları geminin kıç tarafındaki direğin üzerine altın yaldızlı, pırıl pırıl parlayan bir Roma kartalı, yönünü kuzeye doğru çevirmişlerdi. Svanhild üç, kucağındaki cilalı metal bir levha ile doğmakta olan güneşin ışınlarını kartalın üzerine tutuyor, onun kalyondan görülmesini sağlıyordu.</p>
<p>Attila, güneş ışınlarıyla yapılan bu olağanüstü oyuna büyülenmiş gibi bakıyordu. Başlangıçta altın yaldızlı kartaldan yayılan uzunlu kısalı yansımaların tesadüfi olduğunu düşünmüştü, fakat sonradan kalyonun cevap verdiğini fark etti.</p>
<p>Bunu biliyorlardı! Hunların da bozkırın enginlerinde kullandığı bu ayna oyununun ne anlama geldiğinin farkındaydılar!</p>
<p>Aynı anda bu iki geminin mürettebatının birbirini tanıdığını, ya da en azından birbirlerinin ışık sinyallerini anladıklarını kavradı. Kalyonun Sarmatların gemisinin yanına yanaşması yarım saat bile sürmemişti. Attila, üzerine mavi renkli büyük gözlerin çizilmiş olduğu deri rüzgârlığın arkasında kaç kişinin bulunduğunu bilemiyordu. Küpeşte duvarları boyunca, kendisinden daha yaşlı olmayan yaklaşık yirmi kadar kürekçi saymıştı. Belli belirsiz bir davul sesi ile kürek çekmeye son verdiler ve ayağa kalkarak hareketsiz bir şekilde beklemeye başladılar.</p>
<p>Kürekçiler, açık mavi gömleklerin üzerine, koyu mavi pelerinler atmışlardı. Sanki uzun kollu kışlık gömleklerin üzerine, kolsuz birer yazlık gömlek giymiş gibiydiler. Attila bu elbise düzeninin ne anlama geldiğini anlayamamıştı. Benzer bir şeyi ne Ravenna Limanı’nda, ne de Tiber veya Tuna üzerindeki Roma gemilerinde görmüştü.</p>
<p>Svanhild üç ve dört onun bulunduğu yere gelerek, onu bir süre tepeden tırnağa incelediler. Birbirlerinden farklı gemilerin her ikisinden de çıt bile çıkmıyordu. Sadece denizin hâlâ kurşunî renkte olan suyu, yorgun bir şekilde gemileri yavaşça okşamaktaydı.</p>
<p>“Ne... ne oluyor?” diye sordu Attila. Genç kadınların karşısında kendisini daha önce hiç bu kadar rahatsız hissetmemişti. Kendisinden ne istediklerini bir türlü anlayamıyor, iki gecenin olayları arasında en küçük bir ilişki bile kuramıyordu. Ne duyuları, ne de greko-romen mantık sistematiği ona yardımcı olmuyordu. Sarmat kadınlarının kendisini kumsalda çırılçıplak yakalamaları ile bir gün sonra denizin ortasına taşımalarının akla yakın bir nedenini tüm çabasına rağmen bulamıyordu.</p>
<p>“Yazık” dedi Svanhild üç alay ve üzüntü dolu bir sesle. Sonra elini kemerinde asılı olan bıçağa götürdü ve altın yaldızlı kınından yavaş yavaş çekmeye başladı. Bıçağın keskin kenarı güneş ışınları altında pırıl pırıl parlıyordu.</p>
<p>Attila kadının bu hareketine şaşırmamıştı. Onlardan biri artık hayatta değildi. Arkadaşlarının ölümüne aldırış etmez görünmelerine ise en başından beri şüpheyle yaklaşıyordu. Öte yandan bu âna kadar onu geride şahit bırakmadan öldürmeleri işten bile değildi... İsteselerdi o kumsalda çıplak olarak, sonra limanda, sonra da açık denizde işini kolaylıkla bitirebilirlerdi.</p>
<p>Attila, gözlerini güzel Sarmat kadınının elinde parlayan keskin bıçağa dikmişti. Yeteri kadar hızlı ve becerikli olduğu takdirde, kalyonun güvertesinde bulunan insanların kulağına en küçük bir ses bile gitmezdi. Fakat kadın bunu yapmak istiyor muydu? Aradan geçen bunca zamandan sonra bunu gerçekten yapacak mıydı?</p>
<p>Attila yavaşça derin bir nefes aldı. Hayır. Kadın kendisini öldürmeyecekti. Bu arada iki tane isim zihninde çınlayıp duruyordu. Bleda’nın tüm bu işlerle ne ilgisi vardı? Ya Aetius? Amcası Aybars’ın bu olayda parmağı olabilir miydi? Amcası kendisine neler anlatmıştı? Hemen hemen hiçbir şey. Tuna’nın güney ve kuzey çayırlarında hayvanlarını otlatan Hunlar hakkında ise kulağına en küçük bir fısıltı bile gelmiş değildi...</p>
<p>Svanhild üç yavaşça onun başının üzerinden denize tükürdü.</p>
<p>Sonra yere eğilerek Attila’nın bileklerindeki ipleri sert ve acı verici bıçak darbeleriyle kesmeye başladı. Bir kere, iki kere... ve nihayet kurtulmuştu.</p>
<p>“Oraya gideceksin!” dedi Sarmat kadını emredercesine ve çenesiyle kalyonu işaret etti. Bakışları alev saçıyordu. Aynı anda diğer geminin rengârenk boyalı deri güneşliğinin altından Roma atlı birlikleri subayı üniformasına bürünmüş orta boylu, ince yapılı genç bir adam çıktı. Kahverengi kısa saçları, Roma’daki en son erkek modasına göre düzenlenmiş yüzlerce küçük kıvrım şeklinde ince uzun başını kaplıyordu.</p>
<p>Genç adamın kaşlarının hizasında hafifçe kabarık, fakat geniş bir alnı, özenle alınmış kaşları, düz bir burnu, köşelerinde alaycı bir ifade bulunan keskin hatlı dudakları ve ortası çukur güçlü bir çenesi vardı.</p>
<p>Attila, şimdiye kadar hiçbir Romalıyı bu subay kadar uzun incelememişti. Doğruca onun alışılmadık derecede açık renkli, zeki ve aynı zamanda tehlikeli gri gözlerinin içine bakıyordu. Gözleri, şimdiye kadar gördüğü Romalılara nazaran, birbirlerinden oldukça ayrıktı.</p>
<p>Genç adamın üniformasında göze çarpan <i>duplicarius</i> rütbesi, onun otuz kişiden oluşan bir atlı birliğin komutan yardımcısı olduğuna işaret ediyordu. Üniformasının altında kürekçiler gibi çiftli mavi gömlek kombinasyonu vardı. Üzerindeki deri pullardan oluşan ve kalçalarına kadar uzanan deri zırhın öylesine yeni bir görünümü vardı ki, şimdiye kadar bir tek ciddi saldırıyı savuşturmuş olması mümkün değildi. Zırhının sol tarafında avuç içi büyüklüğünde altın yaldızlı bir sembolün bulunması ise daha da ilginçti. Böyle bir <i>phalerae</i> ancak uzun ve zorlu bir seferden sağ salim kurtulmayı başaran ve bu arada büyük yararlık gösteren savaşçılara verilirdi. Fakat bu sembolü esas ilginç kılan, onun muhtemelen bütün <i>Imperium Romanum</i>’da tek ve benzersiz olmasıydı – çünkü altın yaldızlı sembolün üzerinde Attila’nın kabilesinin işareti vardı: Işık saçan güneş ve onun üzerinde uçan bir kartal...</p>
<p>“Seni selamlıyorum, Attila” dedi Romalı.</p>
<p>“Ben de seni selamlıyorum, Aetius, eğer gerçekten Aetius isen...”</p>
<p>“Ben Aetius’um.”</p>
<p>“Hakkında çok şey duydum.”</p>
<p>“Ve ben de yollarımız bir sene önce ilk kez kesiştiği zaman, seni neredeyse bir ölü olarak görmüştüm...”</p>
<p>“Tüm bu olup bitenleri sen mi planlayıp yürürlüğe koydun?”</p>
<p>“Hayır” dedi Romalı. “Bu güzeller sana çok mu sert davrandılar?”</p>
<p>Attila başını salladı. “Hayır, aslında ben onlara fazla kaba davrandım” dedi ve etrafına bakındı. Dört Sarmat kadını gemilerinin ana direğine yan yana yaslanmışlardı. Yüzlerinde malını varması gereken yere sağ salim teslim eden ve cebi şıngırdayan altın paralarla dolu bir tacirin gülümseyişi vardı. Attila, kalyondaki genç erkeklerin hiçbirinin ıslık çalmaya veya dilini şaklatmaya yeltenmediğini ancak şimdi fark etmişti. Sanki üzerlerinde kalçalarını ancak örten ince bir gömlekten başka bir şey bulunmayan, güneşten yanmış bu genç ve güzel kadınları fark etmemişlerdi bile...</p>
<p>Attila tekrar Aetius’a döndü. Bu arada elinden geldiği kadar belli etmemeye çalışarak, sızlayan bileklerini ovuşturuyordu.</p>
<p>“Beni yakalamaları için onları sen mi gönderdin?” diye sordu bir kez daha. “Neden? Tüm bunların ne anlamı var?”</p>
<p>Karaton Kağan’ın karargâhında Roma İmparatorluğu’nun rehinesi olarak bulunan genç adam sadece güldü ve omuzlarını silkti. Sonra öne doğru birkaç adım attı. Geminin sağ tarafındaki kürekçiler birtakım halatları kavrayarak, öbür taraftaki kürekçilerin başlarının üzerine ulaşıncaya kadar çektiler. Gemiler rüzgârın yardımına gerek kalmadan birbirlerinden ayrılmışlardı.</p>
<p>Attila, Romalının kendisine elini uzattığını fark etti.</p>
<p>“Seni Aquileia’ya götüreceğim” dedi ve onun gemiye atlamasına yardım etti. Attila, geminin iç tarafında bulunan adamların silahlarına takılarak tökezlemişti.</p>
<p>Bu kez deri rüzgârlığın arkasından başka bir adam daha çıkmıştı. Yaşı diğerlerinin neredeyse iki katıydı ve Doğu Romalılar gibi sakal bırakmıştı. Zaten gemideki tek sakallı da oydu. Kalyonun sağ tarafındaki adamlar küreklerini yukarı kaldırdılar. Sanki bu işi daha önce defalarca kez yapmış gibi, içlerinden dördü Sarmat kadınlarının yük gemisinin güvertesine sıçradı. Başka dört adam da kalyonun güvertesine çıktı. Yük gemisindeki adamlar, diğerlerine çeşitli balyalar, kutular, sandıklar, çuvallar, fıçılar ve son olarak da Hun usulünce bağlanmış deri keseler aktardılar. Tüm bunlar tek bir emre gerek kalmadan, tek kelime etmeden ve rüzgâr hızıyla yerine getirilmişti.</p>
<p>Adamlar tekrar eski yerlerine geçtiklerinde yavaşça soluyorlardı. Kalyon, daha önce Sarmatların gemisi gibi, neredeyse güvertesine dek suya gömülmüştü. Boğuk ve kısa bir davul sesiyle kürekçiler yerlerine oturdular ve kıpırtısızca diğer emri beklemeye başladılar.</p>
<p>“Hey, yakışıklı Romalı” diye bağırdı Svanhild iki kendi gemisinden. “Bize borçlusun!”</p>
<p>“Borcumu kabul ediyorum!” diye bağırdı Aetius açık ve anlaşılır bir sesle.</p>
<p>“Bunu sakın unutma!” diye bağırdı Svanhild dört. “Her birimize ayrı ayrı...”</p>
<p>Attila ilk kez genç Romalı kürekçilerin yüzlerinde bir disiplinsizlik belirtisi görüyordu. Kürekleri hep birden suya batırırken, yine hep birlikte kötü kötü sırıtmaya başlamışlardı...</p>        
    </body>
</html>