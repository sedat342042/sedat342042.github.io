<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="main.css" rel="stylesheet" type="text/css" />
</head>
    <body>
<p class="baslik2">31</p>
<p class="baslik2">Tehdit</p>
<div class="bos3"></div>
<div class="ortali"><img src="attila2.jpg"/></div>
<div class="bos1"></div>
<p class="ilk">Roma mancınıkları ve kuşatma aletleriyle donanmış ordunun her sabah sanki gerçek bir saldırıya geçiyormuş gibi çıkarttığı gürültü, Orleans’ın kare biçimle <i>castrum</i>unun sakinlerinin sinirlerini bozuyordu. Buna rağmen her gün güney yönünden gelen tepeleme dolu arabalar eski Roma köprüsünü geçerek kare biçimli Roma kalesine giriyor ve şehrin büyük karnında gözden kayboluyorlardı. Arada sırada nehrin kuzey tarafından da yüklü arabaların şehre girdiği görülüyordu. Attila’nın etrafındaki adamlar ise sadece omuz silkmekle yetiniyorlardı.</p>
<p>Attila, şehir arabaların getirdiği mallarla tıka basa doluncaya kadar bekledi. Vaktin olgunlaştığına inandığı zaman ise Galya seferine çıkmadan önce kendisine şehrin anahtarlarını vaat eden adamı yanına çağırdı.</p>
<p>Fakat Alan kralı anlaşılmaz bir şekilde tereddüt ediyordu. Şehrin kapılarının hiçbiri açılmamıştı. Onun yerine surların burçlarında giderek daha fazla sayıda erkek, kadın ve çocukla dolmaya başlamıştı.</p>
<p>“Bu da ne demek oluyor?” diye sordu Attila öfkeyle. Aynı anda Orleans’ın binden fazla sakini yüksek sesle dua etmeye ve şarkı söylemeye başladı. Attila bu sur ayinini birkaç dakika izledi. Bu arada adamları ona yeni bir haber yetiştirdiler. Söylenene göre şehrin doksan yaşındaki piskoposu birkaç ay önce güneye doğru imkânsız gibi görünen bir seyahat gerçekleştirmişti. Anianus ismindeki bu adam gerçekten de Arelate’de bulunan Aetius’un yanına gitmeyi başarmış ve ondan kendilerine destek olmasını istemişti.</p>
<p>Attila, Roma imparatorlarının <i>ölüm</i> anlamına gelen işaretini yaparak, baş parmağını aşağıya çevirdi. Fakat şehre hücum emri vermesinin esas sebebi yaşlı piskoposun son yardım arayışı değil, Sangiban’ın ihanetiydi. İki kuşak öncesine kadar Hunların müttefiki olan Alan kralı, Vizigot krallığının kuzey karakolunu teşkil ediyordu. Loire Nehri’nin kuzey kıvrımında yer alan köprünün demir kapıları ise kapalı kalacaktı.</p>
<p>“Şehre saldırın!” diye emretti Attila gür ve anlaşılır bir sesle. Fakat Piskopos Anianus’un etrafına toplanmış olan dindarlar, ilahiler okumaya devam ettiler. Koç başları kapılara şiddetli darbeler indirirken, mancınıklar koca koca kaya parçalarını başlarının üzerinden fırlatıp atarken, ateş püskürten kuşatma kuleleri tekerlekli birer canavar gibi hendeklere ve surlara yaklaşırken de şarkı söylemeye devam ediyorlardı.</p>
<p>Etrafı surlarla çevrili şehirleri zaptetmek Hunların işi değildi. Fakat bu tür hizmetleri görecek yeteri kadar Romalı tutsağa ve yardımcı kuvvete sahiptiler. Sonunda şehrin kapıları kırıldı ve Hun atlıları başka yerlerde de yaptıkları gibi şehrin içine daldılar.</p>
<p>Kendisine önce söz verilen, sonra da elinden alınan şehre ilk giren Attila’nın ta kendisiydi. Hun savaşçılarından hiçbiri duvarların üzerinde şarkı söyleyen ve dua eden insanlarla ilgilenmiyordu. İlk iş olarak Alan savaşçılarını ve kralını bulup, kazığa oturtmak veya çarmıha germek niyetindeydiler. Fakat Sangiban artık bu şehirde değildi. İhanet etmek istediği insanların yanına sığınmıştı.</p>
<p>Attila şehrin duvarlarının ve kulelerinin içeriden de yenilendiğini ve sağlamlaştırıldığını gördü. Özellikle de şehrin sakinleri tarafından “Beyaz Kule” adı verilen yapı görülmeye değerdi. Attila yanında birkaç savaşçı olduğu halde şehrin nehre inen dar sokaklarında ilerlemeye başladı. Bu sokaklar bazen o kadar daralıyordu ki, evlerin eğri duvarlarının ve pis kokulu olukların arasından yavaş ilerlemek kaydıyla üç, hızlı ilerlemek kaydıyla iki at zorlukla geçebilirdi. Attila az sonra etrafı kayın ağaçlarıyla çevrili kilise meydanına ulaşmıştı.</p>
<p>“Nerede o?” diye bağırdı etrafta şarkı söyleyen insanlara doğru. Bu soruyu davudî bir sesle ve Latince olarak sormuştu. Yaşlı piskopos kilisesiyle şehrin surları üzerindeki <i>Beyaz Kule</i> arasına yerleştirilmiş olan arkalıklı bir koltuğa oturmuştu. Yanındaki insanlardan yardım isteyerek ayağa kalktı ve yavaş yavaş Hun kağanından yana döndü. Aynı anda şarkı sesleri de birden kesiliverdi. Yaşlı piskopos titreyen elleriyle Hun savaşçılarını kutsamaya ve hak dinini kabule davet etmeye başlamıştı.</p>
<p>Bu sırada tepeleme ganimet yüklü ilk arabalar şehrin sokaklarından Paldır küldür inmeye başlamıştı. Bunları düzinelerce, hatta yüzlerce araba takip ediyordu. Buna rağmen piskopos hiç istifini bozmamıştı. Attila kilise meydanından şehrin nehir tarafındaki surlarını, hatta uzaklardaki ormanları dahi görebiliyordu. Ve tüm o gürültü ve karmaşanın, yaralıların ve ölenlerin çığlıklarının, Orleans piskoposunun kutsama veya lanetlerinin arasında Attila bir tezahür görmeye başladı.</p>
<p>Bu tezahür Loire’in güney kıyılarındaki ormanın üzerine yükselen hafif bir duman şeklindeydi. Attila bir süre piskoposa baktı, sonra gözlerini kıstı ve bakışları tekrar uzaklara kaydı. Gördüğü duman falan değildi!</p>
<p>Ve ansızın surların üzerinde ağlayan, yakaran ve ilahiler okuyan insanlar da, ilk olarak Hun kağanının gördüğü tezahürü fark ettiler.</p>
<p>“İşte beklediğimiz yardım! İşte geliyor!” diye bağırıyor ve daha yüksek sesle şarkı söylüyorlardı. Attila onların haklı olduklarını biliyordu. Nehrin öte tarafındaki bulut duman değil, yaz sıcağında binlerce Romalının, Vizigotun ve atın ayaklarından yükselen tozun ta kendisiydi!</p>
<p>Sonsuzluk kadar uzun bir an boyunca Attila taş kesilmiş gibi olduğu yerde kaldı. O kadar uzun süredir beklediği gün nihayet gelip çatmıştı demek!</p>
<p>Uzun bir kuşatmadan sonra bir kaleyi fetheden fatihler için, beklenmedik bir anda ortaya çıkan bir düşman ordusu kadar tehlikeli bir şey olamazdı. Attila ordusunun tıka basa ganimetle yüklü olduğunu ve hantallaştığını biliyordu. Şu anda bile ölümcül ok bulutlarını gönderip ansızın geri çekilme manevrasının yapılma imkânı neredeyse hiç kalmamıştı.</p>
<br/>

<p class="ilk">Ele geçirdikleri ganimet boyunlarında bir değirmen taşı gibi sallanıyordu ve zaptettikleri şehirde kapana kısılıp kalmışlardı. Attila büyük bir süratle düşünmeye başladı. Elinde üç tane imkân vardı: Hiç savaşa girmeyip elindeki ganimeti emin bir yere götürebilirdi. Şan ve şöhretini korumak için anlamsız ve kanlı bir müdafaa savaşı verebilirdi. Ya da imparatorluk ordusunu karşılamak istediği yere çekebilirdi...</p>
<p>Attila, üçüncü ve en zor seçeneği tercih etmekte oldukça zorlanmıştı. Fakat sadece bu şekilde büyük bir zafer kazanma şansını koruyabileceğini biliyordu. Bu savaşı kaybetme durumunda bile, Orleans seferi hâlâ en başarılı seferlerinden biri olacaktı!</p>
<p>“Derhal her şeye son verin ve karargâha geri dönün!” diye bağırdı Attila adamlarına doğru. Gözleri çakmak çakmaktı. Onun Büyük Kağan olmasını sağlayan ilkel cesareti tekrar ortaya çıkmıştı.</p>
<p>Sadece Dengizik bir kez daha sordu: “Yağmaya son mu veriyoruz?”</p>
<p>Attila’nın dudaklarında buz gibi bir gülüş belirdi.</p>
<p>“Taşıyabileceğiniz her şeyi alın ve şehri terk edin! Evleri yakıp yıkmanızı da istemiyorum! Bu bizi sadece geciktirir!”</p>
<p>Hunlar şehrin dar sokaklarını geldiklerinden daha hızlı bir şekilde terk ettiler. Bu arada piskoposa karşı tavır almış olan Galyalılar da onlarla birlikte dışarı koşuyorlardı. Din adamının dua ve yakarışlarına inanmıyor, şehirde kalmaktansa Hunların yanında olmayı tercih ediyorlardı.</p>
<br/>

<p class="ilk">Ertesi gün öğleden önce Büyük Kağan’ın Orleans yağmasına neden bu kadar çabuk son verdiği diğerleri tarafından da anlaşılmıştı. Hunların ve yardımcı kavimlerinin kampıyla ufka doğru uzanan ormanların arasındaki yumuşak eğimli vadide önce tek tek, sonra da giderek daha fazla sayıda renkli flama, parlak mızrak uçları, cilalı kalkanlar ve görkemli zırhlar belirmişti. Flavius Aetius’un ordusu on mil uzakta bile değildi. Vizigot kralı Theoderich ile oğlu Thorismund da müttefik sıfatıyla onunla birlikte hareket ediyorlardı.</p>
<p>Bu şekilde Attila pek çok kavimden örülmüş bir ordunun karşısına çıkmış bulunuyordu. Ordunun en kalabalık grubunu Vizigotlar teşkil ediyordu. Keşifçiler her geçen an başka kavim ve kabilelerin varlığını bildirmeye devam ediyorlardı.</p>
<p>“Tüm bunları bir araya getirmeyi başarmış olması inanılır gibi değil” diye homurdandı Dengizik Han. Scotttas, Onegesios ve Orestes’le birlikte düşman ordusundaki flamaları, işaretleri ve sembollerin uzun listelerini çıkartıyorlardı.</p>
<p>“Onlarla kapıştığımız zaman işimiz hiç de kolay olmayacak” diyordu İrnek durmadan. “Bizim Franklarımızla onların Franklarını birbirlerinden nasıl ayırt edeceğiz? Her iki taraf da kalça yüksekliğinde beyaz kalkanlar taşıyor!”</p>
<p>“Ya okçularımız Alanlar, Burgundlar ve Vizigotlar arasında nasıl bir fark gözetecek?” diye sordu o zamana dek sesini çıkarmamış olan Laudarich. “Cinlerin ve şeytanların bile onları birbirlerinden ayırt edebileceklerini sanmıyorum...”</p>
<p>“Onlar kimin pis kokular saçtığını bilirler, merak etme!” diye kıkırdadı Aybars atının üzerinden.</p>
<p>“Gerçek bir Romalı, Galya’nın tüm barbarlarının bir araya toplandığını söylerdi” dedi Orestes hafifçe ürpererek.</p>
<p>“Daha da kötüsü” dedi Attila ve ona canını almak istermiş gibi baktı. Sonra da Aetius’un ordusundaki farklı grupları işaret eden uzun listeye baktı. “Birtakım yardımcı birlikleri daha eklemek gerekecek... Bazı Sarmat kabileleri, sonra Saksonlar ve <i>Laeti</i>...”</p>
<p>“<i>Laeti?</i>” diye sordu Aybars hiçbir şey anlamadan. “Ne unuttuğumu söyle bana!”</p>
<p>“O savaşçıları kesinlikle küçümsememeliyiz!” dedi Attila. “Onların normal ev hayatına geçmiş yaşlı savaşçılar olduklarını biliyorum, fakat <i>Imperium Romanum</i> için yıllarca canla başla mücadele edip sağ kalmayı başardıklarını unutmamalıyız. Bu adamlar nasıl savaşılacağını bilirler!”</p>
<br/>

<p class="ilk">Dört bir yandan gelen elçiler ve gizli görevlilerle günün her saati toplantılar yapılıyordu. Hunların önünden tepelere ve ormanlara sığınan kaçaklar, akın akın yaklaşık yarım bin yıldır baskının ve sömürünün sembolü haline gelen Roma kartalının altında toplanıyorlardı.</p>
<p>“Bu Galyalıları bir türlü anlayamıyorum!” dedi Attila birkaç kere. Uzun süredir yanlarında bulunan Bagaudlar bile bir sabah geride boş çadırlarını bırakarak düşman ordusuna sığınmışlardı. “Aetius’un en ateşli düşmanları olan Bagaudlar dahi onun tarafına geçtiler!”</p>
<p>“Romalıların alçak birer sömürgeci oldukları yolundaki düşünceleri değişmiş değil, fakat bizim tahripkârlığımız ve yıkıcılığımız onları daha fazla korkutuyormuş” dedi İrnek alçak sesle.</p>
<p>“Bu da ne demek oluyor?” diye kükredi Attila. “Onlara bizimle birlikte savaşıp zafer kazanma imkânı tanıdık! Bizden nasıl korkarlar...”</p>
<p>“Barbar olarak tanımladıkları kavimlerle gerçek bir silah yoldaşlığının yapılacağını sanmıyorlar” diye cevap verdi İrnek. Uzun bir an boyunca etrafta bulunanlar nefes bile almaya cesaret edemediler.</p>
<p>“Barbarlar!”</p>
<p>Bu kelime Attila’nın ağzından tükürür gibi değil, aksine düşman tarafından kullanılan büyülü bir söz gibi çıkmıştı. Konuşmasında büyük bir hükümdarın gururu vardı.</p>
<p>“Barbarlar!” dedi bir kez daha. “Bu aşağılamanın en kötü ifadesidir. Bu şekilde kendilerine yabancı olan her şeyi derhal yok edilmesi gereken kötü ruhlara dönüştürmüş olurlar! Bu komşu sevgisini vaaz eden, fakat kendilerine boyun eğmeyen Hıristiyanlar için de geçerli!”</p>
<p>Attila’nın gözleri ince birer çizgi halini almıştı. Sanki dışarı bakmaktansa kendi içine bakmayı ister gibi bir hali vardı. “Bilgeliğinizle o kadar soğuk, o kadar kibirlisiniz ki, bir Romalı, Yunan veya Cermen olmaktansa, bir hayvan olmayı tercih ederim!”</p>
<br/>

<p class="ilk">Bu sorular Büyük Savaş Meclisi’nde değil, aksine Attila’nın en yakın danışmanları ve Gepid kralları tarafından dile getirilmişti.</p>
<p>“Aetius neden bu kadar geç geldi?” diye bilmek istedi Onegesios.</p>
<p>“Neden tüm kuzey bölgesini gözden çıkardı?” diye sordu Scottas.</p>
<p>“Bizi çok daha önce yakalayabilirdi” dedi Ardarich, “ya Alplerin kuzeyinde, ya da paskalyadan sonra Galya <i>Campania</i>’sında...”</p>
<p>“Hem de Almanların yolumuzu değiştirmelerine rağmen” dedi Laudarich.</p>
<p>“Bu soruların cevaplarını gerçekten bilmiyor musunuz?” diye karşılık verdi Büyük Kağan hayal kırıklığına uğramış bir sesle. “Hiçbirinizin kafası o Romalı kadar çalışmıyor mu?”</p>
<p>“Belki de ilkbaharda buzlu Alp geçitlerini aşmak istememiştir” dedi Dengizik bir deneme yapmak amacıyla.</p>
<p>“Şubat veya Mart aylarında bile ne kadar adamla yola çıktığımızı bildiğinden eminim” dedi Attila. “Roma atlı ulaklarının ve posta güvercinlerinin bir Hun atlısı kadar hızlı olduklarını unutmayın!”</p>
<p>“Roma ile Kuzey Galya arasındaki mesafe oldukça büyük” dedi Scottas ve parmaklarıyla hesap yapmaya başladı. “Yaban kazları bile Roma’dan Reims’a ulaşmak için dağların ve vadilerin üzerinden yedi yüz mil mesafe kat ediyorlar!”</p>
<p>“Tek sebebin bu olması imkânsız” dedi İrnek. “Bana kalırsa Romalılar kâhinlerin uygun bir zaman bildirmelerine kadar beklediler. Yoksa benim batıdaki denizi görmeme kadar, o neden güneydeki denizde beklesin ki?”</p>
<p>Attila belli belirsiz gülümsedi. İrnek’i seviyordu ve kendisi de menhirlere ve kehanetin söylediklerine önem veriyordu. Fakat İrnek’in söyledikleri onun için bile biraz fazlaydı.</p>
<p>“O halde Aetius’un tereddüt etmesine neyin sebep olduğunu bir de ben söyleyeyim!” dedi sonunda. Ve Büyük Kağan, Vandallarla neler konuştuğunu ilk kez onlara anlattı. “Bu yüzden Vizigotların karar vermelerini beklemek zorundaydı! Romalıların Kral Theoderich’i epey sert bir şekilde dizginlediklerini unutmayın!”</p>
<p>“Bunun yanı sıra başka bir neden daha olmalı” dedi Onegesios bir süre düşündükten sonra. Attila ona baktı ve yavaşça başını salladı. Onun ne demek istediğini çok iyi biliyordu. Aetius’un büyük hayalleri vardı. Babasıyla birlikte Galya’da epey vakit geçirmiş, fakat bir kez yanlış tarafta bulunma hakkını kullanmıştı. İkinci hakkında kazandığı zafer öylesine görkemli olmalıydı ki, kendisinde Valentinian III.’ü arenaya, talihsiz kız kardeşi Honoria’yı ise manastıra gönderecek, başına da defne dalı tacını takacak gücü bulabilmeliydi. Fakat doğudaki General-İmparator’u da hesaba katması gerekiyordu. Aeitus, bu adamın onu kendisiyle eşit bir imparator olarak kabul edeceğinden, her an kuşkulanmalıydı...</p>
<p>“Kaderinin şeytanlarıyla oynadığı oyunda oldukça yüksek bir pay sürüyor” dedi Aybars Amca beklenmedik bir anda sunağının bulunduğu köşeden. “Vizigotların durumlarının giderek kötüleşmesini bekliyor, ta ki kendisine katılanlara kadar...”</p>
<p>“Vizigotlar ondan nefret ediyor!” dedi Orestes.</p>
<p>“Fakat bizden korkuyorlar!” diye kıkırdadı Aybars.</p>
<br/>

<p class="ilk">Ve öncü atlılar Hun kağanına garip bir şey daha bildirmişlerdi: Kim olduğu belli olmayan birileri, bundan çok uzun zaman önce Sen Nehri’nin azgın çocuğu Yonne’yi büyülemiş olmalıydı. Bu nehir de bazı noktalarda hatırı sayılır bir genişliğe erişiyordu.</p>
<p>“Kıyılarda hayvanların su içtiği hemen her köşeye üzerinde işaretler bulunan işlenmiş çakmak taşları yerleştirilmiş” dedi İrnek heyecanla. Carnac menhirlerini ve dolmenlerini ziyaret ettikten sonra her kaya çıkıntısında cinlerin ve ruhların işaretlerini görmeye başlamıştı. “Söylenene göre bu işaretler bu bölgenin ilk sakinlerinin Roma’yı fethetmek üzere yola çıktıkları çağlardan kalıyormuş...”</p>
<p>“Bunun dışında başka iyi haber var mı?” diye sordu Attila gülerek.</p>
<p>“Peynir, kümes hayvanları ve bu bölgenin leziz pastalarının pişirilmesinde kullanılan bal...”</p>
<p>Attila yüzünü buruşturdu.</p>
<p>“Ayrıca vadilerde yetişen çok iyi meyve, sebze ve otlar...”</p>
<p>“İrnek, kendine gel!” diye uyardı oğlunu Attila. “Böyle şeyler için Hunlar atlarından inmeye bile tenezzül etmezler!”</p>
<p>“Ben inerim” dedi İrnek ve bir an için gözlerini kapadı. Tekrar açtığı zaman gözleri ışıl ışıldı. “Bunlardan başka çok ilginç bir şekle sahip olan altın parçaları bulduk...”</p>
<p>“Yoksa Sens’te gözden kaçırdığımız Solido’lar mı var?”</p>
<p>“Evet, ama insanlar başka türden hazineler de biriktirmişler. Saf altından yapılmış küçük kürecikler. Bir kiraz çekirdeği büyüklüğündeler, bir buçuk imparatorluk sikkesi ağırlığındalar ve bir taraflarında birbirini kesen iki çizgi var.”</p>
<p>“Bir haç mı? Yoksa bu Hıristiyanların kendi aralarında kullandıkları gizli bir para olmasın?”</p>
<p>“Hiç sanmıyorum, çünkü üzerinde haç bulunan bu altın kürecikler, hem Sezar’ın lejyonlarıyla buraya gelmesinden, hem de ilk Hıristiyanlardan çok daha eski zamanlara ait.”</p>
<p>Sonra babasına ve diğerlerine bu alışılmadık ganimeti gösterdi. Attila, gelecekte İrnek’i daha ciddiye almaya karar vermişti.</p>
<br/>

<p class="ilk">Hunlar durup dinlenmeden son ve büyük savaş için uygun bir arazi arıyorlardı. Attila tüm savaşçıların öfkelerinin kabarmasını ve bunun onlara yeni bir mücadele için güç vermesini istiyordu. Bu nedenle çeşitli lisan ve lehçeleri konuşabilen erkek ve kadınları bu öfkeyi körüklemekle görevlendirdi.</p>
<p>Bu seçilmiş insanlar ateşin başında oturan grupların arasına son derece doğal bir şekilde karışıyor, kibar bir dille bir süre burada kalıp kalamayacaklarını soruyor, sonra da tesadüfen Büyük Kağan’ın diğer bağımlı krallar ve komutanlarla konuştuklarını haber aldıklarını söyleyerek, bunlardan uzun uzun söz ediyorlardı.</p>
<p>Savaşçılardan pek çoğu Orleans’ta hazır ganimetten vazgeçmek zorunda kaldıkları için hâlâ öfkeliydi. Kağanın görevlendirdiği bu yetenekli insanlar, var güçleriyle savaşçıların öfkesini düşmanın üzerine kanalize etmeye çalışıyorlardı.</p>
<br/>

<p class="ilk">Aynı anda Büyük Kağan’ın alışılmadık bir emri atlı birliklere iletildi: “Bu andan itibaren ordunun içinde veya yakınlarında büyük gruplar halinde at sürmek yasaktır. Bu yasağa uymayanlar cezalandırılacaktır. Her han ve komutan, kendisine bağlı bölükleri birliklere bölmek zorundadır! Ganimet arabalarının, ailelerin ve zanaatçıların yakınlarında bulunan atlı grupların hiçbiri beş mangadan büyük olmayacaktır!”</p>
<p>Bu garip emrin ne anlama geldiğini başlangıçta kimse anlamadı, fakat sonra atlı savaşçılar bunun getirdiği avantajları gördüler: Çok küçük gruplar halinde yol almaları nedeniyle artık derelerin ve nehirlerin geçit yerlerinde, çalılarla kaplı patikalarda, sık ormanların arasından geçen dar yollarda ve dik eğimli yamaçlarda en küçük bir birikme ve bekleme durumu meydana gelmiyordu.</p>
<p>Ayrıca bu sayede çekirdek ordu etrafındaki emniyet çemberi de genişlemiş, merkeze bir saldırıda bulunulması neredeyse imkânsız hale gelmişti.</p>
<p>“Hiçbir avcı bir katarın içinde uçan bir kuşu vuramaz” dedi Attila memnun bir tavırla, “çünkü çok sayıdaki imkândan birini tercih etmeyen bir kimse, sonunda boş ellerle kalakalır! Havaya birbiri ardına yüz ok fırlatsan bile, kuş katarı senin farkına varmadan çekip gidecektir.”</p>
<p>Bu yeni taktiğin küçük, fakat mide bulandıran bir dezavantajı vardı. Hunlar gibi daha çocuk yaşlarda kendi başına at sürmeye, okunu hızla düşmanın kalbine göndermeye, sonra da büyük sevinç gösterileri yapmadan hızla ortadan kaybolmaya alışkın olmayan bir kimse, büyük grupları bir arada tutan görünmez bağların varlığının da farkında olamazdı.</p>
<p>Bu yeteneksizliğin ilk kurbanı, kendi tahtını ele geçirebilmek için Hunların Büyük Kağanı’ndan yardım ve destek isteyen Ripuar Franklarının genç prensi Gundebaud olmuştu. Franklar daima her yerde hep birlikte hareket etmeye alışkındılar. Ellerinde kılıç, yay ve mızrak taşıyan savaşçılar ve soylular, Prens Gundebaud’un etrafında etten bir duvar örüyorlardı. Oysa Attila’nın bu yeni emri onları şaşırtmıştı ve nasıl davranacaklarını bir türlü kestiremiyorlardı. Ren Nehri’nin sol tarafında yaşayan Ripuar Frankları, tehlike ânında bir araya toplanarak kalkanlarını başlarının üzerine kaldıran, böylece de meşhur <i>tortuga</i>, yani kaplumbağa taktiğini uygulayan Roma lejyonlarından bu anlamda pek de farklı değillerdi...</p>
<p>Hunların ve <i>Imperium Romanum</i>’un birleşik kuvvetleri arasında uzun süredir beklenen son ve büyük savaş, esasen birbirlerini yakından tanıyan ve birbirlerine düşman olmaktan ziyade akraba olan iki birlik arasında başladı. Bir kez daha kavimler arasında değil, fakat kraliyet tahtı uğruna iki kardeş arasında, ancak birisinin ölümüyle son bulacak kanlı ve şiddetli bir savaş başlamıştı...</p>
<p>Gundebaud’u ve Ripuar Franklarını ellerinden kaçırmak istemeyen Salis Frankları, Troyes’in batısında bulunan ve üzerinde birkaç küçük çalılıktan başka bir engel bulunmayan büyük düzlüğü hesaplaşma alanı olarak seçmişlerdi. Attila’nın ordunun ana kuvvetleriyle birlikte Troyes’in etrafında karargâh kurması esnasında, burada da Frankların kralının kim olacağına karar verilecekti...</p>
<p>Attila’nın gerçekte ne planladığını birkaç yakın danışmanından başka kimse bilmiyordu. Hun kağanı, kendisine Châlon piskoposu tarafından gösterilen <i>Campus Mauriacus</i>’a kadar geri çekilmek istiyordu. Burada ganimeti saklayabileceği mahzenler, hendeği ve surları bulunan dik bir kale ve Hun atlılarının hızlı hücumlarını gerçekleştirmelerine uygun geniş <i>Campania</i> düzlüğü bulunuyordu. Kısacası, istediği her şey burada mevcuttu...</p>
<br/>

<p class="ilk">125 millik geri çekilişin üzerinden neredeyse iki hafta geçmişti. Hunlar Orleans’tan Troyes’e geri dönerlerken önce doğu yönüne doğru pek rahatsız edilmeden yürümüşlerdi. Ordunun dış kenarlarında gerçekleşen birkaç kısa, fakat şiddetli çarpışma dışında neredeyse hiçbir şey olmamıştı. Sanki sayıları yüz binden fazla olan Romalılar ve müttefikleri, aynı şekilde sayıları yüz bin civarında olan Hunlara ve müttefiklerine Galya seferi boyunca dostça bir şekilde eşlik ediyorlardı. Meydana gelen ufak tefek sürtüşmeler ise her iki ordunun seçkin birliklerinin devreye girmesiyle, henüz başlamadan sona erdiriliyordu.</p>
<p>Fakat Romalıların ordusu giderek büyüyordu. Orleans’ta olup bitenler hakkında etrafa yayılan haberler, o güne kadar kime sığınmak veya kime kaçmak konusunda kararsız olanları cesaretlendirmişti. Romalılar şimdiye dek bir savaş kazanamamışlardı. Buna karşın Hun ordusundaki arabalar ağzına dek ganimet, erzak, silah ve alet doluydu. Ele geçirilen ganimet o kadar fazlaydı ki, Attila, Châlon’a kestirme yolları kullanarak gitmeyi bile düşünmüştü. Fakat kuzey yönünde bulunan çok sayıda nehir ve yan kolu bu düşüncesini gerçekleştirmesine engel olmuştu...</p>
<p>Hunların tüm şamanları ve kâhinleri her gece kurban edilen atların, koyunların, sığırların ve eşeklerin kürek kemiklerini sönmekte olan ateşin korlarının içine atıyorlardı. Bu arada kağanın casusları ve altın karşılığında her gece saf değiştiren adamlar sayesinde, karşı tarafın da aynı yöntemlere baş vurduğunu öğrenmişlerdi. Romalılar fal bakması için <i>haruspices</i> adı verilen kâhinlerini görevlendirmişlerdi, Hıristiyanlar ise tanrı babaya, garip oğluna ve onun annesine durup dinlenmeden yalvarıp yakarıyorlardı.</p>
<p>“Durum pek iç açıcı gözükmüyor” diyordu Attila’nın bir süre izlediği, sonra da kendisine bir şeyler söylemeleri için önlerindeki ateşe tükürdüğü şamanlar.</p>
<p>“Pek iç açıcı değil mi? Bu da ne demek?”</p>
<p>Kâhinler önlerindeki bembeyaz kürek kemiklerini işaret ediyorlardı. Yok edici ateşin arasındaki kemiklerin üzerlerindeki çatlak ve yarıklar açıkça belli oluyorlardı.</p>
<p>“Bir zafer görünmüyor, sadece mağlubiyet...”</p>
<p>“Kim için?” diye sordu Attila.</p>
<p>“Senin için... ve düşmanın yüksek bir komutanı için...”</p>
<p>Attila şamanların önündeki ateşlerin başında bir heykel gibi donup kalmıştı. Yüzünde en küçük bir kas bile kımıldamıyordu. Ne bir gülümseme, ne alnında beliren bir kırışıklık, ne de dudaklarının köşelerinde bir kasılma. Fakat onu tanıyan herkes, onun ne düşündüğünü çok iyi biliyordu.</p>
<p>“Aetius savaşı kazanacak, fakat hayatını kaybedecek!”</p>
<p>“Ben böyle bir şey söylemedim” dedi Aybars Amca onu uyarırcasına.</p>
<p>“Sen zaten kelleni garanti altına almak için daima yuvarlak laflar edersin. Fakat biz çok dikkatli olacağız ve güneşin doğuşundan sonraki dokuzuncu saatte saldırıya geçeceğiz.”</p>
<p>“Neden bu kadar geç? Romalılar bu saatte yemek yemeye başlarlar...”</p>
<p>“Onlara sert ve hızlı bir darbe indirebilmemiz için en uygun zaman bu. Romalıların savaş düzenine geçmeleri epey zaman alır. Aetius’un lejyonlarını düzenlemesi ancak dolunayın parlayacağı geceyi bulur. Sonra da...”</p>
<p>Attila dudaklarını büzdü. Geriye attığı başıyla gerçek bir heykeli andırıyordu.</p>
<p>“Sonra da?” diye sordu şaman duyulur duyulmaz bir sesle.</p>
<p>“Sonra da gece hükmünü verecek: Ya zafer ateşlerinin alevleri yıldızlarla dolu göğe dek yükselecek, ya da Hunların Büyük Kağanı, Roma İmparatorluğu’nun başkomutanına uzun süredir beklediği Sezar ve Augustus olma fırsatını verecek!”</p>
<br/>

<p class="ilk">Hıristiyanların tanrısının oğlunun doğumundan 451 yıl sonrasının 7 Eylül günü, ya da Metz şehrinin ele geçirilmesinden tam beş ay sonra, Troyes’in kuzeybatısındaki beşinci mil taşında hoş olmayan bir hadise meydana geldi.</p>
<p>Aslında normal şartlar altında hiçbir şey olmaması gerekirdi, fakat kanları kaynayan korkusuz Gepid savaşçıları da huzursuzlanmaya başlamışlardı. Troyes’den başka geçit yerleri de bulabilmek için büyük Sen kıvrımının güneyine doğru at sürmüşlerdi. Akşam olunca da yanında birkaç küçük balıkçı kulübesinin bulunduğu bir çiftlik evinde kamp kurdular. Burasının ismi Brolium’du ve adının anılmasına değecek bir yer değildi. Franklarla Gepidlerin buraya ilgi göstermelerinin tek sebebi, pek çok kimse tarafından yüz binlerin savaşacağı alan olacağı düşünülen büyük düzlüğün kuzeydoğu tarafında bulunmasıydı.</p>
<p>Ardarich ve Gundebaud ortak karargâhlarını Sen kollarının birinin üzerindeki dar geçit yerinde kurmaya karar verirlerken, Laudarich, Attila’nın Troyes şehrinin batısında kurduğu kampta kalmayı yeğlemişti.</p>
<p>Ertesi sabah sakin başladı. İnce bulutların ardında gizlenen güneş, bu yaz gününün de sıcak ve güzel olacağını vaat ediyordu. Savaşçılar atlarının ve silahlarının bakımını yapmakla meşgulken, Troyes’ten bir grup atlının yaklaştığı haberi geldi.</p>
<p>“Gidip bakın bakalım, bu gelenler kimmiş?” diye bağırdı Ardarich birkaç genç savaşçıya. Kendilerine bu görevin verilmesinden gurur duyan savaşçılar, yeni eyerledikleri atlarına atladıkları gibi dörtnala ilerlemeye başladılar. Bu genç savaşçıların ne Latince, ne de herhangi bir Galya dili bilmedikleri o esnada kimsenin aklına gelmemişti. Gepid kralı bu olayı unutup diğer işlerinin başına dönmüştü ki, Troyes yönünden korkunç çığlıklar yükselmeye başladı. Ardarich çadırının önüne çıktı ve ellerini gözlerine siper ederek, doğmakta olan sabah güneşine doğru baktı.</p>
<p>Genç savaşçılardan ikisi dehşet içinde kampa geri dönüyordu.</p>
<p>“Bizi büyülemek istiyorlardı!” diye bağırdı savaşçılardan ilki soluk soluğa kalmış olan atını dizginlemeye çalışırken. “Ellerindeki korkunç kılıçlardan üzerimize şimşekler yağdırdılar!”</p>
<p>“Hepsi öldü... altısı da... sadece biri nehre atlayarak kaçmayı başardı!” diye bağırdı diğer genç savaşçı da heyecanla. Bu arada diğerleri de bembeyaz suratları ve kana bulanmış elleriyle geri dönmüşlerdi. Atlarından iner inmez de Ardarich ve Gundarich’in önünde diz çöküp kusmaya başladılar.</p>
<p>Gepid kralı, genç savaşçıların yüzlerinde böylesine büyük bir korku ve dehşet izini daha önce hiç görmemişti. Normalde hiçbiri savaştan ve ölmekten korkmazdı. Ne var ki az önce yaşadıkları şey iliklerine kadar işlediği için, ağızlarından tutarlı bir söz alabilmek mümkün olmuyordu.</p>
<p>Etraftan başka erkekler koşuşturdu, birkaç kadın su ve baygınlığa karşı keskin kokulu macunlar getirdi. Başkaları da gençlerin yüzlerine sert tokatlar atıyorlardı. Savaşçıların üstlerinin başlarının kan içinde olmasına rağmen, hiçbiri yaralanmamıştı. Ardarich ve Gundebaud’un neler olup bittiğini öğrenmeleri oldukça uzun sürdü. Fakat sonra bu olayın Büyük Kağan’dan ve Savaş Meclisi’nden saklanmayacak kadar önemli olduğunu fark ettiler...</p>
<br/>

<p class="ilk">“Genç savaşçıların kulakları bu beyaz elbiseli adamların ne büyük bir kudrete sahip olduklarına dair anlatılan hikâyelerle doluydu” diye anlatıyordu Ardarich aradan bir saat geçtikten sonra kağan yurdunda. “Ellerinde parıltılar saçan kutsal araçlar taşıyan yedi adam onları çok korkutmuş.”</p>
<p>“Piskopos Lupus bizden sadece şehrini esirgememizi isteyecekti” dedi Attila gerçekçi bir şekilde. Ongesios aracılığıyla diğer tarafın anlattıklarından haberdar olmuştu. “Yardımcısı Maximianus ve birkaç adamını bana göndereceğine, size gönderdi. Onun bu hatasını rahiplerden altısı hayatıyla ödedi. Basit sığır çobanlarının önünde pırıl pırıl parlayan altın haçlar ve başka kutsal eşyalarla ortaya çıkarlarsa, sonuç elbette böyle olur!”</p>
<p>“Evet, haklısın” dedi Ardarich. Attila’nın bu olayı fazla önemsememesi, onu gözle görülür bir şekilde rahatlatmıştı. “Genç savaşçılarımızın paniğe kapılmaları ancak bu şekilde açıklanabilir. Hep bir ağızdan büyülenmekten korktuklarını söylüyorlardı...”</p>
<p>“Nehre atlayarak hayatını kurtarmaya başaran rahip, hatanın biraz da kendilerinde olduğunu söyledi. Sabah güneşine karşı yürümüşler, bu da ellerindeki altın eşyaların parlamasına neden olmuş” dedi Attila.</p>
<p>“Ben de öyle olduğunu duydum” dedi Gepid kralı. “Fakat ilk ürkenler savaşçılarım değil, aksine atlarıydı...”</p>
<p>“Biliyorum” dedi Attila düşünceli bir tavırla. “Belki adamlar Hunların Büyük Kağanı’nın da atının üzerinde bir şimşekle vurulabileceğini düşünmüşlerdir.”</p>
<p>“Dahası da var” dedi o zamana dek konuşmadan onları dinlemiş olan Laudarich. “Hıristiyanların büyü güçlerine dair yayılan o garip hikâyelerin de bu işte parmağı var... Bu hikâyeler Doğu Roma imparatoru tarafından özellikle yayılıyormuş!”</p>
<p>“Sadece adamlarımın ne korkak, ne de fazlasıyla ürkek olduklarını söyleyebilirim” dedi Ardarich bu konuyu kapamak amacıyla. “Hızlı ve –Romalıların aksine– emir almadan hareket etmeye alışkınlar...”</p>
<p>“Bizden barış istemeye gelen altı rahibin ölmesi hiç de iyi bir işaret değil” dedi Attila. Diğerleri başlarını öne eğmiş, susuyorlardı.</p>
<p>“Fakat yedincisi dikenli bir çalılığın üzerinden nehre atlayarak canını kurtardı” dedi Aybars Amca kağan yurdunun içinden. Onun konuşulanları dinleyip dinlemediğini kestirmek mümkün değildi.</p>
<br/>

<p class="ilk">Ertesi akşam Attila, Kral Meclisi’ne katılanlara bir uyarıda bulundu.</p>
<p>“O ne idüğü belirsiz haydut sürüsüne boş verin!” dedi yere tükürerek. “Birisinin kendisini geri plana çekmesi ve müttefiklerini öne sürmesi bir korku belirtisidir! Tabii bunun istisnaları da yok değil...”</p>
<p>Meclis üyeleri onun sözü nereye getirmek istediğini anlayamıyorlardı. Ancak Frank tahtının meşru varisi bir adım öne çıktığı zaman yeni bir durumun gelişmekte olduğunu fark ettiler.</p>
<p>“Bugünlerde imparatorluğun müttefiklerine karşı harekete geçmemek için kendimi oldukça zor tutuyorum” diye devam etti Attila sözlerine. “Fakat yasal ve meşru sahibi olduğu tahtı kendi iradesi ve gücüyle ele geçirmek isteyen öndere de bir şans vermem gerektiğini biliyorum. Bu, Büyük Kağan olarak benim sorumluluğum!”</p>
<p>Sadece Attila’yı çok iyi tanıyan biri onun neden bu kadar uzun ve resmi konuştuğunu anlayabilirdi. Az sonra olacaklar hiç mi hiç hoşuna gitmiyordu! İçindeki her şey ona bunu yapmaması gerektiğini söylüyordu. Fakat o yine de bunu yapacaktı, çünkü Hunlar şimdiye kadar pek çok kez yardımcı kavimlerinin atlarını, altınlarını ve kadınlarını kendileri için istemiş, fakat yaşamlarını onlar için tehlikeye atmaya asla yanaşmamışlardı.</p>
<p>“Sana ait olanı hain kardeşinden geri almak için savaş alanına çıktığın zaman, bizden geri durmamızı istedin” dedi Attila Gundebaud’a. “Ricanı kabul etmek istiyorum, fakat kardeşinin de senin kadar şerefli bir davranış sergileyeceğinden emin misin?”</p>
<p>“Hayır” diye itiraf etti genç Frank prensi. “O uzun zamandan bu yana gerçek bir Romalı!”</p>
<p>“Demek o senden daha farklı düşünecek ve davranacak!”</p>
<p>“Savaş alanında onun benden güçlü olduğu ortaya çıksa bile, ben yine de bir Frank gibi dövüşecek ve bir Frank gibi öleceğim.”</p>
<p>“Bu şekilde kavminin tüm geleceğini tehlikeye attığının farkında mısın?”</p>
<p>“Bu bir yol ayırımı” dedi Gundebaud. “Böyle bir durumda önünde uzanan yollardan sadece bir tanesini seçebilirsin...”</p>
<p>Attila uzun uzun genç Frank prensine baktı.</p>
<p>“Pekâlâ” dedi sonra. “Biz Hunlar size müdahale etmeyeceğiz! Fakat yine de yanınıza koruma olarak savaş tecrübesine sahip birkaç birlik vereceğim. Daha önce Romalılar ve yardımcı kavimleriyle tecrübeleri olan Cermenler...”</p>
<p>Gundebaud elinde olmadan kızardı.</p>
<p>“Kardeşini pek iyi tanımıyorsun” dedi Attila. “Onun geçen aylar boyunca neler öğrendiğini biliyor musun? Onun büyük general Aetius’un evlatlığı olduğunu unutma!”</p>
<p>“Bu onu daha az kancık ve korkak kılmaz!”</p>
<p>“Frank delikanlısı! Çok genç ve çok ateşlisin!”</p>
<p>“Ben adalet için savaşıyorum... Bana atalarımdan kalan hakkı kullanarak...”</p>
<p>“Bu âna kadar sadece çenenle savaştın” dedi Attila gülerek. “Ve kardeşin kendi buz gibi soğuk hakkını kalbine sapladığı zaman, bu büyük ve soylu sözlerin bir işe yaramaz! Göğsünü fazla açayım deme...”</p>
<p>Attila Gundebaud’un yanına giderek, elini onun omuzuna koydu.</p>
<p>“Benim için bir oğul gibiydin, Gundebaud” dedi sanki dünyanın tüm vaktine sahipmiş gibi. “Fakat ben Aetius’un kardeşine yaptığı gibi, seni meşru oğlum olarak kabul edemem. Bizde sadece ve sadece damarda akan kan geçerlidir, bir noter bozuntusunun paçavrası değil...”</p>
<p>“Sana teşekkür ederim, Büyük Kağan!” dedi Gundebaud kendinden beklenmeyecek kadar olgun bir davranışla. “Belki gelecekte <i>Imperium Romanum</i>’un yıkıntıları üzerinde kurulacak olan Frank krallığının hangi tohumdan çıkacağı da bu savaşta belli olur!”</p>
<p>Attila canı gönülden katıla katıla güldü.</p>
<p>“Sen bir çocuksun ve çocuk kalacaksın, Gundebaud! Roma İmparatorluğu’na tanrıların teveccühüne nail olma şansını ben veriyorum! Fakat bu savaşı kaybetse bile, belini bir daha asla doğrultamayacaktır...”</p>
<p>Hun kağanı sonra da Frank prensini Ren kıyılarından gelen ve kendilerine <i>Özgürler</i> adını veren Cermenlerin sabırsızlığıyla baş başa bıraktı. Planlarının dış etkilere açık olmasını istememesine rağmen, Franklar arasındaki nefreti tam vaktinde ortaya çıkmıştı. Yine de ne olur ne olmaz diye Laudarich’i yanına çağırttı ve tehlike ânında Frank tahtının meşru varisine yardım etmeleri için bin Gepid savaşçısını hazır tutmasını istedi.</p>        
    </body>
</html>