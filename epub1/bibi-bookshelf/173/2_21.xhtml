<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="main.css" rel="stylesheet" type="text/css" />
</head>
    <body>
<p class="baslik2">21</p>
<p class="baslik2">Ren Kıyısındaki İntikam</p>
<div class="bos3"></div>
<div class="ortali"><img src="attila2.jpg"/></div>
<div class="bos1"></div>
<p class="ilk">Attila’nın tanrıların kılıcına sahip olduğu kısa sürede dört bir yana yayıldıysa da, Bleda, iki kağanın ilk büyük ilkbahar toplantısında sahip olduğu tüm kozları oynamaktan çekinmemişti. Attila’nın katılmadığı tüm seferlerinde kurduğu bağlantıları yeniden canlandırmak, yarım yılını bile almamıştı.</p>
<p>Bu arada ikisi de kırk yaşını aşmışlardı; fakat Bleda Büyük Kağan ve toplantının ev sahibi, Attila ise sadece Doğu Kağanı’ydı. Bleda dışarıya karşı kendisini anlayışlı ve müşfik ağabey olarak göstermeye özen gösteriyor, gerçekte ise Doğu Hunlarının kendisi için Roma ve Konstantinopolis’ten gelen elçilerden bile daha önemsiz olduğunu belli etmek için elinden geleni yapıyordu. Bu durum konuklara ordugâhın kenarındaki nemli çayırlarda kamp yeri gösterilmesi esnasında baş göstermiş, Ravenna’dan gelen Romalılar onuruna verilen büyük ziyafetten sonra doğudan gelen elçilerin kabulü için ayrılan kısa zaman diliminde doruğa ulaşmıştı. Bleda, Romalıların alışkın oldukları şekilde yatarak yiyebilmeleri için, ziyafet sofrasının etrafına divanlar yerleştirmekten bile geri kalmamıştı.</p>
<p>Aetius’un kendisi ortada yoktu. 435 yılının ilkbahar toplantısına kendisini temsil etmesi için oğlu Carpilius’u göndermişti. Carpilius da Hunları en az babası kadar iyi tanıyordu, fakat Attila yine de kardeşinin kendisini bir Roma heyeti karşısında bu kadar küçültmesini utanç verici buluyordu. Bu tür bir dostluk ve işbirliği, Roma, Ravenna ve Konstantinopolis’te saygı uyandıracak türden değildi. Tam aksine! Bu tür hatalar Hunları, Gotları ve diğer kavimleri kültürsüz barbarlar ve Romalıların zavallı taklitçileri olarak görmek isteyenlerin ekmeğine yağ sürüyordu.</p>
<p>Bir süre sonra şölenden kulakları sağır edecek boyutlarda bir gürültü yükselmeye başladı. Carpilius konuşmaların tek kelimesini bile anlayamıyordu, fakat Bleda onun yanından ayrılmasına bir türlü izin vermiyordu. Yeni Büyük Kağan, hazinesinin en değerli ve gösterişli silahlarını kuşanmıştı. Göğsünden aşağı ağır altın zincirler sarkıyordu. Boynuna Gotların ve İskitlerin zarif altın işlemelerini dolamıştı. Kolları altın bileziklerle, parmakları da üzerlerinde görülmemiş büyüklükte elmasların bulunduğu yüzüklerle doluydu. Şölenin ilk saati boyunca üzerinde küçük kemirgenlerin postlarından yapılmış güzel bir kürk ve başında kuzey tilkisinin beyaz postunun göğüs kısmıyla kaplanmış bir taç vardı.</p>
<p>Romalıların ve bağımlı kavimlerin kral ve prenslerinin kendisine hitaben övgü dolu konuşmalar yapmaları esnasında, Bleda’nın yüzü ışıl ışıldı. Kendisini Hun dünyasının en parlak yıldızı olarak göklere çıkartan Logadeslerin koşuklarını dinlemeye bir türlü doyamıyordu. Hıristiyan Gotlar bile diğerlerinden geri kalmıyor ve eski tanrılarına ait destanları Bleda’ya uyarlayarak ona ithaf ediyorlardı.</p>
<p>Gecenin ilerleyen saatlerinde Attila bu şamatanın ortasında Carpilius’un bir bakışını yakalamayı başardı. Belki aynı şeyleri düşünüyorlardı, belki de Carpilius’un aklından geçenler alnında yazılıydı. Her halükârda her ikisinin de zihinlerinde Oktar’a ait düşünceler belirmişti. Attila ve Aetius’un oğlu, başlarını hafifçe sallayarak birbirleriyle anlaştılar. Büyük Kağan’ın sofrası henüz kaldırılmamıştı, fakat iki adam sendeleyerek ayağa kalktılar. Tekrar şölene dönmeden önce vücutlarında biriken sıvıyı dışarı atmak istermiş gibi bir halleri vardı. İlek soran gözlerle babasına baktı, fakat Attila başını salladı. Romalıyla yalnız konuşmak istiyordu.</p>
<p>“Korkunç” dedi Carpilius şölen alanından yaklaşık yüz adım ötede, sadece bu iş için açılmış ve ertesi gün Tuna’daki Demir Kapı’dan getirilecek olan kireçle kapatılacak olan büyük çukura Attila’yla birlikte işerken.</p>
<p>“Buna alışmak zorundasınız” dedi Attila ve Carpilius’un omuzlarına dostça bir şaplak indirdi. Batı Roma kuvvetleri komutanının oğlu, az kalsın daha şimdiden etrafa iğrenç kokular yaymaya başlamış olan çukurun içine düşecekti. Attila derhal özür diledi. Roma subaylarının ne kadar çıtkırıldım olduklarını bir an için unutmuştu.</p>
<p>“Babam bu arada Vandallarla bir ateşkes anlaşması imzaladı” dedi Carpilius inleyerek. Kendisini Attila’nın darbesinin etkisinden kurtarmaya çalışıyordu. “Galya’daki ağır görevlerini başarabilmesi için bunu yapmak zorundaydı.”</p>
<p>“Bizim savaşçılarımız hâlâ sizin için savaşıyor...”</p>
<p>“Evet” diye bağırdı Carpilius sesini Attila’ya duyurabilmek için. Şölen alanındaki ateşe belli bir uzaklıkta, yan yana yürüyorlardı. Carpilius bir Hun obasının nasıl kurulduğunu en ince ayrıntısına kadar bildiği için, Doğu Kağanı endişelenmeye gerek duymadan onunla birlikte Bleda’nın ordugâhında dolaşabiliyordu. Küçük ateşlerin üzerinde büyük kazanlar kaynamaya başlamıştı. Büyük Kağan Bleda’nın ordugâhında toplanmış olan insanların tümünü doyurmak için bu kazanlardan yüzlercesine, hatta binlercesine ihtiyaç vardı.</p>
<p>Törenlere seyirci olarak katılan bazı yaşlı erkek ve kadınlar sadece Attila’yı değil, Carpilius’u da ismiyle hitap ederek selamlıyorlardı.</p>
<p>Attila ve Carpilius, keçeden yapılmış yuvarlak çadır dizileri arasında ilerliyorlardı. Dikkatle bakmayan bir kimse, bu yurtların artık toprakla bütünleşmiş olduğunu düşünebilirdi. Gerçekten de pek az yerde dış destek kalasları ve halatlar göze çarpıyordu. Hatta bazı çadırların önünde etrafları koyun kemikleri, tahta parçaları ve deri iplerle çevrili küçük sebze bahçeleri bile belirmeye başlamıştı. Attila tüm bunların ne anlama geldiğini çok iyi biliyordu: Büyük Kağan Bleda’nın etrafındaki Hunlar, yerleşik hayata geçmeye başlamışlardı...</p>
<p>“Babam artık isteyebileceği tüm yetkilere sahip” dedi Carpilius. Şölenin şamatasından yeteri kadar uzaklaştıkları için, artık birbirleriyle bağırarak konuşmak zorunda kalmıyorlardı. “Fakat Burgundlar Ren Nehri’ni aşarak sürüler halinde topraklarımıza girmeye devam ederlerse, bu yetkilerin ona ne yararı olacak? Daha önce yaptığımız tüm anlaşmaları tek taraflı olarak feshettiler. Belçika Eyaleti’ni o kadar başarılı bir şekilde yağmaladılar ki, diğer bir kısım kabileler de onlara katılarak bize başkaldırdılar!”</p>
<p>“Kimler?”</p>
<p>“Örneğin Alanlar...”</p>
<p>“Onların uzun süredir Galya’nın güneyinde olduklarını düşünüyordum... Kral Theodorich’in Vizigotlarının yanında...”</p>
<p>“Kısmen öyle” diye cevap verdi Carpilius. “Bir kısmı Liger’de yaşıyor... yani Orleans yakınlarındaki Loire’de demek istiyorum. Fakat bir bölümü hâlâ Main’in Ren’le birleştiği yerde huzursuzluğa sebep oluyor... Tüm bunlar yetmezmiş gibi... kuzeyden gelen bu haberler... Galya’daki o lanet olası Bagaud köylülerinin durmadan isyan edip kan dökmesine vesile oluyor.”</p>
<p>“Bundan söz edildiğini duymuştum” diye başını salladı Attila. “Önderleri Tibatto gerçek bir halk kahramanı olmalı!”</p>
<p>‘‘İspanyaya kadar uzanan tüm bölgelerde yaşayan kavimleri Roma’ya karşı kışkırtıyor!”</p>
<p>“Belki de yıllardır sömürülen ve horlanan bu insanlar, artık birkaç hak kırıntısıyla birlikte daha huzurlu bir yaşam sürdürmek istiyorlardır sadece” dedi Attila bıyık altından gülerek.</p>
<p>“Ne gezer!” dedi Carpilius öfkeyle. “Tüm lejyonlarımızı ve askeri birliklerimizi geri çekmemizin, tüm kışlalarımızı ve garnizonlarımızı, şehirlerimizi ve viyadüklerimizi, yollarımızı ve limanlarımızı boşaltmamızın, üstelik bunların başına bir Cermen kralının geçmesine seyirci kalmamızın hayalini kuruyorlar!”</p>
<p>“O muhteşem imparatorluğunuzun beş yüz yıllık baskı ve sömürü düzeninden sonra, bunların olması sence de çok doğal değil mi?”</p>
<p>Carpilius bir an için tepeden tırnağa titredi ve olduğu yerde durdu. İmparatorluğun sorunları hakkında Romalı bir senatörle değil, aksine bir barbar kralıyla konuştuğunu unutmuş gibiydi.</p>
<p>“Cermen kralı derken Vizigot Theodorich’i kastediyor olmayasın?”</p>
<p>“Başka kim olacaktı!” dedi Carpilius öfkeyle.</p>
<p>“Ona karşı babana yardım mı etmemizi istiyorsun?”</p>
<p>“Ona karşı değil!” dedi Carpilius kollarını iki yana açarak. “Vizigotlara veya Bagaudlara karşı sizin yardımınıza ihtiyacımız yok. Onlarla biz de başa çıkabiliriz.... Elbette bizim için...”</p>
<p>Carpilius duraksayarak Attila’nın yüzüne baktı.</p>
<p>“Sonra?”</p>
<p>“Görülecek bir hesabınız olduğunu biliyorum!”</p>
<p>“Burgundlar mı?”</p>
<p>“Evet” diye karşılık verdi Carpilius. “Batı Roma orduları başkomutanı olan babam, sizden bunu rica ediyor! Galya fatihi Sezar, bundan beş yüz yıl önce bile bu tür hareketlerin derhal ve büyük bir şiddetle bastırılması gerektiğini söylemişti.”</p>
<p>“Bunu bana mı söylüyorsun?” diye güldü Attila. “Bir kez başlayan karmaşanın çok kısa bir sürede kaosa dönüşebileceğini çok iyi biliyorum!”</p>
<p>“Aslında bütün sorun, babamın artık Sezar’ın lejyonlarına komuta edememesinde yatıyor. İmparatorluk hasadı tamamlanmış bir buğday tarlasına benziyor – parçalanmış, talan edilmiş ve her tarafta kısa sürede büyük bir yangına dönüşebilecek küçük isyan ateşleri parlıyor...”</p>
<p>“Yoksa baban <i>Imperium Romanum</i>’un çökmesinden mi korkuyor?”</p>
<p>“Siz Hunlar yardım etmeseydiniz, imparatorluğun batı yarısı şimdiye dek çoktan yok olmuş olurdu” dedi Carpilius büyük bir açık sözlülükle. “Bu nedenle de babam bizim emrimiz altında Burgundları mümkün olduğu kadar sert bir şekilde cezalandırmanızı istiyor!”</p>
<p>“Hmm” dedi Attila düşünceli bir tavırla ve bir süre alt dudağını kemirdi. “Bana ne söylediğinin farkındasın, değil mi?”</p>
<p>“Hem de tümüyle...”</p>
<br/>

<p class="ilk">Hunlar ve Doğu Romalılar arasında uzun süredir planlanan barış görüşmeleri, tarafsız bir alanda başladı. Küçük bir ayrıntı gibi görünmesine rağmen, Büyük Kağan Bleda görüşmelerin Kuzey Tuna kıyısındaki Castra Konstantinia’da değil, Margus yakınlarındaki bir tarlada yapılması konusunda ısrar etmişti.</p>
<p>Kimin talep edeceği ve kimin taviz vereceği konusunda kafalarda bir şüphe oluşmaması için, Attila görüşmelerin gidişatını önceden belirlemişti. Bleda’nın çok değer verdiği bütün törenleri iptal etmiş ve nehrin kıyısındaki yassı bir tepeyi çalılardan temizletmişti.</p>
<p>“Bizi görmelerini istiyorum!” diyordu Attila. “Hem Roma soylularının, hem kalelerdeki lejyonerlerin, hem gemilerdeki mürettebatın ve tacirlerin, hem de tarlalardaki çiftçilerin... Kısacası, herkesin!”</p>
<p>Sonunda her şey hazırdı. Doğu Romalılar oldukça kalabalık bir şekilde gelmişlerdi. İçlerinden yaklaşık elli kadar görevli, alçak tepeye yaklaştı. Attila, Hun heyetinde sadece Büyük Kağan Bleda’nın, kendisinin, İlek’in, Dengizik’in, Onegesios’un, Scottas’ın, Aybars’ın ve Bleda’nın iki oğlu gibi birkaç yakın danışmanın bulunması konusunda ısrar etmişti.</p>
<p>Romalılar, Hunlara aralarında yaklaşık dört at boyu mesafe kalana kadar yaklaştılar. Şaşkınlıkla etraflarına bakarak gözleriyle bir yurt, bir çadır, en azından etrafına oturabilecekleri bir masa arıyorlardı. Büyük Kağan Bleda’nın yüzündeki ince gülümseme giderek genişlerken, Attila’nın yüzünde tek bir kas bile hareket etmiyordu. Altın yaldızlı, gösterişli <i>magister militum per orientem</i> üniformasını giymiş olan Plinthas, ne tür bir görüşme yapılacağını sezinlemişti. Tam atından inmek üzereydi ki, Hunların yerlerinden bile kımıldamadıklarını gördü. Diğerlerinin atlarının sırtında otururken kendilerinin yere inmelerinin, görüşmelerin selameti açısından hiç de hayırlı olmayacağını çok iyi biliyordu. Derhal küçük bir baş hareketiyle yardımcısı Epigenes’e attan inmemesini işaret etti. Saygınlıklarını muhafaza etmek istedikleri takdirde, hiç de alışkın olmadıkları bu pozisyonda beklemek zorundaydılar...</p>
<p>Barış görüşmelerinin anlamsız ve önemsiz giriş faslını kısaltmayı, Plinthas da arzu ediyordu. Bu yaşlı komutan Karaton’u, Uldız’ı ve onların babalarını tanımış, onlarla yapılan barış görüşmelerinde hazır bulunmuştu. Attila, Plinthas’ın önemsiz konuşmaları devamlı Bleda’yla yaptığını, fakat konu sayılara geldiği zaman sürekli kendisine hitap ettiğini fark etmişti.</p>
<p>“Fazla uzatmayalım” dedi Plinthas bir süre sonra. “Sağlam bir barış karşılığında ne istediğinizi söyleyin!”</p>
<p>Bleda kollarını kaldırdı ve aklından geçirdiği ipekli kumaşların, erguvanın, baharatın, mücevher ve elmasların, kendisinin ve önderlerinin kadınlarının arzu ettiği parfümlerin ve diğer lüks maddelerin miktarını saymaya hazırlandı.</p>
<p>Attila ise tek kelime bile etmeden Aybars Amca’ya bakıyordu. Şaman, sırtına renkli kuş tüylerinden yapılma elbisesini geçirmişti. Aynı şekilde tüylerle süslenmiş eyerinin üzerinde yarım bağdaş kurmuş, içinde o gizemli tozun bulunduğu kutusunu burnuna götürüp duruyordu. Büyük Kağan’ın her yeni talebinde de bıyık altından gülümsüyordu. Ve Attila ansızın her şeyi anladı. Bleda’nın Romalılardan talep ettiği tüm bu aptalca lüks, imparatorluk lejyonları karşısında kazandıkları büyük zaferi küçük ve anlamsız kılıyordu. Bu duruma bir son vermesi gerekiyordu. Attila derin bir nefes aldı.</p>
<p>“Yeter!” diye bağırdı sonunda sert bir sesle. “Bu faslı da kısaltabiliriz!”</p>
<p>Yassı tepenin üzerindeki atlılardan pek çoğu bu sesi duyunca irkildi.</p>
<p>“Yıllık yüz yetmiş beş kilo altın tutarındaki haracı, üç yüz elli kiloya çıkartıyoruz” dedi Attila. “Bunun yanı sıra, Doğu Roma İmparatorluğu’nun bize karşı düşmanca bir tutum takınmış olan boy, kabile ve kavimlerle hiçbir şekilde bir anlaşma imzalamasını veya ittifak kurmasını istemiyoruz!”</p>
<p>“Kabul ediyoruz!”</p>
<p>Plinthas’ın cevabı Attila’yı bile şaşırtacak kadar kısa ve kesin bir şekilde gelmişti.</p>
<p>“Her iki talebi de mi?”</p>
<p>“Her iki talebi de!”</p>
<p>“Pekâlâ, bunlar kayda geçirilsin!” dedi Attila Bleda’nın yüzüne bile bakmadan. “Bunlara ek olarak her tutsak karşılığında sekiz altın Solido talep ediyoruz...”</p>
<p>“Aynı şekilde önceki miktarın iki katı! Bu da kabul edilebilir bir istek...”</p>
<p>Attila ancak şimdi ağabeyine yan gözle kısa bir bakış fırlattı. Bleda başını belli belirsiz bir şekilde öne eğmiş, şaşkınlık ve hayretle Attila’nın herhangi bir pazarlığa gerek görmeden peş peşe sıraladığı talepleri dinliyordu.</p>
<p>“Bunların dışında daimî bir pazar yerinin kurulmasına izin vereceksiniz” dedi Attila Romalı bir Notarius kadar kayıtsız bir sesle. “İster satacak malı olan, isterse de sadece alıcı olan, kısacası dileyen herkesin istediği gibi ziyaret edebileceği, serbest bir pazar!”</p>
<p>“Bu mümkün değil!” diye atıldı Epigenes dehşet içinde. Pazarlıkların esas kısmının tamamlandığının ancak şimdi farkına varmış gibiydi. “Hiç de tekin olmayan bu yörede tacirlerin ve alıcıların güvenliğini kim, nasıl sağlayabilir? Böyle bir deney nasıl göze alınabilir?”</p>
<p>“‘Tekin olmayan bu yörede’ kimler tehlike unsuru oluşturuyorsa, güvenliği de onlar sağlayacak...” dedi Attila gülümseyerek. “Yani biz ve siz – eşit ölçüde...”</p>
<p>“Fakat biz bunu yapacak durumda...”</p>
<p>“Bu talebi de kabul ediyoruz!” diye yardımcısının sözünü kesti Plinthas.</p>
<p>Bu şekilde barış görüşmelerinin son noktası da konulmuş oldu. Hunların bu büyük başarısı, yüz yıllar sonra bile dilden dile dolaşacaktı. Özellikle taleplerinde bu kadar ölçülü olmaları, olağanüstü bir pazarlık yeteneğinin göstergesiydi. Biraz da az istemeleri onları zayıflamasına, biraz daha fazla istemeleri ise yeni bir savaş çıkmasına neden olabilirdi. Aynı akşam Bleda ve Attila yakın adamlarıyla birlikte nehrin kıyısında bir bardak şarap içtiler ve bu arada günün olaylarını bir kez daha değerlendirdiler.</p>
<p>“Ne dersin? Konstantinopolis anlaşmaya uyacak mı sence?”</p>
<p>“Bunu yapacaklarına dair bir amfora balık sosuna iddiaya girerim!”</p>
<p>“İğrenç!”</p>
<p>“Romalılar için değil!” dedi Attila sırıtarak. “Ve bu sayede onlardan çok şey koparmayı başardık. Artık bir an önce bizi arkamızdan vurarak Doğu Roma ile anlaşan kabilelerle hesaplaşabiliriz! Daha da önemlisi, kuzeye, yani Kehribar Yolu boyunca <i>Mare Suebicum</i>’a ve Tuna’dan Apler üzerinden Main Nehri’ne kadar yapacağımız seferlerde, sırtımızı sağlama almış olacağız.”</p>
<p>“İyi ama sözünü ettiğin o bölgelere neden gideceğiz ki?” dedi Bleda. “Oralarda bize yarayacak hiçbir şey kalmadı!” Sol işaret parmağını burnuna dayadı ve kendisini zorlayarak düşünmeye başladı. “Kuzeyin uzak bölgelerine kadar uzanan Uldız bunu biliyordu... Tabii sen o zamanlar henüz altına işemekle meşguldün!”</p>
<p>Attila belli belirsiz kasıldı. Bir kez daha küçük kardeşine şefkat dolu bir acıma duygusu besleyen ağabey numarası! Aybars Amca olmasaydı, Bleda onun Doğu Kağanı olmasına asla izin vermezdi. Bunu her ikisi de biliyordu. Fakat artık rollerin değişmekte olduğunu onun da fark etmesinin vakti gelmişti!</p>
<p>“Doğu Roma artık egemenlik alanımızı genişletmemize bir engel teşkil etmiyor” dedi Attila. “Aynı zamanda Batı Roma bizden yardım istiyor. İlk olarak hangi adımı atmamızı tercih edersin?”</p>
<p>“En rahat ve kolay olanını” diye içini çekti Bleda. Attila zaten bu cevabı bekliyordu. Bleda’nın savaşçılarının, Büyük Kağan’ın bu kararından hiç de hoşnut olmayacakları çok açıktı. Burgundların güya sahip olduğu o büyük hazineden söz edildiğini hepsi duymuştu. Bleda’nın –farkında olmadan– onlara hediye ettiği o büyük hazine...</p>
<br/>

<p class="ilk">Ertesi gün Attila bir kez daha Kral Uldız’ın oğulları Mama ve Atakam’ın kendilerine teslim edilmelerini talep etti. Plinthas hâlâ tereddüt ediyordu; fakat Attila bir saç kılı kadar taviz vermek niyetinde değildi.</p>
<p>“Nasıl karar vereceğiniz size bağlı” dedi soğuk bir gülümsemeyle. “Fakat imparatorluğunuzu uzun süredir tanıyorum ve iğrenç bir balık yemeği için kendi evlatlarını bile müren balıklarına yem edecek kadar acımasız olduğunu biliyorum!”</p>
<p>“İmparatorluğu gerçekten de bu kadar iyi tanıyorsan, bunların boş birer dedikodudan ibaret olduğunu da bilirsin!” dedi yaşlı general soğukkanlılığı elden bırakmayarak.</p>
<p>“Yoksa havuzlarda yetiştirdiğiniz müren balıklarını savaş esirleriyle beslediğinizi de mi inkâr edeceksin?”</p>
<p>“Savaş esirleriyle öz evlatlarımız arasında elbette bir fark olacak” dedi Plinthas bu sözlerden etkilenmeden. Her ikisi de uzun süre önce Roma’da olan olaylardan değil, iki Hun kağanının akrabalarından söz ettiklerini biliyorlardı.</p>
<p>“Onlar kendilerini ve bizi ele verdiler!” dedi Attila.</p>
<p>“Bu çok uzun bir süre önceydi” dedi Plinthas son bir gayretle. “Onları cezalandırmakla elinize ne geçecek?”</p>
<p>“Bunu sen mi soruyorsun? Doğu Roma ordularının başkomutanı olan sen mi? Atakam ve Mama hanlar, size sığınan en yüksek rütbeli kaçaklarımız. Onları geri verdiğiniz takdirde, bu haber yıldırım hızıyla en uzaklardaki yurtlara bile yayılacaktır!”</p>
<p>“Fakat onlar o kadar uzun bir süredir Konstantinopolis’te yaşıyorlar ki, artık kendilerini gerçek birer Romalı gibi hissediyorlar.”</p>
<p>“Pekâlâ, Plinthas. Karar sana ait!” Attila’nın gözleri iyice kısılmıştı ve taş kesilmiş yüzünde küçücük bir gülümsemenin ancak izi görülebiliyordu. “O iki kaçak senin... yani Doğu Roma’nın <i>magister militum per orientem</i>’i için... birer Hun mu, yoksa birer Romalı mı?”</p>
<p>Attila onun ne cevap vereceğini çok iyi biliyordu. Plinthas’a, diğerlerinin karşısında rezil olmadan üzerinden geçebileceği bir köprü kurmuştu. Artık ne hadımlar, ne de imparator, o iki kaçak için bir şey yapabilirdi.</p>
<br/>

<p class="ilk">İki hafta sonra her şey hazırdı. Kaçaklar en iyi elbiselerine bürünmüşlerdi. Altlarındaki atlar birer servet değerinde olmalıydı. Doğu Lejyonu’nun subaylarından oluşan refakat birliğinin o güne kadar Hunlarla fazla bir tecrübesi yoktu. Son on yıl boyunca başlıca rakipleri Pers İmparatorluğu ve Sasanîler olmuştu.</p>
<p>Doğu Kağanı’nın adamlarının Romalıların gelişini haber vermesiyle birlikte, iki kaçak han Attila’nın ordugâhının yakınlarındaki nehir geçidinde teslim alındı.</p>
<p>Attila’nın adamları gereksiz formalitelerle vakit kaybetmediler. Tarih yazarları bu vakayı sonradan şu şekilde kaydetmişlerdi : “Kendi kavimlerinin kaçak soylularını, yüzlerine tükürerek teslim aldılar. Adamların titreyen ve kasılan vücutlarının üzerindeki değerli Doğu Roma elbiselerini paraladılar, sonra da onları nehrin kuzey yakasındaki tek küçük yükseltiye götürdüler. Çırılçıplak kalan adamları, nehrin karşı yakasındaki Roma kalesinde bulunan lejyonerlerin de görebilmesi için, yavaş yavaş ve büyük bir özenle çarmıha gerdiler. Onları kazığa oturtmaları veya kafalarını uçurmaları mümkün değildi, çünkü sıradan savaşçılar kavimlerinin soylularını bu şekilde nasıl öldürebilirlerdi? Böylece, tanrısal gündüz yıldızı, kalan işi tamamlayarak onların canını aldı.”</p>
<p>Hun devletinin dizginlerini elinde tutanın Attila olduğu, giderek daha fazla konuşulmaya başlanmıştı. Ağabeyi Bleda zavallı Oktar’ın izinde yürümeye devam ederken, Doğu Kağanı her geçen gün daha sert ve baş eğmez oluyordu.</p>
<p>“Ne yapmak istiyorsun?” diye sordu ona Greka bir gece. “Güneşi ve ayı gökyüzünde durdurmayı mı? Yoksa eski kanlı bozkır yasalarını yeniden diriltmeyi mi?”</p>
<p>“Belki de” diye cevap verdi Attila. Onu kollarının arasında sıkı sıkı tutmasına rağmen, Greka Attila’nın aklının bambaşka yerlerde olduğunun farkındaydı. Aynı zamanda onun gibi güç ve kudretten patlayacak hale gelmiş olan bir adamın sebze yetiştirmekle, ateşin başında kaba şarkılar söylemekle ve hayvanların yaralarını tımar etmekle yetinmeyeceğini de biliyordu.</p>
<p>“Günün birinde Büyük Kağan olacağını farz et” dedi Greka alçak bir sesle. “O zaman ne yapardın?”</p>
<p>“Yoluma devam ederdim!”</p>
<p>Boşboğazlık eden Greka değildi, fakat sonraki haftalar boyunca Attila’nın son derece huzursuz olduğu kulaktan kulağa fısıldanmaya başlandı. Bir sonraki ay ise refah seviyeleri gözle görülür şekilde artmış olan bir grup Hun, Doğu Roma’ya doğru yola koyuldu. Fakat bu ayrılanlar Attila’nın değil, Bleda’nın obasındaydı. Görünüşe göre Attila’nın giderek artan sertliği karşısında artık kendilerini pek emniyette hissetmiyorlardı.</p>
<br/>

<p class="ilk">Aetius’un ısrarlı çağrılarına rağmen, asi Burgundlara karşı yapılacak cezalandırma seferine ancak bir sonraki sene başlanabildi. Büyük Kağan’ın akıncı birliklerinin bir kısmı kuzeydoğuya kaydırılmıştı. Fakat bunlar artık eskisi gibi hızlı savaş birlikleri değil, aksine tüm varlıklarını yanlarında taşıyan büyük birer boydu.</p>
<p>Attila’nın Hunları ve Doğu Cermen yardımcı kavimleri ise Aşağı Tuna’dan geliyorlardı. Demir Kapı’nın dar vadilerinin ve dağlarının güneyinden geniş bir yay çizerek dolandılar, Viminacium’u aştılar, nehrin öte yakasındaki Margus ve Constantia’da Konstantinopolis’ten Sava ağzındaki Singidunuma’a kadar uzanan büyük Roma yoluna çıktılar. Attila, kaç adamla beraber yola koyulduğunu bildirmek için, Büyük Kağan’ın ordugâhına bir haberci gönderdi. Batı Hunlarının aksine, Doğu Kağanı sefere yanına bir tek olsun araba almadan çıkmıştı.</p>
<p>Bundan sonra nehrin batı yakasını takip ederek Aquincum Kalesi’ne doğru ilerlemeye başladılar. Yol boyunca onlara katılan Roma ve Cermen birlikleri, civarı son derece iyi tanıyorlardı. Burgundlara karşı Ravenna’nın isteği üzerine sefere çıktığı için, elbette ki Romalıların her türlü olanağı emrine amadeydi. Attila bu sefere oğullarının üçünün de katılmasını istemişti. Başka kadınlardan doğmuş olan küçük oğullarının üçü de, altıncı akıncı birliğinde sefere iştirak ediyorlardı.</p>
<p>“Doğu Hun Kağanı olduğumu bilmesem, kendimi bir Roma süvari generali veya <i>magister equitum</i> sanabilirdim” dedi akşam gülerek. Kendisine son derece yabancı bir düzende önce şehrin harap görünümlü güney bölümünden geçmiş, sonra da Tuna kıyısındaki dört köşeli askeri karargâhın kapılarından içeri girmişlerdi.</p>
<p>Büyük nehir burada birçok kola ayrılmış ve çok sayıda küçük adacık oluşturmuştu. Attila hakkında çok şey duymuş olmasına rağmen, bu Roma askeri istihkâmını ilk kez görüyordu. Garip bir şekilde terk edilmiş izlenimi veren kale, nehrin kıyısı ile batıya uzanan dağların etekleri arasındaki alana kurulmuştu. Nehrin öte tarafında ise doğudaki Karpat Dağları’na kadar uzanan geniş bir düzlük başlıyordu.</p>
<p>Attila, Aquincum’daki Castra Legionis’in diğer tüm Roma kaleleri gibi düzenlendiğini gördü: İki ana cadde tam ortada birbirlerini kesiyor ve etrafı duvarlarla çevrili alanı, içlerinde askerlerin ve atların barınmaları için inşa edilmiş, çatıları kırmızı kiremit kaplı binaların bulunduğu dört küçük alana ayırıyordu. Etrafta dikkat çekecek kadar fazla sayıda Mitra sunağı vardı. Gerçi Hıristiyan kiliseleri de göze çarpıyordu, fakat görünüşe göre Mitra dini lejyonerler arasındaki saygınlığını muhafaza etmeye devam ediyordu...</p>
<p>Hemen aynı akşam Attila kendisine Ren kıyılarına kadar eşlik edecek olan uzmanlarla tanıştırıldı. İmparatorluk, elinde ne tür kuvvetler bulunduğunu sergileyerek, sanki onlarla alay etmeye çalışıyordu.</p>
<p>Kale kumandanının büyük evinde yapılan şaşaalı törenlerden sonra Carpilius, şaşkın vaziyetteki Hunlara, onlarla birlikte sefere katılacak olanları takdim etmeye başladı. Hunlar, neredeyse büyülü bir hafızaya sahip olan gözcülerin ve haritacıların yanı sıra, yanlarında astronomlar ve köprü mühendisleri, hatta ordudaki Roma alem ve sancakları için signifer ve aquiliferler de götüreceklerdi.</p>
<p>“Genç Cermen savaşçılarından oluşan birkaç ala, doğrusu tüm bu süslü züppelerden çok daha fazla işime yarardı” dedi Attila tekrar yalnız kaldıkları zaman öfkeyle.</p>
<p>“Ne yazık ki Aetius’un elinde olmayan tek şey bu” dedi Dengizik.</p>
<p>“Doğru! Onların yerine de bize bu sirk soytarılarını veriyor!” diye homurdandı İlek. “Bunlar bize ayak bağı olmaktan başka bir işe yaramazlar!”</p>
<p>“Önemli değil!” dedi Dengizik neşeyle. “Şu anda beni ilgilendiren sadece sarışın Burgund kızları ve o efsanevi hazineleri!”</p>
<p>“Doğru... Eminim onlar da geceleri rüyalarında on dokuz yaşına yeni basmış Hun delikanlılarından başka bir şey görmüyorlardır...”</p>
<br/>

<p class="ilk">Ertesi günler Tuna’nın sağ ve sol kıyılarında yapılan keşif gezileriyle geçti. Hunlar Carnuntum’da Kehribar Yolu’nu geride bıraktılar ve Vindobona’dan itibaren sürekli olarak Tuna’nın iki kıyısı arasında gidip gelmeye başladılar. Arazi hafif bir eğimle yükselmeye başladığı zaman, civardaki Roma izleri de artmaya başlamıştı. Karpatların güneyindeki ve doğusundaki uçsuz bucaksız ıssız toprakların aksine, burada karşılarına sık sık terk edilmiş çiftlikler ve harabeye dönüşmüş Roma kaleleri çıkıyordu.</p>
<p>Birkaç kere küçük Roma istihkâmları ile etrafları birer kale gibi duvarlarla çevrili küçük yerleşim yerleri arasında duman işaretleriyle yapılan görüşmelere tanık oldular. Attila ve üç bin Hun savaşçının ihtiyaç duyabileceği her şey evvelce saptanmış olan ikmal noktalarında hazır beklediği için, yağmalama hareketlerine girişerek vakit kaybetmelerine gerek kalmıyordu.</p>
<p>“Yavaş davranmamızı istemiyorlar” dedi İlek sırıtarak. Alpler ve Yukarı Tuna arasında bulunan bir Hun ordusuna daha önce asla bu kadar dostça davranılmamıştı. Her türlü istekleri göz açıp kapayıncaya kadar yerine getiriliyordu. Attila bile Romalıların organizasyon yeteneğini son derece başarılı ve faydalı bulmaya başlamıştı.</p>
<p>“Bunu nasıl yaptıklarına iyi dikkat etmeliyiz” diyordu adamlarına. Lauracium’dan itibaren tekrar nehrin güney yakasındaki büyük Roma yolunu izlemeye başlamışlardı. Tam teçhizatlı son lejyon birliğini Lentia’da görmüşlerdi. Boidorium’da, üç nehrin birleştiği Patava’da ve sonraki yerleşim yerlerinde sadece küçük alalar bulunuyordu. Quintana ve Sorviodurum’da beşyüzer kişilik iki atlı birliğin bulunması gerekiyordu, fakat ancak Castra Regina’ya varınca birkaç at görebildiler.</p>
<p>Bir süre sonra resmi rakamlarla acı gerçekleri karşılaştırmaktan tümüyle vazgeçtiler. Bu arada Germania’nın ikinci imparatorluk şehrine yaklaşmışlardı, fakat Augusta Vindelicum’u ziyaret etmek niyetinde değildiler. Bu şehir de birer doğa harikası olan, fakat kaderlerine terk edilmiş Noricum ve Raetia eyaletleri hakkında edindikleri izlenimi değiştiremezdi.</p>
<p>Zaten bu civardaki şehir ve köylerin kime ait olduğu, kendilerini başarılı bir şaman gibi mucizevi bir şekilde her gün şarap, yemek ve hayvan yemiyle kimin tok tuttuğu, bunların yanı sıra sandıklar dolusu parayla neşelerini kimin yerine getirdiği, bozkır atlılarının pek çoğunun umurunda bile değildi. Alplerin kuzeyindeki sefaletin kendilerini etkilememesi onlara yetiyor da artıyordu bile...</p>
<br/>

<p class="ilk">Ren Nehri’ne ulaşmalarından bir süre önce, Belçika’dan gelen birkaç atlı ansızın Hunların yoluna çıktı.</p>
<p>“Alplerin ötesindeki imparatorluğa yardım etmek yerine bizi korumanız gerekirdi” dedi genç bir Frank korkusuzca. Yanında Ren ve Weser nehirleri arasındaki ormanlarda yaşayan iri yarı, kalın enseli, kırmızı suratlı birkaç adam vardı.</p>
<p>“Bir keresinde Roma lejyonlarını mağlup etmeyi başarmıştık” dedi bu dev yapılı adamlardan biri. “Quntilius Varus’un yüzünün nasıl bir şekil aldığını daha dün gibi hatırlıyorum...”</p>
<p>Genç Frank bir el hareketiyle adamı susturdu ve esasen ne istediklerini anlatmaya başladı:</p>
<p>“Geri dönün, çünkü Burgundlarla asıl bizim görülecek bir hesabımız var. Nereden geldiyseniz tekrar oraya gidin. Zaten Burgundların altın dolu bir hazineleri falan da yok...”</p>
<p>Attila bu adamların kırık dökük Latincelerini anlamakta oldukça zorlanıyordu. Bu nedenle ordusundaki Frankların buraya gelmelerini emretti ve adamlara beklemelerini işaret etti. Bu elçilerin nereden geldiklerini ve gerçek niyetlerinin ne olduğunu öğrenmek istiyordu.</p>
<p>“İzin ver bunu ben yapayım!” diye homurdandı İlek. Fakat tam o anda Attila’nın ordusundaki Franklar oraya geldiler. Kendilerinden istenilenin ne olduğunu anladıktan sonra, elçilerin söylediklerini dinlemeye başladılar. Bir süre sonra Franklardan biri Attıla’ya doğru dönerek, duyduklarını anlatmaya başladı.</p>
<p>“Burgund kralı Gundahar’ın şu anda Aetius’un ayaklarının dibinde süründüğünü ve barış için yalvardığını söylüyor. Romalılar da Cermenlerin öfkesini kendilerinin değil, siz Hunların üzerine çekmeye çalışıyorlarmış.”</p>
<p>“Bunu nereden biliyormuş?”</p>
<p>Frank bunu elçiye sordu ve yeniden tercüme etmeye başladı.</p>
<p>“Çünkü Franklar ve kendilerine ‘Dev Adamlar’ adını veren Friesler, Burgundları nehrin aşağısına yapacakları bir akınla ortadan kaldırmayı istiyorlarmış...”</p>
<p>“Bu adamların söylediklerinin tek kelimesine inanmıyorum” dedi Onegesios.</p>
<p>“Tek amaçları Burgundların hazinesini ele geçirmemizi engellemek” dedi Dengizik onu onaylayarak.</p>
<p>“Belki de bunlar Burgundların ta kendileridir” diye kıkırdadı arka taraftaki şaman.</p>
<p>“Derhal Aetius’a ulak çıkartın!” diye emretti Attila. “Tüm pis kokulu kötü ruhlar adına! Burada neler döndüğünü tam olarak öğrenmek istiyorum!”</p>
<br/>

<p class="ilk">Hun atlıları batıdan geliyordu. Güneydoğu yamaçlarında Burgundların bağlarının uzandığı bir tepeyi hızla aştılar. Görülmemek için geniş bir yay çizmişlerdi. Atlar, kayaların ve ağaçların önünde ayrılan, sonra derhal bir araya gelen bir sürü gibi davranıyorlardı. Dörtnala at süren adamların ağızlarından ise tek kelime olsun çıkmıyordu. Duyulan tek ses atların soluması, silahların ve zırhların şakırtılarıydı.</p>
<p>Ve sonra ansızın karşılarında geniş Ren vadisi, sonra tepelerin ve nehrin arasındaki evlerin çatıları, sonunda da Roma kalesi Civitas Vangionum belirdi. Düşmana fazlasıyla yakındılar. Hatta hızlı bir baskın dahi yapamayacak kadar yakın...</p>
<p>Kelt Vangion kabilesi çoktan batıya göç etmişti. Burgundlar ise oldukları yerde duruyorlardı. Kalenin duvarları ardına sığınmak yerine, savaş düzeni almışlardı. Attila, disiplin, taktik ve tecrübe açısından bu bir avuç Burgund savaşçısından daha üstün olduğunu biliyordu. Genç kral Gundahar, sadece efendisi Flavius Aetius’un elini ısırmış olan bir eniğe komuta ediyordu.</p>
<p>Buna rağmen Attila amcası Oktar’ın yaptığı hataya düşmedi. Kağanlarının ölümü karşısında yas tutmak amacıyla silahlarını bırakan bir Hun ordusunu neredeyse son adamına dek yok eden bu Cermen savaşçılarını kesinlikle hafife almıyordu. Karşılarında <i>Imperium Romanum</i> ile yaptıkları anlaşmaları gülerek yırtıp atan ve şimdi de bozkır atlılarıyla boy ölçüşmeye cesaret eden bir kavim vardı</p>
<p>Hayır, Attila sadece bir savaş kazanmış olmayı istemiyordu! Burgundları geride onlardan hiçbir iz kalmayacak şekilde ortadan kaldırmak, böylece de Roma’nın ve Aetius’un kendisini nihayet gerçek anlamda, hem de sonsuza dek ciddiye almalarını sağlamak niyetindeydi.</p>
<p>Cermenler, atlı savaşçılarını Ren Nehri’nin sol kıyısına toplamışlardı. Nehirle Vangionum arasında sadece birkaç düzine hafif silahlı savaşçıları vardı. Ana kuvvetleri ise Hunları tepenin yamaçlarındaki bağların önünde bekliyorlardı. Yamaçlara açtıkları derin çukurların ve yere çaktıkları sivri kazıkların, Hun atlarını bir nebze olsun engelleyeceğini düşünüyorlardı.</p>
<br/>

<p class="ilk">Burgund kuvvetlerine kavmin en yetenekli savaşçıları komuta ediyordu. En şiddetli savaşların yaşanmasının beklediği sol kanadın başında dev yapılı, kollarında inanılmaz kalınlıkta kaslar bulunan ve üzerindeki pırıl pırıl zırhlar ile göz alıcı bir görünüşe sahip olan Kral Gundahar vardı. Sarı saçlarının rüzgârda dağılmasını engellemek için başının etrafına kırmızı bir bez bağlamıştı ve elinde görülmedik uzunlukta bir mızrak tutuyordu. Sağ kanada ise Kral Gibich’in bir diğer oğlu komuta ediyordu.</p>
<p>Attila, Burgundları Romalıların aksine barbar bir kavim olarak değil, bilakis vazgeçemedikleri eski gelenek ve yaşam tarzları yüzünden yok olmaya mahkûm insanlar olarak görüyordu. Gerçekte büyük bir kabileden başka bir şey olmayan bu kavim artık ormanlarda yaşamadığını, hatta Roma yasalarına boyun eğmek zorunda olduğunu bile kabul etmek istemiyordu.</p>
<p>Attila elini havaya kaldırarak tek başına at sürmeye başladı. Gerek <i>Imperium Romanum</i>’la yaptığı anlaşma yüzünden, gerek de kendi öfkesi ve hıncı yüzünden onu atından alaşağı edip ayağıyla ensesine bastırmadan önce, bu genç ve görkemli Cermen kralının gözlerinin içine hiç olmazsa bir kez bakmak istiyordu.</p>
<p>Fakat aynı anda yamaçlardaki bağların içine mevzilenmiş olan Burgund savaşçıları, hep birlikte savaş borularını çalmaya başladılar. Çıkardıkları gürültü, üzümlere dadanan kuşları tüm zamanlar için oradan uzak tutmaya yetecek kadar şiddetliydi.</p>
<p>“Siz bilirsiniz!” diye homurdandı Attila öfkeyle. Burgundların kralıyla konuşmayı başaramayacağını anlamıştı. Gundahar, gökyüzünü delmek ister gibi mızrağını havaya kaldırdı. Çıplak bacaklarını kasarak eyerinin üzerinde doğruldu, adamlarına doğu döndü ve içinde azıcık olsun korku bulunmayan şiddetli bir savaş çığlığı attı.</p>
<p>Main bölgesinde yaşayan Alanlar tarafından desteklenen binlerce Burgund savaşçısı, adım adım ilerlemeye başlamıştı. Yaya savaşçılar bağlarla kaplı yamaçlara doğru yürüyorlardı. Atlı savaşçılar ise nehrin kıyısındaki çayırlardan harekete geçmişlerdi.</p>
<p>Sonra ansızın ani bir duraksama oldu. Özellikle sağ kanatta bir karışıklık ve huzursuzluk baş göstermişti. Attila, nehrin doğu yakasında ellerinde flamalar bulunan, fakat henüz oldukça uzakta birtakım atlılar görmüştü. Bu mesafeden kim olduklarını anlamak imkânsızdı, fakat zırhları güneşte ışıl ışıldı. Burgundlar da bu parıltıları fark etmiş olmalıydılar. Fakat bir an sonra Cermenler yeniden ilerlemeye başladılar.</p>
<p>Burgund subayları çevik atlarının üzerinde oradan oraya koşturup duruyordu.</p>
<p>“Cesur olun, savaşçılar!” diye haykırıyorlardı seslerinin olanca gücüyle. “Ya kazanacağız, ya da yok olacağız!”</p>
<p>Burgundlar korkunç savaş şarkıları eşliğinde mızraklarını, yuvarlak kalkanlarını ve kılıçlarını yukarı kaldırdılar, sonra da hızla ileri atıldılar. Attila, onların tepenin yamaçlarına kadar gelmelerine izin vermemesi gerektiğini biliyordu. Burun kanatlarını kabartarak derin bir soluk alıp verdi. Adamları için yeterli bir işaretti bu.</p>
<p>Tepenin üzerinde bulunan Hunlar, atlarını korkunç bir süratle asma bağlarına doğru sürmeye başladılar. Küçük atları yerdeki çukurların ve kazıkların üzerinden kolaylıkla atlıyordu. Hunlar göz açıp kapayana kadar yumuşak bir eğimle pek çok kola ayrılan nehre uzanan çayırlara inmişlerdi. Atlarını dörtnala sürmeye devam ederek üzengilerinin üzerinde doğruldular, vücutlarının üst kısımlarını geriye döndürdüler, yaylarını gerdiler, arkalarına yaslandılar ve Cermenlerin üzerine ilk ok bulutunu gönderdiler.</p>
<p>Attila, adamlarının en önünde Burgundlara doğru at sürüyordu. Savaş meydanında kulakları sağır eden bir gürültü vardı. Havada uçuşan ok bulutları avlarını parçalayan vahşi hayvanların diş gıcırtılarını andıran sesler çıkartıyor, yerden kalkan toz ölümle pençeleşen insan gövdelerini gözlerden saklıyordu. Silahlar silahlara, vücutlar vücutlara çarpıyordu. Burgundlar iki elleriyle tuttukları uzun kılıçlarıyla düşmanlarını karşılamaya hazırlanıyor, Hun atları ise bir hamlede onların üzerinden atlıyordu.</p>
<p>Sonra Ren tarafından ikinci Burgund dalgası geldi. Gözlerini kan bürümüş olan savaşçılar, mızraklarını ve oklarını durmaksızın Hunların üzerine fırlatıyorlardı. Bıçaklar ve kılıçlar birbirine çarpıyor, demir uçlu oklar insanlara, hayvanlara ve kalkanlara saplanıyordu. Demir göğüs zırhları, şiddetli kılıç darbeleri altında paramparça oluyordu.</p>
<p>Yaralanıp yere düşenler, kan kaybından bitkin düşünceye tek tekrar tekrar ayağa kalkıp savaşmaya devam ediyorlardı. Her iki taraf için de aynı derecede zorlu bir savaştı bu. Uzun boylu ve geniş omuzlu Burgundlar, kalabalığın arasında ilk bakışta belli oluyorlardı. Daha kısa boylu olan Hunlar ise atlarıyla bütünleşmiş gibiydiler. Cermenler korkunç bir fırtına gibi kükreyerek kılıç sallıyor, Hunlar ise yaylarını büyük bir sürat ve çeviklikle boşaltıyorlardı.</p>
<p>Burgundlar, yaşamlarını hiçe sayarak, büyük bir fedakârlıkla savaşıyorlardı. Sadece pek azı kendisini korumayı düşünüyordu. Üzerlerine doğru gelen ve at vücutlarından oluşan korkunç duvarı durdurmaktan başka bir şey düşünmüyorlardı.</p>
<p>Cermenlerin önünde ise kendi ölülerinden oluşan duvarlar yükselmeye başlamıştı. Burgundlar ölülerin üzerinden atlayarak savaşmaya devam ediyordu, fakat yaralıların tüyler ürpertici çığlıkları saflarda yılgınlık yaratmaya başlamıştı. Onları korkutan ölüm değil, aksine yaralanarak ayaklar altında çiğnenmekti. Giderek daha fazla Burgund savaşçısının benzi solmaya başlamıştı. Çok kısa bir süre zarfında, çok fazla kuvvet harcamışlardı.</p>
<p>Sonunda beklenen gerçekleşti ve hayatta kalanlar geriye dönerek bağların arasından kaçmaya başladılar. Fakat kurtulma şansları yok denecek kadar azdı. Hunlar, kaçmaya çalışanların peşine düşerek, kılıçlarını tekrar tekrar sırtlarına sapladılar. Hiçbirinin canını bağışlamak niyetinde değillerdi, çünkü o matem gecesinde hayatlarını kaybeden silahsız Hunların sayısına henüz ulaşılmış değildi. Giderek daha fazla sayıda Burgund can çekişmeye başlamıştı. Ölmekte olanlar gözlerini kırpıştırarak son bir kez güneşe bakmaya çalışıyor, tesadüf eseri olarak sağ kalmayı başaranlar ise ölülerin altında boğularak hayata veda ediyorlardı.</p>
<p>Burgundların pırıl pırıl parlayan miğferleri yerlerde yuvarlanıyordu. Ölülerden oluşan büyük yığınlar, kaçmaya çalışanların yolunu kesiyordu. Yaralıların bir kısmı ise kendilerini Ren Nehri’nin çamurlu kıyılarına atmaya çalışıyordu. İntikam hırsıyla çılgına dönmüş Hun savaşçılarının tutsağı olmaktansa, nehrin dalgalarında boğulmayı yeğ tutuyorlardı. Güçsüz düşen kimi savaşçılar, üzerlerindeki ağır zırhların etkisiyle, suya girer girmez nehrin dibini boyluyorlardı. Nehre karşı mücadele etmeye yeltenmeye cüret edenler ise üzerlerine korkunç bir ok yağmurunun boşanmasına neden oluyorlardı. Sadece pek az Burgund hızlı akıntının yardımıyla Hun oklarından kurtulmayı başarabilmişti...</p>
<p>Çok sonraları, her şey sona erdikten sonra, Gundahar yaralı olarak ölü Ren kollarının birisinde bulundu. Genç kral, çamurlu zeminde yetişen çalıların arasına saklanmaya çalışıyordu. Fakat yaptığının anlamsızlığını fark edince, teslim olmaya karar verdi. Krallarının teslim olduğunu gören diğer Burgundlar, kendilerini fidye karşılığında serbest bırakması veya köle yapması için Attila’ya yalvarmaya başladılar. Fakat Attila onların tümünü karşılıksız olarak serbest bırakmaya karar verdi. Bu kavmin kılıç artıklarıyla nasıl başa çıkacağı, <i>Imperium Romanum</i>’un bileceği işti. Kendisi sadece amcasının ve yoldaşlarının öcünü almıştı, o kadar!</p>
<p>Ancak gece karanlığı Ren havzasının üzerine çöktükten sonra borular savaşın sona erdiğini haber verdiler.</p>
<p>Soylu atlara binmiş olan Romalılar, sevinçle el sallayarak Vangionum köprüsünün üzerinden savaş alanına yaklaştılar. Kendilerini Aetius’un gözcüleri olarak tanıtmışlardı. Hunlara tüm savaşı yukarıdan sanki bir tiyatro temsili gibi izlediklerini anlattılar. Attila, aynı gece Burgund kralı Gundahar’ın bundan birkaç hafta önce Roma orduları başkomutanına bağlılık yemini ettiğini öğrendi.</p>        
    </body>
</html>