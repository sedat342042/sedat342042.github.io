<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="main.css" rel="stylesheet" type="text/css" />
</head>
    <body>
<p class="baslik2">37</p>
<p class="baslik2">Düğün Gecesi</p>
<div class="bos3"></div>
<div class="ortali"><img src="attila2.jpg"/></div>
<div class="bos1"></div>
<p class="ilk">Kış mevsimi izin verir vermez, Dengizik bir kez daha Galya üzerine yürüme emri aldı. Burada salgın hastalık belası yerine, Tuna havzası ve İtalya’nın Hıristiyan başrahiplerinden çok daha mantıklı ve aklı başında piskoposlar vardı.</p>
<p>Attila ve Kral Meclisi, onun yola çıkmasından sonra da, Galya seferinin tatminkâr olmayan sonuçlarının sebepleri üzerinde konuşmaya devam ettiler.</p>
<p>“Dengizik Han’ı yanıma almak yerine, onu İmparator Markianos’un üzerine göndermem bir hataydı” dedi tahta sarayının ortasına kurulan tahtının üzerindeki yastıkların arasına gömülmüş olan Attila. “Onu ve atlılarını yanıma almış olsaydım, Aetius ve müttefiklerine karşı daha başarılı bir sonuç elde edeceğimize hiç şüphe yoktu. Dengizik o Thorismund denen vahşinin işini bir çırpıda bitiriverirdi.”</p>
<p>“O takdirde burada neler olacağını unutma!” dedi Orestes uyarırcasına. Attila başını salladı. Orestes’in ses tonu bazen hiç hoşuna gitmiyordu. Üstelik üzerine bir kez daha hakkı olmadığı halde senatör togasını giymişti.</p>
<p>“Dengizik Han’ı Moesia’ya önemli görevlerle gönderdiğimizi unutmuş değilim! Buna rağmen onun eksikliğini hissettiğimizi hatırlatmama müsaade vardır umarım!”</p>
<p>Orestes kıpkırmızı kesildi, başını öne eğdi ve birkaç kez yutkundu.</p>
<p>“İkinci hatamız da Orleans önlerinde çok fazla vakit kaybetmek oldu!” dedi Büyük Kağan.</p>
<p>“Fakat Loire’in güneyinde bu kadar uygun başka bir arazi asla bulamazdık” dedi Onegesios. Kardeşi Scottas’ın ölümünden sonra daha da az ve öz konuşur olmuştu. Duygularını ve düşüncelerini pek az dışa vuruyor, zamanının büyük kısmını hamamının sıcak banyo odalarında geçiriyordu. Eklemlerindeki ağrılar onu her zamankinden daha fazla rahatsız etmeye başlamıştı. “Bana kalırsa ovada kalmamız doğru bir hareketti!”</p>
<p>“Üçüncü hata ise Alan kralıydı!” diye homurdandı Attila.</p>
<p>“Onu ya derhal saf dışı etmeli, ya da aramıza katmalıydık!” dedi Onegesios.</p>
<p>“Neden? Bizim yumuşak karnımız olması için mi?” Attila başını salladı. “Hayır, Sangiban’ın bizim değil, onların saflarında savaşması, çok daha iyi oldu. Fakat önceden... Orleans önlerindeyken... onu Romalıların yanına bırakmasak, daha da iyi olurdu!”</p>
<br/>

<p class="ilk">İki ay sonra Dengizik Han hızlı atlarıyla geri dönmüştü. Yanlarında Alanlardan aldıkları altınları getirmişti. Bu altınların miktarı o kadar fazlaydı ki, Dengizik Han’ın hoyrat savaşçıları bile durup dinlenmeden Galya’nın zenginliklerinden söz ediyorlardı.</p>
<p>“Kral Theoderich’in ölümünden sonra bir an önce Tolosa’ya ulaşabimek için Vizigotlar hızla geri çekiliyorlar” diye anlatmaya başladı Dengizik Han. “Fakat önemli tek haber bu değil! Vizigotlar lejyonlara ve Aetius’un dehasına olan güvenlerini kaybetmiş durumdalar! Batı Roma orduları başkomutanının, müttefiklerinin çadırlarına sığınması hiç de akıllıca bir davranış değildi!”</p>
<p>“Böyle bir şey asla hoşa gitmez” diye güldü Attila.</p>
<p>“Bizden daha hızlı olmak istiyorlardı” dedi Dengizik aynı şekilde gülerek. Büyük Kağan’ın hemen hemen tüm danışmanlarının da hazır bulunduğu neşeli bir akşam yemeği yiyorlardı. Dengizik Han, babasının da Aybars Amca’dan büyülü bir toz aldığını düşünmeye başladı, çünkü Büyük Kağan ilk akınından dönen genç bir savaşçı kadar şen şakraktı. “Bizim İtalya’da olduğumuz sırada, onlar da korkaklığının ve ihanetinin bedelini ödetmek üzere Sangiban’ın işini bitiriyorlardı...”</p>
<p>“Bundan sana ne?” diye sırıttı babası. “Nasıl olsa Alanların altınlarını sana bıraktılar, öyle değil mi?”</p>
<p>“Doğru!” dedi Dengizik Han boğuk bir sesle. “Fakat savaşmadan ve kan dökmeden altına sahip olmanın... fazla bir anlamı var mı?”</p>
<p>Aybars Amca derin derin iç çekti.</p>
<p>“Bir Got’un kellesini Konstantinopolis sarayına kadar götüren ilk Hun kağanı olan büyük babası... <i>Talihi Açık</i> Uldız Han kadar dik kafalı!”</p>
<p>Büyük Kağan bu aralar artık sadece Onegesios, Berichos, Kral Ardaich, Orestes ve kendisine kavimlerin yükselişleri ve çöküşleri hakkında bir şeyler anlatabilecek olan adamlarla sohbet ediyordu. Hakimiyet alanı içinde yaşayan hiç kimse onun Batı ve Doğu Roma imparatorlarıyla en azından aynı değerde olduğundan, hatta her açıdan onlardan daha üstün olduğundan şüphe etmiyordu.</p>
<p>İster bir imparator, ister bir tanrı olsun – kartallar ve cinler ona kayıtsız şartsız boyun eğiyorlardı!</p>
<p>“Bir zamanlar Mısır, Yunan ve Pers kavimleri de dünyaya boyun eğdirmişlerdi” dedi Attila uzun kış sohbetlerinin birinde. Tüm yıl boyunca yurtlarından birinde oturmayı tercih etmişti. Tahta sarayının soğuk salonları yerine keçe yurdun keyif verici sıcaklığında yaşamak, onu son derece mutlu ediyordu. Gündüzleri, sarayının taht odasında oturduğu zamanlarda, yaşlı şamandan kendisine sıcak bitki çayı getirmesini istiyordu. Bu çayların içine genellikle <i>Laudanum</i> katılmış oluyordu.</p>
<p>Attila geniş tahtının üzerine kuruldu, bacaklarını altına alarak sırtını arkaya yasladı, sonra da sıcak içecekten büyük bir yudum içti.</p>
<p>“Altın Boynuz kıyılarında Yunan uygarlığının mirasçısı olmakla övünen o gevezeler, günlerini şatafatlı törenler yapmakla harcıyorlar” dedi düşünceli bir tavırla, fakat sesinde aşağılayıcı bir ton yoktu.</p>
<p>“Evet, onları ben de bilirim” dedi Onegesios hafifçe gülerek. “İpek elbiselere ve tepeden tırnağa altın ziynetlere bürünmüş olan yüksek şahsiyetler, görkem ve haşmetle saray koridorlarında salınıp dururlar. Yunan müzisyenlerinin nağmelerine kulak verir, dansözleri ve hokkabazları hayranlıkla seyreder, Yeşil ve Mavi partiler adına o veya bu arabacının kazanması için dua ederler. Rüşvet, büyü ve her türden alçaklık, alışkanlıkları haline gelmiştir.”</p>
<p>Attila da sarayında bozkır kavimlerinin gelenekleriyle yakından uzaktan ilgisi bulunmayan birtakım örf ve adetlerin ortaya çıktığının farkındaydı. Yanında olabildiğince az refakatçi eşliğinde uzun at gezintileri yapmak, sadece ayıların, kurtların, tavşanların ve geyiklerin izleri görününceye kadar uzaklara gitmek ihtiyacını, belki de bu yüzden giderek daha fazla hissediyordu.</p>
<p>Torunlarına daha fazla vakit ayırmak, onlara bir tilkinin veya geyiğin üzerine taş gibi düşmeden önce, kral kartalının ne kadar yükselebileceğini göstermek istiyordu. Gülümseyerek bir kurt sürüsünün avlanma taktiğini düşündü. Yetişkin kurtlar avlarını yaraladıktan sonra üzerine genç kurtları salıyor, bir yandan onların avlanma becerilerini artırırken, bir yandan da kendilerini fazla yormadan hayvanın kan kaybından bitap düşmesini bekliyorlardı. Kara Hunlar da onlarla neredeyse aynı taktiği kullanarak <i>Imperium Romanum</i>’un sınırlarına ulaşmış, yardımcı kavimlerini lejyonların üzerine gönderdikten sonra ölümcül darbeyi vurarak işlerini bitirmişlerdi.</p>
<p>Aradan ne kadar zaman geçmişti? Oğulları ve torunlar, atlarını ve kartallarını daha ne kadar düşman üzerine süreceklerdi? Yoksa imparatorluğun iki yarısı gibi, kendi sonları da mı geliyordu?</p>
<p>Yarım yüzyıllık bir korkaklık ve kaçış döneminden sonra, batı imparatoru bataklıkların ardından Roma’ya geri dönmüştü. Fakat bu trajik bir sonun cılız bir kıvılcımından başka bir şey değildi. Defne dalı tacını batıda Cermenler taşıyacaktı. Kılıçlarını kınlarından çıkarmışlardı bile.</p>
<p>Konstantinopolis’in durumu nasıldı peki? İmparatorluğun bu doğu yarısı tüm on yıllar boyunca onlara hem son derece yakın, hem de kapalı ve gizemli kalmıştı.</p>
<p>“Doğu Roma yönetimi kendilerine yeni unvan arayışları içinde her türlü utanmazlık sınırını aşıyorlar” dedi Attila düşünceli bir tavırla ve daha çok kendi kendine konuşarak. “Orada herkes herkesi sömürmeye çalışıyor... ve herkes de bunun farkında!”</p>
<p>Onegesios başka bir köşedeki yastıkların arasına gömülmüştü. Son derece yorgun bir hali vardı. O da sıcak çayından bir yudum aldı ve şöyle dedi: “Batıya yaşlı ve güçten düşmüş bir lejyoner gözüyle bakacak olursan, doğunun bir hadım veya aptal bir kadın gibi kibirli olduğunu düşünebilirsin...”</p>
<p>“İmparator Markianos bir kadından başka her şeydir!”</p>
<p>“Sadece Roma memurlarının kendilerini her şeyden daha önemli gören yaşlılar gibi davrandıklarını söylemek istemiştim” diye karşılık verdi Onegesios. “Onlar korkak, bir kadın kadar yumuşak, genellikle çabuk alınan, garazkâr, kinci ve haindirler; fakat bunların hepsini edebî laf kalabalıklarının ardına saklamayı gayet iyi başarırlar.”</p>
<p>“Ben dudaklarındaki gülümsemenin ardında bir leşin içindeki kurtlar kadar iğrenç duygular taşıyan başkalarını da tanıyorum” diye homurdandı Attila. “Ne dersin, yüzümüzü doğuya çevirip, o aşağılık kalabalığı Karadeniz’in sularında boğalım mı?”</p>
<p>“Bosporus’un suları da olur” diye karşılık verdi Onegesios gülerek. “Neden Pontus’a kadar zahmet etmek istiyorsun?”</p>
<p>Attila başını salladı. “Bunu düşünelim” dedi yavaşça. “Yapmak istediğim başka bir şey daha var.”</p>
<p>“Özel bir şey mi?”</p>
<p>“Bir kez daha evlenmek istiyorum.”</p>
<p>“Hildiko’yla mı?”</p>
<p>“Evet” dedi Attila. “Fakat ben açıklayana kadar bu konuda tek kelime etmek yok!”</p>
<br/>

<p class="ilk">Sonraki haftalar boyunca Attila resmî işlerle giderek daha az ilgilenmeye başladı. Yıllar boyunca daha sık bir şekilde tahta sarayının etrafına kümelenmiş olan yurtları da olabildiğince geriye çektirdi.</p>
<p>“Burasının bir şehre dönüşmesini istemiyorum” dedi yalancı bir öfkeyle. Sarayının önünde büyük bir meydan oluşturmak istiyordu. Tam ortada duran iyi bir okçunun tüm gayretine rağmen okunu tahta saraya ulaştırmayı başaramayacağı büyüklükte bir meydan...”</p>
<p>“Ordugâhına uzun süreden beri <i>Transilvanya’nın Orman Şehri</i> adı veriliyor” dedi İrnek.</p>
<p>“Bazıları da <i>Tahta Roma</i> diyor” dedi Greka. Son zamanlarda kocasının yanında daha sık görünmeye başlamıştı. Söylentilere göre Attila’nın tekrar yurda taşınmasını sağlayan ondan başkası değildi.</p>
<p>Attila ise bu konudaki soruları cevapsız bırakıyordu.</p>
<p>Bu arada gerçekten kağanlara yaraşır, son derece görkemli ve gösterişli yeni bir yurdun inşasına da başlanmıştı. Yüzlerce keçe ustası, halatçı ve marangoz, güneşin doğuşundan batışına kadar yeni güneşliklerin ve rüzgârlıkların yapımında çalışıyordu. Kadınların yurtlarında örtüler ve yastıklar dikiliyor, yün ve ipek halılar dokunuyordu. <i>Imperium Romanum</i>’un dört bir köşesinden, şarktan ve İspanya’dan bu iş için değerli kumaşlar, boyalar ve ipek getirtiliyordu.</p>
<p>Bosporus ve Karadeniz’den geçtikten sonra Tuna ve Tisza nehirleri kanalıyla ordugâha ulaşan tacirlerin sayısı da her geçen gün artıyordu. Bu adamlar beraberlerinde şarap ve bahar çeşitleri, altın tepsiler, değerli cam kadehler, süslemeli seramikler, Galya parfümü, Arabistan’dan mür ve tütsü, fildişi, timsah ve benzeri egzotik hayvanların derilerini, rengârenk kuş tüyleri getiriyorlardı.</p>
<p>Yavaş yavaş Büyük Kağan Attila’nın bir şölen hazırlığı içinde olduğu ortaya çıkıyordu. Attila ise danışmanlarının zor ve dolambaçlı sorularına cevap vermekten ısrarla kaçınıyordu. Cesur Thorismund’un kıskanç kardeşleri tarafından öldürüldüğünü Dengizik’in ağzından öğrendikten sonra, Vizigotlar hakkında hiçbir şey duymak istemiyordu. Theoderich II.’nin kendisine başdanışman olarak Latince öğretmenini getirmiş olması, ona bundan böyle Vizigotlardan hiçbir şey beklememesi gerektiğini söylüyordu. Alanlar, Merowech Frankları ve Burgundlar gibi, onlarla da bir ittifak kurma zemini tümüyle ortadan kalkmıştı...</p>
<p>Attila hâlâ uzun at gezilerine çıkmaktan hoşlanıyordu, fakat ağzından Doğu Roma’ya yapacağı büyük seferden, Konstantinopolis’in surlarını yakıp yıkmaktan başka hiçbir şey çıkmaz olmuştu. Bu arada İmparatoriçe Pulcheria’nın öldüğünü de öğrenmişti. İnsanlar güya çok iffetli olan bu kadının maceralarını, bıyık altından gülerek birbirlerine anlatıyorlardı.</p>
<p>“O elma hikâyesi bizim de başımıza gelebilirdi” dedi Büyük Kağan sırıtarak. “Çiftçinin biri, imparatoruna olağanüstü güzellikte bir elma armağan etmiş. O da bu elmayı parmağının ucuyla bile dokunamadığı kadına vermiş. Sonra ne olmuş? Elma dönüp dolaşıp <i>magister officiorum</i> Paulinus tarafından imparatora geri verilmiş. Bunun üzerine Doğu Roma imparatoru ne yapmış?”</p>
<p>Bu hikâyeyi bilen oğulları ve diğerleri hep bir ağızdan güldüler.</p>
<p>“Elmayı yemiş mi?” diye sordu Orestes. Attila bu genç Cermen’e baktı ve başını salladı.</p>
<p>“Bu, Markianos’tan beklenmeyecek kadar pratik ve bilge bir davranış olurdu” dedi sonra. “Fakat böyle yapmadı. Başka bir fikri olan?”</p>
<p>Attila’nın bakışlarını üzerlerinde gezdirdiği adamlar teker teker başlarını salladılar. “Evet, haklısınız!” dedi Attila sonra. “O imparatora dert anlatmak oldukça güç. Markianos onu idam ettirdi! En çok güvenmesi gereken adamın boynunu vurdurdu – hem de sadece güzel bir elma yüzünden!”</p>
<p>“Demek... demek Pulcheria Paulinus’la...”</p>
<p>Salondaki herkes katıla katıla gülmeye başladı. Fakat Orestes, o çok iyi yetişmiş genç adam, ilk kez herkesin ortasında kendisini kaybetmişti. “Gülün bakalım!” diye bağırdı öfkeyle. “Bu kaba şakalarınızdan hiç hoşlanmıyorum!”</p>
<p>“Güzel bir elmanın nesi kaba?” diye sordu Attila yarı alaycı, yarı bağışlayıcı bir sesle. “Bir müddet önce iki tane şahane elmaya sahip olan bir kadını kollarının arasında tuttuğunu görmemiş miydim?”</p>
<p>Orestes bir anda kıpkırmızı kesildi.</p>
<p>“Yanılmıyorsam o güzelin adı Barberina olmalıydı” dedi Hunların Büyük Kağanı. “Hildiko bana onun hakkında bir sürü güzel şey anlattı.”</p>
<p>Sadece onu çok iyi tanıyan biri, Attila’nın o anda kesin kararını vermiş olduğunu anlayabilirdi. Bu iki sarışın Cermen kadınının isimlerini boş yere anmış değildi. Barberina da Orestes gibi kavminin en soylularından biriydi. Hildiko ise Büyük Kağan’ın sadece yatak arkadaşı olarak değil, aynı zamanda eşi olarak görmek istediği kadındı.</p>
<p>Ve böylece elli sekiz yaşındaki kağanın bir düğün hazırlığı içinde olduğunu herkes öğrendi. Fakat oğullarından biri için değil, neşeli ve mutlu bir şekilde kendisi için...</p>
<p>Greka bu evliliğe onay vermişti. Nereden geldiğini ve Attila’nın ona nerede rastladığını hâlâ öğrenememiş olmasına rağmen, Hildiko’yu seviyordu. Bir süre onun Burgundlarla bir yakınlığı olabileceğini düşünmüştü. Fakat artık bunun imkânsız olduğunu kabul ediyordu. Hiçbir Burgund kızı, kavmini Roma emriyle kıyıma uğratmış olan bu adamla evlenmezdi. Attila’ya ve oğullarına en güzel kızlarını teklif eden Alanların, Sarmatların, Gotların ve diğer kavimlerin aksine, Burgundlar asla böyle bir şeye yanaşmamışlardı...</p>
<p>Attila bu kızların pek çoğunu kollarının arasına almış ve zevk dolu geceler geçirmişti. Aradan birkaç gün geçtikten sonra ise genellikle bu kızların isimlerini bile hatırlayamaz oluyordu; çünkü onlar aslında Attila için güzel bir et kızartması veya sızıp kalana kadar kafayı çektikleri bir şölen akşamı kadar doğal ve olması gereken şeylerdi.</p>
<p>Tüm bu gecelere rağmen sırılsıklam âşık olduğu bu genç kız ise diğer vahşi, çekingen veya heyecandan titreyen kızlardan son derece farklıydı.</p>
<p>“Biraz benim gençliğimi andırıyor” demişti Greka bir defasında kızla uzun uzun konuştuktan sonra. “Ben de o korkunç Roma’da yaşamamış olsaydım, bir Frank soylusunun sarayında büyümüş olsaydım...”</p>
<p>Attila ise sadece gülmüş ve onu kucaklamıştı. Greka yaptığı bu küçük kelime oyunlarıyla, Hildiko hakkında daha fazla şeyler söylemesi için Attila’yı kandıramayacağını çok iyi biliyordu.</p>
<p>“Hildiko çok genç” demişti Attila. “İyi bir aileden gelen bir Cermen kızı, bakire, asla Galya parfümü kullanmamış ve dudaklarını boyamamış...”</p>
<p>Greka çınlayan kahkahalar atmış ve Attila’nın kendisini ele verişiyle eğlenmişti. “İşte Cermen kadınları hakkında anlatılan efsanelerden biri daha!” demişti alaycı bir sesle. “O halde ona düğün gecesinde sadece kuzeyden gelen bir tanrıça gibi değil, aynı zamanda Büyük Kağan’ımız için bir gelin gibi görünmesini öğretmemiz gerekiyor!”</p>
<p>Greka, yıllardan beri kocası olan adamı, henüz genç bir kızken Roma önlerinde tanımıştı. Aradan geçen tüm bu zaman zarfında ise sadece bir kez ona gerçekten öfkelenmiş, uykusuz gecelerde Attila için bıçak, zehir ve akla gelebilecek her türlü ölümü düşünmüştü. Attila’nın Svanhild ve kızı Sani’yi bulduğu günlerde olmuştu bu. Fakat oğlu İrnek’in Sani’yle evlenmesine izin verdikten sonra, onun Attila’nın kızı olmadığına kesinlikle kanaat getirmişti.</p>
<p>Attila’nın Gepid kralı Ardarich’in kız kardeşiyle yaptığı evlilikte ise farklı bir durum söz konusuydu. Gerçi bunda da sarı saçlar ve beyaz ten önemli bir rol oynamıştı, fakat oğulları Gheism’in dünyaya gelişi her şeyi değiştirmişti. Hun kağanı ile Gepid prensesinin oğlu, müttefik ve silah arkadaşı iki kavim arasında yapılan yeni bir dostluk anlaşması olmuştu.</p>
<p>Gheism gelenekler uyarınca annesinin yanında büyümüştü. Gepid prensesi kısa bir süre Attila’nın obasında yaşamıştı – Attila’nın ona tahta bir saray inşa etme fırsatı bile bulamayacağı kadar kısa bir süre...</p>
<br/>

<p class="ilk">Büyük düğün öncesinde geceler hâlâ serindi. Nadiren esen ılık bir ilkbahar rüzgârı, yurtların ve akın akın obaya gelen adamların çadırlarının etrafındaki havayı yumuşatıyordu.</p>
<p>Uzun zamandan sonra ilk kez Büyük Kağan yürüyerek tam ortasında tahta sarayın bulunduğu ordugâhını baştan sona dolaşmıştı. Kendisine ait atların bulunduğu ahırların önünde şamanla buluşacaktı. Yaşlı Aybars ona dişi kartalının iyi bir avda hâlâ kullanılabileceğini göstermek istiyordu.</p>
<p>Şehrinde yaptığı gezinti esnasında ona sadece bir avuç tepeden tırnağa silahlı genç savaşçı eşlik ediyordu. Burası Roma gibi kaynayan bir cadı kazanı veya Konstantinopolis gibi bir hadım yuvası değildi. Tam aksine, burası Attila’ya Aquileia’yı anımsatıyordu. Elbette ki düz ovaya gemiler demir atmıyordu. Fakat burası ona yine de önemli heyetlerin demir attığı ve sonra görkemle ayrıldığı bir limanmış gibi geliyordu. Dört tekerlekli büyük arabalar sanki birer yük gemisi gibi ağır ağır, fakat güvenle yeni mallar getiriyorlardı. İnsanlar ve hayvanlar, denizlerdeki balıklar gibi oradan oraya gidip duruyorlardı. Tek farkları, çok daha gürültücü olmalarıydı. Genç savaşçılar ise atlarının üzerinde hızlı yelkenliler gibi denizi yararak ateşlerin ve yurtların arasında dörtnala yol alıyorlardı.</p>
<p>Attila, ordugâhın içindeki canlılığın tadını çıkartıyordu. Kendisini uzun süreden bu yana ilk kez bu kadar hafif hissediyordu. İçindeki bir ses ona ancak şimdi Hunlara ve müttefiklerine lâyık bir Büyük Kağan olabileceğini söylüyordu. Artık genç bir adam olmamasına rağmen, bir kez daha evlenmek istiyordu. Evet, en parlak çağları geride kalmıştı, fakat yine de hayata sonuna kadar bağlı kalmaya kararlıydı.</p>
<p>Yurtların arasında hızla, fakat mütebessim bir çehreyle ilerleyen Attila, yaşamlarının ne kadar sıradan olduğunu düşündü. Bir zamanlar Roma’dan birlikte ayrıldığı iki adamı düşünmüştü. Laudarich büyük bir savaşçı gibi ölmüştü. Fakat savaş esnasında gelen bu ölüm, Gepidlerin ikinci kralı için, hastalık cinleri tarafından yaşamı elinden alınan o zararsız geveze Scottas’tan daha fazla bir şey mi kazandırmıştı?</p>
<p>Attila, kendisinde bir eksiklik olup olmadığını düşünüyordu. Doğu Roma’ya haddini bildirmesi gerekirken, o bu ilkbaharda savaşmayı değil, evlenmeyi düşünüyordu. Neden böyle yaptığını kendisi de tam olarak bilemiyordu. Belki de kendisini yeterince kuvvetli hissediyor ve kendisine biraz daha eli açık davranmak istiyordu...</p>
<p>Aslında hayatından memnun olması gerektiğini düşünüyordu. Yaşlanmıştı, fakat bu onu rahatsız etmiyordu. Cermen kızı Hildiko’yla yapacağı evlilik zamanın akışından bir kaçış veya kasıklarının hâlâ yaşam dolu olduğunun bir ispatı olmayacaktı. Hildiko’yu kollarının arasına alacağı, göğüslerini okşayacağı ve öpücüklere boğacağı günü düşündükçe heyecanlanıyordu. Hatta uzun av gezilerinden bile daha fazla...</p>
<p>Savaş ve ganimet seferleri arasında zaman günlük tekdüzeliğinde akıp gidiyordu. Sürüler düzenli olarak otlaklarını değiştirmek zorundaydılar. İnsanlar ve hayvanlar arasında hastalıklar baş gösteriyordu. Kötü hava, kuraklık ve aşırı yağış, her günü ve her yılı yeni bir maceraya çeviriyordu.</p>
<p>Güneşin, ayın ve yıldızların büyük döngüleri genellikle değişmeden kalıyordu. Mevsimler ise doğum ve yaşam, nefret ve aşk, dostluk ve düşmanlık gibi birbirini tekrar edip duruyordu. Bitkilerle ve hayvanlarla, gökyüzüyle ve yeryüzüyle birlikte yaşayan insanlar için hiçbir şey şaşırtıcı değildi. Havanın ne zaman ısınacağını, kardelenlerin ne zaman çiçek açacağını, dağ sıçanlarının ne zaman geri geleceğini, arıların ne zaman vızıldamaya başlayacaklarını biliyorlardı.</p>
<p>Şimşek ve gök gürültüsünü, su taşkınlarını ve haşaratların verdiği zararları da tanıyorlardı. Başlarına ne geleceği hiç belli olmuyordu. Bazen iyi bir at bacağını kırıyordu, bazen inekler nemli ve sıcak ot yiyor, ancak vücutlarına açılan derin kesikler sayesinde içlerinde biriken kokuşmuş havayla ölmeleri engelleniyordu. Sonra tekrar çocuklar doğuyor, fakat en iyi bakıma rağmen hayatta kalamıyorlardı. Sağlıklı kadınlar doğum esnasında apansız ölüyor, babalar ağlıyor, erkekler korkunç çığlıklar arasında atlarına atlayarak günler boyu ortalarda görünmüyorlardı.</p>
<p>Tüm bunlar çok sıradan şeylerdi.</p>
<p>Her yurt ve her çadırda, bundan yüz yıllarca önce, çok uzaklarda, göçebelerin ve çobanların yaşamlarına ait olan hadiseler gerçekleşiyordu. Dünyayı değiştirenlerin kendilerinin olduğundan haberleri bile yoktu. Bozkır soğuduğunda, yerdeki son otlar da sertleştiğinde ve gökyüzünün rengi griye dönüştüğünde yola koyuluyorlardı. Nerede yiyecek ve içecek bir şeyler bulurlarsa, orada konaklıyorlardı.</p>
<p>Hayvanlarına yem vermelerini, çocuklarına taze su içirmelerini ve yurtlarının önünde ateşler yakmalarını yasaklayan küçük işaretlerin hangi parşömen üzerinde bulunduğunu sormuyorlardı. Sayıları çok fazla arttığında, otlakları başkalarıyla paylaşmak zorunda olduklarını biliyorlardı. Fakat yemyeşil otların neden kurumaya bırakmak zorunda olduklarını ve yaban hayvanlarının neden avlayamadıklarını bir türlü anlayamıyorlardı.</p>
<p>Kendilerine otlakları kullanmalarını ve avlanmayı yasaklayanlar, toprağa görünmez çizgiler çekenler ve bu çizgi boyunca duvarlar, kuleler ve kaleler inşa edenler, onların elinden sadece otlanma ve avlanma hakkını değil, aynı zamanda istedikleri zaman istedikleri yere gitme özgürlüğünü de alıyorlardı.</p>
<p>Kendilerine armağan edilmeyen bir şeyi kendilerinin almaları gerektiğini çoktandır öğrenmişlerdi. Temelde avlanma ile ganimet seferine çıkma arasında bir fark görmüyorlardı. Her hayvan ve her insan, yaşamak için ganimet elde etmeliydi. Bitkiler yaşam için gerekli olan gücü doğruca topraktan çekiyorlardı. Besin almak için köklere, güneşin ışığı için de yapraklara ihtiyaçları vardı.</p>
<p>İnsanlar ise tıpkı hayvanlar gibi başka yaşamlardan bir şeyler almak zorundaydılar. Güneşin ve toprağın gücünü otlarda, meyvelerde, baharlarda ve köklerde, taze sağılmış sütte veya hayvanların kanında bulunan ve saklanan ruhlardan çalmaları gerekiyor.</p>
<p>Taş ruhları, su ruhları, hava ruhları ve cinler, ölüm ve yaşam veren iyi ruhlardan son derece farklıydılar. İnsanlar ve hayvanlar sadece çalmak zorunda değil, hayatta kalmak için, devamlı öldürmek zorundaydılar...</p>
<p>Bir yaprağı koparan, bir dalı kıran veya bir otu ezen bir kimse, binlerce kez öldürüyordu. Hasat eden bir kimse, ganimet için öldürüyordu. Avlanan bir kişinin de amacı aynı şekilde sadece ganimet elde etmekti. Adsız zenginlerin sadece malını almakla yetinmeyip, aynı zamanda onları öldüren bir kimse sadece ganimet elde etmiyor, daha önce çok fazla vermiş olan yaşamları da koruyordu...</p>
<p>Tam karşısında Aybars’ın durduğunu gören Attila ansızın irkildi. Bu tür şeyleri en son ne zaman düşünmüştü? Sadece altın saçlı genç bir kızın ipek tenini hayal etmek istediği bir zamanda, neden böyle şeyler geçiyordu aklından?</p>
<br/>

<p class="ilk">Attila, kendi kendisine yanındaki kısrağın üzerindeki kuşların hangisinin daha acınacak bir durumda olduğunu soruyordu – çok yaşlı ve kırılgan bir görünüm arz eden şaman mı, yoksa Aybars’la son yıllarda dostluk kurmuş olan kral kartalı mı? Dişi kartalın başındaki deri başlık, sadece çengel biçimli gagasını açıkta bırakıyordu.</p>
<p>“Şu ihtiyar tavuğa daha fazla yem vermelisin” dedi Attila dudağını bükerek. Sonra da başını eğerek av kartalının pençelerini, tüylerini ve gagasını inceledi.</p>
<p>“Aç olması lazım” dedi şaman kıkırdayarak. “Sadece şişko horozların mı tembel olduğunu sanıyorsun?”</p>
<p>“Ben şişko bir horoz muyum yani?” dedi Attila öfkelenerek.</p>
<p>“Benim gibi yarı kör biri buna nasıl karar verebilir? Hadi, çıkar şunun başlığını... Baksana, ne kadar korkmuş.”</p>
<p>“Bir dişinin üzerindeyken omzunda başka bir dişi taşımamalısın!” dedi Attila sırıtarak. “Kısrağın kuştan korkuyor... kuş da kısraktan...”</p>
<p>“Ne demek istediğini anlayamadım” dedi Aybars. “Hayvanlarımın ikisi de yaşlı!”</p>
<p>Attila sol eliyle kuşun tüneğini kavradı, sağ eliyle de deri başlığının bağını çözdü. Fakat yırtıcı kuş hâlâ pek kendinde değil gibiydi. Attila onun burun deliklerindeki minicik iki damla kanı ancak yeni fark etmiş gibiydi. “Bu iyi bir şey mi?” diye sordu şamana. “Burun deliklerinde kan olması?”</p>
<p>“Saçmalama!” diye güldü şaman. “En ufak olayda bile birtakım işaretler aramaktan vazgeç! Bu senin değil, benim hakkım!”</p>
<p>Yaşlı şaman suçüstü yakalanan bir çocuk gibi öfkelenmişti. Attila ellerini yukarı kaldırdı.</p>
<p>“Ava sonra çıkalım!” dedi telaşla. İçinde bir an önce ordugâha geri dönmek için dayanılmaz bir istek belirmişti.</p>
<br/>

<p class="ilk">Büyük şölen aynı zamanda hem bir düğün, hem sayısız kavim ve boyun bir araya geldiği bir ilkbahar toplantısı, hem de bir güç gösterisiydi – gerek çeşitli spor dallarında, gerek kafayı çekmekte, gerekse de tıka basa karın doyurmakta...</p>
<p>Hunların ana ordugâhının etrafında genç ve yaşlı savaşçıların kement atmadaki hünerlerini diledikleri gibi gösterebilecekleri, havaya atılan bir parayı ya da yeni kesilmiş koyunların gözlerini vurabilecekleri alanlar hazırlanmıştı. Güneşin ilk ışıklarıyla birlikte gençler atlarını çılgınca koşturmaya ve çeşitli oyunlar oynamaya başlamışlardı. Atlarına eyersiz olarak binmişler, sert deriden yapılma bir topu ellerindeki küt uçlu ciritler yardımıyla, alanın iki ucuna dikilmiş olan mızrakların arasından geçirmeye çalışıyorlardı.</p>
<p>Kimin kimle mücadele ettiği pek belli olmayan beş kişilik güreş müsabakaları ise çok daha ilgi çekiciydi. Beşerlik gruplara ayrılan gençler, ister teker teker, ister grup halinde rakiplerini alt etmeye çalışıyorlardı. Konukların yüzlercesi, hatta binlercesi bu müsabakaları büyülenircesine seyrediyordu. Özellikle alana beş, yirmi beş, hatta elli tane beşerli grubun çıkması, heyecanı doruğa ulaştırıyordu. Bu heyecan bazen saatlerce devam ediyor, bazen de birkaç saniye içinde müsabakanın son bulmasıyla yok olup gidiyordu.</p>
<p>Büyük Kağan ile periler ülkesinden bir varlığa benzeyen genç, güzel karısı, saatler boyunca tebrikleri ve hediyeleri kabul ettiler. Heyetler birbirleri ardınca kağan yurdunun kapısına geliyor, soylu çifti göklere çıkaran methiyeler düzüyor, sonsuz dostluk temennilerinde bulunuyor, tanrının onlara akıllı ve güçlü oğullar ihsan etmesi dileğini de unutmuyorlardı.</p>
<p>Attila artık sadece akıncı birlikleriyle beraber hücuma kalkarken kendisini bir nebze olsun Büyük Kağan gibi hissediyordu. Gelecek yılların bu kadar kolay geçemeyeceğinin farkındaydı. Fakat bu şenliğin sadece bir bereket şöleni olmasını da istemiyordu.</p>
<p>Ve ansızın Oktar’ı düşündü.</p>
<p>Varsın buradakiler vahşî sevinç naralarıyla kendisini ve Hildiko’yu sesleri kısılana kadar göklere çıkarsınlar... Varsın Kamos, Medos ve tatlı Trakya şarabını sızana kadar içsinler... Kendisi uyanık kalacak ve ölçüyü kaçırmayacaktı – düğün gecesinde olsa bile!</p>
<p>Büyük şenliğin coşkusu giderek artmaktaydı. Davullar gümbürdüyor, boynuzlar uğulduyor, şarkılar hep bir ağızdan söyleniyordu. Hunlar ve Cermenler, Sarmatlar ve Alanlar, açık ve koyu tenli kadın ve erkekler, tüyleri yeni bitmeye başlayan delikanlılar ve göğüsleri yeni tomurcuklanmaya başlamış genç kızlar... kol kola, neşe içinde dans edip eğleniyordu.</p>
<p>Pek çoğu bu geceyi birlikte noktalayacaktı. Bazıları sarhoş ve bitkin, bazıları kaba ve nazik, bazıları da normalde sadece atlarına oldukları kadar nazik...</p>
<p>Tahta sarayın yatak odasına doğru ilk adımını atmakta olan Attila ve sarı saçlı güzel gelin, coşkulu sevinç nidalarıyla uğurlanıyorlardı. Bozkırdan gelen hızlı atlıların gerçek kudretini ve gücünü <i>Imperium Romanum</i>’a tam anlamıyla gösteren kağan herkes tarafından seviliyordu. Şimdiye kadar hiçbir kağan kendilerine onun Galya’dan getirdiği miktarda altın ve elmas bağışlamamıştı. İmparatorun kız kardeşini ona vermeyi reddetmeleri ise Romalıların kendi talihsizlikleriydi. Attila onun yerine bir Cermen kızını tercih etmişti ve bu pek çok kişi tarafından çökmekte olan imparatorluğun mirasçısının kimin olacağının bariz bir işaretiydi...</p>
<p>Roma İmparatorluğu’nun dört bir yanından, dünyanın en uzak köşelerinde yaşayan kavimlerden ve daha yeni oluşmuş kabilelerden gönderilen elçi ve heyetler Hunların Büyük Kağanı’na yüksek sesle mutluluk ve başarı duaları ediyor, ona uzun bir yaşam diliyorlardı...</p>
<br/>

<p class="ilk">Ertesi sabah saray tam anlamıyla derin bir sessizliğe boğulmuştu. Gürültücü karatavuklar ve şamatada onlardan aşağı kalmayan tiz sesli arsız arı kuşları, her zamanki gibi günün ilk ışıklarını selamlamaya çıkmamışlardı. Ne bir kuş şarkı söylüyordu, ne çayırlardaki kuru otlar rüzgârda salınıyordu, ne de çalıların ve ağaçların bir tek yaprağı kımıldıyordu. Hatta gökyüzünde bile en küçük bir bulut göze çarpmıyordu.</p>
<p>Yeni doğan günün solgun ışığı, gecenin gölgelerini kovalamakta uzun süre zorlandı. Bunu yapacak gücü yoktu sanki. Ne bir atın kişnemesi duyuluyordu, ne de süt emmek için annesinin memesini arayan bir çocuğun ağlaması. Sanki tahta sarayın, Hunların yurtlarının ve diğer kavimlerin çadırlarının üzerine kara bir lanet çökmüştü.</p>
<p>Savaşçılar, yamaklar ve köleler, emir almayı beklemeden günlük işlerini yapmaya başladılar. Birbirleriyle konuşmuyor ve birbirlerine bakmıyorlardı. Bakışları tesadüfen karşılaştığı zaman ise birbirlerini görmezden geliyorlardı. Bir gece önce kuşlar gibi cıvıldaşan kadınlar, bu sabah çocuklarını selamlamaya dahi cesaret edemiyorlardı.</p>
<p>Böylece günün ilk saatleri geride kaldı. Günlük yaşam her zamanki temposuna güçlükle ayak uydurabilmişti. Büyük Kağan’ın sarayının etrafı korku, saygı ve şüphe duygularıyla giderek ağırlaşan bir havayla çevrelenmişti. Hatta hizmetkârlarıyla birlikte oraya gelen Onegesios bile elinde olmadan duraksadı. Ellerini kaldırarak bir adım daha ilerledi ve kulağını sarayın içinden gelebilecek seslere verdi. Ansızın içinde tümüyle sağır olduğuna dair güçlü bir his belirmişti. Böyle bir sessizliğe ancak büyük savaşların başlamasından bir an önce rastlanabilirdi. Sonra bakışları sarayın tahta duvarlarına kaydı. İçeride hiçbir gölge görünmüyordu. Bacadan yukarı hiçbir duman çıkmıyor, yemek pişirmek ve temizlik gibi günlük işlere dair en küçük bir ses dahi duyulmuyordu.</p>
<p>İnsanların taş kesilmiş gibi bekledikleri sonsuzluk kadar uzun bir ânın sonunda, Onegesios yan dönerek onlara baktı. “Olamaz!” dedi kendi kendine konuşurcasına. “Siz de bu korkunç... tüyler ürpertici sessizliği hissediyor musunuz?”</p>
<p>Adamlar başlarını salladılar, yutkundular ve ağırlıklarını bir ayaklarından diğerine verdiler.</p>
<p>“Bu ilk düğün gecesi değil” diye fısıldadı Doğan, fakat kimse gülmedi. “Elli sekiz yaşındaki bir kağanın sabah keyfi yapmaya hakkı vardır...”</p>
<p>Onegesios kaşlarını çattı ve sert bir el hareketiyle Doğan’ı susturdu. “Burada bekleyin” dedi diğerlerine. “İçeri tek başıma gireceğim.”</p>
<p>Diğerleri onun derin bir nefes aldığını gördüler. Attila’nın en önemli danışmanlarından ve en önemli dostlarından biri olmasına rağmen, az sonra yapacağı şey gerçekten de büyük bir cesaret gerektiriyordu: Hunların bundan tam yetmiş sekiz yıl önce Karadeniz’in kuzeyinde yaşayan Cermenlerin topraklarına girdikleri andan beri, yüz binlerce insan sadece yasaları ve gelenekleri emrediyor diye birbirini öldürmüştü. Onegesios bu kaderin her an kendisini de yakalayabileceğinin farkındaydı. Hunların yanında yaşamaya başladığı andan beri bunu biliyordu.</p>
<p>Ansızın korkuya kapılmıştı – Hunların yanında daha önce yaşamadığı kadar büyük bir korku. Adımlarını daha dikkatli ve yavaş atmaya başlamıştı. Yalnız olsaydı, yürümeye devam edecek gücü kendisinde asla bulamazdı. Fakat önündeki akıl almaz sessizlik duvarı ile arkasındaki gözle görünmeyen, ancak sivri mızrak uçları gibi kendisini dürtükleyen bakışlar, kendisine her adımda eşlik ediyordu.</p>
<p>Çifte kanatlı ana giriş kapısında hiçbir muhafız yoktu. İstenmeyen misafirlerin içeri girmesine izin vermektense ölmeyi tercih eden bir düzine silahlı savaşçının bulunması gereken yerde, sönmekte olan meşalelerin son alevleri göze çarpıyordu.</p>
<p>Onegesios şaşkınlıkla başını salladı. “Neler oluyor?” diye mırıldandı yavaşça. “Savaşçılar nerede? Kadınlar nerede?”</p>
<p>Sonra büyük kapının sol kanadına bastırdı. Ağır tahta şiddetle gıcırdayarak yavaş yavaş açıldı. Onegesios irkilmişti. O zamana kadar bu kapının bu kadar zor açıldığını hiç fark etmemişti. Bir an bekledikten sonra yürümeye devam etti. Her tarafta çürümeye başlayan çiçek demetleri, değerli ipek parçaları, düğün şöleninin sarhoşluğunda parçalanmış yastıklar ve susuz kalmış yüzlerce boğaz tarafından son yudumuna dek içilen Trakya şaraplarının boş testileri göze çarpıyordu.</p>
<p>Onegesios sarayın içine doğru yürümeye devam etti ve neden kimsenin etrafı toplamadığını düşündü. Havada hâlâ ağır bir tütsü, kül, soğan ve sarımsakla kızartılmış et, ter ve uzak ülkelerden gelen çiçek yağı kokusu vardı.</p>
<p>Onegesios giderek daha şiddetle titremeye başlamıştı. Diğerlerinin tümünden farklı olan bu kavimle ilk tanıştığı günleri düşündükçe, midesi ağzına geliyordu.</p>
<p>Ve ansızın o benzersiz, garip gürültü. Onegesios bu sesi daha önce de duymuştu. Kulağa yüzlerce hayvanın büyük, fakat bastırılmış bir konseri gibi geliyordu: Aya uluyan kurtlar, kurbağa vıraklamaları, yuvayı yağmalamaya gelen hırsızları gören kuşların haykırışları, küçük farelerin, sıçanların ve sansarların ölüm çığlıkları, kesilmek üzere olan keçilerin ve koyunların acıklı melemeleri – tümü birden, aynı anda, çaresizce...</p>
<p>Onegesios’un gözleri yaşlarla dolmuştu.</p>
<p>“Hayır!” diye inleyebildi sadece. “Hayır, Attila! Jesus Christus ve diğer tüm tanrılar adına, hayır!”</p>
<p>Sendeleyerek yürümeye çalıştı. İki, üç kapıdan güçlükle geçti, perdelere tutunarak dengesini bulmaya çalıştı ve nihayet kağanın yatak odasına ulaştı. Ve gördüğü şey onu savaş alanlarındaki katliamlardan, günlük, fakat zalimane ölümlerden çok daha fazla dehşete düşürmüştü.</p>
<p>“Kan!” diye inledi itidalini tümüyle kaybederek. “Ağzından ve burnundan kan boşanmış!”</p>
<p>Fakat bu kan artık kırmızı değildi. Düğün yatağının ipek yastıkları ve keten çarşafları kapkaraydı. Kara kan her tarafa bulaşmıştı. Gelinin şeffaf denecek incelikte ipek elbisesine, güzel göğüslerine, vücuduna, yüzüne ve sarı saçlarına dahi...</p>
<p>O garip gürültü öylesine yükselmişti ki, Onegesios kendisini bir arı kovanının içindeymiş gibi hissetmeye başlamıştı.</p>
<p>“Hayır!” diye bağırdı sonra büyük bir çaresizlikle. Gördüğü şeye inanmak, izin vermek istemiyordu. Hızla belindeki hançeri çekti. İntikam almak için elinde bir kılıç olmasını yeğlerdi. O bir savaşçı, bir süvari ve bir okçu değildi. Fakat soylu kocasını zifaf gecesinde öldüren bu kadın, hiçbir geleneğin, göreneğin ve yasanın ardına sığınamazdı.</p>
<p>Onegesios kadının üzerine atıldı. Sağ elindeki hançer ışıltılar saçıyordu. Kadının gözlerinde ise korkudan eser bile yoktu; sadece derin bir üzüntünün ve her türlü kadere tevekkülle razı olmanın izleri...</p>
<p>“Dur! O suçsuz!”</p>
<p>Birisi Onegesios’un kolunu tutmuştu. Hançer hemen hemen dolu bir şarap testisine çarparak yere düştü. Onegesios bir hamlede kolunu kurtardı ve çok yaşlı bir adamın yüzüne bakmaya başladı. Çekik gözlü ihtiyar, öfkesinden ve nefretinden daha güçlü bir kudretle ona bakmaya başlamıştı.</p>
<p>“Burada sadece üzülmeye değer olanın yasını tutacağız” dedi Aybars görkemli bir sesle. “Ne daha fazla, ne daha az. Doğru, Büyük Kağan Attila, son yolculuğuna yeni karısının kollarının arasında çıktı. Fakat ölümü onun elinden olmadı. Büyük Kağan’ımız, bir atın üzerinde savaşarak ölmekten sonra, bir erkeğin arzulayabileceği en güzel şekilde hayata gözlerini yumdu.”</p>
<p>“Kan... Her yerde kan...”</p>
<p>Onegesios artık göz yaşlarını tutamıyordu. Yaşlı adam onun kolunu tuttu. Bir Halirun kadını kadar ufak-tefek olmasına rağmen, hâlâ bilgelerin ve aydınlanmışların gücüne sahipti.</p>
<p>“Seni anlayabiliyorum, Onegesios” dedi Aybars ve tekrar Hunların baş şamanı rolüne büründü. “Şu sesleri dinle” diye bağırdı yeniden şiddetlenmeye başlayan şarkının içine doğru. “Güneşe ve yıldızlara, gökyüzüne ve yeryüzüne, bulutlara ve nehirlere, bitkilere ve hayvanlara, gülmeye ve ağlamaya, yaşama ve ölüme benziyorlar, değil mi?..”</p>        
    </body>
</html>