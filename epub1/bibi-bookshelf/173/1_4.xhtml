<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="main.css" rel="stylesheet" type="text/css" />
</head>
    <body>
<p class="baslik2">4</p>
<p class="baslik2">Dünyanın Direği Parçalanıyor</p>
<div class="bos3"></div>
<div class="ortali"><img src="attila2.jpg"/></div>
<div class="bos1"></div>
<p class="ilk">Kızgın öğle sıcağında Porta Salaria’dan göğe doğru alevler yükselmeye başlamıştı. Hıristiyanların zamanına göre 410 yılının 23 Ağustos günü bu nedenle diğer yaz günlerinden çok daha sıcak başlamıştı.</p>
<p>Bütün Roma uyuyordu.</p>
<p>Şehrin kuzey surlarındaki alevlerin hemen altında tıknaz ve güçlü vücutlu, genç ayıları andıran birtakım gölgeler, gerçek olamayacak kadar sessiz günün içinde oradan oraya koşturuyordu. Her tarafı ateşe veriyor, kapıların ve savunma kulelerinin üzerindeki lejyonerlerin işini çıt çıkarmadan bitiriyor, bir kedi çevikliğiyle duvarlara tırmanarak, uykudaki nöbetçilerin bir daha uyanmamalarını sağlıyorlardı.</p>
<p>Hun öncü birliğini Attila komuta ediyordu. Adamlarından daha önce görülmedik ve duyulmadık bir şey yapmalarını istemişti. Çok, çok eski zamanlardan bu yana Hun savaşçıları düşman şehrine dörtnala giden bir at üzerinde yay, ok, kılıç ve kementle silahlanmış olarak değil, aksine yaya ve ellerinde birer bıçak olduğu halde saldırıyorlardı. Ve ansızın Hun savaşçılarının içinde çok eskilere ait bir anı belirdi... Bundan tam yedi yüz yıl önce en yüksek dağların ve en derin vadilerin üzerinde dev bir taş yılan gibi uzayıp giden savunma duvarı da güneydeki altı krallık tarafından kendilerinin, yani Hunların ataları Hsiung-nu’ların yağma yollarını kapamak için yapılmamış mıydı?</p>
<p>Attila bu kez küçük bir yağ lambasının cılız ışığında yeraltı mezarlarının arasından geçerek, bu dev şehrin doymak bilmez kudretinin tam ortasına çıkmayı başarmıştı. Cesaretlerini, önderlerini ve şereflerini kaybeden Hun savaşçıları için, hiçbir ceza bundan daha ağır olamazdı.</p>
<p>Attila da kendisini daha önce hiç bu kadar kötü hissetmemişti. Fakat yaptıklarının doğru olduğunu biliyordu. Hun savaşçılarının soluk soluğa gün ışığına çıkmalarından ve Attila ile Geiserich’in kendilerine verdiği talimat doğrultusunda ilk yangını çıkarmalarından sonra, Attila bu günün yaşamında yeni bir dönüm noktası olacağını anlamıştı. Artık bir rehine, hakkındaki kararları başkalarının verdiği bir delikanlı değildi. Şu âna kadar yaptığı her şey, bakışlarıyla ve belli belirsiz el hareketleriyle verdiği tüm emirler, sadece ve sadece kendi kararıydı.</p>
<p>Savunma kulesine çıkanların sonuncusu olan Geiserich, hafifçe topallayarak geri döndü. Aşağıda kendisini bekleyenlere doğru hafifçe güldü ve baş parmağını yukarı kaldırdı. Attila Vandal’in işaretini derhal anladı ve kapıya doğru koşmaya başladı. Birkaç Hun savaşçısı da onu takip ediyordu. Hep birlikte kapıların üzerindeki ağır kalasları kaldırdılar, omuzlarıyla kanatlara yüklendiler ve menteşelerin gıcırdayarak döndüğünü fark edince rahatlayarak derin bir soluk aldılar.</p>
<p>Attila kapı duvarlarının gölgesinden parlak gün ışığına sıçradı. Via Salaria, şehrin dışında da en az duvarların ardında olduğu kadar ıssızdı. Attila gözlerini kırpıştırdı. Her şeyin bu kadar basit olmasını aklı almıyordu. Kendisi, on beş yaşındaki bir delikanlı, atları dahi olmayan bir avuç bozkır savaşçısıyla birlikte, dünyanın en iyi organize edilmiş şehrinin kapılarını dışarıda bekleşen Cermenlere açmıştı.</p>
<p>Attila kollarını yukarı kaldırdı ve aynı anda amcası Aybars’ın taklit edilmesi mümkün olmayan cıvıltısını duydu. Roma yolunun sağında ve solundaki çalılıkların arasından küçük, yerinde duramayan ve garip derecede ıslak bir görünüme sahip olan atların üzerinde bir grup Hun savaşçısı ortaya çıkmıştı. Atlarını doğruca Attila’nın üzerine doğru sürüyorlardı. Hemen artlarında da kıpkırmızı suratları ve görkemli sakallarıyla tozu dumana katarak koşan Gotlar geliyordu. Toz, çok büyük bir tehlikeydi. Çalıların arasında bekleyen Hun atları da saatler boyunca ıslak örtüler ile sakinleştirilmiş ve toz kaldırmaları önlenmişti.</p>
<p>Sonuçta hareket başarılı olmuştu.</p>
<p>Got ordusunun yakınlarındaki Hun karargâhından birkaç delikanlı hızla kapılara yaklaşıyordu. Bir yandan kendi atlarının sırtında duruyor, öte yandan da yanlarındaki üç, dört binicisiz atın dizginlerini tutmaya çalışıyorlardı.</p>
<p>Attila içlerinden birkaçını tanıyordu. Aybars’ın yaklaşık yüz kişiden oluşan bir topluluğa Muncuk’un oğlu Attila’ya bağlılık yemini ettirmesinden sonra yapılan hazırlık çalışmaları esnasında onları görmüştü. Attila yüzünde mutlu bir gülümsemeyle onları bekledi, sonra yanına ulaşan binicisiz, fakat değerli silahlarla yüklü ilk atın sırtına atladı. Yüksek eğerin üzerine yerleşir yerleşmez dilini şaplattı ve adamlara atları daha hızlı sürmelerini emretti.</p>
<p>Aynı anda da yeniden Geiserich’i gördü. Genç Vandal ellerini yukarı kaldırmış, ter içindeki Hun atlarının arasında duruyordu. Attila atının boynuna eğildi, hemen yanındaki binicisiz bir atın dizginlerini yakaladı ve Geiserich’e uzattı.</p>
<p>“Bu kadarcık vakit harcayabiliriz” diye bağırdı gülerek. Vandal dudaklarını ısırdı ve büyük bir çabayla küçük atın üzerine binmeyi başardı. Attila bu genç adamın aklından neler geçtiğini tahmin edebiliyordu. Geiserich, topal bir piç olarak asla halkının savaş önderi ve kralı olamayacağını çok iyi biliyordu.</p>
<p>Attila üzgündü, fakat bu durumu değiştirmek için yapabileceği bir şey yoktu.</p>
<p>Hunlar hâlâ gerçek bir savaş gücü oluşturmadıklarının farkındaydılar. Ellerinde çok iyi silahlar vardı, oysa zaman geçtikçe yaptıkları baskın da etkisini yitiriyordu. Altlarındaki küçük atlar da bu durumu değiştiremezdi, çünkü Ebedî Şehir’e yaptıkları ani saldırının en zor noktasına gelmişlerdi.</p>
<p>Roma, şaşkın ve inanmaz olarak, öğlen uykusundan ancak şimdi uyanıyordu. Atların nallarından yükselen gürültü duyulur duyulmaz, şehri müthiş bir panik dalgası sardı. Romalılar inleyerek ve kendilerine acıyarak fatihleri beklemeye başlamışlardı.</p>
<p>“Neler oluyor? Erkekler nerede?” diye bağırdı kadın sesleri.</p>
<p>“Roma’yı yakacaklar mı?”</p>
<p>“Dünyanın direği... parçalanıyor!”</p>
<p>Hiç kimse alevlere kurban olan yapıların, silah depoları ile haftalardan bu yana içinde bir tek hayvan dahi bulunmayan ahırlar olduğuna dikkat etmiyordu. Hatta panik içinde sağa sola koşuşturan Romalılar istemeden devirdikleri yağ lambalarıyla yangınlar çıkartıyor, fatihler de küfrederek ev sahiplerine ve kölelerine alevleri derhal söndürmelerini emrediyorlardı.</p>
<p>Öncü Hun birliğini, korkunç lanetler okuyan, fakat gene de büyük çoğunlukla kralın emirlerine sadık kalan Vizigot savaşçıları takip ediyordu. Şehrin her yanından, o güne dek bir şehri fethetmiş olan askerlere verilen en garip emirler yükseliyordu:</p>
<p>“Yakmayın, öldürmeyin!”</p>
<p>“Hıristiyan olduğunuzu unutmayın!”</p>
<p>“Sadece yağmalayın ve alın!”</p>
<p>“Ateş ve ölüm, ganimetin düşmanıdır!”</p>
<p>Aynı anda şehrin güneyinde ve doğusundaki tepelerden hücum borularının tüyler ürpertici sesleri yükselmeye başladı.</p>
<p>Attila’nın atlıları şehrin iç kısmında, Porta Collina’daki eski surlara ulaşmış ve iki gruba ayrılmışlardı. Gruplardan biri Geiserich ile Doğan adındaki genç Hun savaşçının peşinden gitmiş, diğeri Attila’nın yanında kalmıştı.</p>
<p>“Yarın sabah şehrin valisinin sarayında bir zafer kutlaması yapacağız!” diye bağırdı genç Hun. “Sabahleyin, dokuzuncu saatte...”</p>
<p>“Kadınlardan birkaçını bana bırak!” diye homurdandı Geiserich.</p>
<p>“Tümü senin olsun!” diye bağırdı Attila mağrur bir tavırla. “Romalı veya Cermen kadınlarıyla kendimi harcayacak değilim ya!”</p>
<p>Geiserich güldü. “Göreceğiz! Göreceğiz!” İri cüssesine rağmen ufak yapılı Hun atının üzerinde şimdi daha sağlam oturuyordu. Atın dizginlerine asılarak, emrine verilen grupla birlikte birkaç adım ötedeki <i>Porta Nomentara</i>’ya geri döndü.</p>
<p>İlk fatihlerin sadece bir tek görevi vardı: Şehrin içlerine ilerlemek, kavgadan mümkün olduğunca kaçınmak ve içten açmak için olabildiğince çok kapıya ulaşmak. Geiserich’in grubunun ise daha riskli başka bir görevi vardı: Önce <i>Porta Nomentara</i>’yı açacak, sonra şehrin kuzeydoğusundaki <i>Porta Decumara</i>’ya ilerleyecek ve bu arada şehir muhafızlarının kışlasını ele geçirecekti.</p>
<p>Bütün Roma büyük saldırının kuzeyden, Kral Alarich’in ana karargâhını kurduğu Arricia Tepesi’nden gelmesini bekliyordu. Gerçi böyle de oldu, fakat aslında bu saldırı biraz gürültüden, biraz çalı çırpı dumanından ve tepeden tırnağa silahlı Cermen askerleriyle hiçbir ilgileri bulunmayan birkaç delikanlıdan ibaretti. Aybars, şehri açlıktan kırmadan ve sokak savaşlarına gerek kalmadan da zapt edebileceği konusunda Alarich’i ikna etmişti.</p>
<p>“Sen de biz Hunların yaptığı gibi yap” demişti ona. “İlk oku rakibinin seni beklediği yönden fırlat. Böylece onu düşüncesinin doğruluğuna inandırır ve diğer tüm olasılıklar için gözlerinin kör olmasını sağlarsın. Romalılar imparatorlardan, krallardan, generallerden ve onların lejyonerlerinden görkemli çıkışlar yapmalarını beklerler. Tiyatro temsillerinin etkisi onlar için çok büyüktür. Kazandıkları zaferler bin yıldan beri onları haklı çıkardı, şimdi ise çok büyük bir hata yapıyorlar: Onlar lejyonları için, generallerinin şöhret kazanması için, Roma, Bizans veya imparatorlarının şanı için savaşıyorlar. Tek amaçları kendilerini doyuran, giydiren, şan ve şeref kazandıran imparatorluğa hizmet etmek. Biz ise kazanmak istiyoruz. Her birimiz! Her yerde! Hiç beklenmedik bir anda! Çabuk ve büyük kayıplar vermeden! Bu nedenle şehre her taraftan girmeli ve Hunlar kadar hızlı davranmalısınız!”</p>
<p>Attila küçük, fakat güçlü ve hareketli atının üzerinde, kendisini her geçen dakika daha iyi hissediyordu. Hun eğerine oturmayalı yaklaşık bir yıl olmuştu. Ansızın bu muhteşem hayvanlarla binicileri arasındaki birliğin ne kadar olağanüstü bir şey olabileceğini hatırladı.</p>
<p>Sonra batıya doğru iki birlik daha gönderdi. Birliklerden biri Sallustianus ve Lukullus bahçelerinden, diğeri de eski <i>Porta Quirinalis</i>’ten geçerek Tiber’e kadar uzanacaktı.</p>
<p>“Tiber köprülerinde bol dumanlı birkaç küçük yangından başka bir şey istemiyorum!” dedi adamlarına son bir kez daha. “Yeter ki Romalılar şehrin her tarafında olduğumuzu bilsin! Geri kalan, kölelerin ve açlıktan ölmek üzere olanların işi! Emin olun, onların neler yapabileceklerini çok iyi biliyorum! Lejyonerlerle ve muhafızlarla çarpışmaya girmekten sakının! Hele togalarının kenarlarında renkli şeritler taşıyan soylularla, asla! Onlar genellikle artık zamanlarının dolduğunu anlamamış olan senatörlerdir.”</p>
<p>Attila yüksek sesle güldü ve ilk atlı Vizigot birliğini görünce neşeyle dilini şaklattı. Vizigotlar <i>Porta Collina</i>’ya ulaşınca, elini sallayarak onlara İmparator Diokletian Hamamları’na doğru ilerlemelerini işaret etti. Kendisi ise <i>Vicus longus</i> üzerindeki dev kompleksin kuzeybatısında beklemeye devam etti. Quirinal ile Viminal tepeleri arasında uzanan bu dümdüz cadde, doğruca şehrin eski bölümüne açılıyordu. Hun atlıları kaybettikleri zamanı burada telafi edebilirlerdi.</p>
<p>Başka bir öncü birlik ise herhangi bir direnişle karşılaşmadan Viminal Tepesi’nin öte tarafında, kuzeydoğudan güneybatıya uzanan <i>Vicus patricius</i> üzerinde Suburra’ya ulaştı, orada yine bir direnişle karşılaşmadan şehrin tehlikeli eski bölümünü baştan başa kat etti ve görkemli Colloseum ile Forum Romanum arasındaki tapınak karmaşasında yine Attila ile buluştu. Bu şekilde ilk büyük hedeflerine, kudret merkezi imparatorluk forumuna ulaşmayı başarmışlardı.</p>
<p>Altı yüz on dokuz yıldan bu yana hiçbir silahlı düşman Roma İmparatorluğu’nun kalbinin tam içine sokulmayı başaramamıştı. Çin’de birbirleriyle savaşan altı krallığın deli ve dahi imparator Qin Shi tarafından ilk kez bir araya getirildiği yıllarda, Kartacalı Büyük Hannibal bile şehrin kapılarına dayanmış olmasına rağmen, Romalıların kararlılığı ve gücü karşısında geri çekilmek zorunda kalmıştı. Bu defa açlık ve cesaretsizlik, çaresiz şehri felç etmişti. Ne imparator, ne de bir general, Romalıların başına geçmeye niyetliydi. Hıristiyan rahipleri bile tüm umutlarını Gotların bir kısmının vaftiz edilmiş olmasına bağlamıştı ve kurtarılabilecek ne varsa kurtarma telaşına düşmüşlerdi.</p>
<p>Buna rağmen Hun şamanının ve Vizigot kralının planı tıkır tıkır işliyordu: Şehrin pek çok yerinde köleler, tutsaklar ve açlar, kapıları tutan nöbetçilerin üzerine saldırmışlardı. Kaybedecek hiçbir şeyleri yoktu. Sadece ana caddelerde lejyonerler direniş göstermeye çalışıyor, fakat bağıran ve ağlayan kalabalığı yatıştırmayı başaramıyorlardı. Sonunda kuzeybatıdaki Porta Flamina’da, doğudaki Tiburtina’da, güneydeki <i>Via Appia</i>’da ve nehrin üzerindeki köprülerde barikatlar kurdular. Fatihleri artık hiçbir kuvvet durduramazdı.</p>
<p>Öğleden sonrasının geç saatlerinde, Gotlar başarmış oldukları şeye hâlâ inanamıyorlardı. Geçen aylar boyunca, Kral Alarich’in lütfuyla Ravenna’dan gelen ve şehre girip çıkmasına izin verilen birkaç heyet dışında, hiçbir kuşatmayı yarma girişimi vuku bulmamıştı. İmparatorun birkaç Dalmaçya birliğinin şehre yardıma gitmesi yolundaki umutsuz emri de bir işe yaramamış, çünkü üç rehineden ve acınacak durumdaki zavallılardan başka Roma’ya ulaşan olmamıştı.</p>
<p>İşte bu üç rehine de tüm bu yıllar boyunca ok ve yayın, kılıç ve mızrağın, hatta Roma savaş makinelerinin bile başaramadığını gerçek kılmış, zapt edilmez şehri zapt etmişti.</p>
<p>Attila, Geiserich’i bir daha görememişti. Buna karşın sıradan bir Hun savaşçısı kıyafetine bürünmüş olan Aybars, bir atın sırtında ona doğru geliyordu. Attila ve diğer Hun atlıları gibi o da deri kayışlarla bağlanan yarı yüksek çizmeler, kestane suyuyla kızıl-kahve renge boyanmış keten bir pantolon, güneşten rengi solmuş kolsuz, keten bir gömlek, bir kadın yumruğu büyüklüğünde, keçi derisinden keselerin asılı bulunduğu, metal kakmalı geniş bir kemer, enseyi ve alnı koruyan, üzerinde bronz, demir ve altından çeşitli tamgalar bulunan, hafif bir deri miğfer.</p>
<p>Bangır bangır bağırarak ortalığı velveleye veren ve gözlerine değerli olarak görünen tüm nesneleri sokaklarda taşıyan Gotlar etraflarından geçerken, şaman da Attila’ya diğer Hunlardan ve Gotlardan duyduklarını aktarıyordu.</p>
<p>Rengârenk ve gürültüyle akan bir insan denizinin içinde yavaş yavaş ilerleyerek Forum Romanum’a ulaştılar. Orada, zafer kazanmış generaller gibi mağrur bir edayla, yüzyılların birikintisinin üzerinde kurulmuş olan dev binaları, tapınakları ve kiliseleri, altın kaplı imparator heykellerini seyretmeye başladılar.</p>
<p>“Ganimetten ne kadar pay alacağız?” diye sordu Attila. Şaman atının dizginlerini bıraktı ve onu yatıştırmak istercesine ellerini yukarı kaldırdı. “Her Hun savaşçısının dik başla Pannonia ve Moesia’daki ailesinin yanına dönmesini sağlayacak kadar çok ganimet alacağız.”</p>
<p>“Romalıların direnişi ne boyuttaydı?”</p>
<p>“Birkaç yüz, belki de birkaç bin ölü olacak” diye cevap verdi Aybars. “Daha önce hiçbir şehrin zaptında olmadığı kadar az! Ve bu işin tüm sorumluluğunun Gotlara ait olacağını da sanmıyorum...”</p>
<p>“Sanırım haklısın” dedi Attila ve kuru bir sesle güldü. “Şehirdeki kölelerle açlıktan ölen insanların kaçının bu fırsattan yararlandığını bilmek bile istemiyorum! Uzun zaman boyunca aşağılanan ve eziyet edilen o insanları ben bizzat tanıdım...”</p>
<p>“Dediğin gibi olacak” dedi Aybars. “Caddelerde pek az ölü ve yaralı göze çarpıyor.”</p>
<p>Attila başıyla, beyaz elbiseli, boyunlarında gerdanlıklar taşıyan bir grup adamı işaret etti. Altın ışıltıları saçan büyük bir haçı Aemilia Katedrali’nden çıkarmakla meşguldüler.</p>
<p>“Fazla uzaklaşabileceklerini sanmıyorum” dedi Aybars hakir gören bir tavırla.</p>
<p>“Köleler, tapınakların ve kiliselerin hâlâ ağızlarına kadar altın ve değerli eşyayla dolu olduğunu biliyor. Got kralı için güzel bir av!”</p>
<p>“Dikkat!” Aybars, Attila’yı uyarma ihtiyacı hissetmişti. “Alarich’in bir Hıristiyan olduğunu unutma. Kiliselerin yağmalanmasını kesin olarak yasakladı.”</p>
<p>“Gotların bu emre uyacaklarına gerçekten de inanıyor musun? Onlar birer savaşçı ve aileleri için altına ihtiyaçları var.”</p>
<p>“Sözünü ettiğin bu savaşçılardan ilki ganimet sevdası yüzünden az kalsın başını yitirecekti” dedi şaman. Sonra bir Got savaşçısının kutsal bir evdeki değerli altın ve gümüş kapları nasıl fark ettiğini anlattı. “Sonra kutsal armağanları koruyan bir kadın şöyle dedi... Bir kadın, anlıyorsun değil mi?.. ‘Altından kalkamayacağın bir iş yapma! Tanrı seni bu yüzden cezalandıracak. Bu eşyalar Aziz Paulus’a adanmıştır: Cüret edebiliyorsan al onları!’”</p>
<p>“Yoksa kadının söyledikleri Got’u durdurdu mu?”</p>
<p>“Hayır” diye karşılık verdi şaman gülümseyerek. “O aptal taşıyabildiği kadar değerli eşyayı yüklendikten sonra doğruca kralının yanına gitti ve ona her şeyi anlattı.”</p>
<p>“Gerçekten de aptalın tekiymiş!” dedi Attila ve sırıttı. “Bizim savaşçılarımız böyle bir şeyi asla yapmazlar! Hunlar esas olarak kağanları için değil, kendileri için savaşırlar!”</p>
<p>“O halde şu ileride olanlara dikkat et!”</p>
<p>Attila kaşlarını kaldırdı. “Bu da nesi?” diye sordu şaşkınlıkla. İlahiler okuyan beyaz giysili rahiplerden ve tıpkı lejyonerler gibi sıkı sıkıya birbirine kenetlenmiş olarak yürüyen tepeden tırnağa silahlı savaşçılardan oluşan uzun bir alay, Colleseum’dan Forum Romanum’a doğru yavaş yavaş ilerliyordu.</p>
<p>Palatin, Capitol ve Quirinal tepeleri arasında kalan bölge, tüm zamanlar boyunca bu dünya imparatorluğunun merkezi olmuştu. Alarich, kazandığı büyük zaferi sarayların ıssız koridorlarında değil, tapınak, saray ve katedrallerin birer zafer nişanı gibi yan yana göğe uzandıkları bu yerde kutlamak istiyordu. Herkesin gözü önünde ve ilk Roma imparatoru Augustus’un yaptırdığından başlayarak, senato binasına kadar uzanan tüm zafer taklarının gölgesinin altında.</p>
<p>“Çok başarılı” dedi şaman. “Gerçekten de çok başarılı ve akıllıca!”</p>
<p>“Ne demek istiyorsun?”</p>
<p>“Vizigotların kralı, az önce sana sözünü ettiğim kilise hazinesini geri getiriyor.”</p>
<p>Attila şüpheyle ona yan yan baktı.</p>
<p>“Ciddi olamazsın!”</p>
<p>“Elbette ciddiyim! Şuraya bak! Şimdi Romalılar da şehirlerini fethedenlerin alayına katılmaya başladılar...”</p>
<p>Attila, en büyük Roma rahibinin, maiyetiyle birlikte Got alayına yaklaştığını gördü. Bu arada Attila ve Aybars’ın tam önünden geçmişti. Attila onu tanıyordu. Roma piskoposu İnnozenz’i Roma valisinin ve yüksek rütbeli idarecilerinin saraylarında pek çok kez görmüştü.</p>
<p>Piskoposun ipek elbisesinden etrafa hoş kokular yayılıyordu ve saçları özel berberi tarafından kızgın maşayla sanatkârane bir şekilde dalgalandırılmıştı. Altın yüzüklerle dolu parmaklarıyla bir yandan elbisesini okşuyor, diğer yandan da narin ayaklarıyla caddenin taşları üzerinde hoplaya sıçraya ilerliyordu.</p>
<p>“Bu durum Ravenna’nın hiç hoşuna gitmeyecek” dedi şaman düşünceli bir tavırla. Dudağını bükerek, mağlup ile galip tarafların, göğe yükseltilen altın haçın altında bir araya gelişlerini izledi. “Eminim ki imparatorluk saraylarında pek çok kişi günahkâr ve saygısız Roma’yı Hıristiyanlığa ait her şeyi bağışlayan bu kralın değil, vahşi Radagis’in fethetmesini tercih ederdi.”</p>
<p>“Fakat Alarich şehrin üç gün boyunca yağma edilmesine izin verdi.”</p>
<p>“Üç gün nedir ki?” diye içini çekti şaman. “Savaşçılar ilk gün deli gibi etrafa saldırır, yakıp yıkar, kafayı çeker, dans eder ve kadınlara tecavüz eder. İkinci gün kafaları kazan gibidir, sesleri kısılmıştır, şiş göbeklerinde korkunç acılar vardır, taşıdıkları ganimet ağır gelir, hatta yanlarındaki çıplak kadın bile yumuşak ve can sıkıcı bir nesneye dönüşür. Üçüncü gün ise ancak birkaç mücevher ve ancak anı değeri taşıyan ıvır zıvır için zaman bulabilirler...”</p>
<p>“O halde etrafta neden bu kadar cam ve testi kırığı, parçalanmış mobilya, devrilmiş heykel var?” diye sordu Attila şaşkınlıkla.</p>
<p>“Bunu bana mı soruyorsun? Burada yaşayan sen değil miydin? Açlıktan ölmek üzere olan insanların nefret ve ümitsizliklerini görmedin mi? Zenginlerden ve sömürücülerden intikam almak için ellerine geçen en iyi fırsat bu! Şüphesiz en iyi şekilde değerlendirecekler! Özellikle köleler kendilerine erkeklerden fazla eziyet eden kadınları yataklarına atmaktan büyük zevk duyacaklardır...”</p>
<p>“Gerçekten de akıllarına bundan başka bir şey gelmeyeceğini mi düşünüyorsun?”</p>
<p>“Hayır! Şüphesiz içlerinde ele geçirdiklerini eritip ortadan yok edebilecek kadar kurnazları da vardır!”</p>
<p>“O halde ilk iş bir kuyumcu dükkânı bulup zapt edelim!” diye atıldı Attila.</p>
<p>“Bu işi kiminle yapmak istiyorsun?” dedi Aybars ve güldü. “Etrafına baksana! Bir tek genç Hun veya Got savaşçısı görüyor musun? Onlar bakire Vestalinleri ve el değmemiş manastırları çoktan keşfetmişlerdir! İnan bana, onları bir daha ancak yerlerde sürünürken görebileceğiz!”</p>
<p>“O halde birlikte kraliyet sarayına gidelim” dedi Attila. “Orada altın Hıristiyan haçlarından çok daha fazla ilgimi çeken bir şey var...”</p>
<p>Şaman ona soran gözlerle baktı.</p>
<p>“Kadın Romalı mı, yoksa bir köle mi?”</p>
<p>Attila sırıttı. “Hayır, sadece bir parşömen... Lanet olası büyüklükte bir parşömen!”</p>
<p>“Bizim için iyi mi, kötü mü?” diye sordu şaman.</p>
<p>Attila bu kez yüksek sesle güldü.</p>
<p>“Göreceksin!” diye bağırdı ve dilini şaklattı. Küçük atının üzerinde Capitol Tepesi’ne doğru öyle bir süratle yol alıyordu ki, Aybars onun peşinden yetişebilmek için büyük çaba harcamak zorunda kalıyordu.</p>
<p>Alarich kendisini imparatorluğun batı kısmının en yüksek generali, Roma’nın kurtarıcısı ve kutsal yerlerin koruyucusu ilan ederken, yarım mil kadar ötede tehlikeli komplikasyonlar baş göstermişti.</p>
<p>Palatin Tepesi’ndeki ıssız imparatorluk sarayında bulunan memurlar, daha güneş bile batmadan isyan etmeye başlamışlardı. İmparatorlarını sadece konsül olduğu yılların başlarında görebilmiş olan bu kişiler, altından yapılmış ama bir işe yaramayan bir kafesin içinde yaşıyorlardı. Sarayın odaları ve salonları, geniş bahçelerdeki ve iç avlulardaki gezinti yolları kadar boştu.</p>
<p>Ayaklanma, İmparator Honorius’un on dokuz yaşındaki kız kardeşinin Got prensi Athawulf’un refakatinde saraya gelmesiyle birlikte, hiç beklenmedik bir şekilde başlamıştı. Vizigot kralı Alarich’in en güzel rehinesinin, içlerinde İmparator Gratian’ın dul eşi Laetia ve onun yetmiş yaşındaki annesi Pisamena’dan başka kimsenin oturmadığı odaları bir kez daha ziyaret etmek isteyebileceği, soyluların hiçbirinin aklına gelmiyordu.</p>
<p>Bu kadınların her ikisi de kıtlık yılları boyunca gerçek birer Romalı gibi davranmış ve başkaları gibi Alarich’in önünden kaçmak yolunda en küçük bir teşebbüste bulunmamışlardı. Ancak şimdi, Gotların şehre girmesinden sonra, Laeta ve Pisamena hizmetçilerine, onların ailelerine ve saray memurlarına, gizli yeraltı yollarını kullanarak Ravenna’ya kaçma izni vermişlerdi.</p>
<p>Ancak bu çok geç verilmiş bir izindi!</p>
<p>Aylardan beri gereken her şey hazırlanmış ve sıkıca paketlenmişti. Tüm hazırlıkların sona erdiği anda, kimsenin saraydan ayrılmaması emredilmişti.</p>
<p>Attila, Aybars ve yarım düzine kadar Hun atlısı, saraya gürültülü bir Got birliğinden hemen sonra vardılar. Şehirde katliam yapılmayacağının anlaşılmasından sonra, Romalılar Hunların küçük atlarının önünden kaçmaz olmuşlardı. Sayıları yüz binlerle ifade edilen Romalılar ve diğer kavimlerden insanlar, bu yeni duruma akıl almayacak bir hızla ayak uydurmuşlardı. Sanki Ravenna’daki saray muhafızlarının da Hunlardan oluştuğunu hatırlamışlardı. Sonuçta onlar Romalıların yardımcı kavimlerinden biri değiller miydi?</p>
<p>Attila, Aybars ve diğerleri, bu düşünceler hakkında bir şey bilmiyorlardı. Sadece kimsenin kendilerinden birkaç adımdan fazla uzaklaşmadığını fark etmişlerdi. Sütunların, kolonların ve duvarların ardında birbirlerinden son derece farklı siluetler onları izliyordu. Fakat asıl ilgilendikleri Hunlar değil, aksine parlak zırhları içindeki Got subayları, Roma kıyafetlerine bürünmüş olan Got savaşçıları ve onların ortalarında serbest bırakılmış köleler tarafından taşınan bir tahtırevandı.</p>
<p>“Sen de benim gördüklerimi görüyor musun?” diye sordu şaman. Atını Attila’nın hemen yanında, bir zakkum ağacının ardında sürüyordu.</p>
<p>“Gotları görüyorum” dedi Attila. “Sonra Romalı eski köleleri ve bir tahtırevan...”</p>
<p>“Şuradaki uzun boylu, sarışın adam... Onu tanımadın mı?”</p>
<p>“Hayır. Kim o?”</p>
<p>“Prens Athawulf! Alarich’in kayınbiraderi.”</p>
<p>“Ne! O Romalı Athawulf mu?”</p>
<p>“Ta kendisi. Batı Roma İmparatorluğu’nun atlı birliklerinin komutanı.”</p>
<p>Attila inanamaz bir ifadeyle başını salladı. Kulaklarının uğuldadığını hissediyordu. Demek mağlubiyetten hemen sonra galiplerin üniformasını giymekte bir sakınca görmeyen bir Cermen böyle görünüyordu! Attila’nın başlangıçta düşman, sonra da müttefik olan insanlara bir itirazı yoktu. Durumun kötüye gittiğini görünce dostlarını bir hamlede gözden çıkartan ve eski düşmanlarının hizmetine girerek onların kendisini yüceltmesine izin veren bu adama karşı öfke ve aşağılama hisleriyle doluydu.</p>
<p>“Utançtan yüzünün kızarması gerekirdi!” diye homurdandı Attila. “Önce Tuna kıyısındaki Aquincum’da vakit öldürdü ve kavminin kralını Roma’yı kuşatırken yalnız bıraktı. Sonra da fazla zahmete katlanmaya gerek kalmadan ganimet elde edilebileceğinin kokusunu alınca, yıldırım hızıyla yola koyuldu. Üstelik bin Hun atlısını da kendisiyle birlikte gelmeye ikna ederek!”</p>
<p>“Onları bunu yapmaya zorlamadı” dedi şaman.</p>
<p>“Zaten ben de ‘ikna etti’ dedim. Fakat erkeklerimizi ve ailelerini bir domuz sürüsü gibi Romalıların kılıçlarının önüne atmak zorunda mıydı?”</p>
<p>“Sonuç olarak bu davranışı ona Roma atlı birlikleri generalliğini kazandırdı” dedi Aybars. “Kibirli bir budala için çok güzel bir ödül doğrusu.”</p>
<p>“Evet, çok güzel!” diye homurdandı Attila. Şamanın bu konuda neden bu kadar ihtiyatlı davrandığını bir türlü anlayamıyordu. Sonra Aybars’ın imparatorluk saray binalarını ve bahçelerini ilk kez görmüş olduğunu düşündü. Bundan birkaç ay önce kendisi de aynı duygulara sahip değil miydi? Romalılardan korkmuyordu, fakat etrafındaki tüm bu ihtişam ve görkem, şimdiye kadar “tanrısal” ve “krallara yaraşır” kavramlarından anladığının çok, ama çok ötesindeydi. Aybars da şimdi aynı şeyleri hissediyor olmalıydı. Tüm bu ihtişamın ve taşlaşmış kudret sembollerinin etkisinden kurtulması için belli bir sürenin geçmesi gerekecekti...</p>
<p>“Diğerlerini tanıyorum” dedi Attila. “O köpoğulları ikinci derece öneme sahip saray halkı. Kibarların en kibarı oldukları kabul edilen bu insanlar, sadece Honorius’un konsül seçimleri için Roma’ya geldiği zamanlarda kullanılıyorlardı. Başka bir işe filan da yaradıkları yok...”</p>
<p>“Şu hareketliliğe bak! Biri gidip diğeri geliyor!”</p>
<p>“Onlara biraz daha yaklaşmak isterdim” dedi Attila.</p>
<p>“O zaman atlarımızdan inmek zorundayız.”</p>
<p>“Tamam!”</p>
<p>“Hayır, ben atımdan inmem!” dedi şaman başını sallayarak.</p>
<p>“Şamanlar bazen atsız olarak da dans eder. Gel hadi!”</p>
<p>Aybars dilini ve dudaklarını kullanarak cıvıldadı, sonra da atından indi ve her iki atın yularını da zakkum ağacının dallarına bağladı. Bu arada Attila da attan inmişti. Başıyla diğer Hun savaşçılarına atının eğerine asılı olan büyük ve kıvrık yayı işaret etti. Hunlar dişlerini göstererek gülümsediler, sonra da yıldırım hızıyla sadaklarındaki o çok korkulan üç köşeli demir oklardan birini çekerek yaylarına yerleştirdiler. Attila da eline bir cirit aldı. Daha <i>Porta Salaria</i>’da bulunurken dikkatini çekmiş olan bir Hun savaşçısına işaret etti. Doğan isimli bu genç savaşçı, dörtnala giden atının üzerinde ayakta dururken, başka birkaç atı da yularlarından tutarak beraberinde götürecek yetenekteydi.</p>
<p>Keskin bakışlı genç Hun’un oval bir yüzü ve çarpık, uzun bacakları vardı. Attila’dan birkaç yaş daha büyük olan Doğan, gerek at binmede, gerekse de silah kullanmada ondan mutlaka daha başarılıydı. Buna rağmen başını eğerek anladığını belirtti. Attila, kendi kabilesi ve ailesiyle uzaktan yakından bir akrabalıkları veya anlaşmaları bulunmayan bu savaşçıların, amcası şaman tarafından nasıl olup da kendisi gibi büyüme çağında olan bir delikanlının emrine girmeye ikna edildiğini bir türlü anlayamıyordu.</p>
<p>“Arkamızda böyle bir koruma varken, bir vahşi hayvan kafesine bile elimizi kolumuzu sallayarak girebiliriz!” dedi şamana dönerek. Bu olağanüstü binicilerin yayları ve oklarıyla nasıl mucizeler yarattıklarını unutmuş değildi. Kendisinin biraz daha talime ihtiyacı vardı.</p>
<p>Attila ve Aybars, yüksek sütunların üzerindeki bir çatı tarafından örtülen avlunun altında toplanmış olan heyecanlı kalabalığa doğru, yavaş ve dikkatli adımlarla yaklaşmaya başladılar. Yaklaşık yüz kadar insan, sarayın ön avlusuna doğru yürüyordu. Bahçenin içindeki fıskiyelerden hâlâ su fışkırıyordu, fakat kurumaya yüz tutan bitkiler, bahçenin uzun süredir bakımsız kaldığının bir işaretiydi.</p>
<p>Buna rağmen ansızın ellerinde şarap, su ve küçük anason pastaları taşıyan hizmetkârlar ortaya çıktılar. Onların ardından togalarındaki renkli şeritlerden senatör oldukları anlaşılan Romalılar bahçeye girdi. Onları eski konsüller, Claudius ve Cornelius ailelerine mensup soylular ve o zamana dek şehirdeki pazar yerlerinin, tapınakların, tahıl ambarlarının ve sokakların düzenini sağlamakla görevli Aedilus’lar takip etti. Aşağıda, Kral Alarich’in bulunduğu yerde de durum buradakine benziyordu, fakat Forum Romanum’daki Hıristiyan ayinine katılmayanların tümü, ortak bir hareket için burada toplanmış gibiydi. Aynı anda Attila’nın aklına Roma’nın yedi tepesi arasında yapılan gösterinin bir aldatmaca olabileceği geldi. Barbar fatihlere teşekkür mahiyetinde düzenlenen bu gösteri, Roma’nın asil ve üst tabakasının, gereğinden fazla lütufkâr fatihlerinin gözleri önünde şehirden ayrılarak, sürgündeki imparatora katılmalarını sağlayacak bir oyun muydu?</p>
<p>Attila, karşılarında Roma subayı kıyafetine bürünmüş Got savaşçılarını gören bu insanların yüzlerinde derin bir hoşnutsuzluk, hatta tiksinti ifadesi belirdiğini fark etti.</p>
<p>Kendisi de bir kez daha kulaklarının uğuldadığını hissediyordu. Öfkeli kalabalık, Got prensinin süvari alayı generali olarak Roma lejyonunun magister equitium üniformasını taşıdığını fark edince, şaşkınlığı bir kat daha arttı. Athawulf iki tarafında kartal kanatları bulunan miğferini çıkartmış, sol kolunun altında tutuyordu. Kumral saçları, Roma soyluları arasında yüzyıllardan bu yana gelenek olduğu üzere kısa kesilmişti. Birçok Cermen’in aksine sakallarını tıraş etmişti ve gözleri kesinlikle diğer Cermenlerde olduğu gibi açık mavi pırıltılar saçmıyordu.</p>
<p>Got prensi bir el hareketi ile insanları sükûnete davet ettiği sırada, Roma şehrinin bir zamanlar kudret sahibi olan insanları yüzlerini acıyla buruşturdular. Sarayın avlusu bir an için mutlak bir sessizliğe bürünmüştü. Capitol Tepesi’nde o anda sadece fethedilmiş şehrin aşağı kısımlarında toplanmış olan erkeklerin ve kadınların, Gotların ve Romalıların, yabancıların ve kölelerin bağırış ve şarkı sesleri duyuluyordu. Ve sonunda imparatorun kızı ve imparatoriçenin kız kardeşi Galla Placidia, asil bir zarafetle tahtırevanından aşağı indi.</p>
<p>Attila, şaşkınlıktan ağzının ardına kadar açıldığını fark edemedi bile. On dokuz yaşındaki bu soylu bayanı daha önce Ravenna’da da görmüştü, fakat Vizigot kralının yanında rehine olarak geçirdiği zaman kendisine fevkalade yaramış gibiydi. Attila ve orada bulunan diğerleri, karşılarında duran ince yapılı, fazla uzun boylu olmayan, dimdik sırtlı kadını hayretle seyrediyorlardı. Kadının oval yüzü, koyu renkli iri gözleri, yay biçimli kaşları, neredeyse bir Yunanı andıran dümdüz burnu, kıpkırmızı, dolgun dudakları, daha şimdiden onun bir imparatoriçe olmaya lâyık biri olduğunu gösteriyordu.</p>
<p>Attila, kadın ve kızlarla fazla bir tecrübesinin olmamasına rağmen, onun oldukça değişmiş olduğunu hemen fark etmişti. Galla Placidia eskisinden daha kadınsı olmasına rağmen, aynı zamanda mağrur ve reddediciydi. Nefes kesen bir güzelliğe sahip olmasına rağmen, en az mermer bir heykel kadar soğuktu.</p>
<p>Attila burada ne döndüğünü tam olarak anlayamıyordu; karşılıklı duran iki grubun, yani şehrin fatihleri ve rehineleri ile bin yıllık haklarını sahiplenmekte ısrar eden Romalılar arasında bir gerilimin oluştuğunu hissediyordu. Bu Romalılardan biri, yaşlı senatör Volusianus, sanki hiçbir şey olmamış gibi davranmakta ısrar ediyordu. Büyük bir soğukkanlılıkla ve eski gelenekler uyarınca ellerini kaldırdı.</p>
<p>“<i>Ave, Nobilissima!</i>” diye bağırdı titreyen sesiyle ve başını belli belirsiz öne eğdi. “Büyük Theodosius’un kızını selamlıyoruz!”</p>
<p>Herkes genç kadının doğal olarak “<i>Avete, Senatores!</i>” diye karşılık vermesini bekliyordu, fakat Volusianus’a Batı Roma İmparatorluğu prensesi yerine, kısa bir süre önce onun kardeşinin lejyonerleri tarafından mağlup edilmiş olan Got prensi cevap verdi.</p>
<p>“Bu da nesi böyle? Kutular ve sandıklar, denkler ve sepetler! Yoksa hakkımız olan ganimeti bizden kaçırmaya mı çalışıyorsunuz?”</p>
<p>“Burada ne altın, ne de ziynet var!” diye karşılık verdi yaşlı senatör. “Sadece imparatorluk arşivinden belgeler... Sizin için bir değerleri yok... Fakat bizim tarih yazarlarımız için yerine konulamaz nitelikteler...”</p>
<p>Galla Placidia omuzlarını kaldırdı, Athawulf’a baktı ve sıkkın bir ifadeyle dudaklarını büktü. Volusianus genç kadına dönerek doğruca ona hitap etmeye başladı: “Senden damarlarında dolaşan asil kan ve vicdanın adına rica ediyorum! Bu parşömenlerle birlikte Ravenna’daki kardeşinin yanına gitmemize izin ver!”</p>
<p>“Neden?” diye atıldı Athawulf. “Burada rahatlıkla kalabilirsiniz! Dördüncü günde güneye doğru yola koyulacağız...”</p>
<p>“Bundan böyle imparatorluğu koruyacak bir duvara sahip değiliz” dedi Galla Placidia hakirâne bir edayla. “<i>Pax Romana</i>’nın artık kimseye imparatorluğu tek başına yönetme izni vermediğini öğrenin artık! O eski büyük Romalılar artık sadece mermer kaidelerin üzerinde görülebilir! Sizler iyice yaşlandınız ve dünyalarınız küçüldü! Yeni imparatorlukların şimdi doğacağını anlayamıyorsunuz...”</p>
<p>Aynı zamanda Batı Roma generali de olan Got prensi gülümsedi. Galla Placidia durumu en az tiyatroda verilen bir trajedi temsilinde olduğu kadar abartmıştı, fakat görünüşe göre yanında duran genç kadının söylediklerinden oldukça hoşlanmıştı.</p>
<p>Attila ansızın bu adamın yumuşaklığından kaynaklanan baştan çıkartıcı gücünden nefret etti. Bu adam bir barbar olmak şöyle dursun, vahşi bile değildi. Başka şartlar altında rahatlıkla bir Centurio, bir muhafız komutanı ya da imparatorluk sarayında bir memur olabilirdi.</p>
<p>Tuna boylarındaki Hunlar da Athawulf’un bu yeteneğinin tuzağına düşmüş olmalıydılar! Aynı zamanda Got prensi ve Roma generali olmayı başaran, kendisi yüzünden ölen binlerce insanı bir çırpıda silip atan, şimdi de maiyetinde imparatorun kız kardeşini bulundurmakla böbürlenen Cermen’in her kılıfa rahatlıkla girebilme yeteneğine...</p>
<p>Bir an sonra Athawulf’un bakışları yumuşadı ve dudaklarının ucuyla Galla Placidia’ya doğru belli belirsiz bir öpücük gönderdi. Roma’nın eski kudretlileri, genç kadının hafifçe kızardığını fark ettiler. Bu onların şaşkınlığını daha da artırdı, çünkü Athawulf’un Kral Alarich’in kız kardeşiyle evli olduğunu ve ondan tam altı çocuk sahibi olduğunu biliyorlardı.</p>
<p>“Bak hele, bak hele!” diye mırıldandı Attila’nın yanında duran şaman. “Bu gelişmeyi kemiklerden bile okuyamazdım!”</p>
<p>“Bizim hangi tarafı tutmamız gerekiyor?” diye homurdandı Attila.</p>
<p>“Sanırım bundan o da pek emin değil!”</p>
<p>“Onun tıraşlı suratını yumruklamayı çok isterdim! Bu tür adamlardan nefret ederim!”</p>
<p>“Büyük Theodosius’un kızı olarak sana nasıl bir saygı borçlu olduğumuzu biliyoruz” dedi saray memurlarından biri. “Buna rağmen bize izin vermenizi rica etmek zorundayım. Athawulf! Sen Batı Roma İmparatorluğu atlı birliklerinin komutanısın. Kralın ve enişten Alarich ise İmparator Honorius’un emri altındaki generallerin en yüksek rütbelisi. Aslında ikiniz de şimdi ele geçirmek istediğiniz imparatorluğa hizmet etmekle yükümlüsünüz!”</p>
<p>“Saçmalıklarını kendine sakla!” dedi Athawulf hakirâne bir tavırla. Sonra da miğferini başına geçirdi. “Daha uygun bir vakitte tarihçileriniz bu konuyla daha yakından ilgilenebilir. Şu anda benim ağzımdan çıkan sözlerden başka hiçbir şeyin önemi yok!”</p>
<p>“Sen Roma imparatorunun kız kardeşi olabilirsin” dedi fethedilmiş şehrin eski valisi, Galla Placidia’ya dönerek. “İmparator Ravenna’da hüküm sürüyor, biz de bu şehirde bulunuyoruz. Kardeşin Honorius’un nefreti ve anlayışsızlığı yüzünden iki yıl önce kendi lejyonlarından tam otuz bin Cermen’i Gotların kucağına ittiğini unutma! Geçen sene de aynısını bizim kırk bin kölemizle yaptı. Bu hareketi köle fiyatlarının öyle bir düşmesine yol açtı ki artık beş para bile etmez oldular!”</p>
<p>Galla Placidia bir kez daha kızardı, fakat bu kez öfkeden. Orada bulunanların tümü, valinin haklı olduğunu biliyordu. Athawulf şöyle bir etrafına baktı ve boş kuş yuvalarının yanında şarıldayarak akan fıskiyeleri işaret etti: “Kral Alarich, Roma’nın su yollarından hiçbirini yıktırmış değil! Şehir yanmıyor ve savaşçılarımız onun emriyle yağmadan men edildiler...”</p>
<p>“Ben başka şeyler de duydum” dedi yaşlı senatör korkusuzca. Athawulf’a arkasını döndü ve tabuta benzeyen kocaman sandıklardan birinin üzerine gösterişli bir şekilde oturdu. “Bin yıllık <i>Imperium Romanum</i>’un ruhuna ait tek bir parşömen parçasını bile sana vermem için, beni kılıcınla öldürmen gerekecek...”</p>
<p>“O halde istediğin olacak, ihtiyar budala!”</p>
<p>Aynı anda Attila’nın sabrı taştı. Burada olup bitenlere daha fazla katlanması artık imkânsızdı.</p>
<p>“Burada bekle!” dedi Aybars’a. Sonra koşarak geri döndü, atının yularını çözdü ve bir hamlede eğerin üstüne sıçradı.</p>
<p>“Benimle gelin!” diye emretti kendisini bekleyen atlılara. “Ve şimdi... oklarınızı yerleştirin!”</p>
<p>Attila adamların emirlerini bir an bile beklemeden yerine getirdiğini görünce, memnuniyetle gülümsedi ve dilini şaklattı. Hunlar üzengilerin üzerinde ayağa kalktılar, sarayın avlusunun sütunları arasında atlarını tırısa kaldırdılar ve büyük havuz boyunca büyük bir beceriyle ilerlemeye başladılar. Koridorun dönemeç noktasına geldikleri zaman, Attila da atının üzengilerine basarak ayağa kalktı. Ciridini elinde sağlam ve savurmaya hazır bir şekilde tutuyordu.</p>
<p>Aslında bir yıldan beri eline silah almamış, savaş için at binmemişti. Ciridinin hedefi bulacağından bile emin değildi. Bir tek şansı vardı ve bunu mutlaka değerlendirmeliydi!</p>
<p>Attila, Roma imparatorunun kız kardeşinin, Got prensinin kollarının arasına sığındığını gördü. Aralarındaki ilişki onu zerrece ilgilendirmiyordu. Hatta Gotların ölüleri bile umurunda değildi. Tek istediği, kendisini takip eden bin Hun atlısını lejyonerlerin kılıçlarına doğru sürerek ölümlerine sebep olan bu adamı cezalandırmaktı. Ölülerin ruhları için onun gururunu kırbaçlayacak, ayaklar altında çiğneyecekti!</p>
<p>Got prensinin etrafındaki gruba kırk, elli metre kadar kala, Attila eyerinin üzerinde doğruldu, tüm gücünü bir noktada yoğunlaştırmak için çok kısa bir an bekledi, sonra vücudunu yay gibi gerdi ve bir enerji patlamasıyla elindeki ciridi fırlattı. O kadar hızlı davranmıştı ki bu hareketi az kalsın eyerden düşmesine sebep olacaktı.</p>
<p>“Çakkar!” diye bir nara attı Attila. Bir an sonra Athawulf’un miğferi havada uçuyordu. Attila onu alın zırhının tam ortasından vurmuştu.</p>
<p>“Çakkar!”</p>
<p>“Çakkar!”</p>
<p>Diğer bozkır atlılarının fırlattığı üç, dört, yedi ok, Got prensi ve Roma generali Athawulf’un miğferine havada isabet etti ve yere düşmesine meydan vermeden onu oradan oraya savurmaya başladı. Miğfer sonunda yere düştü ve çirkin bir takırdamayla Volusianus’un ayaklarının dibine kadar yuvarlandı.</p>
<p>Attila küçük ve güçlü atını, Athawulf’un hemen önünde durdurarak şaha kaldırdı. Diğerleri birkaç at boyu uzaklıkta ona bakıyorlardı.</p>
<p>“Kutular burada kalacak!” diye bağırdı Attila. “İçlerinde altın yok... O halde sizin için de ganimet yok!”</p>
<p>Tüm bu şaşkınlık ve heyecanın ortasında yaşlı Roma senatörü Volusianus korkusuzca öne doğru bir adım attı.</p>
<p>“Senin kim olduğunu biliyorum” diye bağırdı ta uzaklardan duyulabilecek gür bir sesle. “Sana yaşamlarımız için teşekkür etmeyeceğim, Muncuk Han’ın oğlu! Sana teşekkür etmemin tek sebebi, senin gibi bir Hun atlısının kafasının, <i>Imperium Romanum</i>’un hizmetinde bulunan ve yersiz gururu tuvaletlerden daha pis kokan bir Cermen generalinden çok daha fazla çalışmasıdır...”</p>
<p>Volusianus sözlerine devam edemedi. Athawulf’un kısa Romalı kılıcı havada şimşek gibi parladı ve keskin kenarı yaşlı adamın boynuna indi. Volusianus sendeleyerek birkaç adım attı, sonra dizlerinin üstüne çöktü. Acıdan buruşmuş, fakat her şeye rağmen gülümseyen bir yüzle ellerini yukarı kaldırdı. Konuşmak istedi ama ağzından kapkara kan boşanıyordu.</p>
    </body>
</html>