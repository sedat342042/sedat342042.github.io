<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="main.css" rel="stylesheet" type="text/css" />
</head>
    <body>
<p class="baslik2">32</p>
<p class="baslik2">Frank Tahtı Uğruna Savaş</p>
<div class="bos3"></div>
<div class="ortali"><img src="attila2.jpg"/></div>
<div class="bos1"></div>
<p class="ilk">Hemen ertesi gün Franklar, Franklarla karşılaştı. Troyes şapelinin tam on beş Roma mili batısında kurtlar gibi birbirlerinin üzerlerine saldırdılar. Salia Frankları batıdan, Sen ve Aure nehirlerinin güneyindeki yüksek yayla üzerinden gelmişlerdi. Gundebaud komutasındaki Ripaud Frankları ise Sen ve Troyes’i birbirine bağlayan küçük, çamurlu nehir boyunca ilerlemişlerdi.</p>
<p>Hunlardan ve yardımcı kavimlerinden oluşan büyük ordu doğudaki etrafı surlarla çevrili şehre doğru ilerlerken, Ardarich ve Laudarich’in Gepidleri daha önce kararlaştırılan şekilde geride kalmışlardı. Saldırıya hazır bir şekilde yaylanın güney yamaçlarında bekliyorlardı. Kendilerini giderek daha kötü hissediyorlardı, çünkü çamurlu nehirle onların arasından geçen her savaşçı grubu, onlara alaylı laflar atmaktan geri kalmıyordu.</p>
<p>“Hey, siz!” diye bağırıyordu Ostrogotlar. “Burada kaybettiğiniz karılarınızı mı arıyorsunuz, yoksa Frankların çocuk yaştaki savaşçıları için mi endişeleniyorsunuz?”</p>
<p>Başlangıçta savaşçıların sadece birkaçı homurdanıyordu, fakat sonradan neredeyse yirmi bin Gepid yamaçlardan yukarı tırmanmaya başladı. Kralları ve komutanları büyük bir çaba sarf ederek onların yer değiştirmelerini engellemeye çalışıyorlardı, çünkü henüz yaylada birbirlerine girmiş olan Franklardan hangi tarafın diğerine üstünlük sağladığı belli olmamıştı.</p>
<p>“Anlaşılan sayıları tahmin ettiğimizden daha fazla” dedi Attila düşünceli bir tavırla. En yakın danışmanlarından oluşan küçük bir grubun başında at sürüyordu. “Gözcülerimiz bu işe ne diyor?”</p>
<p>“Şimdiye kadar otuz bin savaşçı sayıldı” diye cevap verdi Onegesios derhal. Durmadan düzeltilen verilerle dolu parşömenine dikkatle bakıyordu.</p>
<p>“Otuz bin Frank mı? Sayılarının bu kadar fazla olabileceğini hiç düşünmemiştim...”</p>
<p>“Bu rakama eskiden beri Aetius’un ordusunda görev yapan Franklar da dahil” diye düzeltti Scottas derhal. “Fakat aralarında Belçika’dan ve Aşağı Ren bölgesindeki iki Cermen dukalığından gelen savaşçılar da var. Burgundları da unutmamak gerekir...”</p>
<p>“Halbuki onlar asla Romalıların dostu olmamışlardı” dedi Attila.</p>
<p>“Ona bakarsan Vizigotlar da öyle” dedi Onegesios. “Zaten Burgundlar da Aetius’un lejyonlarının yanında savaşmıyorlar. Adamlarımızın bildirdiğine göre sefere genç Vizigot prensi Thorismund’un yanında katılmışlar...”</p>
<p>“Bizi yakalamak için oldukça dolambaçlı bir yol izledi” dedi Attila ve dudaklarını büzerek başını salladı. “Evet, benim tanıdığım Aetius bu işte! Birkaç hafta öncesine kadar Arles’te, hatta belki de Galya’nın güneyindeki Vizigotların yanındaydı, sonra da neredeyse hiç kimseye fark ettirmeden Aquitania ile Loire arasındaki zorlu mesafeyi aldı...” Attila bir an için durdu ve yüzlerce kez kullanılmaktan yıpranmış eski Castorius parşömenine baktı. Sonra bakışları aniden değişti. Parşömenin içine tüm cinler ve şeytanlar saklanmıştı sanki...</p>
<p>“Neyin var?” diye sordu Scottas. Attila elini kaldırdı.</p>
<p>“Sus! Düşünmeliyim!”</p>
<p>Sonsuzluk kadar uzun bir an boyunca yurdun içinde sadece ordunun uğultusu duyuldu. Tıka basa ganimet yüklü ağır arabaların oluşturduğu uzun konvoy, saatlerden beri Sen nehrinin kollarından birinin tek uygun geçit yerinden karşıya geçmeye devam ediyordu. Kıyılardaki çalıların ve yeşilliğin arasında kıpırdayan her şey, ânında konvoyu koruyan savaşçıların oklarına hedef oluyordu. Bu sayede pek çok yaban domuzu, geyik, tavşan, balıkçıl, sülün ve keklik avlamışlardı.</p>
<p>“Bana bu kartı hediye eden bir Vizigot kralıydı” dedi Attila sonunda. “Ve şimdi de Vizigotlara karşı Roma lejyonlarından daha sert bir şekilde dövüşmek zorundayım...”</p>
<p>“Böyle düşünmemelisin” dedi gürültü ve tozdan her zamanki gibi çok rahatsız olan Scottas. “Böyle düşünmeni haklı çıkartacak tek bir gerekçe bile yok!”</p>
<p>“Ya bu nedir?” diye bağırdı Attila öfkeyle ve parşömeni işaret etti. “Bu bir kehanet değil mi? Kırk yıldır gece günüz yanımda taşıdığım bir işaret değil mi? Rehinelik yaşantımdan kalan hiçbir şey benim için bu kadar değerli değil, Scottas, hatta sen ve Greka bile! Tüm yaşamım boyunca bana sadece <i>Imperium Romanum</i>’un bu haritası eşlik etti!”</p>
<p>Attila haritanın yanına giderek onun yıpranmış kıvrımlarını öyle bir nezaketle okşamaya başladı ki, görenler onun Attila için asla gizemini yitirmemiş bir kadın olduğunu düşünebilirlerdi.</p>
<p>“Sen tüm kadınlarımdan ve oğullarımdan daha uzun süre benimle birlikte oldun!” dedi haritaya kimsenin duyamayacağı kadar alçak bir sesle. Yaşamında kendisini ilk kez bir kağan veya savaşçıların komutanı gibi değil, aksine okların ve mızrakların ıslıkları yerine, otların ve çalıların arasında esen rüzgârın mırıltısından hoşlanan bir şaman gibi hissediyordu. Sadece bozkır özgürlük veriyor, diye düşünüyordu Attila, sadece bozkır mutluluk veriyor! Çünkü kulakları savaş gürültüsünden sağırlaşan bir kimse, rüzgârın nasıl döndüğünü ve bitkilerin nasıl büyüdüğünü duyamaz.</p>
<p>Hayatı boyunca Maiotia Bataklık Denizi’nin ötesindeki uçsuz bucaksız bozkırları görmemiş olmasına rağmen, içinde eskilerin anlattıklarına dair sonsuz bir özlem duymaya başlamıştı. Ardıç ve fesleğen kokuları, ozanların büyük sessizlik içinde çaldıkları kopuzlar...</p>
<p>“<i>Kış mevsiminde ufuklar kızıldır</i>” diye tekrarladı eski bir şarkının dizelerini, “<i>ve sevgilinin yanakları... ve zambakların güzel çiçekleri...</i>”</p>
<p>Attila bir an için gözlerini kapadı, yumruklarını sıktı, derin bir nefes aldı ve aldığı nefesi bir defada dışarı verdi. Tepeden tırnağa tüm vücudunu bir ürperti kaplamıştı.</p>
<p>“Hayır” dedi kararlı bir sesle. “Eğilmeyeceğim... Romalıların ve Germenlerin büyüleri vız gelir! Varsınlar sırlarını yazıp çizmeye devam etsinler... Enginlerin oğlunun üzerinde etkisiz kalacaklar...”</p>
<p>Arkasını döndüğü zaman gülümsemeye devam ediyordu.</p>
<p>“Kavimlerimizi ve kabilelerimizi ağır kayıplara hazırlamalıyız” dedi danışmanlarına. “Muhtemelen istenmeyen durumlar gerçekleşecek...”</p>
<p>“Emirlerin nedir?”</p>
<p>“Dediğim gibi, hepsini olacaklara hazırlamalıyız....” Attila yavaşça güldü. “... Aradan bunca yıl sonra sonumuzun talihi sık sık açık olan, fakat sonunda her şeyini yitiren Uldız Han gibi olmasını istemiyorsak...”</p>
<p>Belindeki silah kayışını kavrayarak iyice sıktı. “Gelin, Frank kardeşlerin birbirlerini nasıl yediklerini görmek istiyorum.”</p>
<p>Fakat görmek istediğinin sadece bu olmadığını çok iyi biliyordu.</p>
<br/>

<p class="ilk">Hunların Büyük Kağanı, yanında küçük bir maiyet olduğu halde Vanne deresinin kıyısından yamacı tırmandığı esnada, Troyes’in batısında bulunan yayladaki savaş tüm hızıyla devam ediyordu.</p>
<p>Attila ve adamları, üzerinde sıcak havanın dalgalandığı geniş düzlüğü daha iyi görebilmek için gözlerini kıstılar. Yaylanın üzerinde yoğun bir toz bulutu vardı. Binlerce silah, zırh ve koşum takımı aynı anda parıldıyor ve ışıldıyordu. Atların toynaklarından yükselen boğuk ses ise akla büyük bir çağlayanın uğultusunu getiriyordu.</p>
<p>Bir ya da iki mil uzaklıktan birbirlerinin üzerlerine atılan ve bir ölüm kalım savaşına başlayan savaşçıların sayısı en az otuz bin olmalıydı. Attila, Gundebaud’un yaptığı hatayı ilk bakışta gördü. Tüm savaş güçlerini bir tek noktaya yoğunlaştırmamasını genç prense kaç kez söylediğini hatırlamıyordu bile. Bu hem ormanlık ve engebeli arazi için, hem de Asya bozkırlarını hatırlatan bu yayla için geçerliydi. Ripuar Frankları ve Gepid savaşçıları ise görünüşe göre her türlü şaşırtmaca taktiğinden uzak olarak, Roma lejyonlarının cephe savaşını yürütmeye çalışıyorladı...</p>
<p>“Bu çocuk delirmiş!” diye bağırdı Attila başını sallayarak. Gepidlerin de savaşa katılmalarına rağmen, Salis Frankları at ve savaşçı sayısı bakımından çok daha üstündüler. “Gundebaud bu savaşı nasıl kazanmayı düşünüyor?”</p>
<p>Buna rağmen Hun kağanı savaşa müdahale etmedi. Müttefik kavimlerinin kralları ve komutanlarıyla birlikte, Frank kralının oğulları ve aslında iki oğulun kıskançlıklarıyla bir ilgileri bulunmayan erkekler arasındaki savaşı izlemeye devam etti.</p>
<p>Kısa bir süre sonra Aetius ile Attila arasında benzer sahneler yaşanacağını herkes biliyordu.</p>
<p>Burgundların korkunç öfkesi ise Hunları değil, Gepidleri hedef almıştı. Fakat onlar da düşmanlarına en az aynı sertlik ve acımasızlıkla cevap veriyorlardı. Attila, bu Cermen savaşçılarının tüm Hunlardan ve Romalılardan daha büyük bir şiddetle savaştığını şaşkınlıkla izledi. İlk kez Franklarda ve Burgundlarda sönmek bilmez bir nefret ateşinin yandığını görüyordu. Cermenlerin ganimet veya çıkar gibi gerekçeler olmadan da birbirlerini yok ettiklerini daha önce de duymuştu. Cermenlerin çok sayıda kavmini, kabilesini ve ailesini tanımasına rağmen, onların arasındaki bu akıl almaz nefretin gerçek sebep ve amacını bir türlü kavrayamamıştı...</p>
<br/>

<p class="ilk">Laudarich ertesi gün öğleden sonra kana bulanmış ve bitkin bir halde geri geldi. Yanında kendisiyle aynı durumda olan birkaç yüz savaşçı getirmişti. Attila onu derhal yanına çağırttı ve hazır bekleyen şamanlara onu muayene etmelerini emretti.</p>
<p>“Yaran ağır mı? Yukarıda neler oldu?”</p>
<p>“Aslında arka planda kalıp her şeyin sona ermesini bekleyebilirdim” diye inledi Gepidlerin ikinci kralı. “Oysa ben budala bir kahraman hem Vizigotlara, hem Franklara, hem de Burgundlara karşı aynı anda savaşmayı yeğledim!”</p>
<p>“Onların böylesine çılgınca savaşacaklarını bilemezdin ki?”</p>
<p>“Böyle bir nefrete daha önce asla şahit olmamıştım!”</p>
<p>“Demek o kıyım gerçekten de büyük savaşın başlangıcıydı...”</p>
<p>“Bundan daha fazla bir şeydi, Attila! Hatta Frank tahtı uğruna yapılan bir savaştan da fazla bir şeydi! Düşünmek için orada bir an bile vaktim olmadı, fakat şimdi soracak olursan, orada <i>Imperium Romanum</i>’a ölüm darbesini vuracak bir şeylerin başladığını söyleyebilirim...”</p>
<p>“Romalılar bunu, bundan yetmiş altı yıl önce biz Gotları Tuna sınırına doğru sürerken de düşünmüşlerdi!”</p>
<p>“Fakat burada senin ve benim bildiğimden bambaşka, çok daha genç kavimler sahneye çıkıyor!”</p>
<p>“Yoksa demek istediğin...”</p>
<p>Laudarich arkasına yaslandı, kesici ve delici silahların vücudunda açtığı yaraların şifalı otlarla ve keten bezlerle tedavi edilmesini bekledi, sonra da Aybars Amca’nın içine değerli tozundan bir tutam attığı şaraptan iki kadeh içti.</p>
<br/>

<p class="ilk">Başlangıçta iki delikanlının horoz dövüşü olarak görülen felaketin boyutlarının ne derece vahim olduğu, ertesi gün daha iyi anlaşıldı.</p>
<p>“Ölülerin sayısını parşömene kaydetmeye çekiniyorum” dedi hâlâ kendine gelememiş olan Onegesios. “Sadece bizim Franklarımızın ve Gepidlerimizn kayıpları bile on beş bin kişiyi buluyor.”</p>
<p>“Gundebaud’a yazık oldu” dedi Hunların Büyük Kağanı. “Demek ki yeni Frank krallığı sülalesi genç kardeş Merowech’den devam edecek...”</p>
<p>“Evet” dedi Onegesios ve üzüntüyle ellerini kavuşturdu. “Frank tahtının meşru sahibi, savaşın sonunu göremedi. Fakat biz yine de o Merowech’i kazanmanın çarelerini araştırmalıyız...”</p>
<p>“Bu mümkün mü?”</p>
<p>“Aklıma Aquitania’daki Vizigotlara karşı Ren kıyılarında kurulacak bir tampon bölge geliyor...”</p>
<p>“Aetius’un evlatlığı da kral olacak, değil mi?” diye sordu Attila ve güldü. “Hayır, Onegesios, bana kalırsa Aetius ondan çok daha önce Roma imparatoru olacak!”</p>
<p>“Yapılan her manevra hakkında detaylı bilgi istiyorum” dedi sonra. “Ne zaman ve nasıl yapıldığı... Bu şekilde bizim Frankların neyi yanlış yaptığını anlayabiliriz!”</p>
<p>Sonra Onegesios’a döndü.</p>
<p>“O ders kitabı yanında mı?”</p>
<p>“Tüm Roma kalelerinin ve lejyonlarının dizini olan <i>Notitia dignitatum</i>’dan mı söz ediyorsun?”</p>
<p>“Hayır” dedi Attila sabırsızlıkla. “O kitaptaki bilgilerin artık hiçbiri doğru değil! Ben Roma subayları için hazırlanan kitaptan söz ediyorum... yirmi altı dövüş tekniğinin anlatıldığı kitap...”</p>
<p>“Tamam, <i>Vegetius!</i>” diye cevap verdi Orestes, Onegesios’un yerine. “Elimizde çok sayıda parşömen kopyası var!”</p>
<p>“İyi, o halde Büyük Savaş Meclisi yarın öğlen saatlerinde nehir kenarında toplansın. Daha önce, sabahtan, kimin ne diyeceği belirlenecek! Ayrıca önümüzdeki günlerde en düşük rütbeli subayın bile Roma lejyonlarının nasıl dövüştüğünü bir kez daha tekrarlamasını istiyorum! Mutlaka çok iyi hazırlanmalıyız...” Attila bir an için sustu ve donuk gözlerle uzaklara baktı. “Dünkü o facia büyük savaşta asla tekrarlanmamalı!”</p>
<p>Sonra da yanına Edekon’u çağırttı. Artık yaşlanmış olan Skir kralı resmi olarak hâlâ Attila’nın özel muhafızlarının komutanıydı. Fakat Kara Hunların ve müttefiklerinin Büyük Kağanı’nın gece ve gündüz ihtiyaç duyduğu koruma, uzun süredir daha genç adamlar tarafından sağlanıyordu. Bu gençlerden biri de, öğrenimini Roma lejyonlarında tamamlamış bir adamdı. Fakat o bir rehine değildi; Carpilius, onu himayesi altına almıştı.</p>
<p>Bu iri yapılı, uzun boylu, iyi bir eğitim almış ve on sekizini yeni tamamlamış Cermen gencinin ismi Odoaker’di. İyi bir önderin gereksinim duyduğu özelliklerin tümü onda toplanmıştı. Bu yüzden de bir sene kadar önce elinde Carpilius’un yazdığı bir tavsiye mektubu ile karşısına dikilen Skir gencini Attila gözü kapalı adamlarının arasına katmıştı. Birkaç kişi onu dikkatli olması için uyarmış, başta Attila da temkinli davranmıştı. Fakat bugüne kadar Odoaker’in Hunlar yerine Romalılara hizmet ettiğine dair en küçük bir belirti bile ortaya çıkmamıştı.</p>
<p>Attila iki Skir’i bir köşeye çekti ve onlara Büyük Savaş Meclisi’nde işletmek istediği özel bir süreci anlatmaya başladı. Skirler Attila’nın söylediklerini kabul ettiler ve Edekon oğlunun başarısına kefil oldu.</p>
<br/>

<p class="ilk">Büyük Savaş Meclisi’nin toplantısı, bekleyecek durumda olmayan acil soru ve haberlerle başladı. İnce Aube deresinin her iki yakasındaki ağaçlar, sıcak öğle güneşine karşı iyi bir koruma sağlıyorlardı.</p>
<p>Meclis üyeleri çimenlerle kaplı kıyının kuzey kıyısına yerleşmişlerdi. Fakat her zamanki gibi yere oturup sırtlarını eyerlerine dayamak yerine, Onegesios’un Troyes piskoposu Lupus’dan temin ettiği tahta masa ve sıralardan oluşan bir dörtgenin etrafına oturmuşlardı.</p>
<p>Adamların her birinin üzerinde en iyi elbisesi ve zırhı vardı, fakat birçoğu aşırı sıcak sebebiyle en ağır zırhlarını ve demir miğferlerini hemen arkalarında bekleyen hizmetkârlarına vermişlerdi. Büyük tahta masaların üzerinde Gotlar ve diğerleri için ganimet malı altın kupaların, şarap dolu şişelerin ve serin nehir suyuyla dolu kil testilerin yanı sıra taze meyve, peynir, ekmek dolu sepetler bulunuyordu. Hunlar içinse bol miktarda kurutulmuş et mevcuttu.</p>
<p>Sayıları neredeyse yüzü bulan adamlar, öngörüldüğü gibi diğerlerinin önünde sadece bir kez konuşma hakkına sahiptiler. O da derin bir nefes alma süresinden daha uzun olmayacaktı. Bu tür bir toplantının henüz yalnızca ikincisinin yapılıyor olmasına rağmen, meclisteki kralların, hanların, prenslerin, komutanların ve seçilmiş yargıçların hiçbiri kaideyi bozmadı.</p>
<p>“İyi” dedi Attila yarım saatten daha az bir süre sonra. Toplantıya katılanların tümü bu yeni konuşma sisteminin ne kadar harika, hatta neredeyse büyüleyici bir etkiye sahip olduğunu fark etmişti. Yüzlerce kez tekrarlanan sözler, anlam yerine kelime sayısının önem kazandığı konuşmalar, sadece zeki görünmek için yapılmış olan boş gevezelikler, yerini alışılmadık hızda yapılan bir konuşma savaşına bırakmıştı.</p>
<p>Garip bir şekilde herkes kendisini bu söz savaşının galibi olarak görüyordu. Henüz öğlen sona ermeden kamp yerleri ve kafiledeki sıralama benzeri bir dizi küçük tartışma sonuçlandırılmış, gruplar arasındaki anlaşmazlık ve entrikalar çözümlenmiş, kadınlara nasıl davranılacağı ve ne miktarda içkiye izin verileceği gibi konular karara bağlanmıştı.</p>
<p>Sonra da Attila’nın Büyük Kağan olarak dinleyici, yargıç, öğretmen ve stratejisyen rolünü oynayacağı an gelip çattı. Meclis üyelerine, yaklaşmakta olan büyük savaşın, iki genç Frank prensinin kapışmasından son derece farklı bir durum olduğunu bir kez daha izah etti.</p>
<p>“Batı Roma İmparatorluğu ordularının başkomutanının yıllar boyunca Vizigotların ve biz Hunların yanında rehine olarak bulunduğunu sakın unutmayın!” dedi öğleden sonrasının sessizliğinin içine. Aynı zamanda kamplar da derin bir sessizliğe bürünmüştü. Sadece arada sırada birkaç köpek havlıyor ve eski Kelt şehri Troyes’den uzaktan uzağa çan uğultuları yankılanıyordu.</p>
<p>“Kısacası Flaviuas Aetius biz Hunların, Gotların ve diğerlerinin nasıl savaştığını çok iyi biliyor. Burgundlar ve Vizigotlar onun tarafında. Bir cümleyle ifade edecek olursak: Aetius bizimle aynı imkânlara ve zorluklara sahip!”</p>
<p>Attila bir süre sözlerinin etkisini göstermesini bekledi, suyla inceltilmiş bir yudum şarap içti ve elini sallayarak Onegesios’u yanına çağırdı. Bakışları kendisiyle beraber Galya’ya gelen kavimlerin en iyilerinin üzerinde dolaşıyordu. Bazıları ona vermiş oldukları sözleri tutmuş, bazıları tutmamıştı. Bazıları da ona yolda katılmış ve büyük yararlıklar göstermişti. Maiotia Bataklık Denizi’nden gelen Alcidzurların ve İtamarların, Burgundionların, Boisklerin, Sarmat Roxolanların ve Ostrogotların eski müttefiki Rosomonların önderlerine bakarken, yüzünde dostça bir gülümseme belirmişti. İçlerinden biri bir önder değil, aksine Roma’da uzun süre köle olarak bulunmuş biriydi. Bu adam, kendilerine yeni bir kral seçme konusunda aralarında anlaşamamış olan Pannonia Ovası’ndaki Sueb Markomannlarını temsil ediyordu. Rosomon’ları temsil eden adam ise efsanevî Got kralı Ermanerich’in soyundan geliyordu.</p>
<p>Tüm bu kavimlerin önderleri ve ileri gelenleri, Attila’nın emirlerini sanki kendileri de Hun kavmimin üyeleriymiş gibi harfiyen yerine getiriyorlardı. Gepid kralı Ardarich ile artık başsız kalmış olan Ripuar Frankları adına Laudarich de bu önderlerin arasındaydı. Doğan, Dengizik ve İrnek de buradaydı. Sadece İlek babasının yanında değildi. Doğuda Konstantinopolis imparatoruna karşı savaşıyordu.</p>
<p>Onegesios’un getirdiği bir parşömen ile küçük ara son buldu. Attila ayağa kalkarak Birleşik Roma kuvvetlerinin başkomutanı Aetius’un klasik savaş düzenini nasıl uygulayabileceğini anlatmaya başladı.</p>
<br/>

<p class="ilk"><i>“Elinde cesur ve büyük bir ordu varsa, ilk olarak bir dörtgen düzeninde savaşabilirsin. Fakat düşmanının senden üstün olduğunu düşünüyorsan, sağ kanadınla düşmanının sol kanadını vuracağın ikinci düzeni uygulayabilirsin. Bu hareket güneşin ve yıldızların hareketine ters düşer. Bu nedenle tüm spor müsabakalarında ve savaşta doğal olmayan, bu nedenle de özellikle zor bir manevra olarak değerlendirilir. Fakat başarılı bir düşman generali de bunlardan haberdardır ve bu düzenlere karşı tedbirini alacaktır.”</i></p>
<br/>

<p class="ilk">Attila elindeki parşömeni masanın üzerine bıraktı. “Romalıların en önemli taktiğinin ne olduğunu anladınız sanırım! İşte bu belgede bir kanun gibi yazılı: Flavius Aetius her zaman en iyi adamlarını sağ taraftan değil, sol taraftan kullanma taktiğini uygulayabilir...”</p>
<p>Ne söylediğinin iyice anlaşılması için bir süre bekledi, sonra sözlerine devam etti. <i>“Dördüncü olasılık ise en iyi savaşçıları iki kanat arasında eşit olarak dağıtmak ve iki kanatla birden hücum etmek. Ölümden korkmayan en cesur savaşçılarla tam merkeze saldırma taktiği de başarılı sonuçlar verebilir...”</i></p>
<p>Attila güldü.</p>
<p>“Duydunuz değil mi? Burada şöyle yazıyor: <i>‘Onlar ölecektir, fakat savaşı kazanan taraf sen olacaksın!’</i> İşte kendimizi tam olarak buna hazırlamamız gerekiyor. Aetius’un merkeze en değerli lejyonerlerini değil de yardımcı kuvvetlerini, yani ölüme mahkûm ettiği yardımcı kuvvetlerini yerleştirdiğini gördüğümüz anda, onun hangi taktiği kullanacağını rahatlıkla anlayabiliriz!”</p>
<p>Sözlerine devam etmeden önce Attila suyla inceltilmiş şaraptan büyük bir yudum içti.</p>
<p><i>“Tüm çabalarına rağmen düşmanın hâlâ senden üstün olduğunu anlayacak olursan, boş yere kan dökmemen gerekir. Şan ve şeref kazanman için adamlarının hayatta kalmalarını sağlaman gerekir. Her iki tarafın güçlü ve güçsüz yönlerini enine boyuna inceleyip tartıştıktan sonra, dürüst olarak düşmanın senden daha güçlü olduğuna karar verdiğin takdirde, ne yaparsın? Kılıcını bir kenara koyup, savaşmadan teslim mi olursun?”</i></p>
<p>Attila alaycı bir bakışla adamların yüzlerine baktı.</p>
<p>“Yoksa içinizden biri Aşağı Tuna kıyısındaki Durustorum’dan gelen Flavius Aetius’un gerçekten de böyle davranacağını düşünüyor mu? Aranızda buna inanan biri var mı?”</p>
<p>Attila başını salladı.</p>
<p>“Hayır, çünkü bu sorunun cevabı burada yazılı: <i>O gün hayatta kalsan bile, yaşamından daha fazla şeyler yitirmiş olursun. Adın ta atalarına dek hafızalardan ebediyen silinir...”</i></p>
<p>Attila parşömeni yukarı kaldırdı ve adamların gözlerinin ışıldamaya başladığını gördü. İçlerinden pek çoğu Hunların Büyük Kağanı’nın kendilerine Romalıların savaş taktiklerini anlatmakla ne yapmak istediğini anlamaya başlamıştı. Daha önce katıldıkları hiçbir savaş veya çatışmada buna benzer bir hazırlık yapılmamıştı.</p>
<p>“Dinleyin!” diye bağırdı Attila. “Henüz sözlerimi bitirmedim, çünkü Aetius’un başka olanakları da var! Örneğin şu: <i>Şayet mutlaka savaşa mecbur kalırsan sağ kanadınla düşmanın sol kanadına saldır, ordunun kalan kısmını da mızrak biçiminde bir savunma düzenine getir. Düşmandan daha güçsüz olduğunu vaktinde anlayabildiğin durumlarda uygulayabileceğin yedinci bir imkânın daha var: En zayıf kanadın için koruyucu bir tepe, bir nehir veya bir şehir duvarı bul. Ya da hızlı bir atlı birlikle de zayıf kanadını koruyabilirsin. Şayet böyle bir birliğe sahipsen, ne kadar zayıf olursa olsun, ona rahat hareket edebileceği geniş bir alan yaratmaya çalış. Ancak bu sayede oklar daha hızlı ve isabetli uçabilirler...”</i></p>
<p>Tam bu noktada Hunların Büyük Kağanı okumaya son verdi. Bakışları genellikle basit, fakat sık sık da vahşi ve kaba olan yüzlerde ağır ağır geziniyordu. İçlerinden hiçbiri daha önce buna benzer bir şey duymamıştı. Ve içlerinden sadece pek azı Hun kağanının kendilerini büyük savaşa Romalıların düşünce tarzına göre hazırlamak istediğinin farkındaydı...</p>
<p>“Bunların hepsini neden benden öğreniyorsunuz?” diye bağırdı Attila onlara. “Çünkü bunları sizden sonra gelecek olanlara da öğretmenizi istiyorum! Hepiniz biliyorsunuz ki, bir savaş aslında iki kişinin teke tek dövüşünden başka bir şey değildir. Fakat en güçlü adam bile üç rakibini üç kez art arda öldürebilir, fakat en zayıf olan dördüncüsüne yaklaşırken ayağı takılıp yüz üstü yere düşebilir. Bu her zaman böyle olmuştur ve her zaman böyle olacaktır. Silah olarak ister uzun veya kısa kılıç, ister mızrak veya kargı, ister balta veya kement, ister ağ veya üç dişli çatal kullansınlar, bu tüm kara ve nehir savaşçıları için geçerlidir!”</p>
<p>Doğan’a dönerek başıyla bir işaret verdi. O da belli belirsiz başını salladı ve derenin karşı kıyısına baktı. Güneş batmaya yüz tutmuştu ve son ışıkları derenin küçük dalgalarında ışıl ışıl yanıyordu.</p>
<p>“Biz kazanacağız!” diye bağırdı Attila ansızın yüksek sesle. “Tüm Roma kuvvetlerini ezip geçeceğiz! Önce bizim üzerimize yürümelerini bekleyeceğiz... sonra yoktan var olmuş gibi... teke tek dövüş tanımayan en güçlü silahımızla onları vuracağız.”</p>
<p>Herkesin olduğu yerde sakince oturmasını sağlamak için bir an bekledi, sonra da korkunç savaş narasını attı: “Çakkar!”</p>
<p>Ve tam o anda Doğan’ın en iyi okçularının yaylarından fırlayan yüzlerce ok, ıslık çalarak havada uçmaya başladı. Hun ordusunun ve müttefik kavimlerinin krallarının ve ileri gelenlerinin oturdukları manastır sıralarının etrafı, sanki cetvelle çizilmiş gibi düzgün ok sıralarıyla çevrelenmişti. Tek bir ok bile sıraları bozmamıştı.</p>
<p>“İşte böyle olmasını istiyorum!” diye bağırdı Attila Kağan. “Aetius’un ordusunu işte bu ustalık ve yetenekle yok etmek, onu büyük ve vahşi bir hayvan gibi parçalamak istiyorum! Doludizgin at sürerken önce ellerini bileklerinden keseceğim, sonra gözlerini oyacağım, sonra da kalbini yerinden sökeceğim!”</p>
<p>Attila bir an için durdu, sert bir sesle güldü ve çenesini yukarı kaldırdı. “Çünkü <i>Imperium Romanum</i>’un en vahşi hayvanını yüz bin Medusa başıyla birlikte söylediğim şekilde gebertemeyecek olursak, emin olun ki, o bizim üzerimize çullanacak, teker teker hepimizi çiğneyip yutacaktır! Hem de bugüne kadar elde ettiğimiz ganimetle birlikte...”</p>
<br/>

<p class="ilk">Devasa ordu Troyes’e ulaşmıştı. Attila, ilk geçişteki olayların bir daha yaşanmaması için, gereken tedbirlerin tümünü almıştı. Piskopos Lupus, Hunların Büyük Kağanı’nı şehrin batı duvarlarının önünde bekliyordu. Bir zamanlar evli olan ve yirmi beş yıldır eskiden Augustobona, şimdi de <i>Civitas</i> Troyes şehrinin piskoposluğunu yapan bu Galyalı, güçlü Kelt kavmi Tricasser’lerden geldiğini saklamıyordu.</p>
<p>“Ben de rehine olarak sizinle beraber geleceğim!” dedi piskopos.</p>
<p>“Cesur bir adamsın” dedi Attila takdir dolu bir sesle. “Katlanacağın bu zorluk karşısında bizden altın bile talep etmemen beni şaşırtıyor...”</p>
<p>“Ben sizin farkında bile olmadığınız büyük hazinelere sahibim” diye karşılık verdi piskopos. Pek çok kavmin krallarının ve önderlerinin gözlerindeki ışıltıyı gördüğü zaman ise gülümseyerek ellerini kaldırdı. “Fakat benim hazinem sadece efendim olan tanrıya alçakgönüllülükle boyun eğenlere aittir...”</p>
<p>Attila bir an için düşündü, sonra omuz silkti. Hıristiyan rahiplerinin vaatlerini biliyordu. Fakat var olduğunu ileri sürdükleri şeylerin gerçekten de var olduklarını asla ispat edememişlerdi. Bazı piskoposlar çok iyi birer rahip ve şamandılar. Mucizeler gerçekleştiriyor, insanları ikna etmeyi başarıyorlardı. Buna rağmen iyi birer kâhin olmadıkları gibi, ok ve kılıçlara karşı da yaralanmaz değildiler. Piskopos Lupus’un <i>Campania</i>’da o çok özlenen gerilla savaşının ilk kurbanlarından biri olabileceğini herkes biliyordu. Attila’nın savaşçıları artık düşmanı şaşırtma şansını ellerinden kaçırmışlardı. Fakat insanların bu devasa ordudan duydukları korku, hâlâ direniş arzularından çok daha büyüktü.</p>
<p>Attila, kendisi gibi elli altı yaşında olan güçlü tanrı adamının eşliğinde, surların açık kapılarından şehre girdi. Doğan önderliğindeki ilk Hun birliği, ona <i>castrum</i>’larını uzun süreden beri görmemiş olan bir Roma lejyonu gibi eşlik ediyordu. Yol boyunca kendilerine verilen her şeyi kabul ettiler. Sonunda şehirden çıkıp <i>Via Agrippa</i>’ya ayak bastıkları zaman, bir tek tavuğun tek bir tüyü bile kopmamıştı.</p>
<p>Piskopos Lupus, Doğu Kapısı’nda kendisini manastırının önünde bekleyen karısı Pimeniol’la vedalaştı. Attila ve adamları onun hâlâ güzel bir kadın olduğunu gördüler. Onun ve güçlü kocasının, yedi yıllık bir evlilik yaşamından sonra neden iffetli bir yaşam sürdürmeye karar verdiklerini bir türlü anlayamıyorlardı.</p>
<p>“İşte bir Yusuf evliliği daha” diye güldü Scottas piskoposun durumunu duyduğu zaman.</p>
<p>“Roma Hıristiyanlarının gerçekten de oldukça ilginç gelenekleri var” dedi Attila. “Eski savaşçı Markianos bile ancak büyük bir törenle erkekliğinden vazgeçtikten sonra Doğu Roma imparatoru olabilmişti!”</p>
<p>Kısa bir süre sonra tekrar kuzeye döndüler ve acele etmeden <i>Campania</i>’dan geçmekte olan orduya katıldılar.</p>
<p>Burgundların, Frankların ve Vizigotların ortak saldırısı, Roma ordusunun Troyes’in batısına çekilmesine yol açmıştı. Oysa Attila da dahil olmak üzere pek çok kimse, neredeyse on mil uzunluğundaki bu ağaçsız, sadece seyrek çalılarla kaplı düzlüğün Roma usulü büyük bir meydan savaşına son derece uygun olduğunu biliyordu. Roma <i>ala</i> ve <i>turma</i>’ları burada büyük bir hızla Hunların ve Gotların atlı birliklerinin üzerine saldırabilirlerdi. Fakat büyük strateji uzmanı Aetius’un bu planı, soylu Frank veliahtlarının birbirlerine olan nefreti yüzünden akamete uğramıştı. İki kardeş, daha büyük savaşın hazırlıklarının sona ermesini bekleyememişlerdi.</p>
<br/>

<p class="ilk">Attila ertesi gün insanların ve hayvanların bu muazzam hareketlerini bir kez de atalarının gözüyle görmeye çalıştı. Temelde Romalılardan ve Cermenlerden çok fazla etkilendiğini, ayrıntılara çok fazla önem verdiğini, bu arada her Hun seferinin esas gayesini gözden kaçırma tehlikesine düştüğünü çok iyi biliyordu.</p>
<p>Hunların tek istediği ganimet elde etmekti. Bunu yaparken de mümkün olduğu kadar az çaba sarf etmek ve savaşmak istiyorlardı. Bu nedenle göçebe kavimler arasındaki düşmanlığı da çok iyi anlıyordu. Oyun oynamak için önce birbirlerini koklayan, sonra da apansız birbirlerinin gırtlaklarına yapışan köpeklerin arasındaki ilişkiden pek de farklı değildi bu.</p>
<p>“Birbirlerine çok benzeyen, fakat yine de çok farklı sürülere benziyoruz” dedi Attila herkesin hem iple çektiği, hem de korktuğu o günün arifesinde. Bir haftadan bu yana küçüklü büyüklü baskınların, hızlı ve sert çatışmaların, akraba kavimler arasındaki gerilimlerin haberlerini alıp duruyorlardı.</p>
<p>“Birbirine rakip en az iki Burgund tarafı var” dedi Attila düşünceli bir tavırla. Danışmanları onun sesindeki endişeli tonu fark etmişlerdi. “Franklar her nerede olurlarsa olsunlar, kan ve ölüm üzerine kurulu yeni bir hükümdar sülalesi yaratmak için birbirleriyle savaşacaklar.”</p>
<p>“Merowing’lerin üstün geleceğinden mi korkuyorsun?” diye sordu Scottas.</p>
<p>Attila evet anlamında başını salladı. “Duyduğum kadarıyla bunu yapacak kadar acımasız ve pervasızlar...”</p>
<p>“Ya bizim Gotlarımız?”</p>
<p>“Artık büyük bir Got kavmi yok” diye cevap verdi Hun kağanı. “Sadece şanlı tarihlerini hatırlayıp duruyorlar. Cermenler birbirlerine rakip oldukları zaman, sonuna dek can düşmanı olarak kalırlar.”</p>
<p>“Bildiklerimiz işimize yarayabilir mi?” diye sordu Scottas.</p>
<p>Attila kuru bir sesle güldü.</p>
<p>“Benim için en büyük muamma, Aetius’un ta kendisi” dedi sonra. “Çünkü oyuna şu anda o hakim! Benim neler yapabileceğimi çok iyi biliyor. Ben de onu bir oğuldan ve bir kardeşten çok daha yakın tanıyorum.”</p>
<p>“Onun şimdi nasıl davranacağını bildiğini mi söylüyorsun?”</p>
<p>“Evet... Bir Hun gibi davranacak...”</p>
<p>“Ya sen?”</p>
<p>“Onun Romalı olarak davranacağı şekilde.”</p>
<p>“Rolleri değişiyorsunuz demek?”</p>
<p>Attila cevap vermedi. Bir kartal gibi hiç kıpırdamadan oturuyor, ince bir çizgi şekline kısılmış gözleriyle etrafına mağrur bakışlar fırlatıyor, ağır ağır soluk alıp veriyordu. Burun deliklerinden verdiği her nefes, kendisine karşı çıkmaya cüret eden bir boyu yok ediyordu. Göğsünün derinliklerinden gelen her hırıltı, bir kavmi önemsizlik uçurumuna yuvarlıyordu. Kılıçlar geliyordu gözlerinin önüne... İnsanların ve atların yumuşak etlerine saplanmak yerine, birbirlerine çarpan silahların çığlıklarını işitiyordu.</p>
<p>İri yarı, geniş omuzlu, kasları bir buğday çuvalı kadar ağır, güçlü erkeklerin kanlar içinde yere düştüğünü görüyordu. Sonra da yeni yetme, cılız, kalkanını bile güçlükle taşıyabilen, yanmış ve yıkılmış köylerinden kaçıp orduya sığınmış, fakat bir yerlerde buldukları veya çaldıkları kılıçlarını doğrultmayı bile beceremeyen, korkudan ardına kadar açılmış ağızlarıyla kendi etraflarında sendeleyerek dönüp duran delikanlılar...</p>
<p>Hayır, gökten kopup gelen bir fırtına nehirleri denizlere, su birikintilerini göllere dönüştürdüğü zaman, hiç kimse dalgaları, burgaçları ve çamuru, temiz ile kirliyi, iyi ve kötüyü birbirinden ayırt edemezdi...</p>
<br/>

<p class="ilk">Ana ordu Marne köprülerine ulaşmış ve onları aşarak kuzeye doğru ilerlemeye devam etmişti. Attila içinde bulunduğu sıkıntılı durumdan kurtulmak için zaman kazanmak istiyordu. Bu nedenle ordunun arkasından köprüleri yıktırdı.</p>
<p>Bu plan tutmuştu. Aetius ve müttefikleri, Châlons ile Reims dağları arasında birkaç uygun geçit buluncaya kadar, taşmak üzere olan bir nehir gibi güneye doğru yol aldılar. Bu pozisyonda da tekrar doğuya döndüler. Kısa süre sonra Hun ordusunun sol kanadını görmeye başlamışlardı.</p>
<p>“Bizim için hiç de uygun değil” dedi bu yeni durumu çeşitli haritalar üzerinde inceleyen Attila.</p>
<p>“Evet” dedi Laudarich endişeyle. “Bu şekilde imparatorluk ordusu Reims gibi bir dizi şehirden rahatlıkla destek alabilir. İyi durumdaki Roma yollarını kullanarak Paris ve diğer Galya şehirlerinden bol bol silah ve erzak getirmeleri de işten bile değil.”</p>
<p>“Haklısın” dedi Doğan. “Bu bizim açımızdan hiç de iyi bir durum değil.”</p>
<p>Onegesios da onlarla aynı fikirdeydi. “Aslında gidebileceğimiz sadece bir yön var!”</p>
<p>“Doğuya doğru geri çekileceğiz!” dedi Attila ve dudaklarını ısırdı. Diğerlerinin arasında hiç kıpırdamadan duruyordu. “Ben şu anda Karaton, Ruga veya Bleda olsaydım, yine aynı emri verirdim!”</p>
<p>“Evet” dedi Dengizik, “hızla ilerleyip, hızla geri çekilmek! Bu bizim en iyi taktiğimiz! Avrupa’nın doğusunu ve <i>Imperium Romanum</i>’un büyük kısmını bu şekilde fethettik!”</p>
<p>“Bizim akıncılarımız Yunan veya Roma orduları gibi savaşmaya alışkın değil” diye lafa karıştı Skir kralı.</p>
<p>“Müttefik adı verilen o vahşi sürüsünün başına neler geldiğini Franklarda gördük” dedi Laudarich.</p>
<p>“Peki ya şimdi Balamir Han olsaydın?” diye sordu birden Attila’nın yaşamı boyunca birinci ve en önemli danışmanı olarak kabul ettiği titrek ses. “... Alanlara, Gotlara ve <i>Imperium Romanum</i>’a karşı savaşmaya cüret eden ilk kağan...”</p>
<p>Hunların Büyük Kağanı arkasına döndü. Aybars Amca, eski bir eyerin üzerine yerleştirilmiş olan yastıkların arasında oturuyordu. Yaşlı şaman uzun zamandır kendi totem kuşuna benziyordu. Havanın son derece sıcak olmasına rağmen, kuş pençesine benzeyen elleriyle içinde sıcak bitki çayı bulunan kil bir bardağa sarılmıştı. Sık sık kolları aşağı düşüyor, elindeki bardak yere düşüyor, başı yana eğiliyordu. Bu haliyle de yumurtaları çalınmış olan ve neden birkaç taş parçasının üzerinde kuluçkaya yatmak zorunda olduğunu anlamayan dişi bir kartalı andırıyordu.</p>
<p>“Ne demek istediğini biliyorum” dedi Attila. “Fakat Balamir ilk kez o büyük nehirleri aştığı zaman yanında arabaların çökmesine ve yük atlarının düşüp ölmelerine yol açacak denli bol ganimete sahip zengin, devasa bir ordu değil, açlıktan ölmek üzere olan bir avuç bozkır savaşçısı vardı!”</p>
<p>Bakışlarını tekrar Castorius parşömenine çevirdi. Haritanın gerçeklere pek de uygun yapılmamış olmasına rağmen, kenarındaki mil tabloları gene de oldukça iyi bir fikir veriyordu.</p>
<p>“İmparatorluk ordusunun karşısına çıkacağız! Hem de tam burada!”</p>
<p>Büyük Kağan’ın ağzından çıkan bu kısa iki cümle herkesi içine düştüğü dalgınlıktan kurtardı. Kağan yurdunun içine ansızın bir yıldırım düşmüştü sanki. Görünmeyen ve gizli kaynaklar, orada bulunanların beyinlerini ve yüreklerini yeni bir güçle dolduruyordu.</p>
<p>“Reims’ten Toul’a ve Basel’e uzanan eski Roma yolunda, Cermenlerin yaklaşık yarım bin yıl önce Galya içlerine yaptıkları vahşi yürüyüşten kalan bir koruma duvarı bulunuyor.”</p>
<p>Attila eliyle imparatorluğun eski yol yapımcıları tarafından hazırlanmış bir haritayı işaret ediyordu. “Bu uzun ve yassı tepelerin sırtlarında Roma usulüne göre bir cephe kuracağız. Güneyde kalan sol kanadımızla çember surlarının üzerinde batı-kuzeybatıya uzanan cephemize destek olacağız. Tüm arabalar, kadınlar, erzak ve demirciler burada toplansın. Sağ kanat hemen bugün toprak siperlerin yapımıyla uğraşacak. Hücuma geçeceğimiz alan altı mil uzunluğunda olacak ve kuzeyden bu dereye kadar uzanacak...”</p>
<p>Eliyle çember surlarının kuzeyinde uzanan küçük, dolambaçlı bir çizgiyi işaret etti.</p>
<p>“Aşağıda savaşçıların ve kampın ihtiyacını karşılayacak küçük bir dere var. Piskopos Anianus’un başka kuyular kazdırmış olup olmadığını kontrol edin! Berichos! Sen tüm silahların durumu hakkında bir rapor vereceksin! Adamos! Sen de yardımcılarınla birlikte tüm erzakları gözden geçir! Dikkat edersen ‘tüm erzakları’ diyorum, sadece yardımcı kavimlerimizin ihtiyaç duyduğu tahta, et, ekmeklik un, sebze, yağ ve peynir değil! Etrafta bulunan çiftlik ve yerleşimlerdeki tüm odun kömürüne ihtiyacımız var... silah, kalkan ve eyer yapımında kullanılacak her şeyin yanı sıra bakır, deri, halat ve tuz...”</p>
<p>“Aetius burada!” diye bağırdı tam o ada Skir kralı Edekon’un oğlu Odoaker. Attila, durumu incelemesi için onu Roma yolu boyunca batıya göndermişti.</p>
<p>“Buraya gel!” dedi Attila derhal. Odoaker atından atladı ve renkli kayışlarla süslenmiş dana derisi yurt duvarına yaklaştı.</p>
<p>“Roma cephesi buradan yaklaşık üç mil batıda, bizim kampımızın da bulunduğu derenin kenarında kurulu. Şu anda çeşitli kavimler kuzeye doğru yayılmakla meşgul... Fahişe Ormanı adı verilen yerde... önce Batı Romalılar... onların kuzeyinde de Burgundlar...”</p>
<p>“Onların da imparatorluk saflarında bulunmaları çok ilginç” diye atıldı Kral Ardarich.</p>
<p>“Bizim saflarımızda da Burgundlar var” dedi İrnek. Attila elini sallayarak onu susturdu.</p>
<p>“Tam burada... Roma yolunun karşısında, Vizigotlarla Burgundların arasına Alanlar sıkışmış” diye devam etti Odoaker. “Aetius daha kuzeye Roma lejyonlarını yerleştiriyor, en kuzeyde ise Salis Frankları var...”</p>
<p>“Atlı birlikler?”</p>
<p>“İlk cephe çizgisinin batısındalar. Romalıların Phalanx düzenini alacaklarını ve tüm cephe boyunca aynı anda ilerleyeceklerini sanıyorum.”</p>
<p>“Aetius dizginleri elinde tutmayı başarırsa” dedi Hunların Büyük Kağanı. “Birbirlerinden son derece farklı savaş yöntemlerine sahip yüz binden fazla ateşli savaşçıda bunu başarmak oldukça zor...”</p>        
    </body>
</html>