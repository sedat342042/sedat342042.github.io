<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="main.css" rel="stylesheet" type="text/css" />
</head>
    <body>
<p class="baslik2">25</p>
<p class="baslik2">Hadımların Komplosu</p>
<div class="bos3"></div>
<div class="ortali"><img src="attila2.jpg"/></div>
<div class="bos1"></div>
<p class="ilk">Kara Hunların Büyük Kağanı olarak Attila’nın ilk büyük meydan savaşı, iki kaplumbağa arasındaki bir savaş kadar yavaş ve zor başladı.</p>
<p>Aralarında kaçak Hunlardan oluşan birkaç hızlı atlı birliğin de bulunduğu ağır silahlı Roma lejyonları, vahşi savaş çığlıkları atan dev yapılı Cermenlerin karşısına çıkmışlardı. Ostrogotlar, Gepidler, Vandallar ve kavimlerinden ayrılmış bir grup Vizigot, Hun kağanının yeni müttefikleri olarak değerlerini ispat etmek niyetindeydiler. Attila ilk saldırı dalgasını idare etmeyi onların önderlerine bıraktı.</p>
<p>İki ordu büyük bir hınçla birbirine girdi. Şiddetli ve kanlı bir savaş başlamıştı. Tarafların her ikisinin de ne geri çekilmeye, ne de düşmanlarının tümünü kan damlayan kılıçlarının ucunda ölü olarak görmeden savaşa son vermeye niyetleri vardı. Karmaşa o kadar büyüktü ki, Attila’nın yağdırdığı emirler bile bir işe yaramaz olmuştu. Hun savaşçıları ansızın geri dönüp alıştıkları şekilde oklarını fırlatmak için yeteri kadar hızlanacak hareket alanına sahip değillerdi.</p>
<p>Sonunda Hunlar müttefikleriyle birlikte büyük güçlüklerle de olsa Romalıları geri çekilmeye zorladılar. Fakat henüz tam olarak mağlup edilememiş olan Romalıların hayatta kalanları, kendilerini Tuna Nehri ile Karadeniz kıyıları arasındaki <i>Scythia minor</i> kalesine atmayı başardılar. Konstantinopolis’e doğru ilerleyebilmek için Attila’nın Serdica üzerinden dolaşmaktan başka bir imkânı kalmamıştı. Fakat kalenin duvarları arasına sığınmış olan Doğu Roma kuvvetleri, bu durumda da Hunlara her an arkadan veya yandan saldırabilecek bir tehdit unsuru olmaya devam ediyordu.</p>
<br/>

<p class="ilk">Attila öfkeden deliye dönmüştü. Bizzat kendisi tarafından müttefik seviyesine çıkartılmış Cermen kabilelerinin önderlerinin bitmez tükenmez isteklerinden ve tartışmalarından bıkıp usanmıştı. Kimsenin kendisine açıktan itiraz etmediği, fakat yine de herkesin farklı bir düşünceye sahip olduğu bu sonu gelmez konuşmaların birinde korkunç bir öfkeyle öyle bir bağırmıştı ki, burun deliklerinden oluk gibi kan fışkırmaya başlamıştı.</p>
<p>Olay duyulur duyulmaz Greka içeri girdi ve onu kağan yurduna götürdü. Bunu yapmadan evvel en az kendisi kadar güzel ve süslü cariyelerini dışarı göndermişti. Hun kağanının bu gece sadece kendisine ait olmasını istiyordu.</p>
<p>“Ne büyük sorunlarla boğuştuğunu biliyorum” dedi ona. Greka, Attila’nın karşısındaki minderlerin üzerine oturmuştu. Hem bir genç kız kadar taze ve cilveli, hem de ona soylu evlatlar armağan etmiş olan olgun bir kadın kadar vakur davranmaya gayret ediyordu.</p>
<p>“Bu tür şeylerle bugüne kadar hiç ilgilenmemiştin” dedi Attila.</p>
<p>“Büyük Kağan olarak uğraşman gereken kurallar ve meseleler hakkında gerçekten de bilgi sahibi değilim” dedi Greka onu onaylayarak. “Fakat bizim kavmimizde çok uzun zamandan beri birtakım özellikle yaşam ve ölüm üzerinde karar vermiştir.”</p>
<p>“Bana onları sayabilir misin?” diye sordu Attila.</p>
<p>“Bunu elbette yapabilirim” diye karşılık verdi Greka ince bir gülümsemeyle. “Kavmimizin her bir üyesi, gücümüzü nereden aldığımızı çok iyi bilir. Özgürlük ve uçsuz bucaksız engin topraklar... düşündüğümüz, yaptığımız ve hissettiğimiz her şeyde bizi birbirimize yaklaştıran bunların ta kendisidir. O zaman çok büyük, en uzaktaki organlarının sevinç veya acılarını bile hissedebilen, görkemli bir canlıya benzeriz.”</p>
<p>“Bu şimdi ne anlama geliyor?”</p>
<p>“Her birimiz seninle birlikte acı çekiyoruz...”</p>
<p>“Ben acı falan çekmiyorum!” diye köpürdü Attila. Bakışları her zamankinden daha fazla kararmıştı. Fakat Greka bu gösteriden etkilenmedi. Attila’yı çok uzun bir süredir tanıyordu.</p>
<p>“Kendine bağımlı Cermen kavimlerinin krallarını ve prenslerini kendine müttefik yapmaktan dolayı son derece pişman olduğunu biliyorum” dedi korkusuzca. “Utus kıyısındaki savaş esnasında verdiğin kararlardan dolayı da öfkelisin. Ve her zamankinden daha sabırsızsın, çünkü çok yavaş ilerliyoruz ve kaybettiğimiz her günde Konstantinopolis halkının surların bir kısmını daha tamir etmesinden, hendeği birkaç adım daha genişletmesinden, hatta yıkılan iç surlara üçüncü bir duvar eklemesinden korkuyorsun...”</p>
<p>“Kağanın başkadınının yurdunda başka şarkılar dinlemeyi umardım” dedi Attila kaba bir sesle. “Bu tür düşüncelere sahip olduğumu da nereden çıkartıyorsun?”</p>
<p>“Çünkü biliyorum” diye karşılık verdi Greka kısaca. “Eğer böyle düşüncelere sahip olmasaydın, oğullarımıza senin neredeyse mağlup edilmiş bir ordunun bir kaleye sığınmasına izin veren ilk Hun kağanı olduğunu söylemek zorunda kalırdım!”</p>
<p>“Greka! Ne söylediğinin farkında mısın, kadın!” dedi Attila ve kuru bir sesle güldü. “Depremin üzerinden sadece birkaç ay geçti. Ne Romalılar, ne Yunanlar, hatta ne Mısırlılar, ne İranlılar, ne de Çinliler bu kadar kısa sürede böylesine büyük bir şehirde oluşan hasarı gideremezler!”</p>
<p>Greka başını öne eğdi.</p>
<p>“Seni çok iyi tanıyorum” dedi yavaşça. “Bu yüzden de artık hedefine ulaşamayacağını kabul etmek zorunda kalacağın zaman, gazabının korkunç olmasından korkuyorum...”</p>
<p>“Konstantinopolis benim olacak!” dedi Attila kenetli dişlerinin arasından ıslık çalarcasına. “Biz çok güçlüyüz! Tecrübeli savaşçılarımız, hızlı atlarımız, başarılı okçularımız ve Romalılardan daha fazla cesaretimiz var!”</p>
<p>“Evet” dedi Greka sadece. “Onların da sadece korkuları var... Bir de yeni duvarları...”</p>
<p>Daha fazla konuşmasının, Attila’nın da kalbinin en ücra köşelerinde saklı olan gerçeği daha fazla dile getirmenin iyi olmayacağını biliyordu. Attila Greka’nın gerçekçiliğini sevmiyordu ama ona ihtiyacı vardı. Bu nedenle de başkasını değil, sadece onu yanına çağırtmıştı.</p>
<br/>

<p class="ilk">Birkaç gün sonra ise Attila, Greka ile böyle bir konuşmayı asla yapmamış olmayı dileyecekti. Elbette ki kadının hakkı vardı ve bu onu daha da fazla öfkelendiriyordu. Her gün danışmanlarıyla birlikte Konstantinopolis surlarının etrafında uzun at gezilerine çıkıyor ve her gün daha büyük bir öfkeyle geri dönüyordu. Savaşçılarının gücünün yüzyıllar önce inşa edilmiş surların ve depremden sonra alelacele yapılmış tamiratların üstesinden gelmeyi başaramayacağını daha ilk bakışta anlamıştı.</p>
<p>Attila’nın ordusu, Doğu Roma’nın başkentinin bu yeni savunma gücü karşısında ürkmüştü. Hun kağanı, Greka’yla birlikte geçirdiği ve en kötü, en batıl düşüncelerinin bir ayna gibi yüzüne yansıdığı o geceyi sık sık düşünüp duruyordu. O zaman gerçeği kabul etmek istememişti. Oysa Doğu Roma’nın başkentini zapt edemeyeceği gerçeği inkâr edilemez bir şekilde karşısında duruyordu. Durumun daha da kötü bir hal almasını acilen engellemesi gerekiyordu. Derhal... Hemen şimdi...</p>
<p>“Tüm Cermen kralları yanıma gelsin!” diye emretti. “Onlarla birlikte tüm ordu komutanları ile Doğu ve Batı Roma eyaletlerinden gelen gözcüleri de bekliyorum!!”</p>
<p>Karşılıklı olarak kısa bir selamlaşma ve saygı sunma faslından sonra, Attila kıvrık bir yaydan fırlayan sivri uçlu oklara benzeyen kelimelerle, gelecek günler ve haftalar için öngördüklerini anlatmaya başladı:</p>
<p>“Konstantinopolis kuşatması bizi aylar boyunca, hatta bütün bir yıl oyalayabilir” dedi etrafında toplanan Cermen soylularına. “Bu süre Cermen kanı taşıyanlar için çok uzun. Sizin bizden de sabırsız olduğunuzu biliyorum. Başarıya benden fazla ihtiyacınız var.”</p>
<p>Attila hor gören bir edayla gülümseyerek etrafına bakındı. Kısık gözleri kara birer inci gibi parlıyordu.</p>
<p>“Kararınız nedir?” diye bağırdı sonra. “Adamlarınızın okyanuslar dolusu kanlarını feda ederek Konstantinopolis’i fethetmek ve bol ganimete mi kavuşmak istiyorsunuz? Yoksa depremin sizin için olgunlaştırdığı ekinlerin hasadını mı yapmak istersiniz?”</p>
<p>Onegesios inanamaz gözlerle Hun kağanına baktı.</p>
<p>“Bunu gerçekten de soruyor musun?”</p>
<p>“Evet” diye karşılık verdi Attila. “Burada esas olan kahramanlık ve cesaret ispatı değil, avantaj ve dezavantaj hesabıdır. Müttefikim olan kral ve prensleri uzun süredir tanıyorum ve onların da benim gibi düşüneceklerine eminim...”</p>
<p>Haklı olduğunun ortaya çıkması sadece birkaç dakika sürmüştü. Cermen kralları birbirleri ardınca Attila’nın huzuruna çıkarak, Konstantinopolis kuşatması yerine deprem kuşağı boyunca yapılacak bir yağma seferine katılmayı yeğlediklerini bildirdiler...</p>
<br/>

<p class="ilk">Attila’nın akıncıları, Roma lejyonları gibi düzenli birlikler şeklinde ilerlemiyorlardı. Tam aksine bir kum fırtınası gibi ülkenin içlerine savruluyor, bir lav nehri gibi dağ yamaçlarından aşağı akıyor, ıslık çalan oklarıyla dört bir yandan hücum ediyorlardı. Atlarıyla ekili tarlaları çiğniyor, en küçük bir direnişi bile kılıçlarıyla yok ediyorlardı. İlerleyişleri son derece sessizdi. Dörtnala at sürerlerken hayvanların nal seslerinden, kişnemelerinden, zırhların ve kılıçların şakırtılarından, bir de kurbanların acı dolu çığlıklarından başka ses işitilmiyordu.</p>
<p>Şehirler birbiri ardına düşüyordu. Önce üç tane, sonra beş, sonra yedi... ve nihayet yedi kere yedi, sonra da daha fazla. Daha önce Hun akıncıları tarafından asla yağmalanmamış olan manastırlar bu kez Hun-Cermen savaşçılarının “telafi” savaşında tepeden tırnağa soyuluyor, kiliseler yağmalanıyor, rahiplerin, rahibelerin ve aziz mezarlarının hiçbiri affedilmiyordu.</p>
<p>Cermen orduları, yağmaladıkları bu manastırlarda bol bol aziz kemiğinden ve değersiz ikonalardan başka bir şey bulamayacaklarını, yavaş yavaş anlamaya başlamışlardı. Fakirliğin ne demek olduğunu bilirlerdi. Yüzyıllar boyunca, hatta soğuk yüzünden terk etmek zorunda kaldıkları çorak anavatanlarında, şimdi yağmaladıkları bu yerlerden çok daha kötü bir hayat sürmüşlerdi. Fakat artık içlerinden pek çoğu çifte imparatorluğun dev ve emsalsiz zenginliğiyle yakından tanışmıştı. Güneşin insanlara <i>Scantinavia</i>’dan daha iyi davrandığı, kimsenin aynı anda hem üşüyüp hem terlemek zorunda kalmadığı, bol bol şarap ve baldan tatlı meyvenin bulunduğu bu ülkede, yeni bir açlık baş göstermişti.</p>
<p>Görünüşe göre kendilerinden ve Hunlardan başka tüm insanların sahip olduğu, yeni yaşamaya değer bir vatana duyulan açlık... Bu büyük ve belirsiz özlem, onları devamlı daha ileriye gitmeye zorlamış, sonra da ansızın başarısızlık, kıskançlık ve Attila’nın Konstantinopolis kuşatmasını kaldırma yolunda verdiği emrin yarattığı hayal kırıklığıyla birleşmişti. Kendilerinden başka diğer Cermen kavimleri hedeflerine ulaşmışlardı. Şimdi onlar da amaçsızca zaman geçirdikleri yılların acısını çıkarmak istiyorlardı ve bu duygu onları deliye döndürmüştü.</p>
<p>Attila, savaşçılarının katliamlarını bir fermanla yasaklamayı, bu âna kadar asla aklına getirmemişti. Bu kez Cermenlerde bunu yapmak zorundaydı, ne var ki artık her şey için çok geç kalınmıştı!</p>
<p>Hunların Büyük Kağanı, bunu yaptığı takdirde çok büyük bir direnişle karşılaşacağını biliyordu. Müttefiklerini artık kendisine itaat etmeye zorlayamazdı. Bunu yapmak istediği takdirde bu ganimet savaşını derhal durdurmak ve eski hükümdarlık iddiasını yeniden kabul ettirmek zorunda kalacaktı. Attila, bunu yapmak için yeterli kudrete henüz sahip olmadığını, içgüdüsel olarak hissediyordu.</p>
<p>Uldız’ın başına neler geldiğini asla unutmayacağına dair kendisine söz vermişti. <i>Talihi Açık</i> Uldız Han, sözlerinin gücüne çok fazla güvendiği için, tüm kudretine rağmen mahvolup gitmişti...</p>
<p>“Belki yerine getirmen gereken bir şey için asla söz verme! Uygulatabileceğinden kesinlikle emin olmadığın bir emri de kesinlikle verme – hem de her ne konuda olursa olsun!”</p>
<p>Attila, Aybars’ın sayısız kere tekrarladığı bu uyarıları hatırlayınca gülümsedi. Amcasının kendisine öğrettikleri arasında, en büyük önemi bu cümleler taşıyordu.</p>
<br/>

<p class="ilk">“Ağaçlarda bu kadar bol miktarda olgun meyvenin bulunması inanılır gibi değil!” dedi Onegesios bir akşam. Hun atlılarının her iki, üç günde bir “Çakkar!” naraları eşliğinde oklarını o güne dek dokunmadıkları bir şehrin duvarlarının üzerinden içeri yağdırmalarına, işin geri kalan kısmını da Cermen müttefiklerinin ağır kuşatma makinelerine, koçbaşlarına ve uzun kılıçlarına bırakmalarına alışmışlardı.</p>
<p>“Trakya seferinin son derece başarılı geçtiğini söylemek daha şimdiden mümkün” dedi Onegesios. “Yüzden fazla şehri zaptettik ve Konstantinopolis korkudan tir tir titriyor!”</p>
<p>“Hıristiyan rahipleri ve keşişleri dahi arkalarına bile bakmadan Kudüs’e kaçıyorlar” diye güldü Edekon.</p>
<p>“Fakat imparatorluk sınırları içinde yaşayan Yunanlar kendilerini nasıl savunacaklarını biliyorlar” dedi Attila.</p>
<p>“Evet” dedi Odekon onu onaylayarak. “Neredeyse hiçbir şehir kendi kendine teslim olmuyor, bu yüzden de boş yere bir sürü kan dökülüyor...”</p>
<p>“Oysa o gülünç ziynetlerine ve altın haçlarına bu kadar bağlı olmasalardı” dedi Attila başını sallayarak, “kim bilir kaçı hayatta kalabilirdi...”</p>
<p>“Her şeye rağmen gönüllü olarak sana gelenler de var” dedi Odekon ve karşı tarafta oturan Orestes’e baktı. Genç Romalı açılır kapanır bir masanın başında oturuyor ve önüne serdiği büyük bir parşömen haritanın üzerine şevkle Hunların geçtiği bölgeleri işaretliyordu. Orestes, Tatulus adındaki Savalı büyük bir toprak sahibinin oğluydu. Bu adam uzun süredir Roma, Konstantinopolis ve yerel yönetimlerin içinde bulundukları ahlaksal çöküntüden ve rüşvetçilikten şikâyet ediyordu. Orestes, Konstantinopolis hipodromunda araba sürücülüğü yapıyordu ve İmparator Theodosios II.’nin <i>officium</i>’unda kâtiplik eğitimi görmüştü. Konstantinopolis kuşatmasından sonra o ve babası bir müddet orduyla beraber ilerlemişti. Genç adam bir şenlik esnasında tüm cesaretini toplamış ve bir fırsatını bularak Attila’ya yeni bir kâtibe ihtiyaç duyup duymadığını sormuştu.</p>
<p>“Harita okumayı biliyor musun?” diye sormuştu Attila ona tüm gürültünün arasından sesini duyurabilmek için bağırarak. Genç ve yakışıklı adam onun bu sorusunu evet diye cevaplayınca, Attila, Castorius’un haritasının getirilmesini emretmişti.</p>
<p>“Tam bir saat vaktin var” demişti ona Attila. “Bu zaman sonunda bana Singidunum’un Tuna’nın kaynağından ne kadar uzakta bulunduğunu ve bir Roma lejyonunun güzel havada bu yolu kaç günde alabileceğini söyleyebilirsen, yanımda kalabilirsin! Aksi takdirde bana her yıl elli at vereceksin! Baban, sen ve gelecekte öküz safrasından başka bir şeyle yazmayı becerebilecek bir oğlun olursa, o da!”</p>
<p>Babasının da bu oldukça riskli anlaşmayı onaylaması üzerine Orestes derhal işe koyuldu. Yaklaşık yarım saat sonra Kara Hunların Büyük Kağanı’nın yeni bir Romalı kâtibi olmuştu...</p>
<br/>

<p class="ilk">Yalçın dağların ve sonsuz vadilerin arasında yürüyen uzun Hun-Cermen ordusu, önlerine çıkan taşra kasabalarında ve dağ köylerinde hayvanlardan ve hayvansal ürünlerden başka yağmalayacak bir şey bulamayacağını yavaş yavaş anlıyordu. Bu nedenle de savaşçıların ilgisi nehir geçitlerindeki Yunan tacirlerinin kamplarına ve Doğu Roma senatörlerinin topraklarında kurulan pazar yerlerine yönelmişti. Kendilerini fazla uğraştırmayan kilise ve manastırları yağmalamaktan da oldukça hoşlanıyordu. Anlayışsız birkaç keşişle yapılan küçük kavgalardan ve inatçı rahibelerin sebep olduğu yaralamalardan başka neredeyse hiçbir olay meydana gelmiyordu.</p>
<p>“Roma’daki yeni saçmalıkları haber aldınız mı?” diye sordu Attila bir akşam. Diğerleri hayır anlamında başlarını salladılar. “O halde benden duymuş olun: Kendisini Papa olarak adlandıran Leo ismindeki o adam, kilisesinin düşmanlarının idam edilmesini talep etmiş! Bir düşünsenize, ben de bizim için kutsal olan şeylere inanmayanlar için benzer bir emir verseydim, kim bilir neler olurdu...”</p>
<p>Attila bir süre sustuktan sonra konuşmaya devam etti: “Ne kadar gariptir ki Roma piskoposu bu sözlerle bizi değil, aksine Cermenleri, Romalıları, subayları ve senatörleri kastediyor!”</p>
<p>“Anlamayı asla başaramayacağım o kadar çok şey oluyor ki...” diye içini çekti İlek.</p>
<p>“Sadece sen değil, oğlum!” dedi Attila. “Tüm ruhlar ve cinler adına! Sadece sen değil...”</p>
<p>Müteakip haftalar boyunca kendilerine yeni bir otlak arayan büyük bir hayvan sürüsü gibi plansız, fakat kararlı bir şekilde ilerlemeye devam ettiler. Karşılarına çıkan Aziz Alexander kilisesini yağmaladılar ve kuşaklar boyunca itinayla muhafaza edilmiş olan hazinelere el koydular. Hunların bu kilisenin yakınlarına daha önce de gelmiş olmalarına rağmen, şimdiye kadar böyle bir şey asla gerçekleşmemişti...</p>
<p>Attila, antik çağın en ünlü dağ geçidi olan Thermopylen’e kadar ulaşmıştı. Kalidromon Dağları’nın kuzey eteklerindeki bu yer, askeri birliklerin Orta Yunanistan’a geçmesine elverişli tek geçitti. Yaz sonu bilançosu ile Hunlar ve müttefikleri için göz kamaştırıcı, Phillippopois ile Bosporus arasındaki Doğu Roma bölgeleri için de aynı derecede korkunçtu.</p>
<p>“Buraların tekrar eski zenginliklerine kavuşabilmeleri oldukça uzun bir zaman alacak” dedi Attila’nın kâtibi Orestes. Geçmiş aylara dair tüm rapor ve belgeleri itinayla hazırlamıştı. “Belki de bir daha asla...”</p>
<p>“Daha ne istiyorsun?” diye sordu Attila. “Savaşçıların neredeyse tümünün isteği kolay ve bol ganimet elde etmekti! Ben de tüm dünyaya nelere kadir olduğumuzu gösterdim! Yoksa Avrupa’nın güneydoğu köşesini şimdiye dek görülmemiş bir süratle ele geçirdiğimizi düşünmüyor musun? Hem de bu dağlık araziye hiç alışkın olmamamıza rağmen! Pek çok noktada <i>Mare İnternum</i> ve Marmara Denizi’ne ulaştık. Üstelik bir tek Doğu Roma lejyoneri bile atlarımızın Heraklia’dan Arkadianopolis’e uzanan yol üzerine işemelerine ses çıkarmaya cesaret edemedi!”</p>
<p>“Doğru, Chersonessos’taki küçük savaş dışında Konstantinopolis lejyonları öyle büyük bir cesaret örneği sergilemediler.”</p>
<p>Attila güldü. İlk birliklerinin Gallipoli ile Sestus arasına ulaşmaları ve bir hamlede Athyras’ı zaptetmeleri sırasında atılan çığlıkları hâlâ zevkle hatırlıyordu.</p>
<p>Buna rağmen Attila Konstantinopolis üzerine yürümekten ısrarla kaçınmıştı. Fakat onu buna zorlayan ne orduda baş gösteren ufak tefek salgınlar, ne de Hıristiyanların lanetleriydi. Attila sadece şamanın uyarılarını göz önünde bulunduruyordu.</p>
<br/>

<p class="ilk">İlk sonbahar sisleriyle birlikte o zamana dek dokunulmamış olan son köylerin yağmalanması da sona erdi. Attila’nın ilk büyük savaşı tek tek Hun birliklerinin koordine edilmemiş akınlarıyla başlamış ve Hunların şimdiye dek gördüğü en büyük zaferle sonuçlanmıştı.</p>
<p>“Artık büyük bir gücün hükümdarısın” dedi Onegesios kağan yurdunun önünde yakılmış olan ateşin etrafında otururlarken. İlek’in öğleden sonra bir tek okla öldürdüğü bir geyiği kızartıp yiyorlardı.</p>
<p>“Daha önce neydim ki?” diye sordu Attila ve bıçağıyla önündeki altın tepsinin içine konmuş olan kızartmadan bir dilim kesti. Kendi önünde her zamanki gibi etrafı oluklu tahta bir tabak vardı.</p>
<p>“Savaş başladığı zaman Attila’nın itibarı çok büyüktü” dedi Onegesios. “Fakat bu itibar her geçen gün daha da güç kazandı, çünkü yaz boyunca kazanılan zaferler sadece ve sadece sana aitti!”</p>
<p>“Ben de karşımda büyük ve güçlü bir kağan görüyorum” dedi Aybars sakin, fakat gereğinden fazla alçak bir sesle. “Belki de biz Hunların bugüne dek sahip olduğu en büyük kağan! Hakimiyet alanın Kehribar Denizi’nden Kafkaslara kadar uzanıyor, kardeşim Muncuk’un oğlu... Ve bu toprakların kontrolünün giderek daha zorlaşacağını da biliyorum! Fakat bildiğim başka bir şey daha var ki, bundan sonra emirlerine ve sözlerine kimse ne karşı çıkabilir, ne de şüphe duyabilir. Ben de diğerleri gibi sana itaat edeceğim... kağanım olarak, Hun ordularının komutanı olarak, müttefik kavimlerin baş yargıcı olarak... ta ki ölene dek!”</p>
<p>Aybars sözlerini saygı dolu, hafif bir cıvıldama ile bitirdi. Aynı anda da ateşin etrafındaki adamlar sevinç ve coşku dolu çığlıklar atarak ayağa fırladılar. Müttefik kavimlerin kralları ve prensleri, tüm komutanlar, Attila’nın danışmanları ve oğulları bıçaklarını ve kılıçlarını çekmiş, ellerindeki altın kadehleri birbirine tokuşturarak kağanlarının önderliğindeki büyük günlerin şerefine içiyorlardı.</p>
<br/>

<p class="ilk">Bu akşamın ertesi günü Konstantinopolis’den gelen heyetle uzun süredir yapılması beklenen görüşmeler başladı. Attila görüşmeleri özellikle geciktirmişti, çünkü onlarla anlaşma imzalamaya istekli olduğu yolunda bir izlenim uyandırmayı hiç mi hiç istemiyordu.</p>
<p>Uzun süredir Hunların acilen yeni bir pazar yerine ihtiyaç duyduklarının farkındaydı. Artık göçebe kavimler için de günlük hayatın bir parçası haline gelmiş olan mallar, ancak tarafsız ve her kesim için güvenli olarak kabul edilen bir noktada temin edilebilirdi. Hunların tahıla, şaraba, imparatorluk topraklarında üretilen çeşitli kullanım eşyalarına ihtiyaçları vardı. Yaşamsal bir önemi olmayan, fakat hayatı çeşitli açılardan kolaylaştıran egzotik lüks maddelerine olan talep de oldukça fazlaydı. Kendileri ise hayvanlarını, elde ettikleri hayvansal ürünleri ve kölelerini satışa arz ediyorlardı.</p>
<p>Hunların Büyük Kağanı, barış görüşmelerini eskiden de tanıdığı ve bu arada <i>Imperium Romanum</i>’un doğu kesiminin <i>magister militum praesentalis</i>’i olan Anatolios’la yapmayı kabul etmişti. Anatolios’un yanında geçen aylar boyunca Roma lejyonlarının ve yardımcı kuvvetlerinin yüz karası haline gelmiş olan Trakya kuvvetlerinin asık suratlı ve öfkeli komutanı Theodulos da vardı. Her iki taraf Got Vigila’yı resmi tercüman olarak kabul etmişti ve görüşmeler Attila’nın genç Romalı kâtibi Orestes tarafından kaleme alınıyordu...</p>
<p>Anatolios’un görüşmeleri son derece başarılı sürdürmesine rağmen, Hun kağanının herhangi bir talebini geri çevirmesi mümkün olmamıştı. Biriken vergi tutarı olan üç bin kilo altın, bir kerede ödenecekti. Ertesi gün kağan yurdunda anlaşma metninin imzalanması esnasında da durumda bir değişiklik olmamıştı.</p>
<p>“O halde görüşmelerimizin sonucunu kısaca bir toparlamak istiyorum” dedi Orestes. “Bu andan itibaren Doğu Roma her yıl bize bin elli kilo altın verecek! Herkesin bildiği gibi bu meblağ Margus Anlaşması’nda kararlaştırılandan biraz daha yüksek.”</p>
<p>“İzninle bunu o meblağın iki katı olduğunu söylemek istiyorum” dedi Theodulos öfkeli bir sesle. Fakat Anatolios derhal elini kaldırdı ve gülümsedi: “Korkmana gerek yok. Bu para senin cebinden çıkmayacak.”</p>
<p>“Elim kılıç tuttuğu müddetçe, imparatorluğun kaybedeceği her Solido benim için bir servet demektir!”</p>
<p>“Merak etme” diye ekledi Onegesios. “Nasıl olsa bu paranın büyük bir kısmı kısa zamanda hazinenize geri dönecek...”</p>
<p>“Eritip başka işlerde kullanmadığınız kısmı!”</p>
<p>“Ne yapalım... Hunlar üzerlerinde Roma imparatorlarının resimlerinin bulunduğu paralardan hiç hoşlanmıyorlar!” dedi Orestes cesaretle.</p>
<p>“Öte yandan şartlarımızı sana büyük güçlüklerle kabul ettirdiğimizi imparatorunuza bildireceğimizi de bilmelisin” dedi Onegesios alaycı bir tavırla. “Fakat şimdi işimize geri dönelim... Geçmiş yıllardan kalan vergi borçlarınızı derhal ödemeniz gerekiyor. Bu konuda elimizin kolumuzun bağlı olduğunu bilmelisin, çünkü Attila’nın kesin emri var. Hem de borcunuzu şimdi kararlaştırdığımız meblağdan ödemenizi istiyor!”</p>
<p>“Ama bu nasıl olur! Geçmiş yıllardan kalan borcumuzu talep etmeniz konusunda haklı olduğunuzu kabul etsek bile, eskisine göre çok fazla istiyorsunuz!”</p>
<p>“Trakya ordularının mağlup komutanı! Yoksa Hun kağanı Attila’ya, muzaffer bir komutanın nasıl taleplerde bulunabileceğini mi öğretmek istiyorsun?”</p>
<p>“Elbette ki hayır! Fakat bu...”</p>
<p>“Elbette kabul edeceğimiz makul bir talep” dedi Anatolios. “Doğu Roma hazine sandıklarında bulunan altınların dört bin kilosu şu andan itibaren size ait. Yeni fetihlerde bulunmak yerine anlaşma yoluna giderek çok daha kolay bir şekilde altın elde etmeyi bu kadar iyi başardığı için kağanınıza tebriklerimi iletin.”</p>
<p>“Bu benim için bir zevk olacak.”</p>
<p>Theodolus öfkeyle homurdanmaya devam ederken, görüşmelerin iki sözcüsü birbirlerine baktılar. Her ikisi de şehrin denizden yapılacak bir kuşatması hakkında tek kelime dahi etmemişti. Hun ordusunun bunu başarması imkânsızdı. Öte yandan her ikisi de bu anlaşmanın sonsuza dek kalıcı olmadığını biliyordu. Bir taraf nasıl daha fazla altın elde edebileceği, diğer taraf da Doğu Roma’nın elinden çıkanları nasıl geri alabileceği hususunda kafa yoruyordu.</p>
<p>“Bazen daha fazlasını kazanabilmek için bir miktar altını feda etmek gerekebilir” dedi Bizans’tan gelen adam. Hükümdarlarının temsilcileri sessizce birbirlerine baktılar. Fakat bakışlarında nefret değil, sadece diğerinin yeteneklerine duyulan saygı ve takdir vardı.</p>
<br/>

<p class="ilk">Görüşmelerin en tehlikeli kısmına ise altın ve vergi hususlarında yapılan anlaşmalardan sonra geçildi. Attila, Doğu Roma’nın Tuna’nın güneyinde bulunan “Pannonia’dan Novae’ye kadar beş günlük at yolculuğu uzunluğunda” bir toprak şeridini kendisine bırakmasını istiyordu.</p>
<p>“Orası zaten işinize yaramıyor” dedi Attila. “O sınır bölgesinin gerek içinde, gerek doğusunda ve batısında bulunan şehirlerin birçoğu daha şimdiden birer taş yığınına dönmüş durumda. Mesela Naissos – çoktan terk edilmiş. Ya da Serdica – daha şimdiden bir harabeye dönüşmüş.”</p>
<p>“Sizin şehirlerden hoşlanmadığınızı biliyorum” dedi Anatolios başarılı bir şekilde cevap vererek. “Fakat şehirlerin de bir Roma icadı olduğunu düşünüyorsanız, yanılıyorsunuz. Pek çoğunun kaleler ve garnizonlar etrafında kurulduğu doğru, fakat onları insan eliyle yok etmek imkânsız. Günün birinde insanların yolları tekrar oraya düştüğü zaman, sonbaharda sararıp ilkbaharda yeşeren otlar misali yeniden canlanacaklardır.”</p>
<p>“İnsanların yola devam edip yeni yerler keşfetmek yerine, yıkıntıların arasında oturmalarını tercih edeceklerini mi söylemek istiyorsun?”</p>
<p>“Aynen öyle” diye karşılık verdi Anatolios. “Yerlerini yurtlarını bırakıp kaçan insanlar, yavaş yavaş geriye dönmeye başlıyorlar. Çiftçiler sizin gibi hareketli insanlar değildir. Her yerde ve tüm zamanlarda olduğu gibi, burada da topraklarına sıkı sıkıya yapışmış durumdalar. Onları kovaladığınız zaman yanlarına taşıyabildikleri kadar eşya alıp ormana saklanıyorlar, fırtına diner dinmez de mümkün oluğu kadar çabuk topraklarına geri dönüyorlar. Siz yüz yıllar önce yurdunuzu terk etmek zorunda kaldığınız ve hâlâ yenisini bulamadığınız için, böyle bir duyguya yabancı olmalısınız. Fakat bu var olan gerçeği değiştirmez.”</p>
<p>“Sizden talep ettiğim o sınır bölgesinde bundan böyle ne bir köylü yaşayacak, ne de Romalı bir çoban köpeği!”</p>
<p>“Göreceğiz” dedi Anatolios. Attila’nın o bölgede yaşayan köylülere veya çobanlara bir garezi olmadığını biliyordu. Hatta oradaki şehirler, köyler, pazar yerleri, dağ sıraları veya nehir geçitleri bile onlar için önemli değildi. Hunlar, hayvanları için yeni bir otlağa ihtiyaç duymuyorlardı. Attila nadiren de olsa o bölgede avlanmaya gidiyordu, fakat hüküm sürdüğü bölgelerde çok daha zengin av sahaları vardı. Halen kimsenin oturmadığı o işe yaramaz sınır bölgesini istemesinin tek sebebi, Doğu Roma’nın başkenti Konstantinopolis’e, neredeyse burnunun dibinde denilebilecek kadar yaklaşmaktı. Ve tüm bu barış görüşmeleri boyunca bir kez olsun telaffuz edilmeyen bir kelime daha vardı: <i>Limes.</i></p>
<p>Attila’nın savaş değil, fakat anlaşma yoluyla ortadan kaldırmak istediği hattın ismiydi bu. Tuna Limes’i aşılmaz değil, fakat oldukça can sıkıcıydı. Kışın nehir donduğu zaman tekneleri suya indirmek mümkün olmuyordu ve bunu başardıkları zaman da, sınır karakollarını teşkil eden kalelerdeki askerlerden geçiş izni alabilmeleri için oldukça fazla miktarda kan dökmeleri gerekiyordu. Attila, <i>Imperium Romanum</i> tarafından yüzyıllarla ifade edilebilecek bir zaman diliminde kurulmuş olan bu hattın, tüm zaaflarına rağmen Doğu Roma’nın daha güneyde kuracağı yeni bir hattan kıyas kabul etmeyecek şekilde güçlü olduğunu biliyordu.</p>
<p>Attila’nın istedikleri o kadar fazla olmuştu ki, görünüşe göre artık Aybars’ın uyarılarına bile kulak asmıyordu. Doğu Roma elçileri dinlenmek ve kendi aralarında tartışmak üzere çadırlarına çekildikleri zaman, sesinde belli belirsiz bir kıkırdamayla Orestes’in kulağına fısıldadı: “Elbette ki taleplerim kabul edilemez nitelikte!”</p>
<p>“Ben de kaygan bir zeminde hareket ettiğini sanıyordum...”</p>
<p>“Ben Uldız mıyım?” diye karşılık verdi Attila ve neşeyle güldü. “Hayır, tek bilmek istediğim, Konstantinopolis imparatorunun boynuna dolanan bu ilmekten kendisini nasıl kurtaracağı... belki bu konuda sana da ihtiyacım olacak...”</p>
<p>Orestes soru dolu bakışlarını ona çevirdi, fakat Attila hayır anlamında elini salladı.</p>
<p>“Sonra” dedi sadece.</p>
<p>Doğu Roma generallerinin Hun ordugâhından ayrılmalarının üzerinden daha bir hafta bile geçmemişti ki, Attila sabırsızlanmaya başladı. Kaçakların geri gönderilmesini talep etmek üzere Konstantinopolis’e derhal yeni bir elçi heyeti göndermeye karar verdi. Bu heyet sekiz hafta sonra geri döndü. Bizanslılar onları son derece iyi karşılamış, birbirinden değerli hediyelere boğmuş, sonra da topraklarında herhangi bir kaçak bulunmadığı hususunda onlara garanti vermişlerdi.</p>
<p>Attila onların sözlerinin tek kelimesine bile inanmadığı için, Doğu Romalılara derhal ikinci bir elçi heyeti göndermeye karar verdi. Bu heyet de ilki kadar çabuk ve değerli hediyelere boğulmuş olarak geri döndü. Doğu Romalıların bu eli açıklığı Attila’nın son derece hoşuna gitmişti, çünkü onların barış anlaşmasını bozmakla suçlanmaktan korktukları için böyle davrandıklarını çok iyi biliyordu.</p>
<p>Hunlar artık durup dinlenmeden Doğu Roma başkentine yeni heyetler gönderebilmenin çare ve bahanelerini aramaya başlamışlardı. Hatta bu durum Attila’nın <i>Logades</i>’leri arasında yeni ve heyecanlı bir oyun doğmasına neden olmuştu. İlk iki heyeti kısa zamanda üçüncü, dördüncü ve beşinci heyetler izledi. Romalılar Hunların tüm isteklerine bir hükümdarın sadık tebaası gibi boyun eğdiler ve söz dinlediler.</p>
<p>Attila’nın casusları ile uzun yolları aşıp gelen tacirler, bu arada İranlı Parthların yeni bir Doğu Roma seferine çıkmak üzere silahlandıklarını, Vandalların ise Sadece Sicilya kıyılarına değil, <i>Mare Internum</i> kıyılarındaki bazı Doğu Roma limanlarına da dehşet saldıklarını haber veriyorlardı. Ostrogotlar ise Attila’ya Anatolia’nın güneyinde yaşayan İsauria kavminin yeniden yağmalama faaliyetlerine başladığını, Sarazanların ise imparatorluğun doğu bölümündeki eski Yunan limanlarına giderek daha sık aralıklarla akınlar düzenlediklerini bildirmişlerdi. Bunların dışında güneydeki Etiyopya kavimleri de savaş hazırlıkları içindeydiler.</p>
<p>Tüm bu gelişmeler Attila için oldukça memnuniyet vericiydi; çünkü Doğu Roma imparatoru hâlâ gözden düşmüş olan komutanının yerine bir yenisini koyamamıştı ve hadımlar da bu zaman zarfında para karşılığında Hunlardan barış satın almaya çalışıyorlardı. Attila da “hediyeler karşılığında barış” olarak adlandırılabilecek bu oyuna memnuniyetle iştirak ediyordu, ta ki eski bir talebi yeniden kendisi için önem kazanana dek.</p>
<p>“Pekâlâ, şimdi sıra sende” dedi Attila havalar serinlemeye başladığı zaman Orestes’e. “Skir kralı Edekon’la birlikte, resmen onun yardımcısı olarak Konstantinopolis’e gideceksin...”</p>
<p>“Skir kralı mı? Olacak şey mi bu?” diye itiraz etti Orestes. Attila bu iki adamın birbirlerinden hiç hoşlanmadıklarını ve birbirlerinden mümkün olduğu kadar uzak durmaya çalıştıklarını gayet iyi biliyordu. İkisini ortak bir heyette görevlendirmek istemesinin sebebi de buydu zaten.</p>
<p>“Ama o her şeye rağmen Hun kağanının özel muhafız kıtasının komutanı” dedi Attila bıyık altından gülümseyerek. “Fakat Edekon Doğu Roma için senden, hatta benden de çok daha önemli! Skirlerin bir Doğu Cermen kavmi olduklarını unutma! Ve Romalılar onun gerçekte bir Hun olduğunu bilmiyorlar...”</p>
<p>Orestes’in Konstantinopolis ve Edekon’a karşı nasıl bir tutum içinde olması gerektiği hususunda uzun uzun görüştüler.</p>
<p>“Kendi gözlerinin benim gözlerim olduğunu ve kendi kulaklarının benim kulaklarım olduğunu farz ederek, benim için mümkün olduğu kadar fazla şey duymalı ve görmelisin!” dedi Attila son olarak. “Fakat Edekon’a da güvendiğimi asla unutma! Resmi göreviniz, barışın bu şekliyle sürmesini arzu ettikleri takdirde, Doğu Roma’nın tüm kaçakları ve tutsakları bize derhal ve koşulsuz olarak teslim etmelerini sağlamak. Geri döndükten sonra bana ayrıntılı birer rapor vermeniz, benim için daha önemli! Gördüğünüz ve duyduğunuz her şeyi bilmek istiyorum, anlaşıldı mı?”</p>
<p>Orestes, Hunların Büyük Kağanı Attila’nın gözlerine uzun uzun baktı. Yanından ayrıldığı zaman, Attila ona güvenebileceğini biliyordu.</p>
<br/>

<p class="ilk">Edekon, Orestes’in eşliğinde olmak üzere, yeni bir heyetle birlikte Konstantinopolis’e doğru yola koyuldu. Doğu Roma başkentine ulaşmalarından hemen sonra, Skir kralı imparatordan bir randevu talep etti. Aslında kendilerini bir haftalık bir bekleme süresine göre ayarlamışlardı, fakat hemen aynı günün öğleden sonrası onlara imparatorun kendilerini ertesi gün kabul edeceği bildirildi.</p>
<p>Edekon, huzura kabul edildikten sonra, Attila’nın kaçakların hâlâ iade edilmemiş olmalarından yakındığı mektubunu imparatora teslim etti. Hun kağanı, kaçakların derhal teslim edilmemeleri durumunda, yeni bir savaş tehdidinde bulunuyordu. Aynı şey Doğu Romalıların Hunlar tarafından fethedilen toprakları ekip biçmeleri durumunda da geçerliydi. Söz konusu olan yer, “beş günlük at yolculuğu uzunluğundaki toprak şeridiydi. Attila bunun ötesinde büyük İllyria pazarının artık Tuna kıyısında değil, Naissos’ta kurulmasını da talep ediyordu.</p>
<p>Attila tarafından ele geçirildikten sonra yerle bir edilen bu şehir, Tuna’nın güneyinde bulunuyordu. En son anlaşmada da Hun ve Doğu Roma hakimiyet alanları arasındaki yeni sınır şehri olarak belirlenmişti. Havada kalan bazı konuları açıklığa kavuşturmak için de Attila kendisine saygın kişilerden oluşan bir heyet gönderilmesini istiyordu. Kendisi de iyi durumdaki bir Roma yolunun üzerinde bulunan Serdica şehrine kadar ilerleyerek bu heyeti bekleyecekti.</p>
<p>Attila’nın mektubunun imparator tarafından okunmasından sonra, Edekon müsaade isteyerek yaptığı sözlü eklemeleri kelimesi kelimesine tercüme eden Vigilas’la birlikte huzurdan ayrıldı.</p>
<br/>

<p class="ilk">Doğu Roma imparatorunun kabulünden sonra yüksek mevkii sahibi memurlardan biri olan Chrysaphios, onları sarayın başka bir kısmında kabul etmekten onur duyacağını bildirdi. Edekon ve Vigilas bu daveti iyi bir işaret olarak yorumlamışlardı, çünkü bu hadımın sarayın en güçlü kişisi olarak kabul edildiğini biliyorlardı. İki adam, şaşkınlık içinde etraflarına bakarak, sarayın uzun koridorlarında ilerlemeye başladılar. Daha önce böyle bir ihtişama asla tanık olmamışlardı. Kısa bir süre önce yaşanan depremin izlerini hiçbir yerde görmek mümkün değildi. Hâlâ tam anlamıyla onarılamamış bazı yerler ise tavandan aşağı sarkan ağır ipek perdeler ve duvar halılarıyla başarılı bir şekilde kapatılmıştı.</p>
<p>Hadımbaşı onları etrafı duvarlarla çevrili ve bir dizi ince sütunla süslenmiş bahçesinin serin ve gölgelik bir kısmında kabul etti. Misafirleri için şarap ve küçük tatlı pastalar hazırlatmıştı. Yarı çıplak genç kızlar kadehlere şarap dolduruyor ve altın kaplarda meyve sunuyor, görkemli bahçenin diğer bir köşesinde bulunan müzisyenlerin çalgılarından yumuşak nağmeler dökülüyordu.</p>
<p>Aradan bir süre geçtikten sonra Vigilas, Hadımbaşı Chrysaphios’a, Edekon’un sarayın görkem ve ihtişamı karşısında duyduğu hayranlığı belirtmek için kullandığı sözleri tercüme etmeye başladı.</p>
<p>“Siz Hunların taştan yapılmış binalara pek değer vermediğinizi sanırdım” dedi hadım dudaklarında ince bir gülümsemeyle. Bu gülümseme ile gizlemek istediği heyecan ve gerginlik Edekon’un gözünden kaçmamıştı. Fakat Skir kralı bunu şehirlilerin ne anlama geldiği belli olmayan jestlerinden biri olarak yorumlayıp, üzerinde durmamıştı.</p>
<p>“Anladığım kadarıyla burada gördüklerin hoşuna gidiyor” dedi Chrysaphios dikkatle. Edekon kaşlarını kaldırdı ve hızlı hareketlerle başını salladı.</p>
<p>“Evet, hem de nasıl! Buradakine benzer bir ihtişamı daha önce hiçbir yerde görmedim!”</p>
<p>“Sen de buna benzer bir saraya sahip olmayı ister miydin?” diye sordu Doğu Roma hiyerarşisinde yeri imparatordan sonra gelen adam. Bu soruyu eski bir dosta yapılan bir şaka edasıyla sormuştu.</p>
<p>“Bu ne biçim soru!” diye karşılık verdi Edekon gülerek. “Gereken parayı bana hediye edecek olursan, elbette ki ben de seve seve aynı görkemde bir saray inşa ettiririm.”</p>
<p>“Bir saray... lüks ve zevk içinde bir yaşam için bir servet...” dedi hadım. “İstersen bunların ikisine de sahip olabilirsin!”</p>
<p>Hadımbaşı yumuşak bir hareketle masaya doğru eğilerek tatlı pastalardan birine uzandı. Dudaklarında hâlâ o ince gülümseme vardı.</p>
<p>Tam o esnada aynı şeyi yapmaya yeltenmiş olan Edekon ise bir an için olduğu yerde donup kaldı. Sonra başını salladı ve gürültülü bir kahkaha attı.</p>
<p>“Bunlara asla sahip olamayacağımı sen de en az benim kadar iyi biliyorsun!”</p>
<p>“Yanılıyorsun, Edekon!” dedi Chrysaphios. “Tek yapman gereken Hunları terk edip bizim yanımıza gelmek...”</p>
<p>“Bunlar hiç hoş olmayan şakalar” dedi Edekon elini sallayarak. “Benim mevkiimde bulunan hiçbir Hun’un, kağanın izni olmadan aranızda yaşayamayacağını sen de biliyorsun. Ne de olsa ben herhangi biri değil, dünyanın en güçlü adamının danışmanlarından ve en yakın adamlarından biriyim.”</p>
<p>“Elbette, elbette, bunu gayet iyi biliyorum” dedi Chrysaphios ve bir kez daha gülümsedi. “Hatta senin Attila Kağan’ın yanına sorgusuz sualsiz girebildiğini bile düşünüyorum.”</p>
<p>“Öyle” dedi Edekon. “Hatta ben kağanın ve ailesinin günlük yaşamına dahil olan pek az sayıdaki seçkin soyludan biriyim. Fakat lütfen bana söyler misin, tüm bunları neden bilmek istiyorsun?”</p>
<p>“Çünkü sana kesinlikle aramızda kalması gereken bir şey söylemek istiyorum” dedi Doğu Roma imparatorunun baş yardımcısı. “Sana hepimiz için, özellikle de senin için büyük öneme sahip olan bir teklifte bulunmak istiyorum.”</p>
<p>“Öyle mi? Neymiş bu teklif?”</p>
<p>“Yavaş, yavaş, yavaş” dedi Chrysaphios yüzünde yapmacık bir dehşet ifadesiyle. “Bu kadar çabuk olmaz! Sen Hun kağanının elçisisin... Birlikte bir kadeh şarap içmemiz henüz hiçbir şey için yeterli değil. Önce birbirimizi tanımamız ve birbirimize güvenmemiz gerekiyor. Yoksa sen...” Chrysaphios’un dudaklarında yine o ince gülümseme belirdi, “... yoksa sen böyle bir olaya hazır mısın?”</p>
<p>“Gerçekten de söylediğin kadar önemliyse...”</p>
<p>“Seninle konuşacaklarım hem senin, hem de benim halkımın kaderini olumlu bir şekilde değiştirebilir!”</p>
<p>“O halde ne söyleyeceğini hemen duymak istiyorum!”</p>
<p>“Son sözümü söyleyene dek susacağına yemin eder misin?”</p>
<p>“Yemin ederim.”</p>
<p>“Teklifimi kabul etmesen bile konuştuklarımızı kimseye anlatmayacağına yemin eder misin?”</p>
<p>“Buna da yemin ederim.”</p>
<p>“Pekâlâ, akıllı dostum. Umarım senin diğer elçilerden farklı bir adam olduğun yolundaki öngörüm yanlış çıkmaz.”</p>
<p>Edekon keyifle gülümsedi. Hadımbaşının türlü vaatlerle kendisine yaklaşmak istediğini elbette ki anlamıştı. Fakat bu vaatlerin devamını duymaya da can atıyordu.</p>
<p>“Bu konuyu sakin bir yerde konuşmalıyız” dedi Chrysaphios. “Mahzenimdeki en iyi şarabın eşliğinde bir şeyler atıştırmaya ne dersin?”</p>
<p>“Kulağa pek hoş geliyor” diye karşılık verdi Edekon.</p>
<p>“O halde bu akşam yalnız olarak bana gel. Orestes’i ve heyetin diğer üyelerini sakın beraberinde getirme!”</p>
<p>“Bu hiç de kolay olmayacak. Onlardan ayrı, yalnız bir akşam geçirmek istediğimi nasıl açıklayacağım?”</p>
<p>“Benim sana bizden nasıl daha fazla altın kopartabileceğinize dair birkaç gizli öğüt vereceğimi, sonuç olarak benim kurnaz bir hadımdan başka bir şey olmadığımı söyle! Bu gerçek onları hem ikna eder, hem de memnun olmalarını sağlar.”</p>
<p>Adamlar birbirlerine bakarak gülüştüler.</p>
<p>“Sana yapacağım teklif tehlikeli olmak bir yana dursun, senin ve benim açımdan son derece kazançlı ve yararlı olacak! Bu hususta seni temin ederim.”</p>
<p>Adamlar aynı anda ayağa kalktılar. Sonra da görülmedik bir şey oldu: Edekon ve Chrysaphios, Romalılar gibi kollarının alt kısımlarını yakalayarak selamlaşmak yerine, güreşçiler gibi birbirlerini sıkıca omuzlarından kavrayarak uzun uzun birbirlerine baktılar...</p>
<br/>

<p class="ilk">Hemen aynı günün akşamı Edekon bir yandan daha önce tatmadığı lezzetli yemekleri iştahla atıştırıyor, bir yandan bal kadar tatlı şarabı vücudunun her zerresinde hissediyor, bir yandan da sağına ve soluna uzanmış olan kızların kendisini yumuşak hareketlerle okşamalarına izin veriyordu. Hun kağanının elçisi kendisini daha önce hiç bu kadar iyi hissetmemişti, bu nedenle de hadımbaşını hiç araya girmeden dikkatle dinliyordu. Vigilas, Chrysaphios’un söylediklerini kelimesi kelimesine tercüme etmekteydi.</p>
<p>“Bu kızlar ne senin, ne de benim dilimi anlıyorlar” dedi Chrysaphios sonunda. “Bunlar Parth ülkesinden gelen köleler. Fakat başka bir arzun varsa çekinmeden bana söyleyebilirsin...”</p>
<p>Edekon gülümsemekle yetindi.</p>
<p>“Her şey mükemmel ve başka bir arzum yok.”</p>
<p>“O halde sana bu zevkleri her gün nasıl tadabileceğini anlatayım.”</p>
<p>“Sırrını öğrenmek için yanıp tutuşuyorum!”</p>
<p>“Sırrım çok basit ve sanırım sen de bunun ne olduğunu çok iyi biliyorsun.”</p>
<p>“Hunların Büyük Kağanı’na ihanet etmemi ve onu öldürmemi istiyorsun.”</p>
<p>“Pek kibar bir ifade şekli değil, ama yine de doğru.”</p>
<p>“Sonra da burada beni Hıristiyanların cennetinde olduğu gibi bir yaşam bekliyor.”</p>
<p>“Doğru. Bunun gerçekleşeceğine dair sana garanti veririm. Ayrıca halklarımız arasında ebediyen barış hüküm sürecek. Her iki tarafın çıkarına olan anlaşmalara sonsuza dek bağlı kalacağız...”</p>
<p>Edekon yavaşça öne eğildi, yeni doldurulmuş şarap kadehlerinden birini aldı ve yavaşça dudaklarına götürdü. Tam bu anda hadımın dudaklarında belli belirsiz bir gülümseme görünüp kayboluverdi. Hun elçisi ayağa fırlayıp üzerine atlamamış ve kendisini boğazlamaya yeltenmemişti.</p>
<p>“Bana yardım edecek birilerini satın alabilmem için altına ihtiyacım olacak” dedi Edekon sonunda. “Biliyorum, senin gibi bir adam için fazla değil, ama en azından yirmi beş kilo altın...”</p>
<p>“Ben de bu kadarını tahmin etmiştim. İstediğin miktarda altın sana aittir. Derhal yanında götürebilirsin.”</p>
<p>“Gecenin tüm tanrıları ve cinleri adına! Sen ne söylediğinin farkında mısın, Chrysaphios! Elbette ki yanıma bir tek Solido bile almadan geri döneceğim! Bu kadar altını saklamam söz konusu bile olamaz. Öte yandan Attila elçilerine hediye olarak verilen para, altın ve eşyanın miktarını bilmek ister ve onu aldatmak mümkün değildir!”</p>
<p>“Senin önerin nedir?”</p>
<p>“Tercümanın Vigilas bizimle birlikte gelsin. Altını bana en emin nasıl gönderebileceğini anlayınca, onun vasıtasıyla bunu sana bildireceğim.”</p>
<p>Hadım bir süre düşündü. Sonra Vigilas da olumlu görüş bildirince adamlar ayağa kalkarak vedalaştılar. Hadımbaşı Chrysaphios hemen o gece Doğu Roma imparatorunun huzuruna çıktı ve Hunların Büyük Kağanı’na yapılacak olan suikastın neredeyse elle tutulacak kadar yakın olduğunu bildirdi. İmparatorluğun en önemli iki adamı, bu konuyu mümkün olduğu kadar az sayıda kişinin bilmesini kararlaşırdılar. Hadımın başarısından tercüman Vigilas’ın dışında sadece tüm danışmanların başı olan <i>magister officiorum</i>’un haberi olacaktı. O da aynı gece komplonun içine çekildi.</p>
<p>Üç komplocu, bir müddet tartıştıktan sonra, Attila’nın mektubunda talep edilen soylu elçinin tercümanı gözaltında tutmasına karar verdiler. Bu kişi soylu bir aileden gelen, imparatorun yakını olan ve böylece Attila’nın talep ettiği niteliklere sahip olan Maximinos olacaktı.</p>
<p>“Buna rağmen Maximinos’un bu gece burada konuşulanlardan haberi olmamalı” dedi imparator. “Onu bu olaya dahil etmem mümkün değil, çünkü Maximinos efendimiz olan tanrıdan çok fazla korkuyor. İsteğimizi reddedecektir.”</p>        
    </body>
</html>