<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="main.css" rel="stylesheet" type="text/css" />
</head>
    <body>
<p class="baslik2">18</p>
<p class="baslik2">Çobanların Zamanı</p>
<div class="bos3"></div>
<div class="ortali"><img src="attila2.jpg"/></div>
<div class="bos1"></div>
<p class="ilk">Son düşman birliklerinin birbirlerinden ayrılması öğleni bulmuştu. Uzun süre karşılıklı olarak birbirlerini kovalamışlardı. İki tarafa da oldukça uzun bir süre nefret ve kıyım vaazı verilmişti ve iki taraf da tahtın meşru sahibine yardım etmenin gururunu taşıyordu.</p>
<p>Galla Placidia’nın ricası üzerine Hun ordusu şehrin birkaç mil kuzeyindeki alçak eğimli bir tepede kamp kurdu. Attila, Aetius ve maiyetiyle birlikte Galla Placidia’yı kardeşi Honorius’un onun için inşa ettirdiği ve gizli yeraltı geçitleriyle Hun muhafız birliğinin kışlasına bağlı olan “Yeni Saray”da ziyaret etmeye giderken, yanına Onegesios ve Aybars’ı da aldı.</p>
<p>Oldukça garip bir akşam yemeği yiyorlardı. Alçak masanın bir tarafına yanında altı yaşındaki oğlu Valentinian ile yedi yaşındaki kızı Honoria olduğu halde eski ve yeni imparatoriçeyle, üvey yeğeni Doğu Roma imparatoru Theodosios III.’ün ordusunun komutanları uzanmışlardı. Öteki tarafta ise Aetius, Attila, Aybars ve Onegesios, geleneklere pek de uygun olmayan bir şekilde yer almışlardı. Kibar ve özel bir akşam yemeği için fazlasıyla kalabalık, resmi bir devlet kabulü içinse çok az sayıdaydılar.</p>
<p>Yemeğin havası bütün zaman boyunca o kadar gerilimliydi ki, Attila birkaç kez ayağa kalkıp gitmek istedi. Diğer tüm Hun ve Got önderlerinin de aynı şeyi yapmak isteyeceği kesindi. Fakat Attila henüz esas konunun görüşülmediğini anlamıştı. Bütün mesele, savaşın durdurulma sebebini hangi tarafın kendi açısından daha iyi formüle edebileceği üzerinde yoğunlaşmıştı.</p>
<p>“Aslında her şey çok basit” dedi Atilla Galla Placidia, Aetius ve Onegesios’un bitmez tükenmez inceliklerinin son bulmayacağını anladığı zaman.</p>
<p>“Düşündüklerini lafı dolaştırmadan doğrudan söyleme tarzını gayet iyi hatırlıyorum” dedi imparatoriçe. Bunun bir övgü mü, yoksa ince bir serzeniş mi olduğunu hiçbiri anlayamamıştı. Attila o anda orada bulunanlarının durumunu düşünecek halde değildi. Bu gece kendilerine nasıl bir haber getireceğini bekleyen tam altmış bin adamın sorumluluğunun ağırlığını omuzlarında taşıyordu.</p>
<p>“Önce senden başlayalım, Aetius” dedi Galla Placidia’nın baş hareketini gören Attila. İmparatoriçe ağzına o sırada servis edilen tatlı pastadan bir lokma atmakla meşguldü. “Bir kumar oynadın ve kaybettin. Aslında senin ellerinin de imparatora yapıldığı gibi kesilmesi gerekirdi...”</p>
<p>Sol kolu üzerinde kendisini yukarı çekerek rahatsız divana daha iyi yerleşmeye çalıştı ve ayağa fırlamaya hazırlanan Romalıyı yatıştırmak için sağ elini kaldırdı. O âna kadar Aetius’un üzerinde Saray Muhafızları Komutanı üniforması bulunduğu kimsenin gözüne batmamıştı. Attila da işte tam bu noktaya parmak basmak istiyordu.</p>
<p>“Fakat sen imparatorluk için fazlasıyla yararlı ve değerli bir adamsın” diye devam etti sözlerine gülerek. “Örneğin askeri bir birliğin başına geçebilir ve yeteneklerini yeniden sergileme fırsatı bulabilirsin...”</p>
<p>“Bu ilginç bir fikir” dedi imparatoriçe. Başlarını olmaz anlamında çılgın gibi sallayan iki Doğu Roma komutanına dikkat bile etmemişti. “Konstantinopolis’te Vandalların Afrika Eyaleti’nden Balear Adaları’nı zapt etmeye hazırlandıklarını duyduk. Gidip oranın komutasını üzerine alabilirsin.”</p>
<p>“Ben bir balık değilim!” dedi Aetius. “İlla sürgüne gönderilmem gerekiyorsa, babamın beş yıl önce öldürüldüğü yere gönderilmeyi tercih ederim!”</p>
<p>“Evet, o olayı hatırlıyorum” dedi Galla Placidia, sesinde belli belirsiz bir ithamla. “Örnek ve sadık generalimiz Gaudentius, Vizigotlarla savaşırken hayatını kaybetmişti.” Sonra bir an için durdu, derin bir nefes aldı ve az öncekinden çok daha sert bir sesle konuşmaya devam etti: “Fakat onların giderek daha utanmaz oldukları da bir gerçek! Bir şeyler yapılmazsa, pek yakında genç kralları Arelate önderliğinde deniz kıyısına kadar ilerleyecekler!”</p>
<p>“Fakat bunun dışarıya karşı bir sürgün gibi görünmemesi gerekiyor!” Aetius fiyatını yükseltmeye karar vermişti. Attila az önce her an cellada teslim edilmeyi bekleyen, şimdi de terfi ettirilmesini isteyen bu adama büyük bir hayranlıkla bakıyordu.</p>
<p>“Başkomutanlık mevkiine bir itirazın olmaz herhalde?” dedi imparatoriçe büyük bir sükûnet içinde. Tam o anda Attila’nın aklına başka bir fikir daha gelmişti.</p>
<p>“Fena değil!” dedi Aetius’un yerine cevap vererek. “Vurucu gücü yüksek, hızlı, güvenilir birliklerle son derece başarılı olacağına eminim!”</p>
<p>Aetius kuru bir sesle güldü. “Peki bu rüya lejyonlarını nereden bulayım? Yoksa büyü yapmamı mı bekliyorsun?”</p>
<p>“Burada büyü yapmak benim işim” dedi şaman. Saatlerdir imparatorluk sofrasına getirilen tüm nefis yemeklerin tadına teker teker bakıyordu. Midesini tıka basa öyle bir doldurmuştu ki, bu kadarını normalde iki haftada zor yiyebilirdi. Attila’ya kısa bir bakış fırlattıktan sonra konuşmaya devam etti: “Hun akıncı birliklerinden en iyilerinden ve ateşlilerinden birkaçını büyü yaparak yanına göndermeme ne dersin?”</p>
<p>Bir an için salondaki herkes sustu.</p>
<p>“Hunlar!” diye patladı sonunda Ardabur. “Galya’da! Vizigotlara karşı! Bu bir aldatmacadan başka bir şey değil, <i>Nobilissima!</i>”</p>
<p>Aetius belli belirsiz irkildi. Doğu Romalının ona Augusta diye hitap etmesi gerekirdi! O artık soylu bir mülteci değil, Batı Roma imparatoriçesiydi! Fakat Galla Placidia bunu fark etmemiş gibi davrandı.</p>
<p>“Bizim sarayımızda eskiden beri Hunlar var” dedi sakin tavrını bozmayarak. “Kendilerine vaat edilen ücreti tam vaktinde aldıkları takdirde, diğer tüm lejyonerlerden çok daha sadıktırlar.”</p>
<p>“Böyle bir anlaşmanın avantajları aslında oldukça fazla” dedi Attila. “Aetius’un bir ordusu olacak... biz en gözüpek adamlarımızı ödüllendirecek ve batıya gitmelerine izin vereceğiz... Aetius ve İmparator Johannes tarafından altmış bin kişi için vaat edilen ücretin tümünün ödenmesine de böylece gerek kalmayacak.”</p>
<p>“Dur biraz!” diye itiraz etti Galla Placidia. Az öncesine kadar kendisini zafer kazanmış gibi hissediyordu. Koyu renkli güzel gözleriyle Attila’yı uzun uzun süzdü. Hun hanı, bir an için onun gözlerinin derinliklerinde, kendi istek ve arzularını tatmin etmek için yaşamında ikinci kez bir barbar kralını ailesinden ve çocuklarından koparmayı geçirdiğini okur gibi oldu. Bu gözlerde vicdanî rahatsızlığa dair en küçük bir iz yoktu. Yatağı da yabancılar için altın zincir ve parmaklıklarla kapatılmış değildi. Yedi yaşındaki Honoria bile yarı aralık ağzıyla baygın baygın Attila’ya bakıyordu. Bu adam o yaşlı ve saygın subaylardan, sarayda bütün gün birlikte olduğu hadımlardan o kadar farklıydı ki...</p>
<p>“Yoksa benim...”</p>
<p>Galla Placidia başını salladı ve ancak Aybars Amca’nın yapabileceği kadar tiz bir sesle kahkahalar attı.</p>
<p>“Size para ödeyeceğimi de nereden çıkardınız? Bunu neden yapayım ki?”</p>
<p>“Düşündüğüm şey için bize çok fazla para ödemen gerekecek” dedi Attila sükûnetini muhafaza ederek. Aynı anda kadının içinde az önce kendisine karşı doğan ilginin yeniden nefrete, tiksintiye ve büyük bir utanca dönüştüğünü anladı. Fakat imparatoriçenin yüzünü kırmızı bir peçeyle daha da güzelleştiren sıcaklık dalgasının nereden kaynaklandığını ancak Aybars Amca anlayabilmişti.</p>
<p>Hunların hiç ganimet ve kazanç elde etmeden eve geri döndükleri takdirde karılarının ve geride kalan diğerlerinin yüzlerine bakamayacaklarını imparatoriçeye açıklama sırası bu kez Aetius’a gelmişti. Galla Placidia’nın durumu kavraması uzun sürmedi. Doğu Romalılar şiddetle itiraz etmeye devam ederlerken, o da terazinin son derece hassas kefelerini dengede tutmaya gayret ediyordu.</p>
<p>“Tamam o halde” dedi imparatoriçe. “Hunların en iyilerinden bir kısmı Aetius’la birlikte Galya’ya gidecek, geri kalanları da etrafı yağmalamadan barışçıl bir şekilde geri çekilecek. Aquielia’nın doğusuna geçtiğiniz anda da vaat edilen ücret hepinize altın olarak ödenecek. Savaşçılarınızın bu anlaşmaya uyacaklarına dair garanti verebilir misiniz?”</p>
<p>Attila gülümsedi.</p>
<p>“Evet, yardımseverliğimize en az zavallı Johannes kadar değer verdiğinizi anlamış bulunuyorum.”</p>
<p>“Demek aramızda bir ihtilaf kalmadı?”</p>
<p>“Kesinlikle hayır” dedi Attila ve yavaşça ayağa kalktı. Uzun süredir yan tarafının üzerinde yatar vaziyette bulunmak, kendisine günler boyu at sürmekten çok daha zor gelmişti. Fakat Onegesios ve şamanın yüzlerine bariz bir hayal kırıklığı ifadesi vardı.</p>
<p>“Fakat Büyük Kağan Ruga’nın ve diğerlerinin yanına boş ellerle dönemem. Onlara da mutlaka bir şeyler götürmem gerekir!” dedi Attila çok sıradan bir laf eder gibi.</p>
<p>“Nasıl! Az önce benden kopardıkların yetmedi mi?”</p>
<p>“O sadece savaşçılarımız içindi! Biz küçük bir anlaşmayla yetinebiliriz... Johannes’in bizimle zevkle imzalayacağı türden bir anlaşma...”</p>
<p>Attila, Onegesios ve şamanın yüzlerinde ansızın bir gülümseme belirdiğini gördü. Bağıra çağıra sevinç gösterilerinde bulunmamak için kendilerini çok zor tutuyor olsalar gerekti. Attila, mağrur ve reddedici değil, bilakis anlayışlı ve yumuşak görünmek istediği zamanlarda yaptığı gibi, kollarını arkasında kavuşturarak salonda dolaşmaya başladı.</p>
<p>“Bu öneriyi yapanın dahi kim olduğunu hatırlayamıyorum” dedi dostça bir sesle. “Aetius muydu acaba? Hayır, hiç sanmıyorum! Gerçi sınır ve bölge kavramlarının biz Hunlar için siz Romalılar ve Cermenlerden bambaşka bir anlam taşıdığını o çok iyi bilir, fakat yine de... Biz şehirler ve kalıcı evler inşa etmeyiz. Bizi sadece otlaklar ve iyi su ilgilendirir... biz Toprak Ana’nın derisini doğramaktansa kendi derimizi doğramayı tercih ederiz...”</p>
<p>“Bütün bunlar ne anlama geliyor?” diye sordu kendisine hakim olmayı zorlukla başaran Galla Placidia. Geri kazandığı imparatorluk tahtı için düşündüğünden çok daha fazla fedakârlıkta bulunması gerektiğini anlamış gibiydi.</p>
<p>“Sana sadece bir öneride bulunacağım” dedi Attila. Sesi son derece yumuşak çıkıyordu; fakat orada bulunanların tümü, onun son derece ciddi olduğunun farkındaydı. “Büyük Kağan Ruga’nın da böyle bir öneriden çok hoşlanacağına ve bir daha açlık çektiğimiz zaman yüzümüzü Batı Roma’ya değil, Doğu Roma’ya çevireceğinden eminim.”</p>
<p>“Neden söyleyeceklerini doğrudan ve...”</p>
<p>“... ve bir barbar gibi zalimce söylemiyorum, değil mi?” diye sordu Attila ve gülümsedi. “Bir zamanlar Roma’da bulunduğumu unutma. Hatiplerinizden çok şey öğrenmiştim.”</p>
<p>“Bu şimdi umurumda bile değil” diye köpürdü imparatoriçe. “Ne istiyorsun?”</p>
<p>“Sana ne isteyeceğimizi değil, neyi kabul edebileceğimizi söylüyordum.”</p>
<p>“Tamam, tamam! Benden yine bir şeyler koparmaya çalışacaksın! Söyle haydi!”</p>
<p>“Koparmak da ne demek!” diye itiraz etti Attila. “Sadece bir düşünce... Batı Roma yönetiminin, <i>Valeria</i> Eyaleti’nde yaşayan tüm insanları Julius Alplerinin doğusunda yeni oluşturulan <i>Valeria Media</i> bölgesine yerleştirmesinin, son derece uygun olacağını düşünüyorum. Böylece Valeria Ripensis insanlar tarafından ikâmet edilmeyen bir yer olacağı için, rahatlıkla bize otlak olarak tahsis edilebilir...”</p>
<p>Augusta’nın kara gözlerinde şimşekler çakıyordu.</p>
<p>“Böyle bir şantaja boyun eğeceğime inanıyor musun gerçekten?”</p>
<p>“Evet” dedi Attila ve yüzünde alaylı bir gülümseme belirdi. Aslında hatiplerin dolambaçlı sözlerinden o kadar hoşlanmazdı. Fakat karşısındaki mağrur ve asil güzele, bir zamanlar Roma’da kendisine vahşi bir hayvan gibi davranmasının bedelini ödetmek istiyordu. “Gelecek yıllar boyunca bizim huzurlu ve barış dolu bir hayat sürmemiz senin de işine gelir” dedi yorgunluktan bitkin düştükleri için hiçbir şey anlayamayacak durumda olan çocukları işaret ederek, “en azından şu ikisinin Batı Roma İmparatorluğu tacını taşıyıp, ülkeyi seninle birlikte yönetebilecek duruma gelmelerine kadar.”</p>
<p>Attila, kadının gözlerinde birbirinden farklı pek çok duygu ve düşüncenin çatıştığını görüyordu. Fakat sonunda Attila tarafından tahrik ve teşvik edilen iktidar arzusu diğerlerinin tümünü bastırdı.</p>
<p>“Valentinian ve Honoria için barış!”</p>
<p>“İkisi için de barış!”</p>
<p>Bozkırdan gelen ilk atlıların torunlarının bu şekilde uzun bir süre için <i>Imperium Romanum</i>’un en hızlı atlı vurucu gücünü teşkil edeceğini, hatta en vahşi Cermenlerin bile onlardan korkunç bir saygıyla söz edeceğini, orada bulunan pek az kimse anlayabilmişti.</p>
<p>Aynı zamanda, aslında Theodosios sülalesinin devrilme girişiminin önderi olan adam, sonuç olarak kazananlardan biri olmuştu. Daha doğrusu, imparatorluğa yeni bir bağlılık yemini etmişti.</p>
<p>Karpat bölgesinde oturan Hunlar, Ostrogotlar ve diğer kavimler, ateşin başında uzun süre Attila Han’ın kendileri için ele geçirdiği büyük ganimetten söz ettiler. Sava ve Tuna arasındaki bölge ile burada bulunan Sirmium ve Singidunum şehirlerinin ileride ne denli önemli olacağını anlamışlardı sanki. Burada önemli su yollarını tutuyor, imparatorluğun güneydoğusu ile batısındaki en önemli pazar yerlerini kontrol altında bulunduruyorlardı. Fakat Attila’nın tüm başarılarını şeytan işi olarak aşağılayan yaşlıların ve önderlerin sayısı da az değildi. “Tüm yaptığı gevezelik etmekten ibaret, bir tek olsun ok atmış değil!” Muncuk Han’ın büyük oğulları, bıkıp usanmadan etrafa bu söylentileri yayıp duruyorlardı.</p>
<p>Aetius Hunlara karşı olan bağlılığını ve dostluğunu kanıtlamak için, oğlu Carpilius’u rehine olarak onlara vermişti. Fakat Karpatların doğusunda da şu düşünceden vazgeçilmemişti “Günün birinde kazanlarımızın içine tükürecek olan Romalı bir casus daha!”</p>
<p>“Bütün bunlar Tuna’dan gelen o Romalının imparatorluk için ne kadar vazgeçilmez olduğunu ispat ediyor. Bunun bizim için tehlikesiz olduğu pek söylenemez” diyordu buna karşın Ruga Kağan etrafına topladığı Hun ve yardımcı kavim önderlerine.</p>
<p>“Babam imparatorluk sarayından şu anda bir tehlike teşkil edemeyecek kadar uzakta” dedi Carpilius.</p>
<p>“Yoksa Vizigotlara nihayet hadlerini bildirdiği sırada onun yanında bulunamadığın için üzgün müsün?” diye sordu Ruga.</p>
<p>“Onları uzunca bir süre için ehlileştirmenin mümkün olacağını sanmıyorum” diye karşılık verdi genç Romalı. “On beş yıl önce Roma’yı zapt etmiş olduklarını asla unutmayacaklardır.”</p>
<p>“Olabilir” dedi Attila. “Fakat Galya topraklarında hem kendileri, hem de Roma için tehlikeli olabilecek imparatorlar yetiştiğini de iyi bilirler. Baban görünüş itibarıyla Galla Placidia ve danışmanlarıyla barış yapmış olabilir, fakat...”</p>
<p>“O asla bir Augustus olamaz.”</p>
<p>“Doğru” dedi Attila. “Fakat bunu Ebedî Şehri zapt eden Alarich bile istemiyordu! Onun için daha ilgi çekici ve Galla Placidia için daha tehlikeli olan pek çok konum var!”</p>
<p>“Öte yandan Roma ve Ravenna onun artık bize güvenebileceğini de biliyor!” dedi Ruga Kağan.</p>
<p>“Sadece altın Solidolar avuçlarımızın arasında parladığı müddetçe” diye cıvıldadı Aybars. Ve bu sözler üzerine hep birlikte güldüler.</p>
<p>Birkaç hafta sonra Theodosios II.’nin küçük üvey yeğeni Valentinian’ı Batı Roma tahtına geçirmek üzere harekete geçtiğini öğrendiler. Fakat daha sonra tacirler Doğu Roma hükümdarının yolda hastalandığı ve Konstantinopolis’e geri döndüğü haberini getirdiler. Valentinian III.’ün Augustus ilan edilme işini onun yerine Patricius rütbesine atanmış olan Helios sona erdirdi.</p>
<p>“Uzak görüşlü bir anne” dedi Attila yanına uzanmış olan Greka’ya. “Şimdiden sağlam ilişkilerin temelini atıyor.”</p>
<p>Ravenna’da yaşanan olayların bambaşka sonuçları da olmuştu. Büyük bir gurura kapılan Ruga Kağan, tüm Hun boyları ve yardımcı kavimler için bir tür merkez oluşturmaya karar vermişti. Kendi kavminden pek çok insanın yanı sıra, Gotların ve diğer yardımcı kavimlerin kralları ve ileri gelenleriyle de uzun uzun görüşüp tartıştı. Uzun zaman boyunca Tisza, Köros ve Maros nehirleri arasındaki alçak ovada dolaşıp durdular; sonunda da içinde birkaç gölcük barındıran ve yaklaşık iki bin adım boyunca yumuşak bir eğimle uzayıp giden bir alan buldular.</p>
<p>Bu geniş alanda pek çok insan yurtlarını kurabilirdi – on bin, elli bin, hatta daha fazla aile. Yer yer korular, küçük ormancıklar ve çalılıklarla kaplı bu büyük otlak güneydoğu yönünde bir günlük mesafede dağlara dek uzanıyordu. Diğer yönlerde ise sınırı en az iki günlük mesafedeydi.</p>
<p>Büyük Kağan kılıcını yere sapladı. Zemin siyah ve sıkı toprakla kaplıydı, fakat sürüler için yeterince yumuşaktı. Kağan, kendi yurdunun ta uzaklardan görülebilen hafif eğimli bir tepeye kurulmasını emretti.</p>
<p>“Sadece tek bir şey istemiyorum” dedi kutlamaların sonunda. “Etrafımda ne bir duvar, ne de bir savunma kulesi olacak! Buna yapılacak itirazlar umurumda bile değil!”</p>
<p>Ve sonraki yılları etkileyecek çok önemli bir değişiklik daha gerçekleşti. Ruga Kağan, Bleda Han’ın ailesi ve obasıyla birlikte yakınlarına taşınmasını emretmişti.</p>
<p>“Onun Batı Roma ile ilişkiler konusunda biraz daha tecrübe edinmesi gerek” demişti gerekçe olarak. “Attila’nın Plinthas, Aspar, Arfabur ve Galla Placidia hakkında bildikleri doğuda çok daha yararlı olabilir...”</p>
<p>Ve dediği gibi oldu. Ruga Kağan, Onegesios, Scottas ve Carpilianus’un kendi yanında kalmasını istiyordu. Buna karşın Aybars Attila’yla beraber Doğu Kağanı Oktar’ın yanına gitme izni kopardı. “Bazen doğuya doğru bakabilme ihtiyacı hissediyorum... Tuna deltasının üzerinden... denizin üzerinden... ta buralara kadar geldiğimiz uçsuz bucaksız bozkırlara...”</p>
<p>Bu yıllar, Attila için huzur dolu yıllardı. Kılıç, ok, yay ve kemendin ne işe yaradığını unutmuyordu; fakat günlük hayatı oğullarıyla, giderek büyüyen sürüleriyle, burulacak aygırların seçimiyle ve kendisine baktığı zaman yüzü kıpkırmızı kesilen genç kızlarla ilgilenmekle geçiriyordu. Ve bu fırsatlardan biri büyük bir hızla gelişti...</p>
<p>Attila birkaç çocuk ve anneleriyle birlikte, birkaç günlüğüne dağlara gitmeye karar vermişti. Greka onlara katılmamıştı. Bir kez daha hamileydi.</p>
<p>Bir müddet sonra atlarından indiler ve çocukların tümünün büyük kızıl meşe ağaçlarının altındaki romantik çayıra gelmesini beklediler. En fazla iki adım genişliğindeki küçük bir dere, kuzeyi kayalık bir yamaçla sınırlanan dik vadiyi ikiye bölüyordu.</p>
<p>Çocuklar böğürtlen ve yemiş toplamaya gitmek istiyorlardı. Sevinç çığlıkları atarak oradan oraya koşturmaya başladılar. Aralarındaki farklılıkların farkında bile değildiler. Kiminin koyu renkli saçlara ve ciddi bakışlı siyah gözlere, kiminin de sapsarı saçlara ve boncuk gibi mavi gözlere sahip olması, onlar için son derece doğaldı. Özellikle ufak tefek, fazlasıyla serbest bir genç kız, Attila’nın dikkatini çekmişti. İsmi Sani’ydi ve en büyük oğlunun arkadaşıydı.</p>
<p>“Şuraya bak!” dedi Attila İlek’e. “Şu karşıdaki dağ sıçanını görüyor musun?”</p>
<p>Etraftaki çocuklar bir anda seslerini kestiler.</p>
<p>“Önce ben! Bırak da önce ben deneyeyim!” diye ısrar etti İlek. Attila onun büyük bir Hun yayının kirişini bir avuç içi kadar geriye çekebildiğini biliyordu. Atının yanına giderek uzunluğu en az çocukların boyları kadar olan yayını aldı.</p>
<p>“Al! Bunların arasından en küçük oku seç” dedi oğluna yayla birlikte birkaç ok uzatarak.</p>
<p>“Neden en küçüğünü? Büyük ve ağır olanıyla daha iyi isabet ettirebilirim!”</p>
<p>“Bunu sana daha önce en az yüz kere söylemiştim” diye güldü Attila.</p>
<p>“O halde bu defa da diğerleri için söyle!” dedi İlek mağrur bir sesle.</p>
<p>“Evet, neden en küçük ok?” diye bağırdı Sani.</p>
<p>“Çok ürkek ve her an kaçmaya hazır olan bu küçük hayvanları, ancak onları en küçük okunla vurabileceğinden emin olduğun zaman avlamalısın” diye cevap verdi Attila sabırla. “Bizden önce burada ve doğu bozkırlarında yaşamış olan halklar, yumuşak bakırdan yapılan ve her an ölümcül bir çengele dönüşebilen korkunç oklar kullanırlardı. Biz ise düşmanlarımız için demir uçlu oklar kullanırız, fakat bunlar bu tür küçük hayvanları ve kuşları avlamaya hiç de uygun değildir.”</p>
<p>“Biliyorum” dedi İlek. “Onları avlamak için sadece kemik uçlu oklar kullanabilirsin.”</p>
<p>“Çok doğru” dedi Attila. “Peki neden?”</p>
<p>“Kemikten yapılan uçların hayvanın bir parçası olduğu için mi?” diye sordu Sani çabucak. “Belki de o kötü ve soğuk demirden daha az acı hissediyorlardı...”</p>
<p>“Evet” dedi Attila. Bu küçük kızın uyanıklığı onu sevindirmişti. “Şimdi beni iyi dinleyin! Size dağ sıçanlarının neden kemik uçlu bir okla avlanması gerektiğini anlatacağım! İnce ve sivri kemik uçlar, hayvanın derisini parçalamak yerine delip geçerler. Bunu sakın unutmayın: Kemik uçlar, hayvanların postlarına ve değerli tüylerine asla zarar vermezler!”</p>
<p>Sonra İlek’e yayını verdi; fakat bu yay henüz delikanlılık çağında olan çocuk için fazlasıyla büyük ve ağırdı. Sani küçümser bir tavırla başını salladı. İlek oku yerleştirdi, yayı gerdi, fazlasıyla uzun bir süre nişan aldı, sonra ciğerlerinin derinliklerinden gelen bir çığlıkla birlikte... hayvanı vurdu!</p>
<p>Attila irkildi. İlek’in bunu nasıl başardığını anlayamamıştı.</p>
<p>“Oku kollarımla değil, sesimle fırlattım!”</p>
<p>Attila, İlek’in sesindeki kendini beğenmiş tonu fark eden Sani’nin yumruklarını kalçalarına dayayarak delikanlının karşısına dikilmesini gördüğü zaman, neşeyle gülümsedi.</p>
<p>“Boşversene!” diye bağırdı kız İlek’in yüzüne doğru. “Bakıyorum talihin yaver gitti diye kendini Büyük Kağan sanmaya başladın! Bu âna kadar topladıklarını bir göstersene! Ellerinde ne bir böğürtlen var, ne de bir yemiş... Hiçbir şey yok!”</p>
<p>“Ya o dağ sıçanı? O bir şey değil mi? Onu babamın yayı ve okuyla vurdum!”</p>
<p>“Ne olmuş yani?” diye homurdandı delikanlının kazandığı başarıya canı sıkılan kız. “Sen babana hiç benzemiyorsun... alnın bile o kadar yüksek değil...”</p>
<p>“Buraya gel, Sani!” diye lafa karıştı o sırada kızın annesi. “Hiç kimse bir han alnıyla doğmaz... Bunu sadece ihtiyar ve başarılı savaşçılar, aileye yeni bir bebek geldiği zaman yapabilirler... sıradan savaşçıların aileleri için bu söz konusu bile değildir...”</p>
<p>Kadının söylediklerini dinleyen Attila, ansızın sırtının garip bir şekilde karıncalanmaya başladığını hissetti. Bu genç, güçlü ve neredeyse bir Sarmat savaşçısına benzeyen kadının, kızı yerine kendisine hitap ettiğini anlamıştı. Bir an sonra da onu tanıdı.</p>
<p>“Svanhild üç!”</p>
<p>“Amma da uzun sürdü! Evet, ben o Amazonlardan biriyim!”</p>
<p>“Burada ne yapıyorsun? Başınıza neler geldi? Diğerleri nerede?”</p>
<p>Bu arada Sani kocaman gözlerle onlara bakıyordu. İlek hiçbir şeyin farkında değildi, fakat Sani annesiyle Attila Han’ın bu gece aynı yatağı paylaşacaklarını anlamış gibiydi!</p>
<p>Attila ile Svanhild üç, birlikte harika, olağanüstü geceler geçirmişlerdi. Gündüzleri mümkün olduğu kadar birlikte olmaya çalışıyor, birbirlerine sarılarak bir çalılık tarafından durduruluncaya kadar, çimenli çayırlardan aşağı yuvarlanıyorlardı.</p>
<p>Obaya geri döndükleri zaman Attila diğer Svanhild’lerin nasıl öldüğünü biliyordu. Ravenna’da tutuklanmış ve Roma’ya götürülmüşlerdi. Svanhild iki bir geneleve satılmıştı, Svanhild dört Circus’taki bir araba yarışı esnasında boynunu kırmıştı, Svanhild beş ise gizli yeraltı mahzenlerinde ayin yapan bir grup Mitra müridinin sapık törenlerine dayanamayarak üç Centurio’yu bıçaklamasından sonra idam edilmişti.</p>
<p>Greka’nın başlangıçta bu yeni gelişmelerden pek de hoşnut olduğu söylenemezdi. Gerçi savaşçılarıyla birlikte olduğu gecelerde neler yaptığı hakkında hiç konuşmamışlardı, fakat Alplerin doğu yamaçlarında oturan Rugilerin kölelerine ve tutsaklarına yaptıkları gibi, onun ayak kirişlerini kesmeyecek kadar akıllıydı. Gotların ve Hunların çok değerli, fakat fazlasıyla hareketli olan atlarına yaptıkları gibi, ayaklarını deri kayışlarla birbirine bağlamak niyetinde de değildi.</p>
<p>Üç ay sonra Greka bir kız çocuğu doğurdu. Çocuk doğumdan birkaç gün sonra süt annelerinin gözetimine verildi. Attila, beraberindeki Aryan Hıristiyanlara hoş görünmek için, ona Maria ismini vermeyi aklından geçiriyordu. Fakat Greka buna kesinlikle razı değildi. Attila bu hassas konuyu Aybars’la ve boyunun ileri gelenleriyle birkaç kez tartışmış, fakat bir sonuca ulaşamamışlardı. Ancak Onagesios’un rutin ziyaretlerinden birinden sonra çözümü buldular. Onegesios, sarışın bebeğe eski Cermen tanrıçalarından birisinin isminin verilmesini önermişti. Hep birlikte ona tanrıların gizemli büyücüsü Freyja’nın ismini koymaya karar verdiler.</p>
<p>Svanhild üç, ikinci çocuğunun doğumu esnasında hayatını kaybetmişti. Attila bu konuyu Greka’yla konuştu. Karısı, hâlâ Attila’nın Sarmat kadınlarına borçlu olduğunu düşünüyordu.</p>
<p>“Benim yüzümden onlardan birini öldürdüğünü unutma!” demişti ona.</p>
<p>“Bunun şimdiki yeni durumla ne ilgisi var?”</p>
<p>“Belki de fazla değil” diye cevap vermişti Greka. “Fakat o gece sahilde olanları ben asla unutmadım! Bu yüzden Svanhild üç’ün senden olma oğlunu <i>Güçlü Kahraman</i>, ya da senin dilinde <i>İrnek</i> olarak adlandırırdım.”</p>
<p>Attila bu konu üzerinde fazla düşünmedi. İrnek, Attila Han ile soylu karısı Greka’nın çadırındaki üçüncü oğlan olmuştu...</p>
<br/>

<p class="ilk">Sonraki iki yıl boyunca Attila ve adamları <i>Imperium Romanum</i>’da. olup bitenlerden fazla haberdar olamadılar. Doğu Kağanı Oktar’ın bölgesinde zaten bu meseleyle fazla ilgilenilmiyordu ve yapacak başka işler vardı. Zaten çok yakınlarında yoğun bir hareketlilik yaşanıyordu. Hunların esas güçlerinin yer değiştirmesi sebebiyle Doğu Roma yeni güvenlik tedbirleri almak zorunda kalmıştı. Bu da çok doğaldı ve o yıllarda fazla bir önem taşımıyordu.</p>
<p>Buna rağmen Attila yakın adamlarına kulaklarına gelenleri de anlatmıyor değildi: Galya’da Roma orduları ve hızlı Hun birlikleri, sık sık Vizigotlarla karşı karşıya geliyorlardı. Vizigotlar Arelate’yi ele geçirmişlerdi ve burasını Romalılara terk etmek niyetinde değillerdi. Aetius’un kuşatma savaşı konusunda tecrübesiz olan bozkır atlılarıyla bu şehri geri alması oldukça uzun sürmüştü.</p>
<p>Bir sonraki yılda Batı Roma İmparatorluğu içindeki iktidar kavgası ilginç bir hal almaya başlamıştı. Attila, kendileriyle ticaret yapan birkaç Romalı tacirden, Aetius’un her türlü inkâr yöntemlerini büyük bir başarıyla kullandığını öğrenmişti.</p>
<p>Gerçekte neler olup bittiğini kimse tam olarak bilemiyordu, fakat Ravenna sarayındaki mücadele Afrika’ya birtakım yanlış söylentilerin ulaşmasına sebep olmuştu. İmparatorluk öteden beri olduğu gibi, Galya’daki Vizigotların düşmanca tutumları nedeniyle Kuzey Afrika’dan tahıl almak mecburiyetindeydi. Bu bölgede de, Afrika Genel Valisi olmak yerine, imparatorluğun zirvesinde olmayı arzu eden bir adam hüküm sürmekteydi.</p>
<p><i>Comes</i> Bonifiatus, on yıldan beri Afrika Eyaleti’nin en üst yöneticisi konumundaydı. Bu adam hiçbir zaman Johannes’in imparator olmasını onaylamamış ve Galla Placidia’ya bağlı kalmıştı. Kulakları fazlasıyla açık olan birkaç kişi, imparatoriçenin Bonifiatus’tan bir çocuk sahibi olduğunu, fakat onu derhal öldürttüğünü bile iddia ediyorlardı.</p>
<p>Fakat General Bonifiatus, tüm dikkatini sadece Aetius’a vermek gibi bir hataya düşmüştü. Bunu yapmakla, Augusta tarafından Roma kuvvetleri başkomutanlığına atanan Flavius Constantius Felix adlı diğer bir rakibini fazlasıyla hafife almış oluyordu. İmparatoriçe Galla Placidia’nın geri dönüşünden sonraki üçüncü yılda, Felix ilk konsüllük görevine atanmıştı. Bu da Aetius için imparatorluğun kuzeybatı sınırlarındaki asi Galya çiftçileriyle, Aşağı Ren bölgesindeki arsız Franklarla, öteden beri cesur ve savaşçı Burgundlarla, dik başlı Almanlarla veya başka bir hırçın Cermen kavmiyle savaşıp durmakla geçecek bir başka yıl anlamına geliyordu.</p>
<p><i>Magister utriusque militiae</i> ve imparatorluk naibi olan bu adam, imparatoriçenin dostu ve yandaşı değildi. Galla Placidia’nın gereğinden fazla lütufkâr, güzel, akıllı ve gereğinden az seçici olduğunu, kendisine ve çocuklarına hizmet edecek her şeyi gözü kapalı kabul ettiğini düşünüyordu. Fakat o bir komutandı; bir diplomat değil. Onun için büyük <i>Imperium Romanum</i> ülküsünden başka geçerli hiçbir şey yoktu.</p>
<p>Bu nedenlerden dolayı Batı Roma’nın en önemli askeri hem Aetius’tan, hem de hâlâ yasaklanmış Aryan inanışına bağlı bir Got kızıyla evlendiği iddia edilen Bonifiatus’tan nefret ediyordu. Zaten gerek Ravenna ve Konstantinopolis sarayları, gerekse de Hippo Regio’daki nüfuzlu piskopos Augistinius nezdinde bu durumu protesto eden çok sayıda piskopos bulunmaktaydı.</p>
<p>Aetius, Bonifiatus’un zındıklarla, Vandallarla ve Afrikalı dansözlerle olan ilişkilerinin yanı sıra, emrindeki adamların yerli kabilelerine karşı olan tutumları konusunda hesap vermek üzere Ravenna’ya geri çağrılmasından, neredeyse tesadüf eseri haberdar oldu. Rakiplerinden birini ortadan kaldırmasına yarayacak bu fırsatı değerlendirmekte bir an bile tereddüt etmeyerek, bu emri onayladığını bildirdi. Fakat Afrika Genel Valisi bu emre uymayı reddetti; sonra da Galla Placidia ve başkomutanı Flavius Felix’e karşı ayaklanma çağrılarında bulunmaya başladı. Fakat Felix’in de aynı niyette olduğunu fark edememişti. Roma orduları başkomutanı derhal üç güvenilir general komutasındaki üç ayrı filonun denize açılmasını emretti, sonra da güvenilir bir adamını Tolosa’ya göndererek Vandal dostu Bonifiatusa karşı Vizigotlardan yardımcı birlikler koparmaya çalıştı.</p>
<p>Fakat bu güvenilir adam, imparatoriçeye Batı Roma’nın en kudretli adamından daha yakındı. Galla Placidia’nın gizli bir emriyle diğerlerinin tümünü yanıltarak derhal Kartaca’ya gitti. Bu arada Bonifiatus kendisini cezalandıracak insanlarla görüşmelere başlamıştı bile. Bu şekilde piskoposların ve rüşvet yedirdikleri memurların yardımıyla kendisini devamlı kötü duruma düşürenlerin Felix ve Aetius olduğunu anlamakta gecikmedi.</p>
<p>İmparatoriçe ise birbirine rakip olan bu üç adamın hiçbirinden vazgeçemiyordu – ne fazla akıllı olmayan, fakat soylular tarafından tutulan Felix’ten, ne kurnaz Flavius Aetius’tan, ne de artık yaşlanmakta olan Bonifiatus’tan. Fakat daha ortada hiçbir şey yoktu. Esas zarlar henüz atılmamıştı...</p>
<p>Comes Bonifiatus, kendisinin Roma tarafından tehdit ve terk edildiğini düşünüyordu. Bir süre sonra ise aklına birkaç on yıl önce Hunlardan çok şey öğrenmiş olan, fakat artık kendisine Aşağı Tuna atlılarından çok daha yakın olan bir kavim geldi.</p>
<p>Bonifiatus, İspanya’nın <i>Raetica</i> ve Carthaginiensis eyaletlerinde yaşamakta olan Vandalları yardıma çağırdı. Fakat pek çok Roma subayının en belirgin özelliği olan kibirliliği yüzünden, İspanya’dan Moritanya’ya geçebilmeleri için emirlerine çok sayıda gemi tahsis ettiği bu yüz binlerce insanı kısa sürede unuttu. Hatasını anladığı zaman ise iş işten geçmişti. Vandallar Batı Roma’nin ikinci büyük şehri Kartaca’ya o kadar yaklaşmışlardı ki, Bonifiatus onların üzerine birkaç lejyon göndermek zorunda kaldı.</p>
<p>Kulağa oldukça renkli ve cazip gelen bu haberler, Attila için henüz oldukça belirsiz ve karmaşıktı. Bu nedenle de sadece doğrudan kendisini ve Doğu Kağanı’nı ilgilendirenleri dikkate almakla yetiniyordu. Batı Roma Orta Galya’da, Alp bölgesinde ve İtalya’da bir zamanların görkeminin uzak birer anısı olan noktaları var gücüyle korumaya çalışırken, Doğu Roma barış için yüklü miktarda para ödüyordu.</p>
<p>Sonra da Orta ve Aşağı Tuna bölgesine kısa fasılalarla yeni haberler gelmeye başladı. Aetius Ravenna’da kalmış olsaydı, Hunlarla kurduğu ittifak belki daha uzun süre yaşamaya devam edebilirdi. Fakat Batı Roma orduları başkomutanı Felix, Hunlardan beklenmedik bir şekilde Doğu Pannonia bölgesini geri istemişti. Aynı zamanda Limes kalelerini onartarak tahkim ettirmiş ve Valeria Eyaleti’ndeki imparatorluk güçlerini yeniden organize ederek daha önce görülmedik bir şekilde güçlendirmişti.</p>
<p>Attila tüm bu olayların kulağına neden bölük pörçük bilgi kırıntıları halinde ve çok geç ulaştığını anlayamıyordu.</p>
<p>“Neden bu duruma daha başında müdahale etmediler?” diye soruyordu Aybars ve diğerleriyle yurdunda yaptığı toplantılar esnasında. “Neden Büyük Kağan bu kadar kayıtsız? Neden kardeşlerim bunları engelleme girişiminde bulunmuyor? Vaktinde haberim olsaydı derhal Ravenna’ya giderdim ve...”</p>
<p>“... ve Ravenna’da kime başvururdun?” diye sordu şaman onu yatıştırmak istercesine. “Neredeyse hiç tanımadığın Felix’e mi? Yoksa Vandal Bonifatius’a mı? Galya’nın ücra köşelerinde dolanan Aetius’a mı? Yoksa doğrudan imparatoriçenin yatağına mı?”</p>
<p>Attila, ansızın şamanın her şeyin farkında olduğunu anladı. İmparatoriçenin o zamanlar kendisine nasıl baktığını ve aklından neler geçirdiğini Aybars gayet iyi biliyordu.</p>
<p>“Haklısın” dedi Attila sonunda. Buna rağmen öğrendikleri onu her geçen gün daha huzursuz kılıyordu. Olaylardan bu kadar uzak kalmakla hata yaptığını düşünmeye başlamıştı.</p>
<p>“Etrafımızda olanlara bir baksana!” dedi kısa bir süre Oktar Kağan’ın ordugâhında. Fakat Doğu Kağanı boş ver dercesine elini salladı.</p>
<p>“Doğu Roma’nın yeni duvarlar çekmesinin ne önemi var!” dedi her geçen gün sayıları artan boş şarap testilerine bir yenisini ekleyerek. “Bize altın vermeye devam ettikçe, canları ne isterse onu yapsınlar.”</p>
<p>“En son yaptıklarından haberin var mı?” diye sordu Amelung soyundan genç bir Ostrogot. Sava Irmağı’nın denize döküldüğü yere yaptığı bir keşif gezisinden geriye yeni dönmüştü. Diğerleri ise hayır anlamında başlarını salladılar.</p>
<p>“Batı Roma topraklarına girmişler!”</p>
<p>“Kim?” diye sordu Attila hiçbir şey anlamaksızın.</p>
<p>“Konstantinopolisli sevgili akrabalar” diye cevap verdi genç Ostrogot. “Hiçbir uyarıda bulunmaya gerek görmeden Batı Pannonia bölgesini işgal etmişler...”</p>
<p>“Bazı Doğu Roma birliklerinin o bölgeden geçtiğinden... ve Batı Roma kalelerinde gecelediklerinden söz ediyor olmalısın...”</p>
<p>“Gecelemekle kalmayıp, oralara yerleşmişler” dedi genç Amelung. “Gerçek ev sahipleri de tası tarağı toplayıp gitmek zorunda kalmışlar! Sırf onlar da değil, aynı zamanda Roma ve Ravenna’nın müttefikleri... hatta Sava Nehri ağzındaki Sirmium bölgesinde yaşayan Hun boyları bile...”</p>
<p>“Bu gerçekse, hepimiz uyuyup kalmışız!” diye bağırdı Attila.</p>
<p>“Bizim atlılarımızın Sirmium’da ne işleri var ki?” diye güldü Oktar. “Sadece şarap ve kadın yüzünden... inanın bana, sadece şarap ve kadın yüzünden!”</p>
<p>“Sirmium’u zapt etmemiz mümkün değil” dedi Attila. “Büyük Kağan Ruga bile ağır kuşatma makinelerine sahip değil!”</p>
<p>“O halde Doğu Romalılara en azından oldubittiye getirip zapt ettikleri topraklarda yeni kaleler ve tahkimatlar kurmalarını yasaklayalım...”</p>
<p>“Orası bizim bölgemiz değil” dedi şaman. “Doğu Roma’nın o bölgede neredeyse hiç kimsenin yaşamamasından, hatta bizim tarafımızdan bile terk edilmiş olmasından faydalanıp, anlamsız bir güç gösterisine girdiğini düşünüyorum.”</p>
<p>“Kulağımıza hiçbir savaş haberinin gelmemesinin sebebi bu mu?” diye sordu Attila.</p>
<p>“Birbirlerinden çok şey öğreniyorlar” diye güldü Doğu Kağanı. “Siz bilmiyorsunuz, fakat ben biliyorum – kurnaz kardeşim Ruga onları bilerek ve isteyerek ıssız topraklara gönderdi... Şimdi onlar da tıpkı batılılar gibi bir tek koyun çobanının bile yaşamadığı o bölgeyi fethettiklerini, hatta kurtardıklarını iddia ediyorlar...”</p>
<p>“Bu doğru” dedi genç Amelung. “O bölgede sık ormanlardan, korkunç bataklıklardan, kuru otlarla kaplı çorak topraklardan ve keçilerin bile yiyemeyeceği çalılıklarla kaplı kayalık dağlardan başka bir şey yok.”</p>
<p>“Başka bir şey diyorlar mı?”</p>
<p>“Doğu Roma değil” diye cevap verdi genç Ostrogot. “Fakat Batı Roma Felix’in size karşı başarılı savaşlar verdiğini ileri sürüyor...”</p>
<p>“Bize karşı mı savaşıyor?” dedi Attila şaşkınlıkla. “Hayalet lejyonları, hayalet atlılarına mı karşı? Geçen yıllarda bizden habersiz burada bir savaş mı oldu?”</p>
<p>“Resmi görüş şöyle: Elli yıl önce Hunlar tarafından ele geçirilen Pannonia, Romalılar tarafından geri alındı.”</p>
<p>Attila şaşkınlık ve dehşet içinde başını salladı.</p>
<p>“Bunu anlıyor musun, Aybars Amca?”</p>
<p>“Sanırım” diye söze başladı şaman. “Belki de aradan geçen zaman zarfında bizim çobanlarımızın hiçbirinin Roma eyalet sınırları ve haritalarıyla ilgilenmediğimizi anlamışlardır. Hatta birçoğu hayvanlarının imparatorluğun batısında mı, yoksa doğusunda mı otladığının bile farkında değil.”</p>
<p>“Demek ki bunların hepsi belli bir amaca yönelik propagandadan başka bir şey değil!” dedi Attila gülümseyerek.</p>
<p>“İyi ama hangi amaca?” diye sordu Oktar Kağan. Şarap kadehini boşaltmıştı ve kızların yeni bir testinin kapağını açmalarını bekliyordu.</p>
<p>“Büyük Kağan Ruga tüm Hun boylarını ve yardımcı kavimlerini bir araya toplamakla meşgul” dedi şaman. “Bizim imparatorluğumuz, Attila! Diğerleri de işte bu fırsattan istifade etmeye çalışıyorlar.”</p>
<p>“Umarım gerçekten de söylediğin gibidir” dedi Attila. Kavminin hanlarının, yaşlılarının ve kağanlarının kayıtsız tutumlarından hiç mi hiç hoşnut değildi.</p>
<p>Devamlı aynı haber ve söylentileri duymaya o kadar alışmışlardı ki, yolu Doğu Kağanı Oktar’ın ordugâhına düşen bir Cermen’in anlattıklarını duyunca, kulaklarına inanamadılar.</p>
<p>Vandalların gönderdiği bir elçi olan bu adam, kendi kendine dostça homurdanmakta olan Oktar Kağan’ın yerine, gözlerinden yaşlar boşanarak Attila’nın önünde yere kapaklanmayı tercih etmişti. Adam hıçkıra hıçkıra öyle bir ağlıyor ve inliyordu ki, sonunda zavallı bir et yığını halinde Attila’nın önünde yığıldı kaldı.</p>
<p>“Ayağa kalk!” dedi Attila sert bir şekilde. “Kralınız Gunderich’in öldüğünü biliyorum.”</p>
<p>“Beni affet!” diye bağırdı elçi. “Beni binlerce kez affet, fakat üzüntümün sebebi hükümdarımızın ölümü değil, ondan sonra başımıza gelen felaket...”</p>
<p>Attila arkasına yaslandı.</p>
<p>“Bir felaket mi? Nasıl bir felaket?”</p>
<p>“Kralın ölümünden sonra Gunderich’in meşru oğullarından biri değil, aksine Geiserich kraliyet kalkanının üzerinde taşındı!”</p>
<p>Büyük yurdun içi bir anda ölüm sessizliğine bürünmüştü. Attila’nın nasıl bir tepki göstereceğini bilmedikleri için, insanlar nefes bile almaya cesaret edemiyorlardı.</p>
<p>“Geiserich” dedi Attila bir kez daha, sonra yüzüne sıcak ve sevimli bir gülümseme yayıldı.</p>
<p>“Şuraya bak!” dedi neşeli bir sesle. “Demek üvey evlat olmasına rağmen başardı ha!”</p>
<p>“Bir kölenin oğlu...”</p>
<p>“Fakat anlaşılan kral olmaya en layık adam!”</p>
<p>Vandal prensinin elçisi, o anda güneşin kendisi için ebediyen battığını anladı.</p>
<p>Sonra Belçika Eyaleti’nin nemli soğuğundan bir başkası daha geldi. Bu adam Hun kağanları sülalesine aitti ve Aetius’un ordusunun akıncı kanatlarından birinin önderi olarak sol kolunu kaybetmişti. Şimdi de diğerleri gibi geri dönmüştü; sayıları giderek artıyordu.</p>
<p>“Romalıların savaş gücü gerçekten de o kadar kötü durumda mı?” diye sordu Attila akşamleyin yurtların arasında yakılan ateşin başında oturdukları zaman.</p>
<p>“Biz Hunlar ve Gotlar olmasa, Romalılar o korkunç eyalette bir ay dahi dayanamazlar” dedi yaşlı savaşçı. “Ren Nehri’nin batı yakasında da aynı durum söz konusu. Kuzeyde ise Franklar kendilerini Keltlerin mirasçıları olarak görmeye başladılar. Her fırsatta Roma yerleşimlerini yağmalıyor, elçileri ve tacirleri kaçırıyor, <i>Imperium Romanum</i> ile imzaladıkları anlaşma ve sözleşmelere zerre kadar önem vermiyorlar.”</p>
<p>Kuzeyde ve batıda ortaya çıkan bu yeni kavimler hakkında uzun uzun konuştular. “Soğuktan tir tir titreyen lejyonerler kısa kılıçlarıyla dev yapılı korkunç Frankların karşısına çıkmak yerine, ateşli bir Frank kadınının sıcak yatağına girmeyi tercih ediyorlar...”</p>
<p>“Ya bizim atlılarımız?”</p>
<p>“Oh, onlar her zamanki gibi” diye güldü yaşlı savaşçı. “Çoban köpekleri gibi Frankları çembere alıyorlar, yaylarını geriyorlar ve birkaç ok salvosuyla o Cermen kâbusuna bir son veriyorlar...”</p>
<p>“Demek ki Franklar bizden korkuyor!” dedi Attila.</p>
<p>“Bir kez onların kadınlarının bizim hakkımızda konuştuklarını duymuş ama ne dediklerini tam olarak anlayamamıştım” dedi yaşlı savaşçı. “Sonra Frank lejyonerlerinden birkaçı bana kadınların konuştuklarını tercüme ettiler.”</p>
<p>“Ne diyorlarmış?”</p>
<p>“Söyledikleri şu: ‘Hunlar, derilere ve demirlere bürünmüş hayaletler gibi, dört bir yandan saldırıyorlar. En öndekilerin okları eşek arıları gibi vızıldıyor. Daha okun nereden geldiğini anlayamadan vurulup düşüyorsun.’ ... ‘Erkeğim öldü!’ diye bağırıyordu bir diğeri. ‘Kocam Valhalla’ya göçtü!’ diyordu bir başkası. Ve henüz on beş yaşında bile olmayan genç, güzel, sessiz bir Hun kızı ise şöyle diyordu: ‘İlk başlayanlar Hunlar değildi.’ Daha önce hayatımda asla bu kadar üzgün bir ses duymamıştım. Aslında onun konuşmasına bile izin verilmiyordu...”</p>
<p>“Neden?” diye sordu Attila.</p>
<p>“Erkeklerin tümü ona kötü kötü bakıyor ve önünde yere tükürüyordu; fakat kadınlar fatihlerin çocuklarının pek çok karında büyümeye başladığının farkındaydılar...”</p>
<p>Yaşlı savaşçı daha pek çok akşam anlatmaya devam etti. Kış geldiği zaman, Batı Roma generali Aetius’un Hunlardan oluşan ordusuyla tüm Frank kabilelerine boyun eğdirdiğini haber aldılar. Cermenler Ren, Maas ve Mosel arasındaki bölgelerinden daha batıya gitmeye ve teker teker bağlılık yemini etmeye zorlanmışlardı.</p>
<p>“Ya bağlılık yemini edin, ya da çırılçıplak bir şekilde ve yanınıza hiçbir şey almadan Ren’in öteki kıyısına geçin!” Hunlar, eski Frank dilinde bu anlama gelen emri çok çabuk ezberlemişlerdi.</p>
<p>“Aslında birbirimizi seviyor ve sayıyorduk” dedi birkaç gün sonra yaşlı savaşçı. “Biz onlar için binlerce yıl yaşındaki Orta Asya bozkırlarından gelen atlı savaşçılardık, onlar da bizim için yeni uyanan ve bir kavim oluşturmak için harekete geçen genç vahşilerdi.”</p>
<p>Attila ayağa kalktı, yaşlı savaşçının yanına gitti ve sağ elini onun omuzuna koydu.</p>
<p>“Sana teşekkür ediyoruz!” dedi sonra. “Şimdi dinlen! Sana daha pek çok soru soracağız...”</p>        
    </body>
</html>