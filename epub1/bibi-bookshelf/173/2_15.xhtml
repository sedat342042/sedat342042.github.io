<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="main.css" rel="stylesheet" type="text/css" />
</head>
    <body>
<p class="baslik2">15</p>
<p class="baslik2">Bir İmparatoriçenin Laneti</p>
<div class="bos3"></div>
<div class="ortali"><img src="attila2.jpg"/></div>
<div class="bos1"></div>
<p class="ilk">Attila’nın amcaları ve ağabeyleri gerçekten de muazzam bir ganimetle geri dönmüşlerdi. Onun bundan daha büyük bir ganimet elde etmeyi başarması için, aradan beş yıllık bir süre geçmesi gerekecekti. Fakat Attila onlardan farklı olarak altmış bin adamla sefere çıkacak ve tek bir ok bile atmaya gerek kalmadan, hayvanların taşımakta zorlandığı bir ganimetle geri dönecekti...</p>
<p>Bu akıl almaz başarının ön hikâyesi, Tuna’nın sularını Karadeniz’e boşalttığı deltasında Attila’nın küçük donanmasının denizin dibine gömülmesiyle birlikte başlamıştı.</p>
<p>Chersonesos ve Maiotia Bataklık Denizi’ndeki görevinden elle tutulur bir başarı elde edemeden babasının ve amcalarının obasına geri dönmek, Attila için son derece ağır olmuştu. Ruga, Oktar ve ağabeyleri, Tuna Nehri’ni izleyerek bir an önce Karpatların üzerinden Pannonia ovasına ulaşmak istiyorlardı.</p>
<p>İran’dan dönen Sasanî fatihlerinin acele etmelerinin nedeni, Muncuk Kağan’ın ani ölümüydü. Kısa bir süre sonra Muncuk Kağan gömülmüş ve ganimet yüklü arabalar obaya varmıştı. Aslında Hunlar için bu yıl yeni bir Doğu Kağanı, hatta Büyük Kağan bile seçmek son derece kolaydı. Fakat savaşçılar Oktar’ın doğu, Ruga’nın da batı kağanı ilan edilmesine kadar beklemeye karar verdiler.</p>
<p>Kuzeyde ganimet peşinde at koşturan çeşitli boyların ve bağımlı kavimlerin fikirlerinin alınması ve iki kardeşe bağlılık yeminleri ettirilmesi, tam iki yıl sürmüştü. Bu arada Hunların çekirdek boyları Doğu Roma’nın bir hatasını değerlendirmiş ve tüm Trakya bölgesini yağmalamıştı.</p>
<p>İmparator Theodosius II.nin danışmanları, Hunların Sasanî İmparatorluğu’ndan ayrılmalarından sonra, bundan böyle bu düşmanlarıyla daha kolay başa çıkabileceklerini düşünmüşlerdi. Yaptıkları hata ise her zamanki gibi Hunların gerçekte ne istediklerini, nasıl savaştıklarını ve nasıl ganimet topladıklarını anlayamamaktan geçiyordu.</p>
<p>Doğu Roma, imparatorluğa tam bin yıl boyunca şan, şöhret ve şeref kazandıran politik, taktik ve stratejik kategorilere bel bağlamıştı. “Fethetmek”ten konuştukları zaman kavimlerden, insanlardan ve şehirlerden söz ediyorlardı. Erzak, altın ve mücevher de en az onlar kadar önemliydi, fakat zafer öncelikle mağluplara yönelikti, onların sahip olduklarına değil.</p>
<p>Hunlar içinse ganimetin kiliselerden mi, saraylardan mı, imparatorlardan mı, yoksa tacirlerden mi elde edildiği hiç önemli değildi. Hatta duvarların yıkılması, köprülerin çökmesi, insanların yılların birikimi olan altınlarına fazlasıyla sıkı sarılmaları yüzünden ölmeleri ya da onlardan tam vaktinde vazgeçmeleri sayesinde hayatta kalmaları bile umurlarında değildi. Hunlar için önemli olan tek şey, kazanılan ganimetti. Bunun dışında hiçbir şeyin hiçbir anlamı yoktu. Mağdurlarda korku, anlayamazlık, bazen de şükran duygularının uyanmasının nedeni de işte buydu. Hunların hücum anında ve güzel bir ganimet ele geçirdikleri zaman gözlerinde çakan şimşekleri görmeyen bir kimse, onları asla anlayamazdı.</p>
<p><i>Imperium Romanum</i>’un her tarafında uzun süre Hunların neden göğüs göğüse savaşı anlamsız buldukları, neden önce ileri atılıp sonra geri çekildikleri, neden az ileride yeni bir tanesini gördükleri zaman kilisedeki kadın, çocuk ve erkeklerin canlarını bağışladıkları, neden neredeyse hiç denecek kadar az sayıda tutsak aldıkları, neden fethettikleri ve yağmaladıkları topraklar üzerinde hak iddia etmedikleri boş yere tartışılıp durmuştu. Şunu kimse anlayamıyordu: Onların evlere ve duvarlara, şehirlere ve sokaklara ihtiyacı yoktu. İşlerine yaramayan bu nesneler de onlar için dağlardaki kayalar veya yol kenarlarındaki taşlar kadar değersizdi...</p>
<br/>

<p class="ilk">Hıristiyanların zamanına göre 421 yılının ilkbaharında, Attila ve ağabeylerinin Tuna’dan geri dönüşlerinden bir yıl sonra, Doğu Roma İran’a saldırdı. Esas hedef Ermenistan’dı ve bu defa imparatorluk yeni topraklar değil, bir kadının peşindeydi.</p>
<p>“Roma’nın her iki imparatoru da anlam ve önemlerini her geçen gün daha fazla yitiriyorlar!” dedi Attila bir akşam. Greka ile Konstantinopolis’te giderek daha fazla ön planda belirmeye başlayan iki kadın hakkında konuşuyordu.</p>
<p>“Arkadios’un kızı ve İkinci Theodosios’un kız kardeşi olan Pulcheria, artık yirmi üç yaşlarında olmalı” dedi Attila. “Bana sorarsan bekâretini çoktan yitirmiştir.”</p>
<p>“Mümkün değil” diye atıldı Greka. “Pulcheria da kız kardeşleri Arkadia ve Marina gibi ebedi iffet yemini etmişti...”</p>
<p>“Evet, fakat o sırada on dört yaşındaydı” diye güldü Attila. “O zamanlar benim elime de kadın eli değmemişti!”</p>
<p>“Neyse ki bu durum pek uzun sürmedi” dedi Greka ona göz kırparak. “Zaten Pulcheria’nın şimdiye kadar en az yedi âşık eskittiğini söylüyorlar...”</p>
<p>“Artık her nasılsa! Her halükârda İmparator Theodosios’un güya dindar kız kardeşi yedi yıldır Augusta, yani Konstantinopolis imparatoriçesi. Şimdi de resmen devlet işlerine el atmış durumda!”</p>
<p>“Kardeşine kadın bularak mı?”</p>
<p>“Olur mu hiç!” dedi Attila. “Yeni imparatoriçenin Atinalı bir hitabet öğretmeninin kızı olduğu söyleniyor. Hatta eski ismi Athenais’miş...”</p>
<p>“Ne olmuş yani? Vaftiz olduktan sonra Aelia Eudokia ismini almadı mı?”</p>
<p>“Evet, fakat bu ismin yanı sıra, yumuşak karakterli Theodosios’un kontrolünü de eline aldı. Bu durum Pulcheria için son derece acı olmalı! Bir düşünsene! Düğünden sadece birkaç ay sonra Doğu Roma ordusu İran Ermenistanı’na saldırıyor! Doğuluların bu denli hızlı hareket ettikleri nerede görülmüş?”</p>
<p>“Bir de senin donanmana karşı çıkarttıkları emirlerde!” dedi Greka gülerek. Attila bu şaka karşısında sadece homurdanmakla yetindi. Yıllar öncesinin mağlubiyetleri hâlâ ruhunun derinliklerinde kendisine acı veriyordu, fakat bu arada onlara gülebilecek kadar olgunlaşmıştı...</p>
<p>Hunlar, kendilerine hâlâ bir <i>Büyük Kağan</i> seçmemiş olmalarına rağmen, Eudokia’nın isteği üzerine imparatorun Tuna’da bulunan çok sayıda lejyonu doğu seferine göndermek üzere geri çektiğini duydukları zaman, karar vermekte gecikmediler. Tuna’da yeni inşa edilen Limes hattı, ciddi bir engel teşkil etmiyordu. Bleda Han’ın başarıya alışkın savaşçılarının Attila’nın donanma macerasına hâlâ bıyık altından gülmelerine rağmen, artık önderlerinden hiç olmazsa birinin savaşçıları, atları, arabaları ve aletleri mümkün olduğunca az sorunla nehirlerden ve göllerden nasıl geçirebileceğini bilmesi gerektiğini kabul etmek zorunda kalmışlardı.</p>
<p>Doğu Roma topraklarındaki küçük şehirleri, manastırları, köyleri ve büyük toprak sahiplerinin çiftliklerini ele geçirmek için, Hunların bunların üzerine birer akıncı birliği göndermeleri bile yeterli olmuştu. Alışkın oldukları büyük ordu savaşlarına gerek kalmadığı için, küçük birliklere ayrılarak Trakya’nın her tarafına yayılma imkânı bulmuşlardı. Hatta bu birliklerden bazıları Thermopyl üzerinden Ege kıyılarına ve Selanik’ten deniz boyunca Konstantinopolis’e kadar uzanan Roma yoluna kadar ulaştılar.</p>
<p>Attila ve diğerleri günün birinde Galla Placidia’nın ikinci kocası, Batı Roma Birinci Generali olan adamın, Constantius III. adıyla Ravenna’da imparatorluğa ortak olduğunu öğrendiler. Galla Placidia da Augusta unvanına layık görülmüştü. Söylenene göre bu çirkin, fakat dürüst adam, savaş ganimetlerinden kendisine en küçük bir çıkar bile sağlamamıştı. <i>Imperium Romanum</i>’da türünün son örneği olan Constantius, karısı Galla Placidia uğruna büyük bir borç yükü altına bile girmişti...</p>
<p>“Bu bizim adamımız olabilir!” demişti Oktar bu haberi alır almaz. Fakat Attila sadece başını salladı. “Aetius da dahil olmak üzere herkes olabilir, fakat Constantius değil! Onun gibi kemikleşmiş bir lejyoneri yoldan asla çıkartamayız!”</p>
<br/>

<p class="ilk">Kısa bir süre sonra Attila’nın haklı olduğu ortaya çıkacaktı: Doğudaki imparator, kendi fikri alınmadan yapılmış olan bu atamayı onaylamayı reddediyordu. Constantius bu işe son derece sinirlenmişti, fakat doğuyla hesaplaşacak zamanı olamadı. Sadece yedi aylık bir hükümdarlık dönemi sonrasında, sonbaharda hayata gözlerini yumdu.</p>
<p>“Hayatta kalsaydı belki Doğu Roma’yı ortadan kaldırabilirdi” dedi Attila bir akşam ateşin başında otururlarken. “Konstantinopolis’i bir daha asla affetmezdi...”</p>
<p>“Öte yandan” dedi Oktar neşeli bir sesle, “Sasanîlerde önemli olaylar yaşanıyor... Yezdegerd artık kral değil. Onun ikinci oğlunu kral yaptılar.”</p>
<p>“Yeni kralın ismi ne?” diye sordu Attila.</p>
<p>“Behram V. Gur.”</p>
<p>“Fena değil” dedi Attila. “Burnuma yeni ganimet kokuları geliyor.”</p>
<p>Ateşin etrafındaki adamlar kahkahalarla güldüler. Sadece Bleda tek kelime etmeden sessizce önüne bakıyordu.</p>
<br/>

<p class="ilk">3 Mart 422 tarihinde Theodosios II. yeni ve oldukça garip bir imparatorluk kararnamesi yayınladı. Bu kararnamenin bir örneği de Kara Hunların Büyük Kağanı’na ulaştırılmıştı. Bu belgeyi doğrudan İmparator Theodosios II.’nin <i>officium</i>’undan teslim alıp Hunlara getiren elçi, Scottas’ın beş yaş küçük kardeşi Onegesios’tan başkası değildi. Birtakım seçkin subaylarla birlikte Hunların Büyük Kağan seçimlerini izlemek üzere Tisza kıyısına gelmişti.</p>
<p>Bir hafta boyunca devam eden kutlamalar boyunca, o da yeni Büyük Kağan’ın veya Doğu Kağanı’nın gözüne batmak istemeyen diğerleri gibi, ortalıkta fazla görünmedi.</p>
<p>Daha yüksek konumu kardeşine gülerek terk eden Doğu Kağanı Oktar, misafirlerin içkiye dayanıklılıklarını ölçmekten büyük zevk alıyordu. Romalı, Cermen, Yahudi, Sasanî, Suriyeli ve diğer tüm kavimlerin elçilerini sabahın erken saatlerinde yurduna davet ediyor, onları adamlarının bu tören için hazırladıkları değerli armağanlara boğuyor, sonra da şakayla karışık olarak bol bol içmeye zorluyordu. Daha önce hiçbir Hun böylesine önemli elçilerin böylesine çaresiz ve acınacak bir şekilde atlarına bindiklerini görmemişti. Bu törene katılan elçilerin birçoğu, yıllar sonra bile kendilerine yurtlarında gizlice birkaç saat dinlenme imkânı sağlayan Attila’ya ve amcası Ruga’ya minnettar kalmışlardı. Onegesios da bu talihlilerden biriydi.</p>
<p>“Dışarı çıkalım” dedi Attila kağan yurdunda otururken. Scottas ve Onegesios bir an tereddüt ettiler, sonra da onunla birlikte gecenin içine çıktılar. Gökyüzünde süzülen ince bulutlar, tanrıların ışığının karanlıkta gizemli ışıltılar saçmasına neden oluyordu.</p>
<p>“Ne dersin?” diye sordu Attila civarda kimsenin bulunmadığından emin olduktan sonra Scottas’a dönerek. “Kardeşin imparatoruna mı, yoksa bize mi ihanet edecek?”</p>
<p>Scottas bir an için nefesini tuttu, sonra da ciğerlerindeki havayı gürültüyle boşalttı. “Bunun sonunun iyi olmayacağını sana baştan söylemiştim!” dedi yan gözle kardeşine bakarak.</p>
<p>“Demek doğruymuş!” dedi Attila buz gibi bir sesle. “Demek aramızda bir casus olarak kalacaktın! Öyle değil mi?”</p>
<p>“Evet” dedi Onegesios. “Buraya <i>magister officiorum</i> rütbesiyle gönderildim. On yıldan beri imparatorluğun tüm iplerini Helios adındaki adam elinde tutuyor...”</p>
<p>“Bizim için çalışan tüm gemi yapımcılarının ölümle cezalandırılacağını bildiren nameyi de o mu kaleme aldı?”</p>
<p>“Bunu yapan onun ta kendisi” diye cevap verdi Onegesios. “O ve imparatorumuzun kız kardeşi Pulcheria, Ardabur, Aspar ve Yeşiller Partisi’nin önde gelenleriyle birlikte İmparator Theodosius’un hangi politikayı izleyeceğini belirliyorlar!”</p>
<p>Attila bu genç Yunan’ı ateşin ve meşalelerin ışığı altında uzun uzun incelemişti. Konstantinopolis’ten gelen ciddi ve alçakgönüllü adamın öylesine soylu bir görünümü vardı ki, insan onun kafasının genç bir Hun soylusu gibi küçükken bandajlanarak şekillendirildiğini düşünebilirdi. Fakat böyle bir durum söz konusu değildi. Perslere benzeyen büyük gözleri, onun çok çeşitli ırk ve kavimlerin senteziyle meydana gelmiş, çok zeki bir insan olduğunu ispat ediyordu.</p>
<p>“Şimdi ne yapmam gerektiğini biliyorsunuz!”</p>
<p>“Evet” diye cevap verdi kardeşler bir ağızdan. “Bizi öldürtmen gerekir...”</p>
<p>“İhanet, dünyanın neresinde olursa olsun, affedilmeyen tek suçtur!” dedi Attila. “Hatta bu yıllar önce başkentinizin lüks yaşamında ve güzel kadınların beyaz kolları arasında benliklerini yitiren Uldız Han’ın oğulları için bile geçerli!”</p>
<p>Sonra kollarını arkasında kavuşturarak, iki kardeşin önünde yavaş adımlarla bir ileri bir geri yürümeye başladı.</p>
<p>“O senin kardeşin” dedi neden sonra Scottas’a. “Bu nedenle mi bana onun buraya hadımların gözü ve kulağı olarak gönderildiğini söylemedin?”</p>
<p>“Evet, Attila” dedi Scottas. “Aynen söylediğin gibi.”</p>
<p>“O halde burada Doğu Roma için ne yapması gerekiyorsa, hepsini yapsın... Sen de Scottas, ona kefil olacaksın! Yolunda gitmeyen bir şey sezdiğim anda başını yitireceğini unutma sakın...”</p>
<p>Birlikte sessizce büyük kağan yurduna geri döndüler. Attila ve Scottas, Onegesios’u Hunların yeni kağanlarına takdim ettiler. Scottas’ın maruzatını arz etmesinden sonra, kağanlar onlara ölü kardeşleri Muncuk’un oğlu Attila’nın yanında kalma izni verdiler...</p>
<br/>

<p class="ilk">Soyluların, önderlerin ve diğer misafirlerin pek çoğunun gitmesinden sonra, Onegesios yeni kağanlarla birlikte yapılan son akşam kutlamalarının birine çok özel bir belge getirdi. Attila, bardakların pek çok kez doldurulup boşalmasından önce, onun söz almasını sağladı.</p>
<p>Eski imparatorluk elçisinin elindeki belgeyi okumasına izin verildiği zaman, güneş henüz batmamıştı. “Bu talimatname, Konstantinopolis’in <i>Theodosios Duvarı</i>’nda bir ev veya arsa sahibi olan kimselere hitaben kaleme alınmıştır” diye okumaya başladı Onegesios Hunların önderlerine yaltaklanma veya benzeri bir çaba içine girmeden.</p>
<p>Attila, bu genç adamın elindeki nameyi büyük bir güvenle okumasını hayranlıkla izliyordu. “Savaştan geri dönen veya savaşa giden sadık ve değerli askerlerimiz, bundan böyle imparatorluk başkentinin yeni surlarının kulelerinin zemin katlarında bulunan mekânları barınmak amacıyla kullanabilirler. Mülk sahiplerinin kamuya açık binaların kullanımı konusundaki muafiyetin kaldırıldığını bilmeleri gerekmektedir.”</p>
<p>“İçinizde bunun ne anlama geldiğini bilen biri var mı?” diye sordu bu namenin neden önemli olması gerektiğini anlayamayan Büyük Kağan Ruga.</p>
<p>“Evet, ben biliyorum” diye cevap verdi Attila. “Konstantinopolis’teki her ev sahibi vatandaş, konutunun üçte birlik kısmını askerlerin ikâmetine ayırmak zorundadır. Bu sayede imparatorluk sarayı hem kışla yapmaktan, hem askerlerin barınma masraflarından kurtuluyor. Bugüne kadar bu yasada sadece bir istisna yapıldı... Bundan tam dokuz yıl önce...”</p>
<p>“Depremden sonra” dedi Aybars.</p>
<p>“Evet” diye onayladı onu Onegesios, “depremden hemen sonra yapımına başlanan büyük duvar için arazileri kamulaştırılan toprak sahipleri, bir kereye mahsus olmak üzere zorunlu ikâmet yasasından muaf tutuldular. Kulelerin üst katları askeri amaçlar için ayrıldı; alt katları ise arazi sahiplerinin tasarrufuna bırakıldı.”</p>
<p>“Birilerinin herhangi bir yerdeki araziyi, toprağı, ormanı veya tarlayı nasıl olup da kendi özel mülkü ilan edebileceğini bir türlü anlayamıyorum!” diye içini çekti Ruga.</p>
<p>“Fakat, savaşların pek çoğunun en önemli nedeni de bu durumun ta kendisi!” dedi Attila. Onegesios’un bıyık altından gülümsediği gözünden kaçmamıştı.</p>
<p>“Güneş, ay ve yıldızların da Roma’ya ait olduğunu iddia etmedikleri sürece, bu bizi pek etkilememeli” dedi şaman. Bu sözler aynı zamanda kulağa bir uyarı gibi geliyordu.</p>
<p>“Bulutları, rüzgârı ve gökyüzünü sahiplenecek bir güç asla var olamayacak!” dedi Attila.</p>
<p>“Hıristiyanlar dışında” dedi Onegesios yavaşça. Söylediklerini sadece Attila ve Aybars duymuştu.</p>
<p>“O halde bir daha!” diye bağırdı Doğu Kağanı Oktar şarap çanağından kocaman bir yudum aldıktan sonra. “Kaldırılan bu muafiyet neymiş? Bunun bizimle ne ilgisi var?”</p>
<p>“Bizim böyle bir şeyi kavramamız oldukça zor” dedi Attila, “fakat şehirliler için askerleri evlerinde barındırmak zorunda kalmalarının ne kadar zor ve ağır bir durum olduğunu anlamalıyız. Şehirlilerin yaşam tarzları bizimkinden çok farklı. Güvenlikleri için sağlam bir duvarın yeterli olduğunu, zaten çok yüksek vergi ödediklerini, bir de boş yere asker beslemelerine gerek olmadığını düşünüyorlar.”</p>
<p>“Fakat bu çok saçma!”</p>
<p>“Elbette çok saçma!” dedi Attila. “Fakat bu tür talimatnameler bizim için gözcülerin, gezginlerin ve tacirlerin getirdiği haberlerden çok daha önemli ve açıklayıcı.”</p>
<p>“Peki şimdi bu nameden ne gibi sonuçlar çıkarmamız gerekiyor?” diye sordu Ruga Kağan. Amcaları, Muncuk Han’ın ölümünden sonra Attila’ya karşı olan tutumlarını değiştirmişlerdi. Hunların yeni kağanlarının kendileri olacaklarının kesinleştiği andan itibaren, onu kafasında ve kalbinde çok fazla Roma biti bulunan bir Hun delikanlısı olarak görmekten vazgeçmişlerdi. Tam aksine, ona anlayış ve saygıyla yaklaşıyorlardı.</p>
<p>“Bu talimatnameden, İmparator Theodosios’un muazzam sorunlarla boğuştuğu sonucu çıkıyor” dedi Onegesios. “Aradan geçen zaman zarfında o kadar güçlenip kuvvetlendiniz ki, imparator başkentini koruyabilmek için şehrin zengin sakinlerini öfkelendirmeyi göze almak zorunda kalıyor!”</p>
<p>“Yoksa en güçlü ve kudretli kavmin biz olduğumuzdan bir an bile şüphe etmiş miydi?” diye sordu Oktar kahkahalarla gülerek. Boşalan şarap çanağı derhal yeniden doldurulmuştu.</p>
<p>“Artık bundan kesinlikle şüphe duymuyor” diye cevap verdi Onegesios onu yatıştırmak istercesine. “İmparatorun bu yeni talimatnamesi, yöneticilerimizin dilinde başkent Konstantinopolis’in bu andan itibaren sürekli olarak alarm durumunda bulunacağını ifade ediyor!”</p>
<p>“Görüyor musun, Oktar Amca” dedi Attila. “Düşmanın niyetinin ne olduğunu önceden anlamak, oldukça işe yarıyor...”</p>
<p>“Sizi gidi lanet olası Romalılar! Zırvalarınızla canımı sıkacağınıza kafayı çekmeye bakın!”</p>
<br/>

<p class="ilk">Uzun süredir yapmadıkları kadar sevgi ve içtenlikle kucaklaştıkları bir gece, Greka kendilerinin de Karpatların kuzeybatısındaki ovaya yerleşip yerleşemeyeceklerini sordu. Attila bu isteğe oldukça şaşırmıştı, çünkü kendi ailesi de Aşağı Tuna boylarında oturan Doğu Hunlarınm üyesiydi. Bu konuda bir süre çene çaldıktan sonra, Greka, Sava ve Drau civarlarında yaşayan Ostrogot kabilelerine daha yakın olmak istediğini söyledi.</p>
<p>“Yoksa seni terk edeceğimi mi düşünüyorsun?” diye sordu Attila yarı karanlıkta. Yurdun ortasında yanan ateş sönmüştü, yalnızca kuzey yönünde bulunan bir sunağın üzerindeki küçük bir yağ lambası, etrafa cılız ışıklar saçıyordu.</p>
<p>“Hayır, Attila” dedi Greka ve kollarını onun boynuna doladı. “Fakat her geçen yıl beni daha fazla yalnız bırakacaksın. Çıktığın seferlerde o kadar çok kadınla birlikte olacaksın ki, senin için artık eskisi kadar önemli olmayacağım. Zaten herkes senden benim sana verebileceğimden fazla sayıda erkek evlat bekliyor...”</p>
<p>Attila itiraz etmeye hazırlanırken Greka hızla onun yanına kaydı ve dudaklarını uzun uzun öptü. Attila yumuşayarak gülümsedi. Uzun süre birbirlerini okşadılar, sonra da mutlu bir şekilde uyuyakaldılar.</p>
<br/>

<p class="ilk">Sonraki günlerde Attila söz söylemeye yetkili olan herkesle uzun uzun konuştu. Bir fikir birliğine varmaları uzun sürmedi. Yaz mevsiminin kendisini iyice hissettirmeye başladığı ve dağlardan gelen nehirlerin suyunun azaldığı günlerde, Ruga Kağan’ın önderliğindeki uzun bir kafile, Karaton Kağan’ın eski ordugâhının bulunduğu yere doğru yola koyuldu. Hunların yaşlıları, Attila ve adamları da dahil olmak üzere, Muncuk Kağan’ın tüm ailesinin Karpatların doğusundaki Oktar Kağan’ın yanında kalmasını tavsiye etmişlerdi. Hâlâ Doğu Roma’nın Orta Tuna bölgelerinden çok daha zengin ve çekici olduğu kanaatındaydılar...</p>
<p>Ruga Kağan’ın önderliği altında yola çıkan Hunlar, Demir Kapı civarındaki Tuna geçidine ulaştıkları zaman bile, dört bir yandan onlara doğru gelmekte olan tacirleri, seyyahları ve çeşitli heyetleri kabul ediyorlardı. Konstantinopolis tarafından gönderilen gözcüler, başlangıçta bunun Doğu Roma İmparatorluğu’nun başkentine yönelmiş bir sefer olduğu görüşündeydiler.</p>
<p>Theodosios II. derhal Sasanîlerle barış anlaşması imzaladı; fakat buna rağmen Tuna’nın güneyindeki bölgelerini Hunlara karşı koruyabilecek güçte değildi. Genç karısı Eudoxia adını verdikleri bir kız çocuğu doğurunca eskisinden de yumuşak karakterli ve barışsever bir imparatora dönüşmüştü.</p>
<p>Fakat Hunların kervanı bu kez Doğu Roma için bir tehlike teşkil etmiyordu. İmparatorluğun sınır bölgelerinden geçen güney yolundan uzak durmaya özen gösteriyorlardı, çünkü buraları korunaklı limanlar ve çok sayıda savaş gemisiyle doluydu. Edindikleri bilgiler doğruysa, geçen on yıl boyunca Doğu Romalılar nehirlerde kullanılabilen hafif savaş gemisi olarak yüzden fazla <i>naves lusoriae,</i> haberleşme gemisi olarak <i>on naves agrigienses</i> ve nöbet gemisi olarak dört naves ludicuariae inşa etmişlerdi.</p>
<p>Ruga’nın Hunları, tehlikelerden uzak durarak dik Tuna vadisinden dolaşmaya karar verdiler. Nehrin iki yanından neredeyse dimdik bir duvar gibi göğe yükselen kayaların arasında, yüzyıllar boyunca devam eden hareketlilik sonucu insanlar, atlar ve hafif arabalar için taşlarla kaplı bir patika oluşmuştu. Fakat her ilkbahar ve sonbahar taşkınında bu patikanın yanındaki tahta korkuluk yükselen sular tarafından yerinden sökülüp alınıyor ve kayalara vurulup parçalanıyordu. Bu azgın sular karşısında vakitlerinin neredeyse tümünü nehrin kıyılarına taş yollar ve korkuluklar inşa etmekle harcayan Roma lejyonerleri bile kuşaklar boyunca çaresiz kalmıştı...</p>
<p>Hunlar eski Trajan köprüsünün kalıntılarını geride bıraktılar. Köprünün yüz elli görkemli ayağının sadece yirmi tanesi sağlam kalmıştı. Attila’nın Roma’daki Trajan Sütunu üzerinde resimlerini gördüğü tahta konstrüksiyondan geriye en ufak bir iz bile kalmamıştı. Geçen yüz ve on yıllar boyunca sürekli olarak köprünün üzerine geçici tahta kaplamalar konulduğu biliniyordu. Fakat bu yıl sağlam ayakların arasında en incesinden bir halat bile göze çarpmıyordu.</p>
<p>Kısa bir süre sonra Hunlar küçük bir nehri izleyerek kuzeye döndüler ve Karpatların giderek içlerine ilerlemeye başladılar. Büyük Kağan Ruga’nın erzak, ganimet, kadın ve çocuklarla yüklü büyük kafilesi, daha kuzeydeki yolları kullanarak birkaç hafta gecikmeyle de olsa, çoktan terk edilmiş Roma eyaleti <i>Dacia</i>’ya ulaşabilirdi. Fakat Hunlar Tibisia Nehri’nin kaynağına doğru tırmanmak zorunda kaldıkları küçük bir yokuş haricinde, nispeten çok daha rahat bir yolda ilerliyorlardı. Bu nehri dağların arasından yaklaşık bir hafta boyunca takip ettiler. Bu arada kaç kez nehrin öteki kıyısına geçmek zorunda kaldıklarını, Hunların ve yardımcı kavimlerin kaç kez geçici köprüler inşa ettiğini, kaç araba tekerleğinin kırıldığını hiç kimse söyleyemezdi. Fakat bir zamanlar İmparator Trajan zamanında kanlı savaşlar sonucu fethedilen Dada dağlarından, bir tek Romalı gözcü tarafından fark edilmeden Pannonia ovasına inmeyi başardılar...</p>
<p>Buna karşın imparatorluğun batı yarısı, tüm sınır boylarına kadar şiddetli aile kavgalarıyla çalkalanıyordu. Ruga’nın Hunları, Pannonia ovasına geldikleri zaman soydaşlarının kendilerine anlattıkları şeyleri büyük bir şaşkınlık ve hayret içinde dinliyorlardı. Yurtlarını güneydeki Tuna’ya doğru kıvrılan <i>Tibisia</i> ile aynı şekilde güneye doğru akan Tisia nehirleri arasında kurmuş ve seyrek ormanlarla kaplı geniş düzlükler üzerinde sevinç naraları eşliğinde ilk akınlarına başlamışlardı.</p>
<p>Hava hâlâ akşamları yurtlarının önündeki ateşin başında oturmalarına, büyük kazanlarını fokurdatmalarına, bu arada dünyada ne gibi gelişmeler olduğunu ve en iyi ganimetin nerede bulunduğunu tartışmalarına izin verecek kadar sıcak ve kuruydu.</p>
<p>Söylendiğine göre Ravenna’daki tavuksever imparator kendisi ve eğilimleri üzerindeki kontrolünü iyiden iyiye kaybetmişti. İki defa dul kalmış kız kardeşini herkesin gözü önünde kucaklayarak dudaklarından uzun uzun öpmekten bile çekinmiyordu, ta ki kadın haykırarak kendisini onun kollarından kurtarıncaya dek. Bu davranış ise imparatoru iyiden iyiye tahrik ediyordu. En iyi generalinin iki kızıyla evlenen, fakat onlara elini bile sürmeyen imparator, kız kardeşinin peşinden azgın bir orman cini gibi koşturup duruyordu. Hatta yine denilene göre geceleri ona tecavüz bile ediyordu...</p>
<p>İmparatorluğun bu karmaşa ortamından yararlanmak isteyen Attila, sadık adamlarından oluşan kuvvetlerini hızla güçlü akıncı birliklerine dönüştürmeye başladı. Bulabildiği en iyi savaşçıları yanına alıyor ve onlara ganimetten pay filan istemediğini, sadece kendi istekleri ve alicenaplıklarıyla hediye edecekleri birkaç parçayla yetineceğini söylüyordu.</p>
<p>Doğunun soğuğundan kaçıp batıya geldikleri yüzyıllardan bu yana, Hunlar asla mutlak bir hükümdara sahip olmamışlardı. Batıda yaşayan kavim ve halklarla onları birbirinden ayıran en belirgin özellik buydu. Roma lejyonerleri, yardımcı ve bağımlı kavimlerin askerleri, her şeyden önce imparatorluğun şan ve şerefi için savaşıyor, hatta gerekirse gözlerini kırpmadan ölüyorlardı. İmparatorluk ise gerçekte sadece imparator ve onun saray maiyetinden değil, yukarıdan aşağı doğru giderek daha hırslı ve açgözlü bir şekilde her şeye uzanan binlerce ve binlerce elden oluşan dev bir piramide benziyordu.</p>
<p>Cermen silah arkadaşlarıyla beraber imparatorluğun şan ve şerefi için yaptıkları kanlı bir savaştan sonra yaralarından oluk gibi kan akmasına rağmen çantalarından küçük oraklar çıkartan, savaş alanının kenarına gidip büyük acılar içinde birkaç başak biçen, taneleri el değirmenlerinde öğüterek un haline getiren, sonra hazırladıkları hamuru kızgın taşlar üzerinde pişiren ve bu ekmeği sıcak sıcak mideye indirdikten hemen sonra bitkinlikten oldukları yere yığılan lejyonerler hakkında anlatılan inanılmaz hikâyeleri hangi Hun bilmezdi ki?</p>
<p>Hunların bu gibi durumlar üzerine kafa yormalarına asla gerek yoktu. Onlarda her savaşçı, her birlik ve her bölük, bileğinin hakkıyla ele geçirdiği altınlara ve paralara çok doğal bir şekilde sahip oluyordu. Atlarının üzerindeki hızlı okçuların ele geçirdikleri ganimet gerek diğer savaşçılarla, gerekse seferi planlayan yaşlılarla, şamanlarla, silahları hazırlayan demircilerle, araba yapımcılarıyla, kadınlarla, hatta yardımcı kavimlerle paylaşılıyordu. Tutsaklar ve köleler bile zafere yaptıkları katkı oranında pay alıyorlardı.</p>
<p>Bu paylaşım onlar için çok doğaldı, çünkü soğuğun hüküm sürdüğü korkunç açlık ve kıtlık yıllarında bozkırlardan topladıkları tohumları ve kökleri, böğürtlenleri, avladıkları birkaç hayvanı ve sıcak çorbayı da hayatta kalmak için birbirleriyle paylaşmışlardı.</p>
<p>Kıtlığın olmadığı, sürülerin semiz hayvanlarla dolup taştığı, silahların sadece talimlerdeki beceriksiz hareketler sonucu kana bulandığı yıllarda ise hepsi daha mutlu ve güleç yüzlü oluyordu...</p>
<br/>

<p class="ilk">Bütün yıl boyunca imparatorlukta olup bitenler hakkında çeşitli haberler almaya devam ediyorlardı. Bu haberlerin büyük bir kısmı o kadar saçma ve inanılmazdı ki, Hunlar onların üzerine kafa yormaya gerek duymuyorlardı. Tacirler, seyyahlar, hatta kendi gözcüleri bile aynı konu hakkında birbirinden son derece farklı şeyler anlatıyorlardı.</p>
<p>Ertesi yıl boyunca da Hunların her iki kağanı önemli bir faaliyette bulunmaktan kaçındılar. Savaşçıların onları sıkıştırmalarına rağmen, kağanlar ilk olarak kavimlerinin mümkün olduğu kadar fazla boyu, obası ve ailesiyle ilişki kurmaya ve anlaşmaya çalışıyorlardı. Özellikle Ruga Kağan, hâlâ nispeten özgür ve bağımsız olarak oradan oraya dolaşan grupları Attila, Scottas ve Onegesios’un yardımıyla bir bayrak altında toplamaya gayret ediyordu.</p>
<p>Scottas da Attila’nın bir nevi başvuru kaynağı ve mantık öğretmeni olabilmek için elinden geleni yapıyordu. Hun savaşçılarından neredeyse hiçbiri onun kendi halkının büyük devlet adamları ve hatipleri üzerine söylediklerini anlayamıyordu. Onun farklı yıl, ay ve gün hesap yöntemlerini heyecanla birbirleriyle karşılaştırması Hunları kahkahayla güldürüyordu. Bu değerlendirmelerin sonucu ise kulağa daha ziyade Hıristiyanların ve Aryanların kullandığı cinsten geliyordu.</p>
<p>Attila ise Scottas’ın bu yeni zaman değerlendirmesini <i>Imperium Romanum</i>’un kafa karıştırıcı uygulamalarından çok daha pratik ve akla yakın buluyordu.</p>
<p>“Roma’daki meydanlara yerleştirilmiş olan takvim taşlarına zaten asla alışamamıştım” demişti, Scottas ve Greka’yla beraber bir akşam yurdunun önündeki ateşin başında otururken. Her zaman yaptığı gibi sağ bacağını kötü cinlerin açık kapıdan içeri girmesini önlemek için tahta eşiğin üzerine uzatmıştı.</p>
<p>“Neden?” diye sordu Greka gülerek, “oysa <i>Kalenden, İden ve Nonen</i>’leri anlamak hiç de zor değil... Bunlar sadece belli gün gruplarına ve haftalarına verilen isimler...”</p>
<p>“Evet, fakat bazen önden arkaya, bazen de arkadan öne sayılmaları gerekiyor...”</p>
<p>“Peki bunda sorun olan nedir?” diye sordu Scottas. “Siz de zamanın akışını tıpkı ilk Romalılar gibi ayın dönümüne göre hesaplıyorsunuz!”</p>
<p>“Aynı zamanda günlerin uzunluklarına ve hayvanlarımızın en uzun gebelik süresine göre de” diye karşılık verdi Attila.</p>
<p>“Bunu daha önce hiç duymamıştım” diye şaşkınlığını belirtti Scottas.</p>
<p>“Ellerini yukarı kaldır” dedi Greka ve güldü. “Kaç parmak görüyorsun?”</p>
<p>“Kaç olacak... On tane, değil mi?”</p>
<p>“Tamam... İki elinde toplam on parmak var! Artık Hunların hayvan yetiştirme bilmecesini çözdün demektir! Parmak sayısını bacakların ve hayvanların sayısıyla çarpacaksın, o kadar...”</p>
<p>“Bu bir bilmece değil, aksine bir sayı oyun” diye düzeltti Attila. Greka gülerek onun koluna vurdu ve Hunların meşhur tekerlemesini söylemeye başladı:</p>
<br/>

<p><i>“Hayvan yetiştiren bir adamın iki eli,</i></p>
<p><i>Dört ayaklı bir hayvan için şöyle der:</i></p>
<p><i>Üç rakamında benden bir domuz alacaksın,</i></p>
<p><i>Bir koyunun dört rakamına ihtiyacı var,</i></p>
<p><i>Altı rakamı bir dana demektir,</i></p>
<p><i>On rakamı ise küçük bir tay!”</i></p>
<br/>

<p class="ilk">Yaz mevsimi birçok buluşmayla ve eski imtiyazlarını korumak isteyen dik kafalı yaşlı savaşçılara karşı yapılan bir dizi küçük eylemle geçti. Yaşlılardan biri Ruga’nın en yakın arkadaşı olan Eskam’dı. Bu adamın babası, savaşlarda gösterdiği cesaret ve yararlık yüzünden Büyük Kağan Balamir tarafından “güneşli bir gün kadar büyük” bir toprak parçasıyla ödüllendirilmişti.</p>
<p>Bu ödülün asla bir parşömenle belgelendirilmemiş olmasına rağmen, Aşağı Tuna Hunlarının tümü Balamir Kağan’ın sözüne saygı gösteriyordu. Bu nedenle Eskam’ın toprak sahibi olan tek Hun olduğu kabul ediliyordu; hatta arazisi bazı zengin Roma senatörlerinin çiftliklerinden bile daha geniş bir alanı kaplıyordu.</p>
<p>“Kimse senin mera hakkına karşı çıkmıyor” demişti Büyük Kağan. “Fakat bundan böyle Oktar’ın ve benim senden savaşçı ve sığır talep edebileceğimizi de anlaman gerekiyor.”</p>
<p>“Benim hiçbir seferden kaçmadığımı sen de biliyorsun.”</p>
<p>“Doğru” dedi Ruga Kağan. “Çünkü sen de ganimet peşinde koşuyordun. Fakat bundan sonra muhtemelen başka sebeplerden dolayı da silaha sarılacağız. Sana ve kavmimizin diğer soylularına söylemek istediğim şey, bundan böyle tek tek küçük çıkar grupları olarak değil, ancak birlik halinde varlığımızı sürdürmeyi başaracağımızdır.”</p>
<p>“O halde eski yaşam tarzımızı büyük ölçüde terk edip yurdunu yazıcılar ve imparatorluk sarayında olduğu gibi yönetici memurlarla doldurmak zorundasın!” dedi Eskam.</p>
<p>“Biz birer şaman olabiliriz, Eskam” dedi Aybars, “fakat hayal dansçıları değiliz!”</p>
<p>“Çok haklısın!” dedi Hunların yeni Büyük Kağan’ı. Aybars’ın şamanların başı olmasına rağmen, önderlerin pek çoğunun küçük törenleri, dansları ve büyüleri kendi başlarına gerçekleştirme hakları vardı. Eskam ise Aybars’ın yokluğunda bile iyileştirme ve büyü törenleri düzenleme hakkına sahip olan az sayıda soyludan biriydi...</p>
<p>Ruga’nın son derece doğal bir tavırla söylediği bu değişikliklerin gerçekte ne kadar köklü olduklarını o anda orada bulunanların pek azı kavrayabilmişti. Büyük Kağan’ın <i>Imperium Romanum</i>’un hangi sınırında hangi boyun bulunduğunu, hangi hanın atlı savaşçılarıyla hangi yabancı gücün hizmetinde bulunduğunu, diğer Hun boylarının ne yaptıklarını öğrenme isteği de bu köklü değişikliklerin bir parçasıydı.</p>
<p>“Biz artık vahşi birer atlı değiliz!” demişti Ruga bir akşam önce Attila ve Aybars’a. “Roma’nın her iki yakasına da dilediğimiz anda dilediğimiz gibi saldırabiliriz – fakat bazı güç ve arazi sahipleri, bu bölgede onlardan başka bir kudretin de bulunduğunu bir türlü anlamak veya kabul etmek istemiyor!”</p>
<p>“Ne... ne demek istiyorsun?” diye sordu Eskam rahatsız bir sesle. Ruga önce ona, sonra da Attila’ya baktı.</p>
<p>“Bize uzun zamandır oldukça mantıklı görünen iki şeyi pekâlâ birbirleriyle bağdaştırabiliriz...”</p>
<p>Attila elinde olmadan irkildi. Kağanın ne söylemek istediğini diğerlerinden çok daha çabuk kavramıştı. Yüzünde dehşet dolu bir ifadeyle Ruga’ya baktı, fakat kağan sadece dolgun dudaklarını şapırdatmakla yetindi.</p>
<p>“Sen zengin birisin, Eskam” dedi Ruga. “Ben de kudret sahibiyim! Senin güzel kızların, benim de dik kafalı bir yeğenim var! Söyle bakalım, bu işi nasıl yapacağız?”</p>
<p>Ne Eskam’ın, ne de Attila’nın itiraz etme şansları yoktu. Kara Hunların Büyük Kağan’ı bir evlilik yapılmasını emretmişti ve yapılacak en akıllı iş, bu emre uymaktı.</p>
<p>“Oğullar!” istiyorum dedi Ruga, Attila’ya dönerek. “Oğullar görmek istiyorum, beni anlıyor musun? Senin onlarla ilgilenmene gerek yok! Birkaç oğlanın babası ol, geri kalanını da bana bırak!”</p>
<br/>

<p class="ilk">Düğün töreni eylül ayının sonlarına doğru yapıldı. Greka, Attila ve onun için seçilmiş siyah saçlı, güçlü kuvvetli gelin dışındaki herkes büyük bir şamatayla eğleniyordu. Büyük Kağan Ruga, Tisza kıyısındaki ordugâhında kutlanan düğünü bizzat kendisi yönetiyordu. Binlerce Hun, Gepid ve Got yiyor, içiyor ve yeni çifte övgüler yağdırıyordu.</p>
<p>Hatta Konstantinopolis’ten bile küçük bir heyet gelmiş ve gelinin çeyizi için altın kaplar ve ipek kumaşlar, kağanın yeğeni için ise kabzasının ucunda büyük bir yakut parlayan değerli bir kama getirmişlerdi. Attila, Onegesios ve Scottas’ın Doğu Roma elçileriyle sık sık bir araya gelerek sohbet ettiğini görüyordu. Onun yerinde başka kim olsa bu durumdan kuşkulanırdı. Fakat Attila böyle bir şeye gerek görmemişti, çünkü iki kardeş sonradan onun yanına gelmiş ve Galla Placidia’nın Ravenna’dan kaçtığını anlatmışlardı...</p>
<p>Attila Tisza kıyısında kaldı. Kışın yeni başladığı bu mevsimde ovanın iklimi hâlâ yaşamaya uygun ve kuruydu. Erkeklerin ve kadınların kar ve don beklememelerine rağmen, Aybars kışın geç geleceği, fakat oldukça sert geçeceği kehanetinde bulunmuştu. Attila zamanı iyi değerlendiriyordu. Adamlarıyla birlikte sık sık günler boyu süren keşif gezileri yapıyordu. Kurduğu ilk akıncı birliğindeki savaşçılar, oklarıyla uçan bir kuşu bile vuracak yetenekteydiler.</p>
<p>Attila bu keşif gezileri ve çifte evliliğinin sorumluluklarıyla o kadar meşguldü ki, yılın sonuna doğru ordugâha Ravenna’dan bir heyet geldiğini fark edemedi. Bunu duyduğu zaman bile fazla ilgi göstermedi. Ravenna’dan gelen sorguçlu miğferlerle ve Galya parfümü kokan kibar senatörlerle çene çalmaya hiç istekli değildi.</p>
<p>“Ravenna heyetiyle yapılan görüşmelere mutlaka katılman gerekiyor!” dedi Scottas onu nihayet bulduğu zaman. Attila, Ruga Kağan’ın seçkin muhafız birliğinden bir düzine genç savaşçıyla yaptığı uzun bir keşif gezisinden yeni dönmüştü.</p>
<p>“Neden?” diye sordu isteksiz bir şekilde. Hızlı, fakat pek az soluyan atlarının üzerindeki diğerleri gibi, o da ter içinde kalmıştı. “Tüm zamanların en iyi akıncı birliğini ilk kavgalarına hazırlıyorum! Buna bir an bile ara veremem!”</p>
<p>“Anlasana, Attila!” dedi Scottas dudaklarında garip bir gülümsemeyle. “Büyük Kağan Ruga, Romalılarla görüştüğü zaman yanında bulunmanı sadece kibarlık olsun diye istemiyor...”</p>
<p>“Fakat ben orada bulunmayı istemiyorum!” dedi Attila kaba bir sesle. Birkaç saat önce ikinci karısının hamile olduğu haberini almıştı.</p>
<p>“Ya Roma heyetinin başında seni mutlaka görmek isteyen biri varsa?”</p>
<p>“Beni görmek isteyen biri mi?” Attila güldü. “Roma veya Ravenna’dan kim o Hun gencini hatırlar ki? O günlerin üzerinden tam on üç yıl geçti...”</p>
<p>“Bunları ben de biliyorum” dedi Scottas. Dudaklarındaki gülücük giderek genişliyordu. “Bu nedenle üzerine basa basa seni birisinin görmek istediğini söylüyorum ya... daha doğrusu <i>tekrar görmek istediğini,</i> Attila!”</p>
<p>“Tekrar görmek istediğini mi? Neden? Bu adamı ben tanıyor muyum?”</p>
<p>“Sanırım” diye güldü Scottas. “Yoksa denizin üzerinde hayatını kurtardığın ve Aquileia meyhanelerinde birlikte kafayı çektiğin adamı görmek istemiyor musun?”</p>
<p>“Ben... yoksa... Aetius burada mı?”</p>
<p>Scottas başını sallayarak dilini şaklattı.</p>
<p>“Ravenna’dan gelen heyete o başkanlık ediyor!”</p>
<br/>

<p class="ilk">“İmparatoriçe Galla Placidia’nın geçen yılın başında Ravenna’dan Konstantinopolis’e kaçtığını mutlaka biliyorsunuzdur” diye söze başladı göz kamaştırıcı bir görünüme sahip olan Aetius. O ve yanındaki yüksek rütbeli adamları, iki gün önce Büyük Kağan’ın sayısız yurttan oluşan ordugâhına ayak basmışlardı. Aetius’un üzerinde bir <i>comes domesticarum</i> üniforması vardı. Saray muhafızları komutanı ve mabeyncibaşı mevkii ona çok yakışmıştı.</p>
<p>Ravenna heyetine hafif silahlı saray muhafızlarından oluşan bir <i>turma</i> ile Tuna’nın büyük kıvrımı yakınlarında bulunan Aquincum kalesinden gelen ikinci bir <i>turma</i> eşlik ediyordu.</p>
<p>“Uzun zamandır Tuna sınır boylarından üzerimize yağan haber ve söylenti yağmurunun karmaşasından bizi biraz olsun sıyırabilirsen çok iyi olur” dedi Ruga Kağan heyet üyeleriyle yaptığı uzunca bir selamlaşma faslından sonra.</p>
<p>Bu mevsim için oldukça alışılmadık olmasına rağmen Ruga misafirlerini kabul yurdunda değil, az ötedeki geniş bir alanda kabul ediyordu. Büyük Kağan’ın üzerinde bulunduğu bir adam boyundaki tepecik, Romalılarla yapılacak olan görüşmelere katılacak yüz kadar adama geniş, rahat bir yerleşme olanağı tanıyordu. Yirmi bir Romalı ve aynı sayıdaki Hun, büyük ateşin etrafındaki iç çemberi teşkil ediyordu. Yine aynı şekilde üzerlerinde ağır yeşil örtüler bulunan büyük yemek sinileri de misafirlerin önüne bir çember teşkil edecek şekilde yerleştirilmişti. Görüşmelere katılan davetlilerin geri kalan kısmı da ilk çemberin arkasına aynı şekilde yerleşmişti. Yiyecek ve içecekler yan duvarları açılmış büyük bir yurt ile sadece bir kenarları açık olan dört köşeli iki Roma çadırından getiriliyordu.</p>
<p>Yurtlarda ve çadırlarda bulunan aşçılar ve yamakları, misafirler için zenginlik ve ağız tadı anlamına gelen yemekleri hazırlamak için birbirleriyle yarış halindeydiler. İlk iki saat zarfında Romalılara altın tepsiler üzerinde buharda pişirilmiş ve baharatlarla tatlandırılmış kerevitler, füme balık, taze keçi yoğurdu, soğanlı et çorbası, tütsülenmiş ayı pastırması ve son Trakya seferinden kalan şarap ikram edilirken, Hunlar da Romalılar için hazırlanan bu leziz yiyecekleri cesaretle, fakat gene de ihtiyatı elden bırakmadan tadıyorlardı.</p>
<p>Böylece Hunlar da Galya şarabını zevkle içtiler, Dalmaçya’nın sarmısaklı eşek sucuğunu tattılar, hatta birkaç zeytin tanesini çiğnediler, fakat Romalı aşçıların getirdiği beyaz ekmeği ve balık sosunu şiddetle reddettiler. Romalılar da aynı şekilde önlerine konulan nar gibi kızarmış et parçalarını yemek istemediler, çünkü Hunların bu etleri atlarının eyerlerinin altında yumuşattıklarını duymuşlardı.</p>
<p>“Şimdi anlat bakalım!” diye bağırdı Ruga Kağan bir kez daha.</p>
<p>“Galla Placidia’nın bundan neredeyse iki yıl önce on dört yaşındaki oğlu Valentian ve beş yaşındaki kızı Honoria’yla birlikte Konstantinopolis’e, üvey kardeşi Arkadios’un oğlu İmparator Theodosios’un yanına sığındığı bir gerçek...” Aetius’un Roma imparatorluk sülalesinin akrabalık ilişkilerini Hunlara açıklamakta gösterdiği özen, Attila’yı oldukça şaşırtmıştı. Hunların, Cermenlerin ve <i>Imperium Romanum</i>’un sınırlarında yaşayan diğer kavimlerin, Romalıların hükümdar sülaleleri hakkında iki adım ötelerinde yaşayan kabilelerin hükümdarlarından bile fazla bilgiye sahip olduklarını unutmuşa benziyordu.</p>
<p>“Demek onun yeğenini ziyarete gittiğini söylüyorsun!” dedi Ruga Kağan.</p>
<p>“Hayır” diye karşılık verdi Aetius. “Onun kaçtığını ve bunun bir gerçek olduğunu söylüyorum!”</p>
<p>“Batı Roma imparatorunun kız kardeşi, Doğu Roma’ya mı kaçıyor?” diye sordu Ruga bir kez daha. “Böyle bir şey nasıl olabilir?”</p>
<p>Aetius içini çekti. “Honorius uzun zamandan beri hasta bir adamdı” dedi sonra. “Üç yıl önce Augusta ilan ettiği kız kardeşi Galla Placidia’nın kendisine karşı düzenlenen birtakım entrikalara karıştığını iddia etti. Gerçekte ise büyük itibar sahibi kocası Patricius Constantius III.’ün üç yıl önceki ölümünden sonra kız kardeşi ona yük olmaya başlamıştı.”</p>
<p>“Demek ki bu garip kaçışın İmparator Honorius’un ölümüyle bir şekilde ilgisi var” dedi Attila. Aetius ona bakarak gülümsedi ve başını salladı.</p>
<p>“Hayır” dedi sonra. “Honorius son yılın ağustos ayının on beşinci günü koleradan öldü. Bunun Galla Placidia’nın kaçışıyla ilgisi yok.”</p>
<p>Attila’nın yüzünde geniş bir gülümseme belirdi.</p>
<p>“Yüksek bir makama ulaşmışsın, Durustorumlu dostum! Fakat bizi hâlâ Roma ve Ravenna’da sadece aptalların hüküm sürdüğüne inandırmak istiyorsun!”</p>
<p>“Ne demek istediğini anlayamadım!”</p>
<p>Attila gülümsemeye devam ediyordu. Gözlerinin içlerine bakmak suretiyle konuşuyor ve birbirlerini anlıyorlardı. Aradan geçen bunca yıldan sonra bile birbirlerini asla kandıramayacaklarının farkına varmışlardı.</p>
<p>“Ne düşündüğümü sana söyleyeyim” dedi Attila sonunda. “Galla Placidia güzel olmasına güzel, fakat en az aynı derecede tehlikeli bir imparatoriçe. Entrika suçlamasından sonra Roma’dan kaçması, lejyonlar ve hatta senato için bir sinyal olabilirdi.”</p>
<p>“Anlamıyorum” dedi Ruga Kağan alnını kırıştırarak. “Bir sinyal mi? Ne için?”</p>
<p>“Theodosius sülalesini iktidardan indirme zamanının geldiğini bildirmek için” diye cevap verdi Attila. “İmparatorluğun içindeki gelişmelere baksanıza! Doğu Roma giderek güç kazanırken, gerçek Roma yavaş yavaş yok oluyor!”</p>
<p>“Ben bunun tam aksini düşünüyorum!” diye itiraz etti Aetius.</p>
<p>“O halde lafı dolaştırmadan buraya neden geldiğini söyle!”</p>
<p>“Öyleyse iyi dinle” dedi Aetius kendisine tümüyle hakim olarak. “Yirmi üç ekim günü Valentinian III. Selanik’te Doğu Romalı <i>magister officiorum</i>’lar tarafından Caesar –yani taht ortağı– ilan edildi ve yeğeninin iki yaşındaki kızı Licinia Eudoxia ile nişanlandı.”</p>
<p>“Böylece Batı Roma pratik olarak Doğu Roma mülkiyetine girdi” dedi Attila.</p>
<p>“Tam aksine!” diye itiraz etti Aetius.</p>
<p>“Bu meseleyi daha sonra açıklığa kavuşturursunuz” diye araya girdi Ruga Kağan. “Anlatacağın başka ne var?”</p>
<p>“O halde bana en son yeniliklerden haberdar olup olmadığınızı söyleyin” dedi Aetius.</p>
<p>“Bizim keskin gözlerimiz ve kulaklarımız var” dedi Attila sırıtarak. “Ravenna’da da, şayet bunu kast ediyorsan...”</p>
<p>“Evet, yöntemlerinizin giderek inceldiğini kabul etmek zorundayım” dedi Aetius gülümseyerek. “O halde soylu senatör Johannes’in geçen yılın kasım ayının yirminci gününde Roma imparatoru ilan edildiğini de bilirsiniz...”</p>
<p>“Bir kez daha muzaffer tarafta olduğunu sevinçle idrak ediyoruz” dedi Ruga diplomatça. Attila hayranlıkla başını salladı. Daha önceki Hun hanlarının ve kağanlarının hiçbiri böylesi incelikleri anlamlı ve gerekli bulmamıştı. Fakat Ruga’nın akıllı bir adam olduğunu çok çabuk anlamıştı. Büyük Kağan, Aybars’ın atalarına dair sahip olduğu çok eski bilgileri, Tuna, Tisza ve Karpatlar arasında yaşayan boyları etkilemek için kullanmıştı. Sonunda da bu boyların hiçbiri Ruga’ya karşı çıkmaya yeltenmemişti...</p>
<p>“Eski imparator sülalesinin bazı üyeleri, Johannes’in her türlü şiddet yöntemini kullanarak iktidarı ele geçiren bir taht hırsızı olduğu görüşünde...”</p>
<p>Attila onun sözünü kesti: “Gerçekten öyle mi?”</p>
<p>“Bir taht hırsızı mı?” diye sordu Aetius. “Kesinlikle hayır! Aksi takdirde onun tarafında bulunuyor olmazdım. Ayrıca tüm Kuzey İtalya lejyonları ve General Castinus da onun tarafında. Aynı şekilde Galya’da bulunan ordu da.”</p>
<p>“Bu konuda bir şey söylemek istiyorum” dedi Onegesios. Ruga başını sallayarak ona izin verdi. “Bu arada Afrika Eyaleti’ndeki Bonifatius ile aranızda sorunlar bulunduğunu biliyoruz” dedi Hunların arasında Roma’nın içişleri hakkında en fazla bilgiye sahip olan adam. “O Galla Placidia’nın ateşli bir taraftarıdır ve haklarını geri almasında ona mutlaka tüm imkânlarıyla yardım edecektir. Bu nedenle lejyonlarınızın büyük kısmı bu tehditle uğraşmak zorunda kalacak.”</p>
<p>“İşte duyuyorsun” dedi Attila. “Durumunuz hiç de parlak değil.”</p>
<p>“Bir şey daha söyleyebilir miyim?” diye sordu Onegesios. Ruga önce başını sallayarak izin verdi, sonra da elini kaldırarak ona beklemesini işaret etti ve düşünmeye başladı. Ateşin etrafındaki insanların sohbetleri yavaş yavaş sönmeye başladı. Giderek daha fazla sayıda adam ellerindeki şarap çanaklarını ve bıçakları yere bırakıyordu. Ateşin güney tarafında şarkı söyleyen kızlar sustular. Koca meydan birdenbire ölüm sessizliğine bürünmüştü. Attila, ansızın Ruga Kağan’ın konuşmaların akışını neden kestiğini anlayıverdi. Sanki o da Aybars ve Attila gibi şamanların yeteneklerinden bir şeyler almıştı... Küçük bir taşta büyük bir dağ, bir tohumda yaprak ve meyve, bir kelebeğin narin kanat çırpışında bir fırtına görmesini, henüz savaş başlamadan ölülerin ardından yas tutmasını sağlayan o çok eski içgüdü...</p>
<p>Attila, amcasının ve diğerlerinin kendilerini pek iyi hissetmediklerini görüyordu. Onlar bu tür konuşmalardan hoşlanmıyorlardı. Sadece şamanlar acıların dineceği, gözyaşlarının ve yaraların kuruyacağı, sessiz imdat çığlıklarının şarkılara dönüşeceği kadar uzun süre konuşma hakkına sahiptiler.</p>
<p>Ateşin etrafında oturan Hunların tümü eski geleneklere, atların sırtındaki açık ve anlaşılır konuşmalara, yüksek sesli zafer çığlıklarına, önderlerine övgüler yağdırmaya ve düşmanlarına savaş şarkıları söylemeye alışkındılar.</p>
<p>Büyükbabalarının ve babalarının uzun yüzyıllardan sonra İskitlerin torunları, Yunan kolonistleri ve Gotlar tarafından kurulan evlere, duvarlara, ahırlara ve pazarlara rastlamalarının üzerinden henüz iki kuşak bile geçmemişti. Hunların ilk defa gördükleri bu nesneler hakkında herhangi bir fikirleri yoktu. Atalarının Çin şehirleri ve bir zamanlar kendilerine karşı inşa ettikleri büyük duvar hakkında anlattıkları, zihinlerinde kalan uzak bir efsaneden başka bir şey değildi.</p>
<p>Sonra kısa bir müddet zarfında üzerinde resimler bulunan yuvarlak altın paraların hem çok değerli olduğunu, hem de ağır erzaklardan, hayvan sürülerinden, hatta başlangıçta kendilerini çok etkileyen süs eşyalarından çok daha kolay taşınabildiğini öğrenmişlerdi.</p>
<p>Ve şimdi yeni bir değişim daha kendisini gösteriyordu. Görünüşe göre artık masanın üzerine konularak takas edilen altın paralar ve mallar değil, aksine sadece sözlerdi. Bu sözler o küçük metal yuvarlaklardan çok daha yalancıydı ve çok daha büyük bir dikkatle ele alınmaları gerekiyordu...</p>
<p>“Şimdi konuşabilirsin” dedi Ruga Kağan sonsuzluk kadar uzun süren bir aradan sonra.</p>
<p>“Tek bir sorum olacak” dedi Yunan. “Doğu Roma ne yapacak?”</p>
<p>Attila başını kaldırarak ona baktı. Bu adamın büyük bir cesaretle kendisini son derece bilgisiz biri olarak ortaya koyma yeteneğine hayrandı. Aslında orada bulunanların arasında Konstantinopolis sarayında nelerin tezgâhlandığını, nelerin tartıldığını ve neye hükmedildiğini en iyi o biliyordu. Singidunum’daki Doğu Roma <i>magister officiorum</i>’larına tacirler ve seyyahlara verdiği altınlar karşılığında gizli haber ve mesajlar gönderen ondan başkası değildi. Elbette ki Attila ve Scottas bu mesajlarda yazılı olan her kelimeyi biliyorlardı. Ve bir konuda aralarında anlaşamadıkları zaman, Konstantinopolis sarayındaki bir kadının nasıl hissedebileceğini öğrenmek için Greka’ya başvuruyorlardı.</p>
<p>“Bugüne kadar sadece tahminler yürütülüyor...” diye kaçamak bir cevap verdi Aetius. Ve o anda Attila Romalının yalan söylediğini anladı. Ravenna’daki yeni Muhafız Alayı Komutanı’nın sadece bir nezaket ziyaretinde bulunmak için gelmiş olması imkânsızdı. Aetius söylediklerinden çok daha fazlasını biliyordu.</p>
<p>Ve daha fazlasına ihtiyacı vardı!</p>
<p>Attila, Ravenna’daki imparatorun danışmanlarıyla birlikte aklından hangi olasılıkları geçirebileceğini düşündü. Nereden yardım ve destek bulabilirdi? Vizigotlardan mı? Almanlar, Burgundlar, yoksa uzaklardaki Franklardan mı? Yoksa Vandallardan mı?</p>
<p>Attila, Aetius’un yeni imparatora her şeyi anlatmış olabileceğini düşündü. Kral Alarich hükümdarlığındaki Vizigotların yanında edindiği tecrübelerden, Hunların yanında rehine olarak geçirdiği bir yıldan, hatta diğer tüm Romalılardan daha iyi tanıdığını düşündüğü han oğlundan...</p>
<p>“Yoksa bize barış önermek için mi buradasın?” diye sordu Ruga Kağan.</p>
<p>“Bana kalırsa Aetius bize barıştan daha fazlasını önerecek” dedi Attila gülerek. “Hatta çok daha fazlasını! Bunun karşılığında da küçük bir ricası olacağı kesin...”</p>        
    </body>
</html>