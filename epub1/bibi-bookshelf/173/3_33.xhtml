<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="main.css" rel="stylesheet" type="text/css" />
</head>
    <body>
<p class="baslik2">33</p>
<p class="baslik2">Catalaunum Ovası</p>
<div class="bos3"></div>
<div class="ortali"><img src="attila2.jpg"/></div>
<div class="bos1"></div>
<p class="ilk">İki dev ordu dört gün boyunca birbirlerini bu mesafede beklediler. Düzinelerce küçük grup her gün durup dinlenmeden resmi olarak asla belirlenmemiş, fakat her iki tarafça da varlığı kabul edilmiş sınır hattı boyunca gezinip duruyordu. Bu hat, Troyes yolunun devamı olan ve Châlon’dan Marne’ye kadar dümdüz bir şekilde kuzeydoğuya uzanan eski bir Kelt avcı patikasından oluşuyordu. Esas yürüyüş bölgesi ise yolun Soylu Dere üzerinden tahta bir köprü aracılığıyla geçtiği yerde başlıyor, yedi mil kuzeybatıda yöre sakinleri tarafından <i>Suillus</i> ya da <i>Domuz Deresi</i> adı verilen ikinci bir derede son buluyordu.</p>
<p>İki derenin arasındaki düz ovadaki Kelt yolunun batısında, Romalılara ve yardımcılarına iyi bir gizlenme imkânı tanıyan çok sayıda orman parçası vardı. Bu orman parçalarının en güneyde olanına iki piskopos tarafından da Fahişe Ormanı adı veriliyordu. Orestes, burasının başkaları tarafından görülmek istenmeyen çiftlerin sık sık kullandıkları bir buluşma mekânı olmasından ötürü bu şekilde adlandırıldığını düşünüyordu.</p>
<p>Arazi Kelt yolundan başlayarak iki derenin arasından doğuya doğru hafif bir eğimle yükseliyordu. Bu yükselti bir dağ veya bir tepe değil, aksine güneyden kuzeye dek uzanan, yer yer hafif eğimlerle dalgalanan, üzerinde pek az bitki yetişen kireçli bir alandı. Bu arazinin en yüksek yerinin iki ismi vardı. Kimisi için <i>Dağın Ayağı</i> ismini taşıyordu, kimi de <i>Dişbudak</i> ve <i>İnci</i> anlamına geldiğini sandıkları eski ve gizemli bir Kelt isminden söz edildiğini duymuşlardı. Arazinin yükseltileri öylesine uzun ve yumuşaktı ki, en yüksek noktada atının üzerinde duran bir Hun bile sekiz yüz ila bin adım ötede bulunan Kelt yoluna ancak beş yurt yüksekliğinden bakabilirdi.</p>
<p>Dört gün ve dört gece boyuna iki ordu da mevzilerini düzeltmek için var güçleriyle çalıştılar. Kelt yolunun her iki tarafında da günün her saatinde düzinelerce küçük grup gidip geliyordu. Hızlı bir okla vurulmak veya cesur bir atlı tarafından tutsak edilmek kaygısı taşıdıkları için, birbirlerinden mümkün olduğu kadar uzak durmaya çalışıyorlardı. Buna rağmen her iki taraftan da sık sık acı dolu çığlıklar yükseliyor, yapı ustaları, gözcüler, hatta askeri birlikler ansızın ortadan kayboluveriyorlardı.</p>
<p>Bu küçük baskınların yaşandığı günlerde ve gecelerde her iki karargâhta da sık sık işkence ve dayak sesleri işitiliyor, tutsakların ağızlarından alınan bilgilerle planlar durmadan gözden geçiriliyordu.</p>
<p>Attila’nın savaş ve ikmal birlikleri de bu arada Romalılar ve yardımcı kuvvetleri gibi sınıflandırılmış ve düzenlenmişti.</p>
<br/>

<p class="ilk">Büyük savaş, <i>Dağın Eteği</i> adı verilen hafif yükseltinin eteğinde, önemsiz ve küçük bir çatışmayla başladı. Roma ordusunun güney taraftaki sağ kanadını Theoderich ve Vizigotları, sağ kanadını ise Aetius ve birlikleri tutuyordu. Aetius, iki kanadın arasına pek güvenilir olmadığı anlaşılan Sangiban’ı yerleştirmişti. Romalılar ve Gotlar güvenilir yardımcı birliklerle onun etrafını çevirmişlerdi. Bu şekilde Alanlar savaş alanından kaçamayacak ve mecburen savaşacaklardı.</p>
<p>Roma ordusunun en zayıf noktasının merkezi olduğunu öğrendiği anda Attila’nın dudaklarında soğuk bir gülümseme belirdi.</p>
<p>“Tam düşündüğüm gibi!” dedi sıkılı dişlerinin arasından memnun bir ifadeyle. “Lejyonlarını klasik mızrak düzeniyle yerleştiriyor! Sangiban olacak o hain ile Alanları, bize ilk saldırmak zorunda kalan birlikler olacaklar...”</p>
<p>“O halde kendi merkezimizi geriye çekip onların aramıza girmelerine müsaade edelim...” dedi Dengizik Han derhal. “Sonra kanatların uçlarını birleştirip onları hem çembere alır, hem de bir sonraki hücum dalgasını karşılarız!”</p>
<p>“Bu çok akıllıca ve Hun geleneklerine uygun olarak düşünülmüş bir plan, oğlum” dedi Büyük Kağan takdirle. “Fakat aynı zamanda bir kurt ve bir atmaca olan tilki de aynen bu cevabı almayı bekliyor!”</p>
<p>Diğerleri soran gözlerle ona baktılar. Birden fazla gerçekliğin var olması ve doğru olduğu açıkça belli olan düşüncelerin aksinin savunulması, onların pek alışkın olmadığı bir durumdu.</p>
<p>“O benim düşündüğümü düşünüyor!” diye kıkırdadı yaşlı şaman köşesinden.</p>
<p>“Aetius bu tuzağa düşmemizi istiyor!” dedi Attila. “Çünkü biz ne zaman tehlikeliyiz? Bizden ne zaman korkması gerekir? Hemen söyleyeyim! Romalıların bin yıldan beri uyguladıkları düzene girmediğimiz, beklenmedik bir anda beklenmedik bir taraftan ortaya çıktığımız, üzerlerine ok bulutlarını gönderdiğimiz ve başka bir yerden vurmak için tekrar gözden kaybolduğumuz zaman...”</p>
<p>“Bunun nasıl olacağını pek anlayamadım” dedi Orestes. “Dışarıdaki ovada ta on mil uzağa bakabilirsin...”</p>
<p>“Evet” diye lafa karıştı Kral Ardarich. “Tüm arazide sadece birkaç küçük tepe veya çukur varsa, nasıl beklenmedik bir yerden beklenmedik bir anda ortaya çıkabiliriz ki?”</p>
<p>“Bir at boyu daha alçağa inebilmemiz için en az yüz adım gitmemiz gerekecek” diye atıldı Laudarich. “Ufka dek birkaç çalılıktan ve orman parçasından başka saklanacak yer yok...”</p>
<p>Attila burnundan derin bir nefes aldı, bir an için gözlerini kapadı ve gülümsedi. Ansızın etrafına garip, neredeyse büyülü bir sükûnet saçmaya başlamıştı.</p>
<p>“Ne yapmak istediğimi sizin bile anlayamamanız çok, ama çok iyi bir işaret...”</p>
<br/>

<p class="ilk">Bir gün sonra, Hıristiyanların zamanına göre 451 yılının 10 Eylül günü, sabahın ilk saatlerinden itibaren giderek daha fazla sayıda atlı ve yaya birlik birbirlerinin üzerine yürümeye başladı. Bir süre sonra güneş gökteki en yüksek seviyesine ulaşmış olmasına rağmen, tarafların her ikisi de nihaî savaş düzenlerini almak için en küçük bir harekette bulunmuyorlardı.</p>
<p>Düşman orduları bazı noktalarda birbirlerine o kadar yakın duruyorlardı ki, savaşçılar birbirlerine karşı tarafın diliyle hakaretler bile yağdırabiliyorlardı. Attila, Onegesios ve Scottas’tan bugüne kadar bilinen rakamları bir kez daha kendisine getirmelerini istedi.</p>
<p>“Evet!” diye söze başladı Büyük Savaş Meclisi’nin öğle toplantısında. Meclis bir yurdun veya çadırın içinde, etrafı surlarla çevrili kalede veya Soylu Dere’nin kıyısındaki orman parçasının serinliğinde değil, en iyi bakış açısına sahip olan yerde toplanmıştı. Uzun tepenin en yüksek noktası, birleşik kavimlerin ve kabilelerin sayısı yüzü bulan atlı krallarını, önderlerini ve seçilmiş yargıçlarını üzerine ancak alabilecek büyüklükteydi.</p>
<p>“Şimdi bizim art arda sıralanmış üç savaş hattımız var” diye bağırdı Attila Büyük Savaş Meclisi’nin üyelerine. “İlk hat sekiz ila on yaya savaşçı derinliğinde olacak! Güneydeki Soylu Dere’nin yedi mil ötesinden başlayacak ve kuzeydeki Domuz Deresi’nde son bulacak.”</p>
<p>“Tüm savaşçıların yerlerine yerleşmeleri en az yarım gün alır!” dedi Ostrogot kralı Valamir. Meclise kardeşleri ve kızıl saçlı genç yeğeni Andagis’le birlikte gelmişti. Attila aslında kendisi tarafından atanmış olan Ostrogot kralına değer veriyordu. Fakat az konuşan, zeki ve yetenekli bir adam olan Valamir, bu defa durumu çok abartmıştı.</p>
<p>“Zırlak karılar gibi değil de birer erkek gibi davranırsanız, en fazla iki saat sürer! İkinci hat kalenin doğusunda başlayacak ve yine aynı şekilde Domuz Deresi’ne dek uzanacak. İki blok arasında atlı savaşçılar ve mancınıklar için yüz adımlık bir mesafe bırakmaya özen gösterin!”</p>
<p>Elini Kelt yolu ile batı tarafındaki orman parçaları arasında kalan çukur alanın üzerinde gezdirdi. “Şurada... Roma yolunun güneyinde... Thorismund kırk dört bin Vizigot’un başında bekliyor. On binin atı var! Yolun üzerinde de –Fahişe Ormanı’nın hemen yanından geçiyor– Sangiban haini ile on dört bin Alan atlısı var. Sonra da Burgundlar geliyor... ne yazık ki onların kuvvetini henüz bilmiyoruz. Sonra da, bizim hemen karşımızda, Flavius Aetius ve Roma lejyonları bulunuyor... Oraya dikkat edin! Aetius elli üç bin savaşçısını yüz yıllardan beri yapıldığı gibi kare biçiminde yerleştirmiş! Fakat sadece yedi bin atlısı var... diğerlerinin de toplam altı bin...”</p>
<p>Attila bir an için durdu ve sayıların etkisini göstermesini bekledi.</p>
<p>“Keşifçilerimiz Alarich’in ordusunda toplam olarak on dokuz bin at saydılar!” dedi Scottas kendisine bir şey sorulmamış olmasına rağmen.</p>
<p>Attila az kalsın boşboğazlığı yüzünden onu boğazlayacaktı!</p>
<p>“Kimse bizim kaç ata sahip olduğumuzu öğrenemeyecek!” diye emretti derhal. Scottas az kalsın kendi güçlerini açığa vuracaktı. Her yerde büyük kulakların var olduğunu bildiği için, Attila sayıları gerçekte var olduğu gibi değil, kendi istediği şekilde düzenlemiş ve açıklamıştı.</p>
<p>Hun kağanı, Roma ordusunun güçlü ve zayıf noktaları hakkında güya yanlış bilgilere sahip olduğunu Aetius’un öğrenmesini istiyordu. Bu sayede onu aldatması daha kolay olacaktı. Ripuar Franklarının hâlâ yirmi sekiz bin yaya savaşçıya sahip olduğunu, Châlon’a on bin adamını yerleştirdiğini, kalede yirmi beş bin adamını yedek olarak bıraktığını, atlılarının sayısını istediği anda iki katına çıkartabileceğini Aetius’un öğrenmesine gerek yoktu...</p>
<br/>

<p class="ilk">Kral Meclisi’nin toplanmasından sonra Attila en iyi atlılarıyla birlikte merkezin yapılanmasını görmeye gitti. Müttefik kuvvetler yavaş yavaş kanatlarda toplanmaya başlıyorlardı. Özellikle Amelung kral sülalesinden Ostrogot kralı Valamir ile kardeşleri Theodomir ve Vidimir’in komutasındaki birlikler savaş hazırlıklarını büyük bir başarıyla sürdürüyorlardı.</p>
<p>Eski zamanların büyük kralı Ermanerich ile oğlu Hunimund da bu sülaleye aittiler. Hatta Balamir Han bile bu sülalenin bir üyesi olan güzel bir kadınla evlenmişti. Bu nedenle bu üç kardeş, pek çok Ostrogot savaşçısı için ordusunda savaşmaya hazırlandıkları Hun kağanından daha büyük bir önem taşıyordu.</p>
<p>Attila, Ardarich gibi Valamir’e de büyük bir güven duyuyordu. Gepid kralı akıllı ve sadık bir danışmandı. Ostrogotlar’ın onun önderliği altında Vizigotlara karşı gözlerini kırpmadan savaşacakları kesindi. Fakat tüm bu kavimlerin savaşçılarının çok iyi bildiği bir şey daha vardı: Karşılarındaki güçlü Roma ordusuna karşı ancak Hunların Büyük Kağanı’na körü körüne itaat ettikleri zaman bir şansları olabilirdi...</p>
<p>Daha önce yaşanan tecrübeler, artık vaktin bugün silahlı bir çatışma yaşanmasına izin vermeyecek kadar geç olduğunu belirtiyordu. Bu nedenle kanatlardaki birlikler, yarın sabah erkenden savaşmaya başlamak üzere geri çekilmeye başladılar.</p>
<p>En iyi atlı birliklerini savaş alanının güneyine değil, biraz daha düz olan kuzey bölümüne yerleştirmeye karar vermişlerdi. Burada hem güçleri azalmış Salis Franklarına, hem de Roma lejyonlarına karşı çıkabilirlerdi. Birleşik atlı kuvvetlerinin sağ kanadının önderliğine Theodomir, sol kanadının önderliğine ise Valamir getirildi. Gepid kralı Ardarich ile genç Got prensi Vidimir, merkezde savaşacak olan Attila Kağan’a destek olacaklardı.</p>
<br/>

<p class="ilk">Fakat daha sonra, güneş batmaya yüz tuttuğu vakit, Vizigotlar ansızın küçük fakat cesur bir saldırı başlattılar. Hun ordusu kuvvetleri bu saldırıya derhal karşılık verdiler. <i>Dişbudak</i> ve <i>İnci Tepesi</i> adı verilen yükseltinin etrafında büyük savaşlarda olduğu gibi askeri düzenler alınmadan, güç gösterilerine girişilmeden, karşılıklı tehditler savrulmadan, etkili bir çatışma başlamıştı.</p>
<p>Attila en hızlı atlılarına Dağın Eteği yönünden saldırmaları emrini verdi. Edekon’un oğlu Odoaker’in etrafına toplanmış olan birkaç tezcanlı Skir delikanlısı, çatışmanın hangi yöne doğru yayıldığını fark etmişlerdi. Büyük bir coşkuyla ve uzun boylu düşünmeye gerek görmeden Vizigot birliklerinin yolunu kesmek üzere ileri atıldılar. Aynı anda telaşla Romalıların savaş düzenine girmeye çalışıyorlardı.</p>
<p>Fakat Aetius’un savaşçıları bunu yapmadılar. Roma generali, bin yıllık Roma lejyonları tarihinde ilk kez olmak üzere, sahte bir geleneksel savaş düzeni uygulatmıştı. Attila’nın tepeyi ele geçirmek istediğini görür görmez saflarını gevşetti ve genç Vizigot prensi Thorismund komutasındaki atlı savaşçılar tıpkı Hunlar gibi yıldırım hızıyla ileri fırladılar.</p>
<p>Kısa ve korkunç bir an boyunca Attila’nın Cermen yardımcı kuvvetleri arasında müthiş bir karmaşa baş gösterdi. Genç Vizigotların bu cesur ve beklenmedik saldırısını hiç beklemiyorlardı. İster atlı birliklerin hızlı savaş tekniklerine alışmalarından olsun, ister batıdan gelen rakiplerinin böyle bir saldırıya cüret edeceklerini ummamalarından olsun – üzerlerine doğru gelen ve boş gözlerle seyrettikleri saldırının gerçek olabileceğini kabul etmek istemiyorlardı!</p>
<p>Fakat genç ve ateşli Vizigot savaşçıları da Romalıların savaş düzenlerinin disiplini hakkında Hunlardan daha fazla bilgiye sahip değildiler. Romalılara ait Galya Eyaleti’nin kuzeyindeki bu önemsiz tepeye yaptıkları cüretkâr saldırı, rakiplerinden biraz daha hızlı davranmalarına yol açmıştı. Çok fazla değil, fakat biraz daha hızlı...</p>
<p>Ne var ki bir an sonra bu başarıları karşısında korkuya kapıldılar ve duraksamaya başladılar. Thorismund fazla cüretkâr davrandığını fark etmişti. Babasıyla ve Aetius’un koruyucu lejyonlarıyla arasındaki bağın kopmak üzere olduğunu hissediyordu. Aynı anda da sağındaki ve solundaki dalgaların ilerlemeye devam ettiğini gördü.</p>
<p>Vizigotların ani ve plansız saldırıları, Gepidleri çembere alan geniş bir kıskaç manevrasına dönüşmüştü. Thorismund ile korkunç savaş naraları atan savaşçılarının bir an için her şeyi kazandıklarını, hatta Gepidlerin de onların aksine her şeyi kaybettiklerini düşünmelerine rağmen, Attila’nın etrafındaki savaşçıları aldatmak bu kadar kolay değildi.</p>
<p>Hunların Büyük Kağanı hayatında ilk defa böylesine beklenmedik bir durumla karşılaşıyordu. Ertesi gün için düşündüğü savaş planlarının tümü bir anda mahvolmuştu ve derhal yeni bir şeyler düşünmesi gerekiyordu!</p>
<p>Fakat Aetius da artık planlama ve komuta etme yeteneğini yitirmişti. O da Attila gibi savaşın dizginlerinin bir anda elinden kaçıp gittiğinin farkındaydı. Aylar boyunca düşündükleri, planladıkları ve hazırladıkları her şey, fırtınada yakılmaya çalışılan bir kav gibi önemini yitirmişti. Aynı kav şimdi savaş alanının üzerine ölüm, kan ve ateş yağdırıyordu.</p>
<p>Aetius ile kendisinin ne kadar çaresiz bir durumda bulunduklarını ilk fark eden Attila olmuştu. Flavius Aetius’u Romalıların savaş yöntemleriyle mağlup etmeye çalışmakla az kalsın ne büyük bir tehlikeye düşeceğini anlamıştı. Şu anda ise <i>Campus Mauriacus</i> üzerinde kaos hüküm sürüyordu. Bu konuda ise Hunlar tüm Roma generallerinden daha üstündüler!</p>
<br/>

<p class="ilk">Romalıların Vizigotlardan, Burgundlardan ve Franklardan oluşan yan kanatlarının fazlasıyla ileri çıkmış olan Thorismund’a ulaşabilmeleri için, Attila’nın emrindeki dev ordunun üzerinden atlamaları gerekirdi. Ölümcül bir cesaret göstermiş olan Vizigot prensi, ele geçirdiği <i>Dişbudak</i> ve <i>İnci Tepesi</i>’nde yalnız kalmıştı.</p>
<p>Attila ise düşmanın en zayıf yerine tüm güçleriyle çullanmayacak kadar akıllıydı. Sert bir hareketle dilini şaklattı, sol kolunu kaldırdı ve Alanları işaret etti.</p>
<p>“Çakkar!” diye gürledi sonra sesinin olanca kuvvetiyle. “Çakkar!”</p>
<p>Büyük Kağan’ın savaş çığlığını duyan tüm savaşçılar derhal atlarını onun işaret ettiği yöne çevirdiler. Korkunç “Urhhaa!” naraları eşliğinde yıldırım hızıyla ileri atılan Hun akıncıları, Romalıların ve Cermen müttefiklerinin dikkat borularını çalmalarına bile izin vermeden, Vizigotlarla Roma lejyonerleri arasındaki kritik noktaya ulaşmayı başarmışlardı.</p>
<p>Saldırının hedefini teşkil eden Vizigotlarla Alanlar derhal birbirlerinden ayrıldılar ve Hunlara saldırdılar. Attila’nın atlı savaşçıları düşmanlarının üzerine ıslık çalan ok bulutları göndererek, kendilerine yol açıyorlardı. Giderek daha fazla sayıda akıncı birliği, Vizigotlar ve Burgundlar tarafından Alanların etrafında oluşturulan kıskacın içine dalıyordu. Birkaç dakika sonra Vizigotların ana gövdeyle olan bağlantısı tam anlamıyla yok olmuştu.</p>
<p>Fakat Attila esas güçlerini tepenin öbür tarafına yığmıştı. Burada artık ne görkemli nutuklar atmaya, ne savaşçıların gönüllerini okşamaya, ne de onların savaş arzularını kamçılamaya fırsat vardı.</p>
<p>Bir anda parlayan savaş, şiddetli bir yangın gibi giderek güçleniyor ve dört bir yanı sarıyordu. Dört bir yandan verilen sert emirler kulakları tırmalıyor, koca savaş alanı orakla biçilen ekinler gibi birbiri ardına eyerlerinden düşen adamların acı dolu çığlıklarıyla çınlıyordu. Yere düşen bir savaşçının hayatta kalma şansı yoktu. Henüz toprağa bile değmesine fırsat kalmadan, birbirine çarpan silahların, zırhların, okların ve at nallarının arasında parçalanıp gidiyordu.</p>
<p>Kan ve ölüm, acı ve ıstıraptan oluşan bu dehşet tarlasında kimsenin kazanması mümkün değildi. Bu kanlı kıyımın ne kadar anlamsız olduğunu ilk gören Attila oldu. Hun kağanı, Roma orduları başkomutanından daha iyi koku alma yeteneğine sahipti. Ne zaman geri çekilmesi, ne zaman ileri atılması, ne zaman safları sıklaştırıp, ne zaman etrafını boşaltması gerektiğini ondan daha iyi hissedebiliyordu. Ve onun saflarında savaşan yüz bin savaşçı, artık karşılarında Flavius Aetius’un izini göremiyorlardı. Tek gördükleri şey, Burgundların savaşa son verip kaçmaya başladığıydı. Alanlar da savaşmaktan vazgeçmişlerdi. İçlerinden pek çoğu Hunların yanından geçip doğuya kaçmaya çalışıyordu.</p>
<p>Tam bu anda Attila en iyi güçlerini karargâha, arabalardan oluşturulan surların ve siperlerin arkasına geri gönderdi. Tepenin üstünde ve etrafında olup bitenlerin artık bir meydan savaşıyla ilgisi kalmamıştı. Attila en iyi adamlarına bu kanlı kıyımda harcanmalarına izin vermeyecek kadar fazla değer veriyordu.</p>
<p>Bu kararın ne kadar doğru olduğu bir an sonra ortaya çıktı. Batmakta olan güneşe karşı savaşmak zorunda kalmalarına rağmen, Hun okçuları zafer sarhoşluğu içinde tedbiri tümüyle elden bırakmış olan Vizigotları idman yapar gibi teker teker avlıyorlardı. Atlarından düşen Cermen savaşçıları kayalardan aşağı yuvarlanıyor, Hunların gönderdiği ok bulutları gökteki kızıllığı toprağa taşıyordu.</p>
<p>Durumun Hunlar için hâlâ pek de iç açıcı olmamasına rağmen, Attila dört bir yanda boy gösteriyordu. Kral Ardarich, Orestes ve oğlu İrnek eşliğinde kıyasıya savaşan adamların yanından geçiyor, atını yerdeki ceset yığınlarının üzerinden aşırtıyor, birlikte daha güçlü olacaklarını düşündüğü gruplara bir araya gelmelerini emrediyordu.</p>
<p>Dünya bugüne dek buna benzer bir kıyım yaşamamıştı. Güneyde kendi halinde yavaş yavaş akan dere, tümüyle kızıla boyanmıştı. Susuzluklarını dindirmek isteyen savaşçılar, avuçlarına su yerine kan dolduruyorlardı.</p>
<br/>

<p class="ilk">Oklar ve mızraklar havada bir o yana, bir bu yana uçuşup duruyordu. Savaş alanında kimse ölüme aldırmaz olmuştu. Franklar ve Thüringler kılıçlarını kaldırmış, korkunç savaş naraları atarak düşmanın üzerine koşmaya başlamışlardı. Gözleri artık ne kendi güvenliklerini, ne de uygulamaları gereken taktikleri görüyordu Zihinlerde sadece kazanacakları zaferden sonra elde edecekleri şan ve şöhretin uğultusu vardı.</p>
<p>On yedinci lejyonu oluşturan Belçikalılar ve altıncı lejyonu oluşturan Keltler, birbirlerine oldukça yakın bir şekilde yürüyüşe geçmişlerdi. Davulların gümbürtüsüne uygun olarak yürüyen lejyonerler, her adımlarında hep bir ağızdan “Roma için! Roma için!” diye bağırıyorlardı. Yaya kuvvetler bir lav nehri gibi ağır ağır yamaçtan aşağı akmaya başlamıştı.</p>
<p>Gepid savaşçıları gruplar halinde bir araya gelerek kalkanlarının ardına saklanıyor, mızraklarını fırlatıyor, en son olarak da kılıçlarını çekiyorlardı. Yaya savaşçılar, yaya savaşçıların üzerine yürümeye başlamıştı. Lejyonerler büyük kalkanlarını kendilerine siper etmişlerdi. Vizigotlar ise ellerine geçen her fırsatı fazla düşünmeden değerlendirmek zorunda olan hırsızlar gibi açıktan ilerliyorlardı. Vücutlar ve silahlar birbirine çarpıyor, parlak kılıçlar inlemeler, boğuk çığlıklar ve acı dolu haykırışlar arasında eğilip bükülerek işe yaramaz demir parçaları halinde yerdeki cesetlerin arasına düşüyorlardı. Savaş alanı beyaz bir toz bulutuyla kaplanmıştı. Savaş bir bu tarafın, bir öbür tarafın lehinde dönüp duruyordu. Dövüşen, haykıran ve kanayan yığının içinde kimin hangi taraftan olduğunu kestirmek neredeyse imkânsız hale gelmişti.</p>
<p>İlk Roma lejyonlarını Cornutlar ve Brachiatlar takip ettiler. Roma hizmetindeki bu Cermenler savaşçı insanlardı. Kendilerini ve etrafındaki kardeşlerini savaş sarhoşluğuna nasıl kaptıracaklarını çok iyi biliyorlardı. Korkunç bir görünüme sahip olan büyük boynuzlarını havaya kaldırarak, önce hafif bir uğultuyla savaş ateşini canlandırmaya başladılar. Sonra bu uğultu yavaş yavaş güçlendi, kalkanların iç taraflarına vurulan kılıçların sesleriyle desteklendi ve nihayet kayalık bir kıyıya şiddetle çarpan dalgaların haykırışlarına dönüştü. Gırtlaklarından akıl almaz naralar yükselen savaşçıların ölümden korkmalarına gerek yoktu, çünkü savaş ve acı onlar için atalarının Valhalla’sına ulaşmanın ilk basamaklarını oluşturuyordu.</p>
<p>Hun ordusundaki tecrübeli Cermen savaşçıları dizlerinin üzerine çöktüler, yere sıkı sıkı yapıştılar, kılıçlarını ve mızraklarını ileri uzattılar ve kalkanlarını kendilerine siper ettiler. Fakat her şey boşunaydı! Yerdeki beyaz kireç tozu, kırmızı bir çamura dönüşmüştü. Silahların ve vücutların büyük çarpışması yavaş yavaş tepenin yukarısına doğru yol almaya başlamıştı. Savaşçılar büyük bir kinle birbirlerinin üzerine atılıyor, sonra da dayak yemiş köpek yavruları gibi mızıldayarak etrafa kaçışıyorlardı. Gök kubbe sevinç ve acı çığlıkları atan insanların sesleriyle çınlıyordu.</p>
<p>Bu arada Hunların sol kanadı ilerlemeye başlamıştı. Yaya Burgund savaşçıları ise zırhlara bürünmüş olan sol atlı kanadın üzerine atılmışlardı. Kendilerini yere atarak üzerlerinden geçen atların karınlarını deşiyor, sonra da aşağı düşen süvariyi yakalayarak bıçaklarını zırhların açıklıklarından içeri sokuyorlardı. Canlarını kurtarmak isteyen atlılar ise çareyi bölüklerinin ardına kaçmakta buluyorlardı...</p>
<p>Aetius ve komutanları atlarının üzerinden donuk gözlerle doğuya bakıyorlardı. Olup biten her şeyi en ince ayrıntısına kadar görmelerine rağmen, artık adamları tekrar bir araya toplamak, yeniden gruplandırmak ve başkomutanın istediği tarzda savaşa sürmek için çok geç kalınmıştı.</p>
<p>Aetius’un etrafındaki uzun mızrakların uçlarına asılı olan erguvan renkli imparatorluk sancakları, durgun havada güçsüz bir şekilde aşağı sarkıyordu. Üzerinde ağzını ardına kadar açmış ve vücudu yılan gibi kıvrılmış olan bir ejderhanın bulunduğu bu sancakları tanımayan yoktu. Fakat ejderha şimdi kükreyip alevler püskürtmüyor, sadece başkalarının <i>Imperium Romanum</i> adına ölmelerini ve öldürmelerini izliyordu...</p>
<br/>

<p class="ilk">Savaşa durmadan taze kuvvetler sürülüyordu. Cermen Franklar birbirlerine karşı ölüm kalım savaşı veriyorlardı. O zamana dek ortada görünmeyen ve Romalıların yedek kuvvetlerini teşkil eden Almanlar da çekili kılıçlarıyla meydana çıkmışlardı.</p>
<p>Davullar bir kez daha gümbürdedi ve savaş bir kez daha alevlendi. Attila’nın öfkeden çılgına dönmüş olan Ostrogotları, sanki kendi ırklarından olan Vizigotları yok etmeye ant içmişlerdi. Fakat Romalılar da en tecrübeli ve başarılı birliklerini savaşa sürmeye başlamışlardı. Lejyonerler soğukkanlı bir şekilde kendilerine yapılan saldırıyı karşılıyor, düşmanlarının en küçük bir açıklarında da arenadaki gladyatörler kadar büyük bir başarıyla kılıçlarını böğürlerine sokuveriyorlardı.</p>
<p>Vücutlarında ölümcül yaralar açılmış olan binlerce insan tepenin alçak eğimli yamaçlarından aşağı yuvarlanıyordu. Kiminin kafası boynuna sadece incecik bir deri parçası ile bağlıydı. Ölmek üzere olanlar son bir gayretle gözlerini aralıyor, batmakta olan güneşi bir kerecik daha olsun görmeye çalışıyorlardı.</p>
<br/>

<p class="ilk">Ansızın gelen son bir haber Attila’nın savaşçılarının sevinç çığlıkları atmalarına ve yeni bir güçle dolmalarına neden oldu. Aynı haber ise düşmanları için kötü bir alamet ve tanrının laneti anlamına geliyordu.</p>
<p>“Theoderich öldü!” çığlıkları yükseliyordu dört bir yandan. “Vizigotların kralı öldü!”</p>
<p>Olup bitenleri gören birkaç Hun, derhal Attila’nın yanına gelip anlatmaya başladılar: “Vizigotların yaşlı kralı... oğluna özenmek isterken attan düştü... sonra da ardından gelen adamlarının atlarının nalları altında çiğnendi...”</p>
<p>“Onu aradılar, fakat bulamadılar!” diye bildirdi bir başkası nefes nefese. “Aetius ile diğer Romalıların Vizigotlarla olan bağları tümden koptu.”</p>
<p>“Kaçmaya başlayan savaşçılarını engellemeye çalışıyordu!” dedi bir başkası. “Hiç aldırış etmeden onu çiğnediler...”</p>
<p>“Hayır!” dedi o anda Amelung kral sülalesinin bir prensi olan Andagis. “Kral Theoderich kendi adamları tarafından öldürülmedi!”</p>
<p>Attila kaşlarını kaldırarak kızıl saçlı genç Ostrogot soylusuna baktı.</p>
<p>“Kral Valamir bana bunu yapmamı emretmişti” dedi Andagis. “Böylece ben de mızrağımla bir kehanetin gerçekleşmesini sağladım.”</p>
<p>Attila kaşlarını çattı. Bir an için genç Got prensinin neden söz ettiğini anlayamamıştı. Fakat bir an sonra şamanların sözlerini hatırladı. Hun kağanının bir savaşı kaybetmesi esnasında yaşamım yitirecek olan komutanın Aetius olacağına nasıl da inandırmıştı kendisini! Oysa şimdi durum tümüyle değişmişti! Evet, bir önder yaşamını yitirmişti – fakat bu onun her zaman düşündüğü gibi Roma orduları Başkomutanı Aetius değil, aksine bir kraldı! Vizigot kralı Theoderich!</p>
<p>Fakat kehanetin ikinci bölümü henüz gerçekleşmiş değildi...</p>
<br/>

<p class="ilk">Çarpışmaya inatla devam eden son savaşçılar da yavaş yavaş pes etmeye başladılar. Sanki millerce uzunlukta, çok büyük, gövdesindeki binlerce yaradan durmadan kan kaybeden bir hayvan bembeyaz bir toz tabakasıyla kaplı kireçli toprağın üzerinde kıvranıyor ve her hareketinde içindeki yaşam ateşinin bir kıvılcımını daha yitiriyordu...</p>
<p>Romalılar ya atlarının üzerinde, ya da yürüyerek ağır ağır güneybatıdaki çadır kentlerine geri dönüyorlardı. Savaş alanının doğusundaki büyük toprak duvarın etrafında ise korkunç bir durum hüküm sürüyordu. Millerce uzunluktaki yamaçlarda neredeyse bir tek boş nokta kalmamıştı. Binlerce ve binlerce ölü, inleyen yaralı, işe yaramaz hale gelmiş silah ve parçalanmış zırh etrafa saçılmıştı. Buna rağmen hâlâ savaş alanında erkekler, hayvanlar, hatta kadınlar dolanıp duruyordu... İçlerinden pek çoğu aklını yitirmişçesine ağlayıp haykırıyordu. Hatta kendi saflarına geri dönmeye çalışan Thorismund’un bile yanlışlıkla Hun karargâhının batı duvarlarına kadar geldiği söyleniyordu.</p>
<p>Savaş alanını kaplamakta olan karanlık her ne kadar bu tüyler ürpertici felaketin üzerini örtüyorsa da, öte yandan düşmandan, ölülerin ruhlarından, şeytanlardan, hatta tanrılardan duyulan korkuyu da kat kat artırıyordu.</p>
<p>“At eyerlerini üst üste yığarak geceyi aydınlatacak büyük bir ateş yakın” diye emretti Büyük Kağan. Sesini etrafındakilere duyurabilmek için bağırarak konuşuyordu. Surlarla çevrili sığınma kalesine ancak dışarıdaki koyu mavi, neredeyse tehlikeli denebilecek gökyüzünde yıldızlar parlamaya başladığı zaman girdi. Attila tüm bu zaman boyunca dışarıdaydı. Vücudunda Roma oklarının sebep olduğu çok sayıda kanayan yara vardı. Atını hızlı ve kararlı bir şekilde surların güneybatı kısmına sürdü. Surların dışındaki insanlara bir sonraki kapıya nasıl ulaşabileceklerini anlatmak için itişen kalabalığın arasında kendisine meşaleler getirilmesini emretti. Göz açıp kapayıncaya kadar Attila’nın etrafı ışıktan bir haleyle çevrelenmişti. Gerek büyük karargâhta bulunan kadınlar ve erkekler, gerekse de bugün sadece mağlup savaşçılar gören düzlüğün batı tarafında bulunan Flavius Aetius’un kampında bulunan lejyonerler, onu son derece iyi bir şekilde görebiliyorlardı.</p>
<p>Attila yavaş yavaş kollarını yukarıya kaldırdı ve etrafındaki gürültünün katlanılabilir boyutlara ulaşmasını bekledi. Karargâhın öte tarafında ve yarım mil çapında bir alan dahilinde neredeyse sessizlik denebilecek bir ortam hakim olduğu zaman, başını arkaya atarak gür sesiyle kendisine bakan binlerce kişiye hitap etmeye başladı.</p>
<p>“Ey kavimler... Ey Hunlar... Erkekler ve kahramanlar gibi... bütün gün savaştınız! Ve size söylüyorum... Roma zafer kazanmadı!”</p>
<p>Bir an için savaş meydanı ölüm sessizliğine büründü. Sonra da gecenin karanlığı binlerce gırtlaktan yükselen sevinç çığlıklarıyla yırtıldı. Attila’nın bir işaretiyle meşale taşıyan adamlar adım adım ilerlemeye başladılar. Hun kağanı atının başını çevirdi ve eski Kelt kalesinin kuzeyine doğru ilerlemeye başladı. Sonra başından miğferini çıkardı ve dışarıdaki karanlıkta yatan ölü ve yaralılara saygı gösterisi olarak göğsüne bastırdı. Meşale taşıyan adamlar giderek hızlanıyor, ellerindeki meşaleleri yeni savaşçılara devrediyorlardı. Böylece Attila parlak bir ışık hâlesinin içinde tüm karargâhı çepeçevre dolaştı. Tekrar başlangıç noktasına geldiği zaman durdu ve yeniden yükselen sevinç çığlıklarının dinmesini bekledi.</p>
<p>“Şimdi söyleyeceklerimi ağızdan ağıza aktararak herkesin duymasını sağlayın” diye bağırdı sonra. “Düşmanlarımız bu kaleye... girmeye cüret edecek olurlarsa... burada bulunan herkes için kendimi feda edeceğim... hiçbir Romalı... Attila’yı öldürmüş... veya tutsak etmiş olmakla... asla övünemeyecek!”</p>
<br/>

<p class="ilk">Neyse ki imparatorluğun hizmetindeki komutanlar da benzer düşüncelere sahiptiler. Vizigotları korkutan Ostrogotlar veya Attila’nın emrindeki diğer Cermen kavimleri değil, aksine Hunların ıslık çalan ok bulutlarıydı. Hun kağanının geceyi adamlarının arasında geçirmesine rağmen, Aetius kampa geri dönmeye cesaret edememişti. Geceyi savaşta ölen Vizigot kralının karargâhında geçirmek, ona çok daha akıllıca görünmüştü...</p>
<p>Ertesi sabah her iki ordu da bir önceki günün dehşetini daha iyi idrak edebildiler. Attila sabahın çok erken bir vaktinde küçük savaş meclisini toplamıştı. Hep birlikte kaleden ayrılarak, kan deresini ve Roma kampını görünceye kadar batıya at sürmüşlerdi. Güney yönündeki Châlon şehrinin üzerinden kara duman bulutları yükseliyordu.</p>
<p>“Bu yönden artık yardım almamıza imkân yok” dedi Attila soğukkanlı bir tavırla. Diğer adamlar susuyorlardı. Savaş alanı bir önceki akşamdan oldukça farklı bir görüntüye sahipti. Gri gökyüzünü kaplayan karanlık duman kütleleri hızla batıdan doğuya doğru hareket ediyordu. <i>Campus Mauriacus</i> üzerindeki binlerce ve binlerce ölü, sanki lütûfkâr hava cinlerinin yardımıyla bembeyaz bir sis örtüsünün altında kalmıştı.</p>
<p>Attila, gecenin ilerleyen saatlerinde Laudarich’in ölümcül bir şekilde attan düştüğünü ve yaşamını yitirdiğini öğrenmişti.</p>
<p>“İsterlerse bizi mağlup ettiklerini düşünsünler” diye bağırdı atlarının üzerinde bekleyen diğer adamlara. “Biz yine de mümkün olduğunca sessiz kalmaya çalışalım! Kalenin içine kaç kişinin sığınmayı başardığını düşmanın kesinlikle öğrenmemesi gerekir...”</p>
<p>Bu arada kale de yavaş yavaş uyanmaya başlamıştı. Büyük Kağan, savaşçılarına bizzat kendi öğrettiği Roma düzen ve disiplinin, Aetius’un genç ve coşkulu Vizigotları karşısında bir işe yaramamasının şaşkınlığını üzerinden hâlâ atamamıştı.</p>
<p>Büyük Kağan’ın emrini işiten Hunlar mümkün olduğu kadar sessiz davranmaya çalışıyorlardı. Aynı anda dev ordu bir kez daha düzenleniyor, tımar ediliyor ve savaşa hazırlanıyordu.</p>
<p>“Aetius benim kaçmadığımı çok iyi biliyor. Aynı zamanda zafer kavramının bir tarafın diğer tarafı kesin olarak mağlup etmesi anlamına geldiğinin de çok iyi farkında. Biz sadece etrafı duvarlarla çevrili şehirlerde oturan insanların yüzyıllardan beri yaptıkları gibi, surların arkasına sığındık. Bugüne kadar kuşatmacıların çekip gitmelerine kadar şehirlerini savundukları için kimse onlara lanet etmiş değil.”</p>
<p>“Peki ya kuşatmacılar pes etmezse?”</p>
<p>“O zaman etrafına bakınacaksın! Burada Aetius’un tümünü asla öldüremeyeceği kadar fazla sayıda savaşçı var. Ve o köpek bunu biliyor! Aslını isterseniz onun bizimle savaşmasının sebebi, bizi öldürmek veya ganimetimize sahip çıkmak falan değil! Onun sadece tek bir hayali var ve bunu burada, bu savaş alanında değil, ancak Roma veya Ravenna’da gerçekleştirebilir! Aetius başına defne tacını takmak ve bir imparator olma şerefine nail olmak istiyor... Fakat onunla savaşmayı reddettiğimiz takdirde, bunların ikisine de sahip olamayacak! Fakat bu savaşçılara da sormalıyım! Haydi, kaleye geri dönüyoruz!”</p>
<br/>

<p class="ilk">Bütün bu karmaşanın içinde Büyük Kağan’ın aklına Aetius’un uzun, çok uzun yıllar önce sessiz Aquileia akşamlarında anlattıkları gelmişti. Zihninde beliren bu uzak hatıraların kendisi için ne büyük önem taşıdığını yeni yeni fark etmeye başlıyordu.</p>
<p>“Size Vegetius’tan bölümler okumuştum, öyle değil mi?” diye sordu etrafındakilere. Eğilip bükülmüş miğferlerin veya karmakarışık saçların altındaki terli, kirli, kanlı yüzler şaşkınlıkla ve merakla ona baktılar.</p>
<p>“Ve söyledikleri de teker teker çıkmadı mı?” diye tamamladı Onegesios onun sözlerini. Attila sağ kolunu çok uzun zamandan beri kendisine bir kardeş, hatta bir oğul kadar yakın olan bu adamın omuzuna koydu.</p>
<p>“Artık dördüncü kitabın vakti geldi” dedi Büyük Kağan.</p>
<p>“Meydan savaşlarından sonra ne yapılması gerektiğini bilmek isteyen herkes, dördüncü bölümü okumalıdır” diye karşılık verdi Onegesios. Attila başıyla onu onayladı.</p>
<p>“Bu bölümü bildiğine göre, konuşmaya devam et...”</p>
<p><i>“... ve tehlikeye düşecek olursan, kampın, karargâhın ve yüreğin için savaşmak zorunda kalırsan, güçlülerin yok olmasına neden olanların küçük şeyler olduğunu unutma. Çünkü unutma ki ateşi söndüren ne firtına, ne de savaş, aksine sadece ihmalkârlıktır... Söylemek istediğin bu muydu?”</i></p>
<p>“Vegetius’un tavsiyelerini okumaya devam et!” diye emretti Attila. Son derece sakindi, hatta korkunç savaştan sonra ağlayanların, inleyenlerin ve yakaranların arasında duran bir şaman gibiydi. “Çünkü Aetius’un bizi kuşatıp kuşatmayacağına karar vermeye yönlendirecek olan, bu tavsiyelerin ta kendisi!”</p>
<p>Onegesios, Hunların Büyük Kağanı’na hayranlık ve saygı mı, yoksa lanet ve aşağılama mı anlamına geldiği anlaşılamayan bir bakış fırlattı.</p>
<p>“Önderler her koşulda düşünmeye devam etmelidir!” dedi Attila yüksek sesle. “Dışarıdaki savaş sona erdi! Şimdi kuşatma ve ölüm vakti... ya da düşmanlarının senin gereğinden fazla akıllı ve cesur olduğunu düşünmelerinin vakti!”</p>
<p>Onegesios birkaç kere yutkundu. Yüzü en az savaş meydanının kana bulanmadan ve binlerce cesetle kaplanmadan önce olduğu kadar beyazdı...</p>
<p>“Evet?” diye sordu Attila sert bir sesle.</p>
<p>“Ben... bunu yapamam!” dedi Onegesios güçlükle. “Artık ölümden ve... boş yere yaşamını yitiren binlerce kurbandan başka bir şey düşünemiyorum...”</p>
<p>Attila kılını bile kıpırdatmamıştı. Etrafındaki gürültülü dehşetin ortasında dimdik ayakta duruyor ve Aetius’un kendisini mağlup etmekte kullanmaya çalıştığı parşömende yazılı olanları ezberden okuyordu.</p>
<p>“<i>Dikkat et!</i>” diye bağırdı sözlerini ve emirlerini eyleme dönüştüren adamlara sert bir sesle. “<i>Kuşatıldığın zaman aklına sadece kaleleri, surları, hendekleri, kapılardaki demir parmaklıkları getirme... kulelerinin savunmacıların rahat hareket etmelerini sağlayacak kadar yuvarlak olduklarını unutma! Ayaklarının dibinde ölülerin yığılı olmadığını hatırla. Sana yardıma gelecek savaşçıların yolunu mümkün olduğu kadar açmaya çalış. Hiçbir yerde ölü noktaların kalmamasına ve bir savaş alanında olduğu gibi rahat hareket etme imkânının sağlanmasına gayret et! Söylediklerimi duyup anladınız mı?</i>”</p>
<p>Attila yere tükürdü ve kendisine tahta bir kadeh içinde uzatılan kımızı bir dikişte boşalttı.</p>
<p>“Devam!” diye bağırdı sonra. “Ağzımdan çıkan her kelimeyi kafanıza yerleştirin! Tek birinin unutulması bile hepimizin ölümü anlamına gelebilir!”</p>
<p>Komutanlarının titremelerinin sona ermesini beklemeden sözlerine devam etti. Şimdi ağlayıp inlemenin vakti değildi! “K<i>uşatıldığın zaman sadece sahip olduklarınla savaşabilirsin! Diğerleri ise eksiklerini tekrar tekrar giderebilirler!</i>”</p>
<p>Attila bir kez daha yere tükürdü ve elinin tersiyle dudaklarını sildi.</p>
<p>“O halde Vegetius adı verilen akıllı Romalının kuşatılanlara ne tavsiye ettiğini dinleyin!” Bir an için düşündü, sonra hafızasının en az Scottas ve diğer tarihçiler kadar iyi olduğunu ispat etti “Birinci ve en önemli nokta erzak... en azından Vegetius böyle söylüyor! Elimizde yeteri kadar tahıl, meyve, tütsülenmiş balık, yağ, şarap ve sirke var. Öte yandan –bu genellikle unutulur– hayvanlar için de yeterince yeme sahibiz. Ayrıca kuyularımız ve sarnıçlarımız suyla dolu. Fakat yağmur yağmaya başladığı anda elinizdeki her şeyi suyla doldurmaya bakın, çünkü ileride her damla elimizde kalan son ok kadar önemli olabilir. Yaylarımız için kirişleri, mancınıklarımız için halatları, boynuz ve at derilerini, kılıç ve ok başı imal etmek için demiri, parçalanmış zırhları onarmak için deriyi, içi savaşçılarla dolu kuşatma kulelerini yakmak için zift ve yağı da unutmayın! Bunların hepsine sahip miyiz?”</p>
<p>Attila’nın etrafındaki adamlar, onun oyunu tersine çevirdiğini ancak şimdi anlıyorlardı. Hun kağanı onlara temin etmeleri gerekenleri değil, uzun süredir hazırlanan ve büyük miktarlarda depo edilen şeyleri sayıp dökmüştü.</p>
<p>“Laf cambazlığı!” diye mırıldandı Scottas. Attila onun sözlerine önem vermedi. Savaşçılarının neye ihtiyaç duyduklarını ve kendisinden ne beklediklerini biliyordu. Onların tekrar eski güçlerine ve vahşi cesaretlerine kavuştuklarını görüyor ve hissediyordu. Bir an için bekledi, sonra yumruklarını sıkarak başının üstünde sallamaya başladı.</p>
<p>“Savaşmak istiyor musunuz?” diye haykırdı Hun kağanı sesinin olanca gücüyle. Binlerce savaşçının gırtlağından yükselen muhteşem bir “Eveeet!” cevabı, surları ve hendekleri aşarak ovaya yayıldı. Hunların ve müttefik Cermen kavimlerinin akıl almaz çığlığı şaşkın Romalıların, krallarının ardından yas tutan Vizigotların, kendilerine olan güvenlerini yitirmiş olan Alanların, Burgundların ve Salis Franklarının üzerine aynı anda bir deprem, bir fırtına, bir gök gürültüsü ve bir tufan gibi çöktü.</p>
<p>Attila’nın sözlerine devam edebilmesi için aradan uzunca bir sürenin geçmesi gerekti.</p>
<p>“Etrafınıza bakın, erkekler!” diye bağırdı sonra. “Daha önce hiç bu kadar büyük bir ganimete sahip olmamıştınız, değil mi?”</p>
<p>“Eveeet, Attila!”</p>
<p>“Sahip olduklarınızı korumak istiyorsunuz, değil mi?”</p>
<p>“Eveeet...”</p>
<p>“Romalıların...sizi mağlup ettiklerini... söylemeleri pahasına olsa da mı?”</p>
<p>“Eveeet...”</p>
<p>“O halde dediğiniz gibi olsun! Gürültü yapın! Davullar gümbürdesin! Borular çalınsın! İşte Cermen silah arkadaşlarına emrim: Savaş şarkılarını bugüne dek görülmedik bir sesle söylesinler!”</p>        
    </body>
</html>