<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="main.css" rel="stylesheet" type="text/css" />
</head>
    <body>
<p class="baslik2">22</p>
<p class="baslik2">Vandallar Geliyor</p>
<div class="bos3"></div>
<div class="ortali"><img src="attila2.jpg"/></div>
<div class="bos1"></div>
<p class="ilk">Sonraki yıllarda Attila ve Bleda ordugâhlarından fazla ayrılmadılar. Kendi boylarını örgütlemek ve çok sayıdaki bağımlı kavim arasında düzeni sağlamak, onları fazlasıyla meşgul ediyordu.</p>
<p>Buna rağmen Batı Roma İmparatorluğu’ndan kendisine sık sık ulaşan haberler, Attila’yı oldukça öfkelendiriyor ve rahatsız ediyordu. Hemen her ay bir zamanlar tanımış olduğu ve babasının hükümdarlığı altında yaşamış olan ailelere ait Hunlar obasına geliyordu. Bu insanlar on yıl kadar önce Aetius’la birlikte Galya’ya gitmiş, orada evlenmiş ve çocuk sahibi olmuşlardı. Şimdi de neredeyse tümü yaralı ve sakat olarak geri dönüyor, yaşamlarının son yıllarını Tuna boylarında geçirmek istiyorlardı. Birçoğunun cebinde kendisine yetecek kadar koyun, keçi, sığır ve at alacak sayıda altın vardı.</p>
<p>Attila bu eski savaşçıları ayırım gözetmeksizin obasına kabul ediyordu. Talihi yaver gitmemiş olanlara, yolda soyulanlara veya yıllar boyu biriktirdiği Dinar ve Solido’ları kumarda kaybedenlere yardım etmekten kaçınmıyordu. Savaşa katılıp ganimet sahibi olanlar, bunu her şeyden önce kendileri için yapıyorlardı. Fakat son yıllarda kadınların ve atların koşum takımlarının mücevher ihtiyacını fazlasıya karşılayacak miktarda ganimet elde edilmişti. Miktarı ve cinsi sürekli değişen, fakat asla kurumayan bu kaynağın fazlası, Hun komutanları, hanları ve kağanları arasında pay ediliyordu. Özellikle kendilerini ziyaret eden çok sayıda heyet ve elçinin getirdiği hediyeler, hem Büyük Kağan Bleda’nın, hem de Doğu Kağan’ı Attila’nın, yabancı alem ve flamalar için savaşan eski askerlere cömert bir şekilde yardım etmelerini sağlıyordu. Geri dönenlerin en büyük kısmını ise Roma’nın paralı askerleri oluşturuyordu: Aetius’un Galya lejyonunun en hızlı savaşçıları...</p>
<p>Bu eski savaşçılar, her zaman olduğu gibi akşamları ateşin başında Trakya şarabı, kımız ve haşhaş içkisi içerek, birbirlerine hikâyeler anlatıyorlardı. Haşhaş bitkisinin özsuyunun gizemli bir şekilde işlenmesi sonucunda, Romalıların süt çocuklarını sakinleştirmek için kullandıkları Laudanum benzeri bir madde elde ediliyordu. Bunun nasıl yapılacağını ise sadece Aybars Amca biliyordu.</p>
<p>Attila’nın içkiyle arası pek iyi değildi. Asla kaldırabileceğinden fazlasını içmiyordu. Bazı geceler hoşuna giden bir kadınla veya obaya yeni gelen bir kızla yurtlardan birine girerek gözden kayboluyordu. Bu kadınlara daima yumuşak davranıyor, sabahleyin yanlarından ayrıldığı zaman onlara mutlaka armağanlar veriyor, fakat aynı kadınla bir daha asla birlikte olmuyordu. Onlarla birlikte olmasının, Greka’nın kendisine tattırdığı zevklerle uzaktan yakından bir ilgisi yoktu.</p>
<p>Onu en çok ilgilendiren şey ise bu eski askerlerin anlattığı hikâyelerdi. Sık sık beceriksiz adamlardan söz edildiğini duyuyordu. Onların yaptıkları hatalar, Attila’yı genellikle abartılarak anlatılan parlak zaferler hikâyelerinden çok daha fazla etkiliyordu. Özellikle de Flavius Aetius hakkında anlatılan hiçbir şeyi kaçırmıyordu. O ve adamları, aradan geçen zaman zarfında Galya’da gerçekten neler olup bittiğini, yavaş yavaş anlamaya başlıyorlardı...</p>
<br/>

<p class="ilk">“Siz Ren kıyısında Romalılar için Burgundların işini bitirirken, biz de Galya’da Aetius’un yardımcısı Litorius’un komutasında genellikle asi Vizigotlarla ve Loire köylüleriyle uğraşıyorduk” diye anlatıyordu eski askerlerden biri. Adamos ismindeki bu adam, Doğu Kağanı Oktar ile Karadeniz kıyısındaki Odessos Limanı civarındaki bir köyden gelen bir Yunan kadınının oğluydu. O ve diğer yarı kardeşleri, Attila’nın makam ve mevkisine göz dikmeye asla yeltenmemişlerdi. Kağanların yerine Muncuk’un oğullarının geçeceği en başından beri belliydi. Buna rağmen Attila sol kolunu Vizigotlarla yaptığı bir savaş esnasında kaybeden bu adam için elinden geleni yapmış, Başkadın Greka’nın isteği üzerine onu kadın yurtlarının kâhyalığına atamıştı.</p>
<p>“Bagaudlarla başımız oldukça beladaydı” diye anlatıyordu Adamos. Yaşça Attila’dan daha küçük olmasına rağmen, yüzü kurumuş bir elma gibi kahverengi ve kırış kırıştı. “Bunun sebebi Bagaudların kampımızın etrafına her gün koyduğu testiler dolu ökseotu suyu. Başta bunun sarhoşluk veren bir içki olduğunu sandık, fakat tek yapmak istedikleri bağırsaklarımızı yavaş yavaş zehirlemekti. İlk olarak yüzlerimiz sararıp soldu, sonra hastalık vücut deliklerimizden boşandı. Bir süre sonra da tenimiz tabaklanmış deriye döndü ve ağrılarımız hiç azalmadı.”</p>
<p>“Onların hakkından gelemediniz mi?” diye sordu her zamanki gibi Doğu Kağanı’nın en yakın adamları arasında bulunan Scottas. Adamos güldü. “Onların hakkından gelmek mi? Her gün bunu yapmaya çalıştık! Fakat gece olur olmaz meşe ormanlarına dalıp gözden kayboluyor, ertesi gün de bambaşka yerlerde ortaya çıkıyorlardı.”</p>
<p>“Tıpkı elle tutulması mümkün olmayan sıvı metal gibi” diye kıkırdadı şaman ve avcundaki kurumuş haşhaş tanelerini ağzına attı.</p>
<p>“Hayır, tıpkı yıldırım hızıyla saldırıya geçen, sonra da aynı hızla geri çekilen Hun savaşçıları gibi!” dedi Attila.</p>
<p>“Ben Bagaudların kendi topraklarının en iyi savaşçıları olduğunu düşünüyorum” diye devam etti Adamos. “Kendilerinin Romalı işgalcilere karşı ülkelerini savunan binlerce ordudan biri olduğunu söylüyorlar. Zaten Galya ormanları sadece onlar tarafından bilinen yüzlerce gizli patika, görünmeyen nehir geçitleri ve dağ yollarıyla dolu...”</p>
<p>“O insanlarla ilişkiye geçmek hiç de fena olmaz” dedi Attila. Sonra etrafında oturanların şaşkınlıkla yüzüne baktıklarını görünce gülümsedi ve elindeki çanaktan büyük bir yudum kımız içti...</p>
<p>Başka bir akşam ise Adamos sol kolunu nasıl kaybettiğini anlattı:</p>
<p>“Galya Eyaleti’nde Romalıların canını sadece kuzeybatıdaki Tractus Armoricanus’un sıktığını sanmayın. Savaşlar ve çatışmalar o bölgede günlük hayatın bir parçası. Kuzeyde Franklar ve diğer kavimler sürekli isyan halinde, güneyde ise Roma lejyonları aylar boyu Narbo şehrinde kapana kısılmış bir şekilde oturup kaldı. Yıllar önce Roma’da olduğu gibi Vizigotlar tarafından kuşatılmışlardı – aradaki tek fark, şimdiki kralın isminin Theoderich olması...”</p>
<p>“Romalıların teslim olduğu doğru mu?” diye sordu Attila. Adamos evet anlamında başını salladı.</p>
<p>“Zorlu bir kışı geride bırakan bir hayvan gibi zayıflamışlardı. Fakat sonra hızlı atlarımızla biz geldik!” Buruşuk suratı birden aydınlanmıştı. Konuşmaya devam ederken diliyle dudaklarını yalıyordu: “Karnımızın ağrısı yok olmuştu, kollarımızın kuvveti yerine gelmişti, sadaklarımız ok doluydu... Sonra General Litorius Gotlara saldırmamızı emretti!”</p>
<p>Eski savaşçının yüzünde geniş bir gülümseme belirmişti. “Gotların çadırlarının üzerine binlerce oktan oluşan kapkara bulutlar gönderiyorduk” diye devam etti anlatmaya. “O rengârenk boyalı gülünç çadırlarının kendilerini oklarımıza karşı koruyabileceklerini düşünecek kadar aptaldılar! Oklarımız çadırların kumaşını kolayca delip geçiyordu! Alevli oklarımızı göndermeye veya bir kez olsun kılıçlarımıza davranmaya gerek kalmadan Got kampını boydan boya kat ederek, Narbo kapılarına kolayca ulaştık!”</p>
<p>“Anlayamadığım bir şey var” dedi Attila. “Madem her şey bu kadar kolaydı, nasıl oldu da kolunu kaybettin?”</p>
<p>“Haruspices’ler yüzünden...”</p>
<p>“Hayvanların iç organlarından geleceği okumaya çalışan o beceriksiz kâhinler mi!” diye köpürdü Aybars. “Onların böyle bir şey yapabilmeleri mümkün değil!”</p>
<p>Adamos derin bir nefes aldı ve içini çekti.</p>
<p>“Tamam, kolumu bu savaş esnasında kaybetmedim!” dedi sonra. “Ne olduysa Litorus’u kendi lejyonerlerine karşı korumak isterken oldu.”</p>
<p>“Bu da nesi?” diye sordu Attila şaşkınlıkla. “Neden ben bu konuda bir şey bilmiyorum?”</p>
<p>“Flavius Aetius’un sana bu konuda bir şeyler anlattığını sanıyordum” diye cevap verdi Adamos. Sonra sağ kolunu kaldırdı, dişleriyle kumaşın ucunu tuttu ve ta yukarıya kadar çekti. Kolunun kalın kaslarının etrafında neredeyse birer parmak genişliğinde, birbirlerine kavuşmayan, uçlarında küçük toplar sallanan, iki tane altın kolluk vardı.</p>
<p>“Bunları hizmetlerim karşılığında Aetius’un yardımcısı Litorius’tan aldım. Aslında bir göğüs nişanını veya corona aurea adı verilen altın çelengi çoktan hak etmiş olmama rağmen, sadece iki tane armillae...”</p>
<p>“Sen bir Hun musun, yoksa burnu büyük bir lejyoner mi?” diye sordu Attila ve güldü.</p>
<p>“Bunu artık ben de karıştırmaya başlamıştım” diye karşılık verdi Adamos içini çekerek. “Her halükârda General Litorius akıllı ve tecrübeli bir komutandı. Her akşam büyük ateşler yaktırıp çeşitli törenler düzenletiyordu. Litorius, Cermenlerin eski tanrılarına inanıyordu. Wotan, Odin, Thor... ve her gerçek savaşa büyük ordular halinde katılan ölülerin ruhlarına...”</p>
<p>“Ya senin kolun?” diye sordu Aybars ciddi bir sesle. “Yoksa onu da bu ölü savaşçılardan biri mi kesti?”</p>
<p>“Bana kalsa öyle!” dedi eski savaşçı. “Dediğim gibi, General Litorius askerlerine kendilerini en güçlü kılan tanrılara inanma izni veriyordu. Ostrogotlar arasında bulunan Aryan Hıristiyanlar, durup dinlenmeden ilahiler okuyarak cesaretlerini artırıyorlardı. Bizim şamanlarımızın davul çalarak dans etmeleri ise onları hiç mi hiç rahatsız etmiyordu. Pek çok lejyoner ise akşamları ya dua ediyor, ya da birbirlerine Horaz, Vergil ve Tacitus’un şiirlerini okuyorlardı... bunlar imparatorluğun en güçlü şairleriymiş...” Adamos sözlerine ara vererek altın kupasının içindeki kımızı bir dikişte boşalttı ve memnun bir ifadeyle geğirdi.</p>
<p>“Hangi kavimden olurlarsa olsunlar, Cermenleri evcilleştirmek hiç de kolay bir iş değil!” dedi sonra. “Ne yapıp edip Litorius’u kaçırmayı başardılar. Etrafında benden başka hiç kimse yoktu. Ben de bir çılgın gibi kılıç sallıyor ve onu korumaya çalışıyordum. Bu cesaretim bana bir kola mal oldu, fakat Litorius başından ağır bir yara aldı ve bir daha toparlanamadı. General boş yere yanında olmayan adamlarına emirler yağdırırken, Gotlar onu zafer çığlıkları arasında kanlar içinde iki tekerlekli bir arabaya fırlattılar, sonra arabanın önüne bir at koştular ve dörtnala başkentleri Tolosa’ya doğru yol almaya başladılar...”</p>
<p>“Peki neden size hiç kimse yardım etmedi?” diye sordu Scottas.</p>
<p>“Haruspices’ler hayvanların iç organlarında bir tehlike belirtisi görmemişlerdi. Litorius onların sözlerine, kendisini Gotlara karşı uyanık ve temkinli olması için sürekli uyaran subaylarının sözlerinden daha fazla önem veriyordu!”</p>
<p>“Demek general başından aldığı o yara nedeniyle öldü!” dedi Attila. “Bunu bu zamana dek bilmiyorduk.”</p>
<p>“Benim hâlâ anlayamadığım bir şey var” dedi Aybars ansızın. “Yetenekli bir şaman, koyunların yanmış kürek kemiklerinde gördüklerini, iç organlarda da rahatlıkla görebilir.”</p>
<p>“Belki de kürek kemiklerinden ve iç organlardan daha etkili başka şeyler de vardır!” dedi Adamos. Onun hangi parlak metali kastettiğini, orada bulunanların tümü biliyordu.</p>
<br/>

<p class="ilk">Attila, Pannonia Ovası’nı çevreleyen Karpat Dağları gibi, Hun kağanlığını güney yönünde çevreleyen Tuna Nehri’yle her geçen gün daha fazla ilgilenmeye başlamıştı. Sık sık Tuna’ın kuzey kıyıları boyunca uzun at gezintilerine çıkıyordu; çünkü yapmayı düşündüğü seferlerin doğu sınırını Karadeniz kıyıları değil, tekrar kuzeye dönerek akmaya devam eden bu büyük nehir oluşturuyordu.</p>
<p>Kara Hunların iki kağanlığının etrafı, iç içe geçmiş iki büyük yarım daire ile çevriliydi. Yüksek dağlardan oluşan kuzey yarım daire Kehribar Yolu’nun Tuna’yı aştığı noktadan geniş bir yay çizerek güneydoğuya uzanıyor, sonra tekrar batıya dönerek Tuna’nın, Roma yollarının, Batı Roma’nın, Doğu Roma’nın ve iki Hun kağanlığının birbirlerine temas ettiği noktada son buluyordu. Tisza’nın Tuna’yla birleştiği ve Tuna’nın Karpatların içlerine girdiği bu bölge, tarih boyunca çeşitli kavimlerin, krallıkların ve çıkarların çatışma noktası olmuştu.</p>
<p>Güneye doğru uzanan büyük yarım dairenin başlangıç noktası ise Kehribar Yolu’nun biraz doğusundaydı. Tuna Nehri Aquincum’dan az önce keskin bir kıvrımla güneye dönüyor, Drau ve Sava nehirleriyle birleşiyor, yumuşak bir şekilde doğuya kıvrılıyor, sonra da görkemli, fakat çekingen birkaç kıvrımla doğudaki dağların derin kanyonlarının içine uzanıyordu. Tekrar özgürce akmaya başladığı zaman ise önce güneye dönüyor, sonra da, sanki Roma eyaletlerinin içinden akmak istemezmiş gibi, doğrudan Karadeniz’e dökülmek yerine, tekrar kuzeye dönüyordu. Bu yönde bir müddet keskin dönemeçler yaparak ve çok sayıda akarsuyla birleşerek aktıktan sonra, nihayet tek başlarına yollarını bulamayan çocuklarına yollarını gösteren bir ana gibi Yunanlıların bile daima çekindikleri denize dökülüyordu.</p>
<p>Hükümdarı olduğu kavim ve boylarla ilgilenmek, Attila’nın başlıca meşguliyetiydi. Kendisine bir şey sorulduğu zaman atının üzerinden cevap veriyor, kendisine Romalılarla veya kendi adamlarıyla yaşanılan sorunlar aktarıldığında da dikkatle dinliyordu.</p>
<p>Hunlar sık sık nehri aşarak Doğu Roma topraklarına ayak basıyor, sınır köylerinde yaşayan köylülerle ateşin başında şarap içiyorlardı. Çayırlarda otlayan sığırlarına Hunlar tarafından mı, yoksa Romalılar tarafından mı el konulduğu, bu insanların pek umurunda değildi. Savaş veya intikam gibi özel durumların dışında da Hunlar Romalılardan daha vahşi ve gürültücüydüler. Fakat genelde sadece et ve altın elde etmek, bir de kadınlarla güzel geceler geçirmek istiyorlardı. Kendilerine sunulan hizmetlerden memnun kaldıkları takdirde köylülere tahıl, hayvanları için kuru yem, yağ, balık ve bazen hediye bıraktıkları dahi oluyordu.</p>
<p>Attila, yirmi beş yıllık lejyon hizmetlerinden sonra kendilerine bir diplomayla birlikte sınır boylarında bir parça arazi verilen eski Roma askerleriyle sık sık bir araya gelmeye çalışıyordu. Bunların büyük kısmı oluk oluk kan ve alın teri akıtarak Roma vatandaşı olmaya hak kazanmış olan Cermen’lerden oluşuyordu.</p>
<p>Ardabur, Aspar ve General Markianos’un hizmetinde uzun yıllar boyunca gemilerde kürekçibaşı olarak çalışmış olan bu adamlardan biri, Attila’ya Konstantinopolis’teki resmi olarak duyulmamış son gelişmeleri anlatmıştı.</p>
<p>“Üçüncü Valentinian, Doğu Roma imparatoru olan büyük yeğeninin kızı Eudoxia Licinia ile evlendi” dedi Got asıllı Romalı.</p>
<p>“Demek tüm o entrikalara ve iktidar mücadelelerine rağmen her şey aile içinde kalmış” diye güldü Attila.</p>
<p>“Batı imparatoru, düğün hediyesi olarak Doğu İmparatoru’nun Sirmium Kalesi’ni işgal edip kendi topraklarına katmasını affetti.”</p>
<p>“Demek imparatorluk sülalesinde yeni bir dostluk dönemi başlıyor!”</p>
<p>“Evet, öyle gibi” diye karşılık verdi eski kürekçibaşı. “Geiserich bundan böyle Aspar’ın donanmasının kendisini denizin dibine göndermemesi için son derece dikkatli davranmak zorunda!”</p>
<br/>

<p class="ilk">“Yakında Hıristiyanların dört yüz yirminci yılına gireceğiz!” diyordu Scottas her tarafta. Gecelerin iyiden iyiye uzadığı günlerin birinde, Doğu Romalılara ait Durustorum Limanı’nda soğuğa dayanıklı birkaç tacirle birlikte bir adam karaya çıktı. Bu adam hemen ertesi gün nehrin karşı kıyısına geçti, lisan sorunu yaşamadan bir at satın aldı, derhal üzerine atladı ve kuzeybatıdaki dağlara doğru dörtnala yol almaya başladı.</p>
<p>Görünüşe göre nereye gideceğini çok iyi biliyor olmalıydı. Öğleden sonrasının geç saatlerinde, karanlığın çökmesinden hemen önce, Doğu Kağanı’nın ileri muhafızlarıyla karşılaştı ve doğruca Attila’yla görüşmek istediğini söyledi. Elinde üzerinde birtakım yazılar bulunan bir belge vardı, fakat muhafızların bunları okumayı başarmaları söz konusu bile değildi. Hunlar adamın etrafında birkaç kez dolandılar, üzerindeki kürke ve eyerindeki çantaya dokundular, pantolonunu ve çizmelerini incelediler, son olarak da kızıl sakalını okşadılar.</p>
<p>“Bir Got musun?” diye sordu sonunda atlılardan biri.</p>
<p>“Vizigot” diye karşılık verdi adam. “Sizin yanlış olarak Batı Gotları diye adlandırdıklarınızdan... Alarich... Athawulf... Theodorich...”</p>
<p>Attila’nın ordugâhının ileri muhafızları dillerini şaklattılar. Bu yabancı fazla rahatsız edilmeden obaya götürülecek kadar önemli birine benziyordu. Nehrin yukarısına doğru yaklaşık bir saat yol aldıktan sonra obaya ulaştılar. İleri muhafızlar adamı nöbetçilere teslim ettiler, onlar da onu kağan yurdunun etrafında kümelenmiş yurtların yanına götürdüler. Burasının güvenliğinden ilk akıncı birliği sorumluydu. Yabancı burada bir kez daha kim olduğu ve ne istediği yolundaki soruları cevaplamak zorunda kaldı. Sonunda soğuk karanlığın içinden önce Scottas, peşinden de Dengizik çıkageldi.</p>
<p>“Olamaz! Sen ha!” diye bağırdı Attila’nın genç oğlu adamı görür görmez. Fakat diğeri işaret parmağını dudaklarına götürerek sus işareti yaptı ve atından indi. Sonra da eyer çantasını aldı ve diğerleriyle birlikte sıcak, aydınlık kağan yurduna girdi.</p>
<br/>

<p class="ilk">Hunerich bir Vizigot değildi. Buna rağmen kat ettiği uzun yol boyunca büründüğü bu kimlik, onun herhangi bir sorunla karşılaşmadan buraya gelmesini sağlamıştı. Uzak Afrika Eyaleti’nden gelen bu misafir, Attila’yı uzun zamandır olmadığı kadar sevindirmişti.</p>
<p>“Baban nasıl? Bacağı ne alemde?”</p>
<p>“Ne garip! Tam da ben sana aynı şeyi sormak üzereydim” diye gülümsedi Hunerich. “Senin bacağın nasıl?”</p>
<p>“Bunu da nereden çıkardın?”</p>
<p>“Yeraltı mezarlarından kaçarken... bacağını incitmemiş miydin?”</p>
<p>Attila bir an için duraksadı, sonra da kahkahayla gülmeye başladı. “Son derece önemsiz bir olaydı o! Fakat Vandal kralının bundan otuz yıl önce ayağı takılan bir Hun gencini hatırlaması oldukça dikkate değer bir durum!”</p>
<p>“Babam sık sık senden söz ediyor” dedi Hunerich. Büyük yurdun ortasında bulunan iki ana direğin arasına yerleştirilmiş olan mangalın üzerinde ellerini ısıtmaya çalışıyordu. İçeride yaklaşık yirmi kadar erkek ve bir düzine kadar kadın, birbirinden çok farklı işlerle uğraşıyorlardı. Bazısı birtakım haritaları ve parşömenleri tasnif ediyor, bazısı Got ustaları tarafından imal edilen yeni ok uçlarını inceliyor, bazısı ise yastıkların ve eyerlerin üzerine oturarak kışın yapılması gereken işlerin nasıl düzenleneceğini konuşuyorlardı.</p>
<p>“Babamın Hannibal’ın şehri Kartaca’yı ele geçirmesinin üzerinden neredeyse üç ay geçti, fakat bana hâlâ dünmüş gibi geliyor” diye anlatmaya başladı Hunerich alçak sesle Attila Kağan’ın etrafında toplanmış olan ve gerçekte kim olduğunu bilmelerine izin verilen insanlardan oluşan küçük gruba. Sonra da bir an için gözlerini yumdu ve büyük acılar içinde kıvranıyormuş gibi yüzünü buruşturdu.</p>
<p>“Kartaca Limanı’ndaki Roma gemilerini ne yaptı? Hepsini batırdı mı?” diye sordu Dengizik. Hunerich silkinerek kendisini topladı, gözlerini açtı ve içinde bulundukları zaman ve mekâna geri döndü.</p>
<p>“Tam aksine! Tüm gemileri mürettebatlarıyla birlikte teslim aldı” dedi kıvanç dolu bir sesle. “Gemicilerin neredeyse tümü çeşitli Roma eyaletlerinden geliyordu zaten.”</p>
<p>“Baban donanmasıyla ne yapmak istiyor?” diye sordu Attila. Hunerich gülümsedi ve sadece Doğu Kağanı’nın kendisini duyabileceği şekilde öne eğildi.</p>
<p>“Sicilya” diye fısıldadı kısık bir sesle. “Sonra Korsika ve nihayetinde elbette ki Roma!”</p>
<p>“Bu Batı Roma’nın sonu anlamına gelebilir!” dedi Attila düşünceli bir tavırla. “Kartaca, Roma’dan sonra batının en önemli ikinci şehriydi.”</p>
<p>“Şimdi de benim kavmimin en önemli şehri!” dedi Hunerich gururla.</p>
<p>“Pekâlâ... Şimdi Roma ve Ravenna’ya son bir şans vermeyi düşünüyor musunuz?”</p>
<p>“Aynen öyle!” dedi Geiserich’in oğlu. “<i>Imperium Romanum</i> yeteri kadar akıllıysa, imparatorluk prenseslerinden birisini gözden çıkartır! Ancak bu sayede onlara daha hoşgörülü yaklaşabiliriz!”</p>
<p>Attila şaşkınlıkla genç Vandal’a baktı.</p>
<p>“İyi ama sen evli değil misin?”</p>
<p>“Elbette evliyim! Tolosa’daki Kral Theodorich’in kızlarından biriyle.”</p>
<p>“Tebrik ederim” dedi Attila gerçek bir takdir duygusuyla. “Başarılı bir evlilik politikası diye ben işte buna derim!”</p>
<p>“Karımı tanımadığın için böyle konuşuyorsun!” dedi Hunerich başını sallayarak. “Gemi omurgası gibi bir burnu ve yelken kulakları var!”</p>
<p>Attila bir an için duraksadı, sonra da bir kez daha kahkahalarla gülmeye başladı. Uzun süredir böylesine şiddetli bir şekilde gülmemişti. Onun etrafındaki diğer adamlar da başlangıçta tereddüt ederek, sonra da kendilerinden geçercesine gülmeye başladılar. Büyük kağan yurdu kısa sürede çınlayan kahkahalarla dolmuştu. Adamlar yumruklarıyla bacaklarını, göğüslerini ve kılıçlarını dövüyorlardı...</p>
<p>“Demek...” diyebildi Attila güçlükle konuşarak, “demek bir Galla Placidia’nın senin o kraliyet donanmanı bir kraliyet yatağına dönüştürebileceğine inanıyorsun, öyle mi?”</p>
<p>“Hayatta her şey bir ticarettir” dedi Hunerich. O da diğer adamlarla beraber gülüyordu. “Savaşlara ve evliliklere sebep olsa bile!”</p>
<p>“Bu konuda haklısın!” dedi Attila neşeli bir sesle. “Hem de bazı kadınlarda kesinlikle haklısın!”</p>
<br/>

<p class="ilk">O gece Attila Greka’nın yanına gitti ve birbirlerini gençlik yıllarında olduğu gibi sevdiler. O zamanlar ikisi de pervasızdı; üstelik her toplantıdan sonra çeşitli kavimlerin kralları, soyluları ve önderleri tarafından kağana hediye edilmesi adet olan kadın ve kızların hiçbiri ortada yoktu.</p>
<p>Sonunda Greka kocasının kollarının arasında uyuyakaldı. Attila ise daha uzun süre Geiserich’i ve Roma İmparatorluğu yöneticilerini düşündü. Galla Placidia şimdi tıpkı kendisi gibi kırklı yaşlarının ortalarındaydı. Tebaasının ve subaylarının büyük kısmını yatağına çekmeyi başardığı mutlak gibiydi; fakat Geiserich gibi bir adamda bunu yapması imkânsızdı.</p>
<p>Bu meselede ona gerçekten de ancak bir prenses yardımcı olabilirdi – ya şimdi yirmi iki yaşında olan kızı Honoria, ya da yeni doğmuş olan torunu Eudokia. Theodosios’un kızı Eudoxia ile imparator Valentinian III.’ün kızları olan Eudokia, şüphesiz Vandallar için çok daha ilgi çekiciydi. Galla Placidia’nın çocuklarından yarım düzine kadarı, Ravenna sarayında dönen entrikalara fazla dayanamayıp küçük yaşlarda hayatlarını kaybetmişlerdi. İkinci evliliğinden olma zayıf oğlu ise sevgilisi ve kardeşi Honorius’tan daha üstün vasıflara sahip biri değildi. Bu nedenle torununu henüz çocuk yaşında barbar Geiserich’e vermeyi seve seve kabul edebilirdi...</p>
<p>Attila, kollarının arasında uyuyan Greka’nın yanında yattığı bu gecede, Batı Roma ile gençlik yıllarında kendisiyle beraber Roma’nın rehinesi olan adam arasında gelişecek olayları büyük bir dikkatle takip etmeye karar verdi. Bu oyuna katılmak istediği takdirde, Geiserich’i kendisine düşman değil, aksine dost edinmesi gerektiğini biliyordu. Sabahın erken saatlerinde hayvanlar uykularından uyanmaya başladıkları zaman, ne yapması gerektiğine kesin olarak karar vermişti: Kral Geiserich’in sırtını sağlama alacak ve Doğu Roma sınırına mümkün olduğu kadar çok asker yığacaktı. Hunerich’i bir karşılık beklemediğini özellikle belirterek bu teklifle beraber tekrar Afrika Eyaleti’ne gönderdi.</p>
<br/>

<p class="ilk">440 yılının ilkbaharında gelişen olaylar, Attila’nın düşüncelerinde haklı olduğunu gösterdi. Ravenna, daha önce Geiserich ile yapmış olduğu anlaşmaları sessizce yenilemişti. Vandal kralı son olarak zaptettiği bölgeleri elinde tutabilecek, fakat Moritanya ile Numidia’yı Batı Roma’ya geri verecekti. Fakat Geiserich’ten bu anlaşmalara uyması beklenemezdi, aksi takdirde Vandalların savaş kralı olarak kalamazdı.</p>
<p>Yeni yılın başında Güney Galya’daki savaş, Romalılarla Gotlar arasındaki bir çarpışmayla sona ermişti. Hunlar bu yıl sadece Doğu Roma topraklarına küçük akınlar düzenlemiş ve bu sayede kendi lehlerine birkaç yeni anlaşma yapmayı başarmışlardı. İmparatorluğun batı kesiminde neler olup bittiğini ilk duyan ise her zamanki gibi olağanüstü bağlantıları sayesinde Adamos olmuştu.</p>
<p>Eski savaşçı bu defa lafı fazla uzatmadan derhal kulağına gelenleri anlatmaya başlamıştı: “Bütün Batı Roma büyük bir heyecan içinde! Dev bir Vandal filosunun Kartaca Limanı’ndan ayrıldığı söyleniyor.”</p>
<p>“Hedefleri neresiymiş?” diye sordu Attila büyük bir merakla.</p>
<p>“Bunu sadece kendileri biliyor. Denilene göre filo İspanya’ya, Sardunya’ya, Mısır’a, hatta Roma ve Konstantinopolis’e ulaşabilecek kudretteymiş.”</p>
<p>“Bildiğim kadar Konstantinopolis’in donanması oldukça güçlü, fakat Aetius’un elinde birkaç küçük gemiden başka bir şey yok!”</p>
<p>“<i>Imperium Romanum</i>’un korku içinde titremesine neden olan da işte bu zaten!”</p>
<p>“O halde harekete geçme zamanı geldi demektir” dedi Attila. Derhal İlek’i çağırdı ve yanına en iyi adamlardan oluşan iki birlik alarak Büyük Kağan’ın yanına gitmesini emretti. On iki yaşındaki İrnek müteakip aylar boyunca sadece atlarla ilgilenecek, Dengizik ise en son silah ve savaş aletleri yapım tekniklerini öğrenmesi için Skirlerin kralı Edekon’un yanına gönderilecekti. Yunan, Suriyeli, İranlı ve Romalı esirlerden oluşan bir grup, öğrendikleri arasından Kara Hunların ve yardımcı kavimlerinin işine yarayabilecek olan yöntemleri, en ince ayrıntılarına kadar kâğıda dökme konusunda ona yardımcı olacaklardı. Dengizik bunun dışında babasının etrafıyla acil bir durumda kement ve kısa kılıçla silahlandırılabilecek ve savaş borularının ilk çalışında korkudan altlarına işemeyecek veya eyerden düşmeyecek olan adamların sayısını saptamaya çalışacaktı.</p>
<p>Hunlar, tüm yaz mevsimi boyunca, Roma’nın Alarich zamanından beri bakımı yapılmamış olan surlarının alelacele tamir edilip güçlendirildiği haberlerini alıp durdular. İmparator Valentinian III., Roma’da halka hitaben yaptığı bir konuşmada, “mağlup edilemez” İmparator Theodosios’un ordusunun Vandallara karşı kendi saflarında savaşmak üzere pek yakında yola çıkacağını söylemişti. Hatta hemen aynı yılda Sicilya’ya güçlü lejyonların gönderileceğini ve onların Vandalları orada karşılayacağını bile iddia etmişti.</p>
<p>Tüm bunları duyduğu zaman Attila sadece başını salladı. “Burada önemli olan alelacele birkaç gemi inşa etmek değil. Bunun ne kadar güç bir iş olduğunu biliyorum; fakat, hem yelkenleri idare edecek, hem aynı tempoda kürek çekecek, hem de karaya çıkarak savaşacak insanların bu kadar kısa bir zaman zarfında eğitilmesinin imkânsızlığının da gayet iyi farkındayım. Denizde nasıl savaşılacağını öğrenmelerini ise tümüyle bir yana bırakıyorum! Bunu başarmak yıllar sürecek bir eğitimi gerektirir... Hem de bu iş için köleler ve şehir kaçkını plebler de yeterli olmaz; aksine bir boğayı boynuzlarından yakalayıp yere çökertecek kadar güçlü erkeklere ihtiyaç vardır!”</p>
<p>Konstantinopolis’ten ise sadece limanların surlarla tahkim edildiği haberleri geliyordu. Ravenna imparatoru, Doğu Roma’nın Batı Roma’ya yardıma gelemeyeceğini, çünkü onun da iki tarafındaki komşularına dikkat etmesi gerektiğini görmemişti, ya da bunu kabul etmek istemiyordu.</p>
<p>Kısa bir süre sonra İlek nehir yatağını takip ederek geri geldi. Aslında Karpat Dağları’nın içinden geçen dört yüz millik yolu da tercih edebilirdi, fakat Tuna geçidinin kuzey yakasındaki Castra Constantia ve güney yakasındaki Margus üzerinden gelmeyi daha uygun bulmuştu. Attila, Vandalların neler yaptığını bir an önce öğrenmek istiyordu.</p>
<p>“Gerçekten de Sicilya’da karaya çıkmış ve vakit geçirmeden Bruttium’u yağmalamışlar” diye anlatmaya başladı genç han. “Sonra adanın batısındaki Lilybaeum’u işgal etmiş, çaresiz şehir ve köyleri yakıp yıkmış, Hıristiyan rahiplerini kiliselerinden kovmuşlar. Anlaşılan Geiserich onlardan pek hoşlanmıyor.”</p>
<p>İlek, amcasının ordugâhında Vandallar hakkında başka neler duyduğunu hatırlayınca, elinde olmadan güldü. Babasının onların kralı Geiserich’e neden bu kadar büyük bir sempatiyle yaklaştığını şimdi anlıyordu. “Hatta Vandalların bir kısmı Messina Boğazı’nı bile aşmış. Vandal kralının Sicilya’da uzun süre kalacağını doğrusu hiç sanmıyorum...”</p>
<br/>

<p class="ilk">441 yılının ilkbahar toplantısı, çeşitli kavimleri ve boyların Büyük Kağan’ın ordugâhında bir araya toplanmalarına neden olmuştu. Toplantı bu kez özellikle gürültülü ve heyecanlı geçiyordu. İki hafta boyunca her isteyen şikâyetini veya önerisini dile getirdi. Anlaşmazlıklar Bleda’nın danışmanları tarafından genellikle Büyük Kağan’ın işe karışmasına gerek kalmadan hallediliyordu.</p>
<p>Küçüklü büyüklü şenlikler ara verilmeksizin birbirlerini takip ediyordu. Büyük Kağan bu arada ordugâhında nelerin değiştiğini ve bir zamanlar <i>Imperium Romanum</i>’da yaşanılan zevklere ne denli yaklaşıldığını göstermek için elinden geleni yapıyordu.</p>
<p>Dansözlerin, akrobatların ve hokkabazların gösterilerinden ve rahiplerle şamanların büyü yarışı yapmalarından sonra, Bleda Kağan bir zamanlar Dakia bölgesinde yaşayan küçük yapılı insanların soyundan geldiği söylenilen Zerko isminde bir cüceyi davetlilere takdim etti.</p>
<p>Attila, ağabeyinin ve davetlilerinin bu cüce hakkında yaptıkları ağır şakalardan hiç hoşlanmamıştı. Gerçi cüce de onların altında kalmıyor ve birbiri ardına cevapları yapıştırıyordu. Attila diğer konuklarla sohbet etmeyi tercih etti ve onlardan Geiserich’in kış başlangıcından önce Kartaca’ya geri döndüğünü öğrendi. Onlara doğru ilerleyen Doğu Roma donanmasına ise Aspar değil, Areobindos komuta ediyordu. Doğu Romalılar, ancak Vandalların ayrılmasından sonra adaya ulaşabilmişlerdi.</p>
<p>Attila, bundan başka, Adamos’tan Doğu Roma kuvvetlerinin ağırlıklı olarak Cermen kökenli lejyonerlerden oluştuğunu da öğrenmişti.</p>
<p>“Sicilya’ya Vandallardan çok daha fazla zarar verdiler!” diyordu hâlâ kurumuş bir elmayı andıran eski savaşçı. “Vandallar gibi değil, onlardan daha fazla! Bunun ne anlama geldiğini bilirsin sanırım...”</p>
<br/>

<p class="ilk">Önemli konularda son kararları Bleda veya Attila yalnız başlarına değil, aksine çeşitli boyların hanlarından, bağımlı kavimlerin krallarından ve halk tarafından seçilen –eski druidlerle ve Hunlarda boy veya aile şamanlarıyla aynı işlevi gören– yaşlılardan oluşan bir kurul eşliğinde veriyorlardı.</p>
<p>Yine de Bleda ve Attila’nın olup biten en küçük olaydan bile haberi vardı. En zorlu anlaşmazlıkları bile bıkıp usanmadan dinliyor ve bir çözüm buluyorlardı; hatta mesele keçilerin sakal uzunlukları ve çalınan dağ sıçanları olsa bile... Buna rağmen ne Bleda, ne de Attila, artık kendileriyle beraber yaşayan veya kendilerine bağımlı olan insanların sayısı hakkında bir tahminde bulunamıyorlardı.</p>
<p>Romalılar ise bu güçlüğün üstesinden gelmişlerdi. Hunlar, Roma’da her ırk ve kavimden yaklaşık bir milyon ve iki yüz bin insan yaşadığını biliyorlardı. Aquileia gibi şehirlerin nüfusu da iki yüz bin civarındaydı; yani <i>Imperium Romanum</i>’un eğitim görmüş lejyonerlerinin ve yardımcı kuvvetlerinin sayısının yarısı kadar. Buna rağmen Romalıların nüfus sayımına göre tüm Galya’da kadınlar, çocuklar ve köleler de dahil olmak üzere en fazla, yirmi milyon insan yaşıyordu.</p>
<p>Buna karşın göçebe kavimlerin nüfusları nispeten daha azdı. Tüm Vandal kavmi toplam seksen bin nüfusla İspanya’dan Afrika’ya geçmişti. Sueblerin ve Alanların nüfusu bu kadar bile değildi.</p>
<p>Kara Hunların Büyük Kağanı ve Doğu Kağanı için kendi etki alanlarındaki insan ve hayvanların sayısını tespit etmek olukça zordu.</p>
<p>“Zaten kimi nasıl sayacağız ki?” diye sordu Aybars Amca yüzünü buruşturarak. “On iki ila altmış yaşları arasında bulunan ve ata binebilen tüm erkekleri saymaya kalksak, bulacağımız sayı, bunların arasından bir okla bir öküzü vurmayı başarabilenlerden çok daha farklı olacaktır. Bunların arasından dört nala at sürerken üzengilerin üzerinde ayağa kalkıp yüz adımdan bir Roma lejyonerini vurmayı başaracak olanları çıkartırsak, elimizde yüz kadar akıncı birliği kalır...”</p>
<p>“Zaten bu arada kimi Gotlar bu işi bizden çok daha iyi becermeye başladı...” dedi Bleda gözle görülür bir üzüntüyle.</p>
<p>“Bu da bize elli bin atlı daha kazandırır” dedi Attila.</p>
<p>“Evet, ama onlar da dört bir yana dağılmış durumda... Tıpkı para karşılığında Ravenna’ya <i>Imperium Romanum</i>’un en hızlı okçu birlikleri olarak hizmet eden Hunlar gibi...”</p>
<p>“Tamam, fakat yine de savaşabilecek durumdaki tüm erkeklerimizi saysak, en azından yarım milyon sayısını elde ederiz.”</p>
<p>“Önemli olan saymak değil” dedi Bleda. “Bütün mesele onları aynı anda bir bayrak altında toplayabilmekte. Bunu da hiçbir Büyük Kağan asla başaramayacak...”</p>
<p>“Peki sen bunu yapmayı denedin mi hiç” diye sordu Attila alaycı bir gülüşle. Ağabeyi ona karanlık bir bakış fırlattı.</p>
<p>“Doğru, sen her şeyi daha iyi bilirsin!”</p>
<p>“Madem öyle düşünüyorsun, gel senle bir deneme yapalım. Batı Roma’da bir süre önce nihaî bir şekilde sonuçlanan bir mesele var. Bakalım bu mesele hakkında bizim düşüncelerimiz nedir?”</p>
<p>“Neymiş bu mesele?”</p>
<p>“Bir yanılgıyla ilgili... Kocasının savaşta öldüğünü veya tutsak düştüğünü sanan bir kadının yeniden evlendiğini düşünelim. Kadın ondan umudu kesip yeniden evlenir, fakat bir süre sonra ilk kocası tekrar çıkıp gelirse, o takdirde kadın ilk kocasına geri mi dönmelidir, yoksa ikincisinin yanında mı kalmalıdır?”</p>
<p>“Amma da budalaca bir soru!” dedi Bleda. “Romalılar ne karara varmışlar peki?”</p>
<p>“Roma ve Ravenna bu meseleye karışmıyor! Fakat Roma’nın yeni ve katı piskoposu Leo, bu durumdaki kadınların ilk kocalarına geri dönmelerine karar vermiş.”</p>
<p>“Demek ki bizim bunun tam aksi kararı almamız gerekiyor!”</p>
<p>“Görüyor musun, sevgili ağabeyim, giderek benden daha fazla Romalılara benziyorsun!” dedi Attila alaycı bir ifadeyle. “Kendilerine Papa unvanını yakıştıran ve diğer dinlerin tomar tomar yazılarını şehir meydanında yaktıran Roma piskoposlarının verdiği kararlar bizi ne ilgilendirir? Ben diyorum ki, iki erkek aynı kadın üzerinde hak iddia ediyorsa, kadın her ki erkekle de evlenebilmelidir!”</p>
<br/>

<p class="ilk">Fakat Hunların yakınlarında da huzursuzluklar hiç eksik olmuyordu. Sınırların her iki yanında da sık sık ufak tefek çatışmalar, kavgalar ve anlaşmazlıklar baş gösteriyordu. Özellikle Tuna yakınlarında küçük bir yerleşim yerinde yaşanan bir olay, kesinlikle inanılmaz ve akıl almaz nitelikteydi.</p>
<p>Attila ve diğer soylular, karşı tarafın en önemli şamanlarından biri sayılan bir adamın yaptıklarını duydukları zaman, önce kulaklarına inanmak istemediler. Yanında bir bölük silahlı adamla birlikte Tuna Nehri’ni aşarak Hun ve Got soylularının mezarlarından altın ve değerli eşya yağmalamaya yeltenen adam herhangi biri değil, Margus piskoposuydu.</p>
<p>Kutsal değerlere yapılan bu saygısızlık, sadece Hunların Büyük Kağanı’nı öfkelendirmemişti. Savaşçıların intikam çığlıkları o denli şiddetliydi ki, Attila da buna onay vermek zorunda kaldı. Zaten Romalıların haftalardan beri yapılan anlaşmaları hiçe sayarak Hun kaçaklarının topraklarına sığınmalarına izin vermeleri, onu son derece öfkelendiriyordu.</p>
<p>“Yaptıklarından şu anda pişman oldukları takdirde, kanları damarlarında akmaya devam eder” dedi Attila öfkeyle. “O kadar şahide rağmen aptalca yalanlamalara başvuruyor, sözleri evirip çevirerek bizi kandıracaklarını sanıyorlar! Politika, diplomasi ve ince hesaplar olarak adlandırdıkları, fakat gerçekte koca yalanlardan başka bir şey olmayan o laf kalabalıklarını dinlemekten bıkıp usandım!”</p>
<p>“Yoksa yine küçük cezalandırma hareketleriyle vakit geçirmek mi istiyorsun?” diye sordu tüm bu zaman zarfında onun yanında oturan Onegesios.</p>
<p>“Romalılara sınır boylarında sadece bizim borumuzun öttüğünü bile gösteremediğimiz takdirde, Burgundların karşısında veya Galya’da kazandığımız zaferlerin ne gibi bir anlamı olabilir ki?”</p>
<p>“Yani?”</p>
<p>“İkinci ve onuncu akıncı birlikleri!”</p>
<p>“Bin atlı.”</p>
<p>“Ve iki bin yaya Got savaşçısı.”</p>
<p>“Ne zaman?”</p>
<p>“Yaz sonunda, pazar kurulduğu zaman! Böylece gücümüzü herkes görecek ve her yerde anlatacak!”</p>
<p>“Dinle, ağabey!” diye bağırdı sonra. “Eylül ayında da Margus piskoposuyla hesaplaşacağız!”</p>
<p>Orada bulunanların bazıları bu karara itiraz etmek istediler. Tuna’nın o bölgesindeki şehirler, kaleler ve geçitler, Doğu Roma’ya ait değildi. Buna rağmen Bleda bu kararın sorumluluğunu Attila’nın üzerine almasından oldukça memnundu.</p>
<br/>

<p class="ilk">Attila, Aşağı Tuna’ya döndükten sonra, planlanan cezalandırma hareketinden bağımsız olarak Doğu Roma’yla yeni pazarlıklar yapmaya karar verdi. Bunun için de birkaç günlük bir zaman için ordugâhında bulunan Doğu Roma elçisi Anatolios’u yanına çağırttı.</p>
<p>“Kralın ikinci Theodosios’a yaz ki...” diye emretti ona, “... orduma ancak büyük çabalar sonucu güçlükle hakim olabiliyorum!” Büyük yurdun halı kaplı tabanında sert adımlarla bir ileri, bir geri gidip geliyordu. “Onun aramızdaki anlaşmayı çiğnemesine anlayış göstermem mümkün değil! Kardeşimle savaşıyor olması, bana ödediği haracı bundan böyle ödemeyeceği anlamına gelmiyor!”</p>
<p>“... haracı ödeyecek! Bunu bir ültimatom şeklinde mi kaleme alayım?”</p>
<p>“Elbette” dedi Attila kaba bir sesle. “Hem de ceza olarak kararlaştırılan meblağdan fazlasını ödeyecek!”</p>
<p>“Hepsi bu kadar mı?”</p>
<p>Attila tam patlamak üzereyken güçlükle kendine hakim olmayı başardı. “Sabır, sabır” dedi yumuşak bir sesle. “Siz Romalılar çok sinirlisiniz. Bu söylediklerim sadece girişten ibaret. Birkaç bin Solido fazla veya eksik, benim için ne fark eder ki? Altın bu dünyadaki her şey değildir... evet, ben daha fazlasını istiyorum! Doğu Roma hizmetinde bulunan insanlarımızın tümünü geri istiyorum: Atlıları, okçuları, daha da önemlisi, mayalanmış kısrak sütünün beni ve kendilerini ne kadar neşelendirebileceğini çoktan unutmuş olan soyluları ve önderleri!”</p>
<p>“Sanmam ki bir kere imparatorun şarabından tatmış olanlar, bir daha seninle kadeh tokuştursun!” dedi Anatolios temkinli bir tavırla.</p>
<br/>

<p class="ilk">Aradan dokuz hafta geçtikten sonra, Konstantinopolis elçisi bir kez daha Attila’yla görüşme talebinde bulundu. İmparatorluk sülalesinin sağlığı, yeşil ve mavi partilerin arasındaki mücadele, arenadaki oyunların sıralaması, yeni subay atamaları, yabancı gemilerin Bosphorus limanına girişleri gibi konulardan sonra, Anatolios nihayet esas meseleye girdi.</p>
<p>“Gerçekten üzgünüm, fakat sana boş ellerle geldiğimi şimdiye dek duymuş olmalısın: İmparator İkinci Theodosios, taleplerini başka bir öneride bulunmadan reddediyor. Kendisine sığınan Hunları sana teslim etmeyecek.”</p>
<p>Attila parmaklarını şıklattı.</p>
<p>“Şarap mı, kımız mı?”</p>
<p>“Müsaade edersen seninle birlikte kımız içmek isterim.”</p>
<p>Attila gülümsedi. İmparatorun olumsuz cevabı, keyfini kaçırmışa benzemiyordu. “İçelim ve eğlenelim” dedi birçok hizmetkâr tarafından çeşitli yiyecek ve içeceklerin getirilmesinden sonra. “Ne yapalım, biz de çabalarımızı sonuçsuz kalmış olarak değerlendiririz...”</p>
<p>“Ben senin gibi düşünmüyordum” dedi Doğu Roma elçisi telaşla. “Başka noktalarda pek çabuk anlaşmaya varmıştık.”</p>
<p>“Ya tümü, ya da hiçbiri!” diye karşılık verdi Attila ve içinde keskin kokulu, kıvamlı süt içkisinin bulunduğu kadehini kaldırdı. “Yaralandıktan sonra bataklıklara kaçmayı başaran bir yaban hayvanının, avcıya ne faydası dokunur ki?”</p>
<br/>

<p class="ilk">Margus pazarı Tuna’nın kuzey tarafında, eski Roma kalesi Castra Constantia’da kurulmuştu. Dünyanın dört bir tarafından binlerce satıcı ve alıcının buraya gelmesi bekleniyordu. Nehrin geçit yerinde kurulan bu pazar, çok eski zamanlardan beri insanların savaş veya göç dışındaki sebepler yüzünden bir araya geldiği en önemli toplanma merkeziydi.</p>
<p>Hunların cezalandırma hareketi doğrudan Romalılara yönelikti. Bozkır savaşçılarını tanımak hiç de zor değildi. Vahşi çığlıklar atarak atlarını korkunç bir süratle doğruca pazar yerinin ortasına sürüyorlardı. Oklarını ve yaylarına davranmıyor, sadece kısa kılıçlarını çılgınca etraflarına savuruyorlardı. Tacirler ve alıcılar korkuyla kaçmaya çalışıyorlardı, fakat nehre ulaşabilenlerin bile şansı yoktu. Parçalanmış çadır bezleri havada uçuşuyor, tezgâhlar devriliyor, at nalları yere devrilen meyve sepetlerini, testileri ve insan vücutlarını çiğniyordu.</p>
<p>“<i>Momento mori!</i>” diye bağırıyordu Hunlar sanki alay olsun diye, “ölüleri hatırlayın... Ruhlarının intikam vakti gelip çattı işte!”</p>
<p>Atlılar geldikleri kadar hızla geri çekilmişlerdi. Fakat saldırının inleyen, ağlayan ve şaşkınlıkla oradan oraya koşturan kurbanlarının toparlanmasına fırsat kalmadan, yaya Got birlikleri onların üzerine çullandı.</p>
<p>“Savulun! Attila’nın gazabı Hıristiyanların ve piskopos kıyafetine bürünmüş mezar soyguncularının üzerine çöküyor” diye bağırıyorlardı kurbanlara son darbeyi indirip hızla ortadan kaybolmadan önce.</p>
<br/>

<p class="ilk">Konstantinopolis imparatoru, iki Hun kağanına da sert birer protesto notası gönderdi. Pazar yerlerinin eşit haklarla ve tehlikesizce her iki tarafın kullanımına açık olduğu yolundaki anlaşmaya uyulmasını istiyordu.</p>
<p>“Bu da ne demek oluyor?” diye sordu Attila Onegesios’un okuduğu notayı dinledikten sonra. “Onlara cevap olarak sadece bize karşı yapılan ağır bir haksızlığın intikamını aldığımızı yaz! O dindar adama da kendi kutsal kitabından birkaç söz ekle... Göze göz, dişe diş... sanırım buna benzer bir şeydi, değil mi?”</p>
<p>Yurdun içinde biraz daha dolandıktan sonra, tüm bunların kendisine yeterli gelmediğini anladı. Markianos onu gerçekten de kaale almıyorsa, anlaşmaları hiçe sayıyorsa ve mezar soyguncusu piskoposlara karşı parmağının ucunu bile kımıldatmıyorsa, onun parmaklarına biraz daha sert vurması gerekirdi!</p>
<p>Attila ne yapmayı düşündüğünü Onegesios’a anlattı. Bleda’yı nihayet harekete geçirmeye zorlayacak ordunun başına ortanca oğlunun geçmesini istiyordu. Artık otuz altı yaşına basmış olan Dengizik babasına en çok benzeyen oğul olmakla birlikte, İrnek hâlâ Attila’nın en sevdiği oğluydu. Esasen sonuncu Svanhild’den doğan, fakat Greka tarafından kabul edilen oğlu, yaşına rağmen diğerlerine kıyasla daha genç ve kendi dünyasında bir görünüm arz ediyordu. Sık sık büyük amcası Aybars’ın yanına gidiyor, küçük kuşları ve hayvanları tedavi etmekten oldukça iyi anlıyordu. Nadir bitkileri toplamaktan büyük zevk alıyordu. Şamana yeni bir çiçek, bir tohum veya bir kök getirmediği bir gün yok gibiydi. Fakat o bir veliaht değildi. Attila bunu uzun süre önce anlamıştı...</p>
<br/>

<p class="ilk">Attila’nın ilk cezalandırma hareketinden iki ay sonra, çok sayıda birleşmiş Hun ve Got akıncısı Constantia’da Tuna’yı geçtiler. Yolda alelacele onlara katılan Doğu Roma yardımcı birlikleri, katırların, mancınıkların ve kuşatma aletlerinin idaresinden oldukça iyi anlıyordu.</p>
<p>İlk saldırı Tuna’nın güney kıyısındaki Viminacium’a yönelmişti. Surlar, liman binaları ve askeri yapılar o kadar büyük bir hızla birer yıkıntıya dönüşmüştü ki, şehri savunan silahlı adamlardan en fazla ellisi kaçmayı başarmıştı. Diğerleri de tüm demirciler, araba yapımcıları, çömlekçiler, gemiciler, urgancılar, berberler, eyer ustaları ve ayakkabıcılarla birlikte tutsak edildi.</p>
<p>Margus şehri Hunların görüş açısına henüz girmişti ki, ortaya piskoposun tir tir titreyen bir elçisi çıktı. Rahip kalabalık arasında kendisine yer açmaya çalıştı, bir an için Attila’yı aradı, sonra da Dengizik’in önünde yığılırcasına diz çöktü.</p>
<p>“Margus’un dindar çobanı, tüm şehri size sunuyor...” dedi inlercesine. “Hiçbir direniş olmayacak. Tek ricası, şehir sakinlerinin canını bağışlamanız...”</p>
<p>Dengizik adamı saçlarından kavrayarak havaya kaldırdı. “İşte mezar soyguncusunun elçisi!” diye seslendi adamlarına. “Piskopos, imparatorun kendisini gözden düşüreceğinden korkuyor... Tıpkı benim şimdi bu Hıristiyan rahibini elimden düşürmem gibi...”</p>
<p>Avucunu açınca adam yere düştü.</p>
<p>“Pekâlâ, ne yapılacağına amcam karar versin! Kim ona gider?”</p>
<p>Beş genç savaşçı derhal atlarına atladılar. Dengizik’in hafif bir baş işareti üzerinde, naralar atarak atlarını yıldırım hızıyla sürmeye başladılar. Hemen aynı gece geri dönmüşlerdi.</p>
<p>“Büyük Kağan Bleda, bize yapılan aşağılamanın intikamının alındığını söylüyor...” dedi atlılardan ilki soluk soluğa.</p>
<p>“Ölülerin ruhları altın yığınları üzerinde huzur içinde yatıyor...”</p>
<p>“Altın ve mücevher, bizim için bir piskopostan daha önemli...”</p>
<p>“İşimiz bitince geri dönebileceğimizi söylüyor. Buralarda düzeni artık kendisi sağlayacakmış...”</p>
<p>Dengizik başını eğdi. Gülümsüyordu, çünkü babasına ne tavsiye edeceğini biliyordu artık.</p>
<br/>

<p class="ilk">Attila, aynı kış, Konstantinopolis’teki imparatorun varolan durumu korumak için elinden geleni yaptığını, bu nedenle de ilk iş olarak imparatorluğun doğu sınırlarını güven altına almaya çalıştığını öğrendi. Danışmanlarından bazılarının bu fırsatı kaçırmaması gerektiğini düşünmelerine rağmen, Attila onların söylediklerine kulak asmadı.</p>
<p>Haklı olduğu bir süre sonra ortaya çıkacaktı. İranlılarla Doğu Roma arasındaki anlaşmazlık, Roma’da bile fazla heyecan uyandırmayacak şekilde kısaca parladıktan sonra derhal sönmüştü. İranlılar Theodosiopolis ve Satala bölgelerine saldırmışlardı. Theodosios II. bu tecavüze şiddetle cevap vermemiş, tam aksine, Ermenistan üzerinden gönderdiği habercileri vasıtasıyla derhal barış imzalamaya çalışmıştı...</p>
<p>Kısa bir süre sonra Büyük Kağan Bleda yeniden Batı Roma’ya saldırdı. Atlı savaşçıları bir engelle karşılaşmadan Sirmium’u ele geçirdiler. Şehrin teslim olmak istemeyen sakinleri kılıçla öldürüldü, asıldı, ya da suda boğuldu. İşe yarar zanaatçılar ilk iş olarak prangaya vuruldu. Fidye kopartılabilecek izlenimi uyandıran insanlara ayrıcalıklı muamele yapıldı. Fakat etek giymiş olan herkes ya acı dolu çığlıklar arasında tecavüze uğradı, ya da korku ve dehşetten bayılarak, o zamanın fatihlerinin kazandıkları zaferin ilk ödülü olarak gördükleri bu davranıştan kurtuldular.</p>
<p>Singidinum’da da aynı şeyler yaşanmıştı ve Hunların eline geçecek olan diğer şehirlerde de aynı şeyler yaşanacaktı. Sirmium’da bir yapı ustası da tutsak edilmişti. Bu adam grekoromen tarzında hamamlar dahi inşa edebileceğini ileri sürüyordu. Onegesios derhal elini adamın omuzuna koydu. Yapı ustası, artık ganimetten onun payına düşen malıydı.</p>
<p>Kısa bir süre sonra atlı ulaklar Sirmium’un Bleda’nın kuvvetleri tarafından ele geçirildiği haberini getirince, Attila da harekete geçmeye karar verdi.</p>
<p>Doğu Kağanı’nın ordugâhında borular çalmaya ve şaman davulları gümbürdemeye başlamıştı. Aybars ve en iyi öğrencileri bütün bir gece boyunca iyi ruhları imdada çağırdılar ve tiz çığlıklar atarak kötü ruhları kovmaya çalıştılar.</p>
<p>Attila iki gün sonra ordusuyla birlikte Tuna’yı aştı. Birkaç yarı terk edilmiş sınır kalesini ele geçirdiler ve ihtiyaçları olan kuşatma makinelerini, onları kullanmasını bilen adamlarla beraber yanlarına aldılar. Hunlardan kaçan insanlarla tıka basa dolu olan ve Aşağı Tuna bölgesinin anahtarı olarak kabul edilen Ratiaria şehri, Hun atlılarının ok bulutları ve tutsak edilen Romalı askerlerin mancınıklarından fırlayan taş yağmuru karşısında fazla dayanamadı.</p>
<p>Bu olaydan bir süre sonra iki büyük ordu birleşti. Yanlarında giderek daha fazla sayıda katır, mancınık, kuşatma aleti ve Roma gemilerinden alınma uzun merdiven taşıyorlardı. Hun ordusu, büyük Roma yolunda çok sayıda birbirinden farklı dalga şeklinde hızla ilerliyordu. Naissos ve Serdica kısa sürede zapt edildi. Hunlar Trakya’nın içlerine kadar dalarak Phillipopolis, Arcadiopolis, hatta Athyras kalesini ele geçirdiler.</p>
<p>Sadece Hadrianopolis ve Marmara Denizi kıyısındaki Heraclea bu saldırılardan kurtulmayı başardı. Başarı o kadar büyüktü ki, Hun kuvvetleri farklı gruplar halinde Karadeniz’e, Konstantinopolis’e, Callipolis’teki Propontis’e ve Sestus’a aynı anda ulaştılar. Roma lejyonerleri, imparatorluğun en parlak zamanlarında bile bu kadar hızlı olmamışlardı.</p>
<p>Eski <i>magister militum per orientem</i> ve savunma kuvvetleri komutanı Anatolios, generalleri Areobindos ve Agargisklos, mağlubiyeti kabul etmek zorunda kaldılar. Ateşkes istemeye bile fırsat bulamamışlardı. Bu görev Vandallar karşısında da başarısızlığa uğrayan eski konsül, comes, general ve amiral Aspar’a verilmişti. Yumuşak huylu Theodosios II. onların karşısında da pes etmiş ve barış anlaşması imzalamak zorunda kalmıştı.</p>
<p>“Kim kimin sırtını kolladı?” olmuştu Aspar’ın ilk sorusu. Fakat kara sakallı Doğu Roma generali, bu sorunun cevabını asla alamayacağını çok iyi biliyordu.</p>        
    </body>
</html>