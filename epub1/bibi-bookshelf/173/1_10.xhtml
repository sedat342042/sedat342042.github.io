<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="main.css" rel="stylesheet" type="text/css" />
</head>
    <body>
<p class="baslik2">10</p>
<p class="baslik2">Kudretin Rengi</p>
<div class="bos3"></div>
<div class="ortali"><img src="attila2.jpg"/></div>
<div class="bos1"></div>
<p class="ilk">Uzun bir günün akşamı limanda oturuyorlardı. Diğer yüzlerce şehir sakini, yabancı, seyyah ve denizci gibi onlar da bu sıcak eylül akşamında liman rıhtımına bağlı gemilerin, uzun depo binalarının ve meydanların arasında kalan bölgedeki banklardan birinde kendilerine bir yer aramışlardı. Burada Aquileia’nın içlerine giden yolları kapayan surlar mevcut değildi. Çıplak bacaklı kızlar ve oğlanlar, bir kadeh şarap içmek veya akşam yemeği niyetine bir şeyler atıştırmak isteyen herkese hizmet ediyordu. Ve pek az kimse Ebedî Şehrin Vizigot kralı Alarich tarafından zaptı üzerine konuşuyordu...</p>
<p>Attila bu arada tüm şehri görmüştü. <i>İkiyüzler Kafilesi</i>’nin Via Annia yoluyla Altinum ve Concordia şehirleri üzerinden Aquileia’ya ulaşması için iki gün daha beklemesi gerektiğini biliyordu.</p>
<p>Hunların şehrin kapılarının önünde değil, aksine biraz kuzeyde bulunan bir yol ayırımında konaklamaları konusunda anlaşmışlardı. Ne var ki Aetius henüz Attila’nın tüm sorularını cevaplandırmış değildi. Bu nedenle Attila ondan Karaton Kağan’ın karargâhındaki yaşamını hiçbir ayrıntıyı atlamadan anlatmasını rica etti.</p>
<p>“Daha önce de söylediğim gibi, aranızda geçirdiğim ilk haftalar, düşündüğümden çok farklıydı” diye anlatmaya başladı Aetius. “Attan düştükten sonra durumunun ne olduğu hakkında elle tutulur bir bilgi edinemiyordum. Fakat senin için bir cenaze töreni düzenlenmediğinin ve ne Tuna’nın aşağısına, ne de babanın da geldiği Karpatların doğusuna doğru bir kafile gönderilmediğinin farkındaydım. Sonra yavaş yavaş bana babam <i>magister militum</i> Gaudentius hakkında sorular yönelten Hunlarla tanışmaya başladım...”</p>
<p>Aeitus bir yudum şarap içti ve elinin tersiyle dudaklarını sildi. “Biliyorsun, benim ailem köken itibarıyla <i>Scythia</i> veya Aşağı Moesia adı verilen bölgedeki Durustorum’dan gelir” diye devam etti sözlerine. “Yaşlı Hunlardan bazıları babamı tanıyordu, fakat onun yüzünden ailesinde veya boyunda kayıp verdiğini hatırlayan hiç kimse yoktu.”</p>
<p>“Baban bir ara Afrika Eyaleti’nde comes olarak da görev yapmamış mıydı?” dedi Attila soruyla karışık olarak.</p>
<p>“Evet” dedi Aetius ve başını salladı. “Fakat babam Kartaca’daki tapınakları ve putları yıktırdığı zaman henüz on, on bir yaşlarında bir çocuktum.”</p>
<p>“Baban gerçekten de sadece Hıristiyanlıkla ilgisi bulunmayan put ve tapınakları yıktırmak mı istiyordu?” diye sordu Attila dudaklarının köşelerinde hafif alaycı bir gülümsemeyle. “Yoksa kendi tapınaklarından çalınan altın ve mücevherlerin mi peşindeydi?”</p>
<p>“Bana kalırsa söylediklerinin her ikisi de doğru” dedi Aetius içini çekerek. Attila’nın şakasını kötüye yormamıştı.</p>
<p>“Baban şimdi nerede?” diye sordu Attila.</p>
<p>“Uzun süredir ondan haber alamıyorum, fakat birkaç lejyonla birlikte Galya’da olduğunu sanıyorum. Alarich ve Athawulf’un eski bir düşmanı olan cesur Vizigot prensi Sarus’a yardım ediyor olmalı. Dört yıl önce Stilicho’yla birlikte Roma için Radagis’le savaşmıştı. İki yıl önce de taht hırsızı Constantinius’a karşı sefere çıkmıştı...”</p>
<p>“Evet, bunu biliyorum” diye sözünü kesti Attila. “Bu yılın başında İmparator Honorius ile Alarich arasında yapılan görüşmeleri sıkıntıya sokan da bu değil miydi?”</p>
<p>“Doğru, fakat bu arada İmparator Honorius’la arası bozuldu ve babam en iyi adamlarıyla birlikte Jovinus’a hizmet etmek için Galya’ya gitti...”</p>
<p>“Sonradan olma bir imparator daha, değil mi?” diye sordu Attila alaycı bir ifadeyle.</p>
<p>“Bu gelişmeyi asla küçümsememelisin” dedi Aetius ciddi bir ifadeyle. “On yıllar ve yüz yıllar boyunca imparatorlarımızın birçoğu asker kökenliydi. Ve onlardan sonra da kendi oğulları değil, evlat edindikleri en iyi askerler imparator oldu.”</p>
<p>“Bu bizde de böyledir.”</p>
<p>“Evet, fakat bu anda Roma’nın binlerce küçük, bir de büyük sorunu var.”</p>
<p>“Nedir bu büyük sorun? Yoksa biz Hunlar mı?”</p>
<p>Aetius gülümsedi. Fakat bu son derece cana yakın görünen gülümseme, gerçekte tiyatrocuların dudaklarında beliren buz gibi ve hesaplı gülümseyişti. Bu genç adamın yüzü Attila’ya Roma ve Ravenna’da gördüğü o kendini beğenmiş ve mağrur ifadeli mermer heykelleri hatırlatmasaydı, bunun farkına bile varamazdı. Fakat bu gülümseme onun için bütün bir sistemin çürümüşlüğünü ifade ediyordu.</p>
<p>Soylu kökenli bu Romalılar, kendilerini başkalarından çok, ama çok daha üstün görmekle, en zayıf noktalarını nasıl açığa vurduklarının farkında bile değillerdi. Attila da bu anda karşısındaki genç adamın en zayıf noktasını görüyordu: Aeitus çok önemli, ulaşılmaz, erişilmez biri olmak istiyordu. Başını kaldırarak karşısındaki genç subayın gri gözlerinin içine baktı. Bu gözlerde büyük bir generalin, hatta bir Sezar’ın mağrur ifadesi vardı...</p>
<p>“Nedir bu sorun, Aetius?” diye tekrarladı Attila. Sonra ilk kez Romalının yüzünde küçücük, neredeyse gözle görülemeyecek bir kasılma belirdiğini fark etti. Aetius dürüst değildi.</p>
<p>“Çok fazla imparatorumuz var” dedi Aetius. “Çok fazla kötü imparator. Ve bir zamanların tanrıları kadar hızlı bir şekilde çoğalıyorlar – en azından Galya’da durum böyle...”</p>
<p>“Siz garip insanlarsınız” dedi Attila. “Bir yandan Filistin’den gelen yeni çifte-tanrı yerine eski tanrılarınıza tapanları ölümle cezalandırıyorsunuz. Diğer yandan da imparatorlarınız bir tanrı gibi saygı görmek, hatta tapınılmak istiyorlar. Bu çelişki nasıl açıklanabilir ki?”</p>
<p>“Bak hele! Daha şimdiden bir hatip gibi konuşmaya başladın!” diye güldü Aetius. Attila içgüdüsel olarak bu adamın üzerine daha fazla gitmemesi gerektiğini anladı. Başkalarının yaşamları boyunca fark edemediği bir şeyi kavramıştı: Aetius gibi adamların suçüstü yakalanmaları veya gerçek yüzlerinin ortaya çıkması durumunda ne yapacakları asla belli olmazdı. Daha doğrusu, son derece tehlikeli olabilirlerdi. Attila bu düşüncenin aklına neden ve nasıl geldiğini bilmiyordu. Bu beceriyi belki Roma’da geçirdiği bir yılın sayesinde kazanmıştı, belki de kendisiyle aynı kandan gelen amcası Aybars’ın yeteneklerinin bir kısmı ona da geçmişti...</p>
<p>“Roma İmparatorluğu’nun Galya Eyaleti hakkında çok şey duydum” dedi rahat bir tavırla. “Oranın yerli halkı üzerinde yaklaşık beş yüz yıldır hüküm sürüyorsunuz. Fakat şu anda beni ilgilendiren, biz Hunlar arasında görüp geçirdiklerin. Seni en çok şaşırtan ne oldu?”</p>
<p>“Dur bakalım!” dedi Aetius ve bir süre düşündü. Sonra da gülerek konuşmaya başladı:</p>
<p>“Başlangıçta kadınlar ve senin en yakın akrabaların bana hiç iyi bir gözle bakmıyorlardı. Ben sizin aranızdaki Romalıydım. Kimsenin açıkça hakaret etmesine veya kötülemesine izin verilmeyen <i>Imperium Romanum</i>’un canlı sembolü. Bunu yapamamak birçoğunuzu hemen her şeyden daha fazla öfkelendiriyordu. Herkes bana saygıyla yaklaşmak zorundaydı ve bu siz bozkır savaşçılarının pek çoğuna çok ağır geliyordu. Günler ve geceler boyunca yanımda sessizce bana bakan, her hareketimi gözleyen ve inceleyen birkaç meraklı vardı. İçlerinden birkaçının beni büyülemeye çalıştığına eminim. O büyük kazanlarınızdan birinde kaynatılmamamı sanırım sadece büyük kağanın emirlerine borçluyum...”</p>
<p>“Ciddi olamazsın!” diye bağırdı Attila ayağa fırlayarak.</p>
<p>Aetius onu yakalayarak yerine oturttu. “Elbette ki ciddi değilim... Sadece bir şakaydı!”</p>
<p>“Berbat bir şaka!” dedi Attila öfkeyle. Sakinleşmesi oldukça uzun sürmüştü.</p>
<p>“Romalılar” diye burnundan soludu bir süre sonra. “Uygarlık adını verdikleri bin yıllık muhteşem bir kültüre sahip olan, o soylu, kibar Romalılar, içlerinden en fakir ve zavallıların karşılıklı olarak birbirlerini yemelerine izin verdiler! Ve bu bir şaka değil, Aetius!”</p>
<p>“Özür dilerim” dedi Hunların eski rehinesi. “Elbette ki hemen her gün hanlarınız, danışmanlarınız, yaşlılarınız ve yasal kavimlerinizin kralları tarafından sorguya çekildim.”</p>
<p>“Ne! Onlar da mı seni sorguya çekti?” diye şaşkınlığını belirtti Attila.</p>
<p>“Evet, fakat ancak bildiklerimi ve bilmek istediklerini diğerlerine anlattıktan sonra. Ostrogotlar ve Alanlar, Batı ve Doğu Roma’da olup biten her şeyle ilgileniyorlardı. Buna karşın daha önce adlarını asla duymamış olduğum küçük kavimler de Karadeniz’den Karpatlara kadar Tuna boyunca uzanan kaleler hakkında bilgi almak istiyorlardı.”</p>
<p>“Çok normal” dedi Attila. “Zayıflar, hastalar, ahmaklar ve korkaklar daima kaçabilecekleri deliklere, mutlu tesadüflere ve tanrıların hediyelerine ihtiyaç duyarlar. Zaten onların ayakta kalmasını da sadece bunlar sağlar.”</p>
<p>“Bak sen!” dedi Aetius. “Roma’da bilgelik kadehinden bol bol içmişsin anlaşılan! Yoksa ataların arasında iyi bir hatip mi vardı?”</p>
<p>Attila cevap vermedi. Aetius şarabını içti, sonra duvara asılı olan koyu kırmızı pelerinini aldı. “Her halükârda sizin hakkınızda birçok şey öğrendim” dedi sonra. “Hava serinledi, fakat ben Forum’a kadar birkaç adım yürümek istiyorum. Geliyor musun?”</p>
<p>Attila gözlerini kendi önünde duran yarı boşalmış kadehe dikti. Sonra değerli kadehin kulplarını yakaladı ve içindekini iki büyük yudumda boşalttı.</p>
<p>“Geliyorum” dedi sonra. “Belki şehrin kapılarında kafilem hakkında bir şeyler duyabilirim.”</p>
<p>“Yerinde olsam bunu yapmazdım” dedi Aetius. “Söylentilerin ve dedikoduların bazen posta güvercinlerinden bile daha hızlı uçtuklarını unutma. Ravenna veya Roma’dan gelen biri seni tanıyabilir. Ve bu durum senin için hiç de hoş olmaz, ben sana dikkat etmezsem tabii...”</p>
<p>“Öyle mi?” dedi Attila ve güldü. “Aquileia’da hiç kimsenin benim kim olduğumu bilmediğini bana yutturamazsın! Evet, Aetius! Her şeyin planladığın gibi gitmesi için pek çok altına kıymış olmalısın!”</p>
<p>Genç Romalı Attila’ya bakarken yüzünde en küçük bir kıpırtı olsun yoktu. Konuşmaya başladığı zaman ise sadece dudakları hareket ediyordu: “Sana yemin ederim ki, kendi paramdan senin için bir tek gümüş Dinar, hatta bir tek bakır As bile harcamak zorunda kalmadım!”</p>
<p>Attila bir an için Romalının bu hem basit, hem de karmaşık açıklaması karşısında hayrete düştü. Ona ne demek istediğini sormak istiyordu, fakat belki şarabın etkisiyle, belki de şimdilik yeteri kadar öğrendiği düşüncesiyle, bunu yapmadı.</p>
<p>Bir erkek bazen susmayı bilmeli, diye düşünüyordu. Bu sözleri söylerken kendisini son derece güçlü ve iyi hissediyordu.</p>
<p>“Pekâlâ, haydi gidelim” dedi sonra gülerek ve hafif bir baş işaretiyle civarda oturan sade giyimli genç erkekleri işaret etti. Bu delikanlıların tümünün saçları Aetius gibi kesilmişti. “Birliğinin adamları bizi gece karanlığında korumak için hazır bekliyorlar. Evet... Biz hepimiz korkunç derecede tehlikeli ve vahşiyiz... Hem korsan-kadınlar, hem de biz Hunlar...”</p>
<br/>

<p class="ilk">Üçüncü günün öğleden sonrasının geç saatlerinde Attila ve Aetius, Aquileia’nın kuzey kapılarından şehri terk ettiler. Kimse onları engellemeye kalkışmamıştı.</p>
<p>Büyük şehrin gürültü ve kokuları kısa sürede geride kalmıştı. Artık sadece şehre ulaşmak için acele eden arabaların, atların, eşeklerin ve nadiren katırların sesleri duyuluyordu. Attila pek büyük olmayan, fakat güçlü bir kahverengi atın üzerinde oturuyordu. Eyerin her iki yanında büyük deri torbalar asılıydı. Bu tür üzengisiz eyerler, esasen imparatorluğun hızlı saldırılarını gerçekleştiren seçkin süvariler tarafından kullanılıyordu.</p>
<p>Sadece Hun atlarına binmeye alışkın olan Attila, uzun süredir ata binmemenin de etkisiyle, kendisini biraz rahatsız hissediyordu. Üzerinde amcasının Roma önlerindeki karargâhta verdiği giysiler vardı, Aetius da üzerine tekrar <i>duplicarius</i> üniformasını geçirmişti. Genç Romalının üniforması, omuzları ve kalçaları çift katlı zincir bir zırhtan, üzerinde uzun bir at yelesi resmi ve kabartmalarla kaplı yanak zırhı bulunan parlak bir miğferden oluşuyordu. Hun şeref sembolünü göğsüne iliştirmişti ve sol kolunun üst tarafında ilk nişanı olan bir kolluk bulunuyordu.</p>
<p>Bir Roma <i>duplicarius</i>’undan ve dikkat çekici tıknazlıkta bir Hun gencinden oluşan bu ikiliye, en başından beri Aetius’un yakınlarında bulunmuş olan bir <i>turma</i> eşlik ediyordu. Bir saat önce Attila otuz üç kişiden oluşan bu birliğin komutanı olan <i>decurio</i>’ya takdim edilmişti. Bu subay Aetius’la yaşıt olmasına rağmen, onun gibi Vizigot ve Hun rehinesi olarak dört yıl kaybetmemişti...</p>
<p>Attila içgüdüsel olarak bu iki adamın birbirleriyle dost olmadıklarını anlamıştı. Aetius ne kadar kendine güveniyor görünürse görünsün, onunla soylu görünümlü Felix Flavius Constantius arasında rekabetten başka bir duygu varolamazdı.</p>
<p>Felix, Hun gencine bu büyük ordu yolunda eşlik etmektense, onu Adriyatik Denizi kıyısındaki bataklıklara atmayı yeğ tutacağını saklamaya gerek görmüyordu. Fakat görünüşe göre Aetius’un elinde anlaşılmaz bir şekilde amirinden daha fazla koz vardı – önemli kozlar ve Attila’nın ne olduğunu henüz anlayamadığı, her şeyi etkisi altına alan bir güç. Bu güç hem Sarmat kadınlarında, hem Doğu Roma hizmetindeki Alanlarda, hem de her şeyi gören gözlerin ve her şeyi duyan kulakların bulunduğu, fakat bunların asla ortaya çıkmadığı Aquileia’da etkisini göstermişti. Bu da Attila’nın geri dönüş yolunda edindiği önemli izlenimlerinden biriydi...</p>
<p>Attila, Aetius’la birlikte en önde at sürüyordu. Az konuşan mağrur <i>decurio</i> ise onları biraz geriden, on beş düzenli çift sıra halinde kendisini izleyen adamlarının önünden takip ediyordu. Onların arkasından ise her biri iki at tarafından çekilen sağlam görünüşlü, demir kaplı dört tekerleği bulunan, yan kapakları yukarı kaldırılmış ve üzeri demir bir tenteyle sıkı sıkı örtülmüş üç araba geliyordu. Romalılar, aslında Galya kökenli olan ve <i>rheda</i> ismini taşıyan bu sağlam, fakat gürültülü taşıma araçlarından nefret ediyorlardı. İçlerinde ne olduğunu bilmemesine rağmen, bu arabalar Attila’ya Hunların ve Gotların keçe kaplı arabalarını anımsatmıştı. Grubun sonunda ise sıradan lejyonerlerden yarım maaş fazla para alan ve sürekli olarak eyerinin üzerinde bir o yana, bir bu yana kayan acemi bir <i>sesquiplicarius</i> bulunuyordu. Adının Litorius olduğunu söyleyen bu genç adam, Attila’ya Cermen atalarının ünlü Kehribar Yolu’nun Tuna’yla birleştiği yerde bulunan Rugiland’dan, hatta kuzeydoğudaki denizin ötesinde bulunan Rugi Adası’ndan geldiğini anlatmıştı. Hiç kimse karşısındakinin sadece ismine dayanarak nereden gelip nereye gittiğini, kavminin şu sırada nerede oturduğunu, hatta kim için savaştığını ve yürüdüğünü bile söyleyemezdi. Gotlar oğullarına Hun veya Roma isimleri veriyor, Yunanlar Hunlarla yardımcı kavimlerinin isim ve unvanlarını karıştırıyor, Romalılar ise tüm bu yabancı isimlerin sonlarına kendi takılarını getiriyorlardı. Ne de olsa dünyadaki tek uygar lisan kendilerininkiydi, belki bir de zorunlu hallerde Yunanca, ama o kadar...</p>
<p>Batıya doğru Concordia, Altinum ve Padova şehirlerine uzanan Via Annia kavşağından geçtiler. Akşam havası biraz toprak, biraz da deniz kokuyordu. Gradus Limanı’ndan başlayarak dümdüz bir şekilde Aquileia’ya, oradan askeri Sequanicum dukalığında bulunan Arguntum’a, oradan da Alpler üzerinden Raetia’ya ve imparatorluğun Tuna’daki kuzey sınırı olan Casta Regina’ya kadar uzanan <i>Via Julia Augusta</i> üzerinde yavaş yavaş yol alıyorlardı.</p>
<p>Kuzey yolunda oldukça yoğun bir karşı trafik vardı. Yayalar, iki tekerlekli <i>cisium</i> arabaları, hatta büyük ve asil görünümlü, dört at tarafından çekilen seyahat arabaları, iki tarafa doğru hafifçe eğimli olan yolda sık sık karşılarına çıkıyordu. Bunların tümü de güneş batmadan önce nehrin kenarındaki hayat dolu şehre ulaşmak için ellerinden gelen çabayı gösteriyorlardı.</p>
<p>Attila, tüm çabasına rağmen, geçen haftalar boyunca insanların bu dev imparatorluk içindeki belli bölge ve etki alanlarını hangi kurallara göre adlandırdıklarını anlayamamıştı. Bazıları eski eyalet dağılımına uyuyordu, bazıları da İmparator Diokletian’ın reformlarından sonra ortaya çıkan yaklaşık yüz kadar yeni isme. Aetius ise sadece lejyoner dilindeki askerî kavramları kullanıyordu. Onun için sadece <i>Brittania</i> ile <i>Orleans</i> arasındaki on bir askeri hareket bölgesi, onların içinde daha küçük on beş piskoposluk, onların içinde de Avrupa’nın en batısındaki <i>Tractus Armoricanus</i>’tan Fırat ve Dicle arasındaki <i>Mezopotamya</i>’ya kadar yayılmış olan otuz iki dukalık vardı.</p>
<p>Attila, gelecek yıllar boyunca, bu isimlerin tümünü yavaş yavaş öğrenmeye karar verdi – üstelik bunu bir atın sırtında Pannonia veya Pontus bozkırlarında yapmak zorunda olsa bile. Çünkü Roma’da öğrendiği bir şey daha vardı: Savaşların, akınların ve seferlerin pek çoğu, ilk hareket emrinin verilmesinden önce sonuçlanır. Ve bir okun bulutlara mı, yoksa düşmanın kalbine mi saplanacağı, daha yay gerilirken belli olur...</p>
<br/>

<p class="ilk">Kısa bir süre sonra anayoldan ayrılan <i>Via Gemina</i> kuzeydoğudaki Julius Alpleri’ne doğru uzanmaya başladı.</p>
<p>“Yarın izlemeniz gereken yol bu işte!” dedi Aetius.</p>
<p>“Biliyorum” diye cevap verdi Attila. Bu arada atlarını doğruca kuzeye doğru sürmeye devam ediyorlardı. Attila’nın aklına ufuktaki dağ siluetleri gelmişti. Zihnindeki bu resim yaklaşık bir yıl önce oluşmuştu. O zamanlar tüm yol boyunca puslu bir havada batıya doğru yolculuk etmişti. Dağlık bölge sona erdiği ve küçük bir muhafız birliğinin ortasında Yukarı İtalya’nın düz topraklarına ulaştığı zaman, amcasının veda armağanı olarak yanında taşıdığı renkli tozdan ve bitki özlerinden yapılan içkiden daha az almaya başlayabileceğini hissetmişti...</p>
<p>Attan düşmesiyle Ravenna’daki imparatorluk sarayında geçirdiği ilk bir ay arasındaki zaman zarfında kendisiyle ne yaptıklarını çok merak ediyordu. Bazen bu zaman ancak şimdi günbegün uyanmaya başladığı uzun ve kötü bir rüya gibi geliyordu. Ancak şimdi içinde iki ayrı rüyanın anılarını taşıdığını hissediyordu: İlki batı imparatorunun şehrine ulaşmak için yaptığı yolculuk, ikincisi de <i>Imperium Romanum</i>’un rehinesi olarak Roma’da geçirdiği süre.</p>
<p>Ne Aetius, ne de Aybars, bu âna kadar onun sormaya cesaret edemediği sorulara cevap vermiş değillerdi. Hatta Attila bazen hiç soru sormamanın daha mı iyi olacağını düşünmeye başlamıştı. Bu iki genç adam, aradan geçen zaman zarfında Romalıların söylediği gibi <i>cumpanes</i> olmasalar da, karşılıklı olarak birbirlerini sayan iki arkadaş olmuşlardı. Durustorum’dan gelen bu üstün yetenekli, fakat aşırı hırslı Romalının pek çok karakter ve yapı özelliği Attila’yı uzun süredir rahatsız ediyordu; buna rağmen onunla birlikte geçirdiği günler, rehine olarak geçirdiği bir yıldan Tuna’ya götürdüğü en derin izler olacaktı. Artık gelecekte <i>Imperium Romanum</i>’un batısında kimden çekinmesi gerektiğini gayet iyi biliyordu...</p>
<br/>

<p class="ilk">Kısa bir süre sonra yoldan yaklaşık bir mil uzaklıkta, tarlaların ve bağların ortasına kurulmuş olan tipik yuvarlak Hun yurtları ile yan yana dizilmiş birkaç araba fark etti.</p>
<p>“Sadece iki soru daha” dedi Attila. Az önce sağa doğru dönen üçüncü bir caddeye çıkmışlardı. Bu yol, Nartisone Nehri’nin yatağını izleyerek, doğruca Julius Alpleri’ne çıkıyordu. Kısa bir süre sonra da yol dördüncü kere ikiye ayrılacaktı. <i>Via Julia Augusta</i>’dan batıya doğru ayrılan Via Postumia, Verona üzerinden Mediolanum’a, oradan Placentia’ya, oradan da deniz kıyısına ve İtalyan Yarımadası’nın öteki tarafına uzanıyordu.</p>
<p>“Tüm sorularını cevaplamayacağımı biliyorsun, değil mi?”</p>
<p>“Evet, bunu söylemiştin.”</p>
<p>“İyi, sor o halde!”</p>
<p>“Ben yokken kardeşim Bleda’ya ne oldu?”</p>
<p>“Bildiğim kadarıyla fazla bir şey olmadı. Onun pek çok yarışmaya katıldığına ve başarılı olduğuna şahit oldum. Onu son kez gördüğümde ata bir kral gibi biniyordu, yayı çok iyi bir silahtı, mızrağı bir öküzün kürek kemiğini rahatlıkla kırabilecek sağlamlıktaydı, kılıcı aynı anda üç başka kılıçla karşılaşabilirdi, ciridi yere düşmekte olan bir gürgen yaprağını ağacın gövdesine daha havadayken mıhlayabilirdi, kemendi ise...”</p>
<p>“Bunu biliyorum!” diye onun sözünü kesti Attila. “Kement her zaman onun en güçlü olduğu silahtı. Ben aslında bambaşka bir şey kastetmiştim.”</p>
<p>“Gerçekte ne sormak istiyorsan onu sor!”</p>
<p>“Onunla veya Karaton Kağan’ın çevresinden biriyle burada yaptıklarını konuşmuş muydun?”</p>
<p>“Hayır. Tuna’dan ayrıldığım zaman sadece Roma’nın düştüğünü, böylece beni ilgilendiren anlaşmanın da artık geçersiz olduğunu biliyordum.”</p>
<p>“Bunun Roma’nın düşmesiyle ne ilgisi var?” diye sordu Attila şaşkınlıkla. “Ravenna hâlâ olduğu gibi duruyor ve İmparator Honorius uzun zamandır Ebedî Şehir’de hüküm sürmüyor. Ben onun rehinesiydim, sen de Karaton Kağan’ın!”</p>
<p>“Karaton Kağan senin Ravenna’da olmadığını biliyordu” dedi Aetius. “Belki de her şey bir tesadüften ibaretti, fakat Kral Alarich’in zaferinden sonra sen artık ortada yoktun, böylece ben de anlamımı yitirmiştim.”</p>
<p>“Bununla ne demek istiyorsun?”</p>
<p>“Artık Karaton Kağan için bir anlam ifade etmediğimden dolayı, istediğim yere gitmekte özgürdüm.”</p>
<p>“Fakat sen bir rehineydin... Bir tutsak!”</p>
<p>“Hayır, sadece görünmez bir terazinin bir kefesindeki ağırlıktım” dedi Aetius. “Diğer kefedeki ağırlık da sendin... Tarafların bizi birbirimize karşı koz olarak kullanabilecekleri süre boyunca elbette!”</p>
<p>“Hâlâ anlayabilmiş değilim” dedi Attila ısrarla. “Karaton Kağan’ın yerinde olsaydım senin karşılığında altın talep ederdim... Hem de oldukça büyük miktarda altın!”</p>
<p>Aetius bu sözler üzerine kahkahalarla güldü.</p>
<p>“Nihayet!” dedi sonra. “Amma da uzun sürdü! Fakat bu noktaya kendin ulaşman gerekiyordu!”</p>
<p>Attila tek kelime bile anlamıyordu. “Hangi noktaya gelmeliydim?” diye sordu şaşkınlıkla. Batı Roma imparatoruna yaptığı yolculuk esnasında, Roma’daki Suburra’da, yeraltı mezarlarında, Ravenna sahilinde ve Aquileia Limanı’ndaki meyhanede hissettiği o aptalca, sıkıcı duygu bir kez daha belirmişti içinde.</p>
<p>“Bunları sana amcan Aybars anlatsın” dedi Aetius gülmeye devam ederek. “Sonra kafanda Roma’ya neden gittiğin ve Tuna’ya neden döndüğüne dair pek çok soru cevabını bulacak...”</p>
<p>Aetius atını geniş caddenin kenarındaki hendeğin üzerinden sıçrattı. Bağların arasında uzanan bir patikada bir süre ilerledikten sonra atını geri döndürüp konuşmak üzere ağzını açtı, fakat <i>decurio</i> Felix ondan daha atik davranmıştı.</p>
<p>“Herkes yol kenarında attan insin!” dedi gür ve yüksek bir sesle. “Mola hazırlıkları yapılacak! Son dört adam ve <i>sesquiplicarius</i>, atlarla silahların başında nöbet tutsun!”</p>
<p>Bunlar aslında bu küçük atlı birliğinin başındaki <i>decurio</i>’nun yardımcısı olarak Aetius’un vermesi gereken emirlerdi. Fakat görünüşe göre Felix, Aetius adındaki bu Hun dostunu, en basit bir işle bile görevlendirmek istemediğini herkese ispat etmek niyetindeydi.</p>
<p>Attila, Aetius’un dudaklarının kenarlarının belli belirsiz kasıldığını fark etti. Genç lejyonerin özenle alınmış kaşlarının arasında küçük, keskin bir çizgi belirmişti.</p>
<p>“Günün birinde...” diye mırıldandı Aetius sert, fakat duyulur duyulmaz bir sesle. “... günün birinde her şey bambaşka olacak... ve hiçbir şey şimdi olduğu gibi olmayacak...”</p>
<br/>

<p class="ilk">Hunların kamp kurduğu yere kadar olan birkaç adımlık mesafede Attila’ya sadece Aetius eşlik etti. Attila, kendisine doğru gelen üç kişiyi oldukça uzaktan fark etmişti. En önde Greka yürüyordu, onun arkasından şaman geliyordu, belli bir mesafeden de Doğan onları izlemekteydi. Attila, başını çevirip arkasına bir göz attı. Atının üzerinde dimdik duran Aetius, sessizce onu izliyordu. Diğer lejyonerler ancak atlarının görülebileceği bir mesafede durmuşlardı.</p>
<p>Attila tekrar önüne baktı. Bunun nasıl olduğunu bilemiyordu ama kendisine doğru neşeyle koşan genç kız ansızın gözüne bozkırların ve çayırların, yerin ve göğün perisi gibi görünmeye başlamıştı. Kulaklarının uğuldadığını, kalbinin giderek daha hızlı attığını, kasıklarının her an çatlayacakmış gibi gerildiğini hissediyordu. Bir an sonra dilini şaklattı ve Romalı yük atı onun ne demek istediğini anladı.</p>
<p>Hayvan kulaklarını başına yapıştırdı, bir an için olduğu yerde huysuzca kıpırdandı, sonra da ileri atıldı. Attila dizginleri sol eline aldı, eyerin üzerinde doğruldu ve şiddetli bir sevinç çığlığı kopardı. Sağ kolunu yukarı kaldırdı ve vahşi haykırışlarla atını dörtnala kızın üzerine sürmeye başladı. Fakat her ikisi de Attila’nın ne atı tanıdığını, ne ona hakim olabildiğini, ne de bağlar arasındaki dar patikadan haberdar olduğunu, bir an bile akıllarına getirmiyorlardı.</p>
<p>Karanlık, bir süre önce sık yaprakların, dolgun üzüm salkımlarının ve kendilerini geceye ayarlamış hayvanların üzerine çökmüştü. Bu beklenmedik gürültüden ürken bir grup sülün, ansızın hep birlikte kanat çırparak havalandılar. Dörtnala koşan yük atı da ürkmüştü. Buna rağmen Attila bir eliyle hayvanın hızını azaltarak Greka’nın çiğnenmesini engelledi. Kahverengi at sola döndü ve yamacı tırmanmaya başladı.</p>
<p>Daha kötü bir durumdan kurtulabilmek için Attila’nın bir tek çaresi kalmıştı. Eyerin üzerinde olabildiğince yana eğildi. Eyerin üzerinde ne tutacak bir yer, ne de üzengiler vardı. Buna rağmen sağ koluyla Greka’yı belinden kavradı ve kendi ekseni etrafında dönen atın vücuduna sıkıca yapıştırdı. Aynı anda Aybars’ın yanına gelmişlerdi. Şaman hızla ileri atıldı, fakat Attila’yla Greka’ya ulaşmayı başaramadı. Kahverengi at rüzgâr gibi koşmaya devam ediyordu. Ancak Doğan bir süre sonra karmaşık tüylü, küçük Hun atıyla, Attila ve Greka’yı yakalamayı başardı. Delikanlı ve kız birlikte asmaların arasına kaydılar. Etrafları ezilmiş ve parçalanmış üzüm salkımlarıyla doluydu.</p>
<p>“Ya bunu ağabeylerin görseydi?” diye bağırdı Aybars. “Yoksa zamanını Romalı koyunların üzerinde mi geçirdin?” Attila dudaklarını ısırdı. Greka’yı hâlâ kollarının arasında tutuyordu. Genç kızı kollarının arasında yüzü kendisine bakacak şekilde çevirdi ve çılgın bir öpücük yağmuruna tuttu.</p>
<p>“Bana kalırsa ağabeylerim bunu da görebilir!” diye bağırdı sonra. Greka kıpkırmızı bir yüzle soluk almaya çalışıyordu. Sonra ışıl ışıl bir yüzle Attila’ya iyice sokuldu. Doğan gülümsedi; fakat şaman sadece başını sallamakla yetindi. Attila ancak şimdi Aybars’ın büyük bir ayinde olduğu gibi atının üzerinde deri bir davulla oturduğunu fark ediyordu.</p>
<p>“Ne oldu, Aybars Amca? Artık atlı bir şaman mı oldun?”</p>
<p>“Elbisemi bir saatliğine bile çıkarmış olsaydım, şu anda burada olamazdık!” diye karşılık verdi Aybars.</p>
<p>“Her şey geçti!” diye bağırdı bu arada onlara yaklaşmış olan Aetius. Attila, soran bakışlarla gözlerini orada bulunanların üzerinde gezdirdi. Yerde durmak zorunda olmaktan ve büyüklerine bakmak zorunda kalmaktan hiç hoşlanmamıştı. Hatta şu anda kendisini orada bulunanlardan daha aşağı hissetmemek için, deminki çılgın atın üzerinde bile olmaya razıydı. Doğan elinde bir yük atının dizginlerini tutuyordu, fakat Attila ona binmek niyetinde değildi. Aetius kahverengi atın yanına gitti ve fazla zorlanmadan onu dizginlerinden yakaladı.</p>
<p>“Bakıyorum gayet iyi durumdasınız!” dedi Aybars ve elindeki dizginlerin ucunu sakinleştirmek için atın boynuna vurdu. “Yolda başınıza bir şey geldi mi?”</p>
<p>“Sadece iki defa” diye karşılık verdi şaman. “Ravenna’da bir gün kaybettik, yolda da bir ala <i>quingenaria</i>’ya rastladık. Lejyonerler sayıca biz Hunlardan beş kat daha üstündüler. Süvariler bütün gün etrafımızda dolaştılar, fakat saldırmak için bir girişimde bulunmadılar...”</p>
<p>“Nerede oldu bu?” diye sordu Aetius.</p>
<p>“Ravenna’nın kuzeyinde, <i>Via Popilia</i> üzerinde bir yerde. Kendimizi ancak akşama doğru, yol tekrar bataklıklar arasından geçmeye başlayınca güvende hissedebildik.”</p>
<p>“Bunun hangi birlik olduğunu anlayabildiniz mi?”</p>
<p>Aybars başını salladı. “İmparatorluğun içinde oradan oraya dolaşan bunca askerin ismini nereden bilebiliriz ki! Siz bile bu birliklerden hangilerinin sizin tarafınızda olduğunu, hangilerinin de size kılıç çektiğini tam olarak bilemiyorsunuz.”</p>
<p>“Biraz abartmıyor musun, Aybars Amca?”</p>
<p>Attila elinde olmadan irkildi ve Greka’yı biraz yana itti. Bu Romalı, babasının kardeşine “amca” diye hitap etmeye nasıl cüret edebilirdi?</p>
<p>“Onların <i>signifier</i>’lerini gördük” diye sözlerine devam etti şaman. “Fakat üzerindeki sembolü göremeyecek denli uzaktaydık. Keza sancak ve flamaların üzerindeki işaretleri de. Ama içimizden bazıları, bu birliğin bir zamanlar tarafımızdan mağlup edilenlerden biri olduğunu öne sürüyor...”</p>
<p>“General Generidus’un birlikleri Ravenna’nın bu kadar yakınında demek!” dedi Aetius düşünceli bir tavırla. “Bu gerçekten de çok garip! Onları gerçekten tanıyamadınız mı? Oysa ben Hunların gözlerinin çok keskin olduğunu düşünürdüm!”</p>
<p>“Bu yaz sıcaklarına alışkın değiliz” diye kaçamak bir cevap verdi şaman. “Bunun dışında sert yollarınızdan çok fazla toz kalkıyor ve konaklama yerlerinizin etrafındaki hava kötü kalite kömür ve yağ lambalarının isi nedeniyle berbat durumda!”</p>
<p>“Oralarda konaklamak zorunda olmadığınız için kendinizi talihli addetmelisiniz!” dedi Aetius alaycı bir sesle. Attila, Aybars ile Romalı arasında geçen bu konuşmanın anlamını kavrayamamıştı. Sanki birbirlerinden gerçeği tümüyle ya da kısmen gizleyebilmek için konuşuyorlardı! Hiçbir Romalı bir Hun’a yolun veya havanın durumunu sormazdı! Ve yüz kadar bozkır atlısı bir şamanın, genç bir savaşçının ve bir Got kızının, bir üzüm bağının ortasında Karaton Kağan’ın eski rehinesiyle akşam sohbeti yapabilmesi için arka planda beklemeye asla tahammül edemezdi!</p>
<p>“Burada neler olup bittiğini bilmek istiyorum!” diye bağırdı sonunda Attila ikisine doğru. Aynı anda Greka elini onun kolunun üzerine koydu. “Hayır, Attila! Bırak da konuşsunlar, böylece her şey daha çabuk sonuçlanır...”</p>
<p>“Daha çabuk sonuçlanacak şey de neymiş? Buraya kadar sağ salim geldiniz, yarın da Roma altınlarıyla birlikte Tuna yönünde ilerlemeye devam edeceğiz!”</p>
<p>Attila sözlerini bitirir bitirmez Got kızının büyük ve güzel gözlerinin içine baktı, fakat Greka yavaşça başını salladı. “Hayır, Attila...”</p>
<p>“Ne?”</p>
<p>“... her şey bildiğin ve beklediğin gibi değil!”</p>
<p>“Bu da ne demek oluyor!” Attila Greka’yı iterek kendisinden uzaklaştırdı, sonra da çiğnenmiş asmaların üzerinden atlayarak Aybars’la Aetius’un yanına geldi. Onları iki eliyle pantolonlarından kavrayarak tekrar bağırmaya başladı. “Bu ne demek oluyor dedim! Bana derhal cevap verin, yoksa ikinizi de buracıkta gebertirim!”</p>
<p>“Hayır!” diye bağırdı <i>duplicarius</i>’un kısa kılıcına davrandığını gören Greka. Koşarak Attila’nın üzerine atladı ve kollarıyla onu arkadan sıkı sıkı kavradı. “Yeter artık! Durun... hepiniz! ”</p>
<p>“O halde konuşun artık!” diye bağırdı Attila burnundan soluyarak. “Aetius’tan ne istiyorsun, Aybars Amca?”</p>
<p>“Ne mi istiyorum? Aslında sadece beş yüz kilo altın ve Roma’dan Alplere kadar serbest geçiş hakkı. Hem de seninle birlikte, kardeşim Muncuk’un oğlu! Evet... bize geri dönüş yolunu açan ve senin deniz yolu üzerinden gelmeni sağlayan, bu adamın... Aetius’un ta kendisi!”</p>
<p>“Karaton’un rehinesiyle ittifak mı kurdun?”</p>
<p>“Evet... doğru!” dedi şaman ve her kelimesinde sanki farkında değilmiş gibi davuluna vurmaya başladı. “Biz... aramızda... bir... anlaşma... imzaladık...”</p>
<p>Bu arada vücudunun üst kısmını iki yana sallamaya başlamıştı.</p>
<p>“Peki... bunun karşılığında ne alacak?” Attila, Romalıya doğru şüpheci bir bakış fırlattı. “Yani hizmetinin karşılığı olarak?”</p>
<p>“Bana vaat edileni aldım bile” dedi Aetius.</p>
<p>“Yanılmıyorsam denizdeki fırtınada da bir şey kaybetmediniz” dedi şaman.</p>
<p>“Tüm ganimetinizin bir tek Solido’sunu bile!” diye güldü Aetius. “Yeni arabalarınız şu karşıda duruyor. Onlar ve atlar bana oldukça pahalıya patladı. Geriye kalan, daha doğrusu ganimetin neredeyse yarısı, Sarmat kadınlarının bana denizde verdikleri balyaların ve sandıkların içinde bulunuyor...”</p>
<p>Ve ansızın Attila’nın gözlerinin önündeki perde açıldı. Sarmat kadınlarının baskını, ansızın ortadan kaybolması, denizdeki buluşma... bunların hepsi önceden planlanmıştı! Başını kaldırarak az ilerideki Hun kampına baktı. Gerçekten de Roma’dan ayrılırken kullandıkları arabaların bir teki bile orada değildi.</p>
<p>“Neden?” diye sordu sonra. “Neden bana bir tek kelime olsun söylemediniz?”</p>
<p>“Çok basit, Attila” diye cevap verdi amcası. “Bunu biliyor olsaydın, başkalarından da gizli kalmayacaktı. Bu durumda hepimiz şu anda birer ölü olacaktık...”</p>
<br/>

<p class="ilk">Aradan saatler geçtikten sonra bile Attila bu durum karşısında gururlanması mı, yoksa yerin dibine mi geçmesi gerektiğini bilmiyordu. Aetius’la vedalaşırken fazla zorlanmamıştı. Aybars ve Doğan atlarıyla önden giderken, o da Greka’yla birlikte yaya olarak onları arkadan takip ediyordu. Son derece yavaş bir tempoda yürüyorlardı. Hem kamptaki meraklı ve soru dolu bakışlarla bir an önce karşılaşmaya istekli değillerdi, hem de ilk defa birbirlerine anlatacakları bu kadar fazla şeyleri oluyordu. Asmaların arasında o kadar uzun süre kalmışlardı ki, gökyüzündeki yıldızlar, birbirlerini az kalsın kaybedecekleri o gece kadar parlaklaşmıştı.</p>
<p>Sevişmeleri daha öncekilerden son derece farklı olmuştu. İkisi de içlerindeki yeni ve coşkun duygu dalgaları karşısında heyecana kapılmışlardı. Bu güzel saatlerin hiç sona ermemesini o kadar çok isterlerdi ki...</p>
<p>Fakat bir süre sonra Greka Attila’ya henüz her şeyin söylenmemiş olduğunu hatırlattı. Yavaş adımlarla ve birbirlerine sıkı sıkı sarılarak Athawulf-seferinden sağ kalanların ve sonradan onlara katılanların oluşturduğu kampa doğru yürümeye başladılar.</p>
<p>Kampa ulaştıkları sırada erkeklerin hiçbiri uykuya dalmış değildi. Aradan geçen zaman zarfında yeni ganimet arabasını kampa getirmiş ve diğerlerinden daha büyük alevlerle yanan bir ateşin etrafına daire şeklinde oturmuşlardı. Attila soran bakışlarla Greka’yı süzdü. Genç kızın saçları darmadağınıktı ve ateşin alevlerinde parlayan dudakları hâlâ nemliydi.</p>
<p>Attila, Orta Tuna bölgesinden gelen Hun savaşçılarını gördüğü zaman, içinde bir rahatsızlık hissetti. Birkaçını ismen tanıyordu, fakat Doğan dışında hiçbiri Muncuk Han’ın genç oğlunun peşinden gelmek için aşırı bir istek göstermiş değildi. Bu yüzden de Attila kafilenin yola çıkışından bu yana onlara yakın bir ilgi göstermemişti. İçgüdüsel olarak bu adamların kendisini nasıl karşılayacaklarını, yeniden ortaya çıkışına nasıl tepki vereceklerini ölçmeye çalışıyordu. Dikkatle ve ağır ağır ilerlerken, etrafını sürekli kolaçan ediyordu. Adamların her an ayağa fırlayıp korkunç naralarla üzerine saldırabilecekleri, kendisine bir temiz sopa çekebilecekleri ihtimali aklından hiç çıkmıyordu.</p>
<p>Fakat ne Hunların, ne de ateşin etrafındaki ikinci çemberi teşkil eden azatların, tacirlerin ve seyyahların yüzlerinde düşmanca bir ifade yoktu. Tam aksine, Attila bazı kadınların ve kızların yüzlerinde yeni bir hayranlık, hatta Greka’ya karşı bir miktar kıskançlık ifadesi görür gibi olmuştu...</p>
<p>Attila tüm bunların ardında neyin gizli olduğunu hâlâ tam olarak anlayabilmiş değildi. Ganimetlerinin bir miktarını yitiren, hatta ellerinde kalanların bir kısmını Aybars’a ve Karaton Kağan’a vermek zorunda kalacaklarını muhtemelen yeni öğrenmiş olan adamların yüzlerinde boş yere bir öfke veya hoşnutsuzluk ifadesi arayıp duruyordu. Ayrıca <i>Imperium Romanum</i> ordusunda <i>decurio</i> rütbesine bile gelememiş bir Romalıya verilen beş yüz kilo altının çok büyük bir miktar olduğunu düşünüyordu.</p>
<p>Adamlar biraz sıkışarak ona yer açtılar ve beklentiyle yüzüne bakmaya başladılar. Attila ile Greka, ateşin aydınlık halesinin içindeki çembere yaklaştılar. Havada et çorbası tadı vardı. Alev alev yanan ateşin üzerine çatılmış üç kalın çam dalına asılmış olan koca bir Hun kazanının içinde soğanı, sarmısağı ve büyük et parçalarıyla kaynayan koyu, gerçek bir çorba...</p>
<p>“Nihayet!” diye bağırdı Scottas derin bir iç çekmeyle. “Bilgelik daima gençlerin mantıksızlığını beklemek zorunda mıdır?”</p>
<p>“Sen!” dedi Attila şaşkınlıkla. “Ravenna’da... o kadar uzun süre ne yaptın?”</p>
<p>“İmparatorluk şehrindeki kadınların yanından bir türlü ayrılamamış!” diye bağırdı Doğan.</p>
<p>“Bu doğru değil!” diye itiraz etti Yunan hatibi. “Ben kıyasıya pazarlık etmeseydim, muhafızlar şehrin surlarının dibinden rahatça geçmenize asla izin vermezlerdi!”</p>
<p>“Buraya gel, Attila” dedi Aybars. Bu arada giysilerini değiştirmiş ve üzerinde Maiotia Denizi kıyısındaki kuş yuvalarından toplanmış binlerce göğüs tüyü, pırıl pırıl parlayan tarla faresi dişleri, üç adım boyundaki varan kertenkelelerinin ve engerek yılanlarının daire biçiminde kesilmiş derileri bulunan değerli şaman elbiselerinden birini giymişti.</p>
<p>Attila belli belirsiz tereddüt etti. Aslında kendisini kötü hissetmesi için bir nedeni bulunmadığını düşünüyordu; fakat içinde öyle bir his vardı ki, sanki Roma’dan bu yana her şey fazlasıyla kendi etrafında dönüyordu. Bu arada Greka yavaşça onun kollarının arasından sıyrıldı. Attila ona engel olmadı. Belki de ilk olarak onun durumunu açıklığa kavuşturmak en iyisi olacaktı. Sonra Aybars’ın yanında duran bir Hun eyerinin üzerine oturdu ve tek kelime etmeden yan gözle amcasını süzmeye başladı. Yaklaşık on beş dakika kadar ateşin etrafında oturan Hunların hiçbiri konuşmadı. Ateşin alevlerine dalıp gitmişti. Bu da bu sahnenin değişmez bir parçasıydı.</p>
<p>Şamanın kalın bir geyik yağı tabakası altında parlayan yüzü, onun tüm bu zaman boyunca müthiş bir çaba ve gayret içinde bulunduğunu gösteriyordu. Saçlarını geniş örgüler halinde başının iki yanından sarkıtmış ve onları bitki özsularıyla boyanarak işlenmiş koyun yünüyle süslemişti. Başının arkasında üzerinde cam kırıkları, altın, cilalanmış gümüş ve parlatılmış bakır parçaları bulunan bir takke vardı. Ateş, şamanın gösterişli elbisesi içinde tüm görkemiyle görünmesini sağlayacak kadar güçlüydü. Bir süre sonra Attila birkaç kaçamak bakışın ardından amcasının kesinlikle kendisine öbür dünyanın kapılarını açan ruh halinde bulunmadığını anlamıştı. Üzerindeki kuş tüyü elbiseyi normalde tanrıları ve göksel varlıkları ziyaret etmekte kullanırdı. Yeraltı dünyasının hükümdarlarıyla yaptığı ve ağzının köpükler içinde kalmasına neden olan o korkunç kavgalar için başka elbiseleri ve tılsımları vardı.</p>
<p>Nihayet şaman derin derin iç çekerek kımıldandı ve içi o gizemli tozla dolu olan kutusunu elbisesinin cebinden çıkardı. Bunu gören erkeklerin yüzlerindeki gerginlik de gözle görülür şekilde azalmıştı.</p>
<p>“Davranışların hiç iyi değildi” dedi şaman sesinde herhangi bir itham olmaksızın. Sanki bu konu üzerinde uzun uzun düşünmüş ve ancak şimdi bir karara varmış gibiydi. Attila belli belirsiz irkildi. Suçlamanın bu denli doğrudan yapılacağını hiç tahmin etmemişti.</p>
<p>“Ne zaman?” diye sordu ansızın inat ve itirazla dolan bir sesle. “Ve nerede iyi davranmadım? Roma’da mı? Yolda mı? Yoksa beni veya Greka’yı öldürmeyi tasarlayan silahlı bir kadını öldürürken mi?”</p>
<p>Aybars, öpücük vermek istermiş gibi dudaklarını büzdü. Sağ elinin baş ve işaret parmaklarıyla kutudan bir tutam toz aldı ve sol bileğinin başparmak çukuruna yerleştirdi. Sonra kolunu yavaşça kaldırdı ve tozu derin bir nefesle burnuna çekti.</p>
<p>“Bu kadar kötü bir planı nasıl yapabildiniz?” dedi Attila başını sallayarak. Bu arada Hun kazanındaki etin oldukça büyük bir parçasını mideye indirmişti. “O güzel ganimetimizin yarısı Aetius’un oldu! Bir kral bile büyük bir savaş sonucu kazandığı zaferde bu kadar ganimet elde edemezdi!”</p>
<p>“Unutma ki hepimiz oldukça masraf etmek zorunda kaldık. Neyse ki Aetius bazılarında sadece geleceğe dair sözler vermekle durumu idare etmeyi başardı. Seni denize çıkaran Sarmat kadınları ve Doğu Romalı Alan subayları için bu yeterli oldu. Gerçi...”</p>
<p>“Gerçi ne?”</p>
<p>“Onlar ölülerini bahane ederek daha fazla para koparmaya çalışacaklardır.”</p>
<p>“Fakat burada beş yüz kilo altından söz ediyoruz, Aybars Amca!” diye inledi Attila. “Ona tam beş yüz kilo altın hediye ettiniz...”</p>
<p>“Karaton, Oktar, Ruga ve babanın, yola çıkmasından önce ona verdikleri paralar bu hesabın dışında elbette” dedi Aybars. “Bu paraların tümü iyi bir yatırıma harcandı. Aetius’un bol paraya ihtiyacı vardı, çünkü Gotların Ebedî Şehri zapt etmelerinden sonra biz bir avuç Hun’a kaç para bırakacaklarını hiç kimse bilemezdi...”</p>
<p>“Ne? Yoksa bu hesapları Roma’yı zapt etmemizden önce mi yaptınız?”</p>
<p>“Bunların hepsi Aetius’un fikriydi ve her şeyi o planladı” dedi Aybars başını sallayarak. “Bu Romalı rehineliği sırasınca sadece bir şey öğrendi: Sadece kudret sahibi olduğun takdirde hükümdar olabilirsin! Ve kudretin rengi her yerde aynıdır! Biz buna <i>altın</i> adını verir ve durup dinlenmeden onu ele geçirmeye çalışırız!”</p>
<p>“Demek Roma’nın Vizigotlar tarafından ele geçirilmesinden Aetius da kazançlı çıktı!”</p>
<p>“Biraz o, biraz bazı senatörler, belki birkaç rahip, köle, hatta imparatorun kendisi... Bunlara ilave olarak Karaton Kağan, kardeşlerim Ruga, Oktar ve baban Muncuk, sonra biraz ben, biraz da sen... Görüyorsun işte, büyük işler başarmak için çok miktarda altına sahip olmak gerekir!”</p>
<p>Attila düşünceli gözlerle şamanı süzüyordu. Bir süre sonra zihninde ansızın bir şimşek gibi gerçeğin ışığı çaktı.</p>
<p>“Hayır!” dedi amcasına. “Söylediklerinin hiçbiri doğru değil!”</p>
<p>Aybars dudaklarını büzdü ve yavaşça mırıldanmaya başladı. Sanki onu duymuyor gibiydi.</p>
<p>“Aetius altın falan istemiyor!” diye bağırdı Attila heyecanla. “Biz onun için altından daha değerliyiz! Ben bu Romalının ne istediğini çok iyi biliyorum!”</p>
<p>“Söyle o halde bildiğin neyse! Fakat bu kadar bağırma! Bizi dinleyen davetsiz kulaklar bile sağır olacak...”</p>
<p>“O yukarı çıkmak istiyor!” diye inledi Attila. “En yukarı...”</p>
<p>“Ne olmuş yani? Hangi Romalı bunu istemez ki? Bunda seni rahatsız eden nedir?”</p>
<p>“Biz onun bu amacını gerçekleştirmesine yardım ediyoruz! Anlaşma bu mu?”</p>
<p>“Evet, anlaşma bu... Bedelini ödediği müddetçe elbette!”</p>
<p>“Bu bedel yüksek mi?” diye sordu Attila dikkatle. Şaman hafif bir ıslık çaldı.</p>
<p>“Sahip olduğu ve olacağı her şey!”</p>        
    </body>
</html>