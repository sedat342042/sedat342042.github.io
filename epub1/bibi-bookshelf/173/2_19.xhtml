<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="main.css" rel="stylesheet" type="text/css" />
</head>
    <body>
<p class="baslik2">19</p>
<p class="baslik2">Burgundların Kalleşliği</p>
<div class="bos3"></div>
<div class="ortali"><img src="attila2.jpg"/></div>
<div class="bos1"></div>
<p class="ilk">Scottas Hıristiyanların tanrısının oğlunun 429. doğum gününü bağıra çağıra kutlamaktan bu yıl da geri kalmamıştı. Ostrogotların, Gepidlerin ve Aşağı Tuna havzasında yaşayan Kara Hunların yurtlarının arasında yaşayan diğer yardımcı kavimlerin içindeki Aryanlar, kulağa artık hiç de Cermence gelmeyen şarkılar söylüyorlardı.</p>
<p>Sonra kış mevsimi gelip geçti. Varlığın ve yokluğun, kavurucu sıcaklığın ile dondurucu soğuğun ebedî devranı, insanların ve hayvanların artık tahammül edemeyeceği bir noktaya geldiğini anlayınca, bir kez daha ovaları kaplayan buzları eritti. Güneşin ısısı iyiden iyiye hissedilir olduğu zaman, Carpilius Onegesios’la beraber Karpatlar üzerinden Oktar Kağan’ın ordugâhına geldi. Attila Han bu değişikliğe çok sevinmiş, yanına Aybars’ı ve komutanlarından birkaçını alarak, Aetius’un oğlunun şerefine verilen şenliğe katılmıştı. Güzel ve neşeli bir eğlenceydi bu. Şarap testileri elden ele dolaşıyor, genç kızlar kendilerine uzanan erkek ellerini şen kahkahalar atarak karşılıyor, Oktar Kağan yüksek sesle şarkılar söylüyordu.</p>
<p>Kağan yurdunun önündeki şamatanın dayanılmaz boyutlara ulaşmasıyla ve adamların korkuyla bağıran kızları da beraberlerinde sürükleyerek ikişer üçer ateşlerin üzerinden atlamaya başlamasıyla birlikte, Attila Carpilius’u kenara çekti. Birlikte birkaç adım yürüdükten sonra, Attila atlarının eyerlenmesini emretti. Sonra birlikte gece karanlığı içinde güneydoğudaki Tuna’ya doğru, akan nehre ulaşana kadar at sürdüler.</p>
<p>Doğu Kağanı Oktar ile Büyük Kağan Ruga’nın ordugâhları arasındaki farklar üzerine yaptıkları kısa bir sohbetten sonra, Attila genç adamın yüzüne baktı: “Bize babandan yeni haberler getirdin mi?”</p>
<p>“Ravenna’nın resmi politikalarında fazla bir değişiklik yok” diye anlatmaya başladı Carpilius. “Eskiden Gaius Julius Sezar’ın o mükemmel kanunlarıyla sınır boylarında düzen en iyi şekilde sağlanırken, şimdi korkudan titreyerek barbarların... özür dilerim, Cermenlerden söz ediyorum... birbirlerini haklamaları için dua ediyorlar. Babam her an her yerde olamaz – hatta Hunların yardımıyla bile...”</p>
<p>“Başınız yine mi Franklarla belada?” diye sordu Attila.</p>
<p>“Evet! Aslında gerçek bir kavim bile olmayıp, sadece bir araya gelen vahşi köpek sürülerinden ibaret bir güruh olmalarına rağmen, başımız onlarla bile belada...”</p>
<p>“Dikkatli ol, Carpilius!” dedi Attila gülerek. “Siz Romalılar sık sık insanları barbar ve vahşi olarak nitelendirip, güçlerini hafife aldınız... Bunun size ne kadar pahalıya patladığını benden daha iyi bilirsin!”</p>
<p>“Zaten ziyaretimizin esas sebebi de bu mesele” dedi Carpilius karanlıkta Attila Han’ın yüzündeki memnun gülümsemeyi göremeden. Attila, onun ve Onegesios’un bu zorlu yolculuğu sırf bir şölende eğlenmek için göze almadıklarını, daha en başından anlamıştı.</p>
<p>“Babam o malum kavimlere iyi bir ders vermek istiyor...”</p>
<p>“Yani Frankların işini bitirmek istiyor, değil mi?”</p>
<p>“Hayır, Frankların değil, Burgundların!”</p>
<p>“İyi ama onlar tümüyle zararsız” dedi Attila. “Aynı kavimden söz ediyoruz, değil mi? Yukarı Ren’in sağ tarafında oturan...”</p>
<p>“Evet” dedi Carpilius. “Doğu Cermenleri... Güçlü kuvvetli kuzeyliler. Bir zamanlar muhtemelen Vandalların bir koluymuşlar. Yaklaşık altı yüz yıl önce Scantinavia’daki Burgundarholm Adası’ndan yola çıkmışlar. İçlerinden bir kısmı Pontus’a kadar ilerlemeyi başarmış, fakat diğerleri Gepidler tarafından ağır bir yenilgiye uğratıldıkları için kuzey nehirleri bölgesinde kalmışlar. Ana kavim bundan yaklaşık yüz elli yıl kadar önce sert Almanlarla karşı karşıya gelmiş. Buna rağmen Ren’e kadar gelmeyi başarmışlar, fakat Limes yıllar boyunca onların ilerlemelerine engel olmuş...”</p>
<p>“Donmuş Ren Nehri üzerinden geçen kavimlerden biri...”</p>
<p>“Evet, işte onları kast ediyorum! Vandal göçünü fırsat bilip, batı yakasına geçmişler. Onlar da elbette ki diğerleri gibi kendilerine yerleşecek yeni topraklar arıyorlardı...”</p>
<p>“Fakat onlar sizden epeyce toprak almışlardı” dedi Attila. “Aynı zamanda da onları sizin müttefikiniz yapan bir belgeyi de...”</p>
<p>“Evet, bu da doğru. Fakat Burgundlar bir süre sonra ansızın diğerleri gibi olmak istediler. İlk olarak dinlerini Aryan Hıristiyanlığa dönüştürdüler ve kavmin yaşlılarının yönetimine dayanan sistemlerini Gibichung sülalesini kraliyet ailesi yapmak suretiyle değiştirdiler. Şu anda da kralları Gundahar Roma’ya karşı vahşi bir Frank gibi baş kaldırıyor.”</p>
<p>“Baban ne yapmak istiyor?”</p>
<p>“Burgundlar olağanüstü başarılı sanatçılar... Çok fakir olmadıklarından kesinlikle eminiz!”</p>
<p>“Anlıyorum” dedi Attila. “Kılıçlarınızın daha fazla kana bulanmaması için, Burgundların altın dolu hazinesini ele geçirmek istiyorsunuz!”</p>
<p>“Yoksa geleceği gören bir rahip falan mı oldun?”</p>
<p>“Hayır, fakat birkaç gülünç altın para karşılığında imparatorluğunuzun güçlenmesine yardım etmekten bıkıp usandım! Bizde her çoban kendi sürüsünden sorumludur ve hayvanlarını bir arada tutmak onun görevidir.”</p>
<p>“Belki de Büyük Kağan bu yüzden bu sefere senin değil, ağabeyinin çıkmasını istedi, Attila Han!”</p>
<p>“Bu hiç de fena bir fikir değil” diye karşılık verdi Attila. “O şişkonun gerçekten de biraz harekete ihtiyacı var! Ne zaman yola çıkacakmış?”</p>
<p>“Mümkünse hemen önümüzdeki hafta!”</p>
<p>“Kaç adamla?”</p>
<p>“Üç bin Burgund’un hakkından kaç adamla geleceğini düşünüyorsa!”</p>
<p>“Ne? Burgund savaşçılarının sayısı hepsi hepsi bu kadar mı?”</p>
<p>Genç Romalı güldü.</p>
<p>“Karpatların ötesindeki nehirlerin arasındaki ordugâhınız bile Borbetomagnum’daki Burgund krallığından çok daha büyük...”</p>
<p>Doğu Kağanı Ruga’nın akla gelebilecek tüm boy ve kabilelerden toplayabildiği yedi veya sekiz akıncı birliğiyle Alplerin kuzeyindeki bölgelere doğru yola koyulmasıyla birlikte, Attila bu işin böyle devam edemeyeceğine kesin olarak kanaat getirdi.</p>
<p>Bu konuda konuştuğu herkes, büyük fikir ve amaçlara karşı ilgisizliğin sebebini herkesin bol bol yiyecek ve içeceğe sahip olmasına, bunun yanı sıra da <i>Imperium Romanum</i>’da uzun zamandan bu yana kendileri için tehlikeli olabilecek herhangi bir olayın meydana gelmemesine bağlıyordu.</p>
<p>Yola koyulmadan önce Oktar bir kez daha büyük bir şölen vermişti. Kuzeydeki çoktan terk edilmiş Roma topraklarına yapılacak bu zorlu ve uzun sefere katılmak isteyecek savaşçı bulmakta oldukça zorlanmıştı. Hele rakibin öyle ahım şahım bir ganimete sahip olamayacak küçücük bir kavim olması, bu isteksizliği daha da artırıyordu.</p>
<p>Sonunda geriye Roma’yı desteklemenin ancak iki önemli gerekçesi kalmıştı: Büyük Kağan’ın arzusu ve Attila Han’ın Aetius’a olan desteği. Ruga Kağan’ın bu Romalının dostluğuna ihtiyacı vardı. Aynı şekilde Flavius Aetius da âsi Cermenlerin üzerine yürüyeceği zaman derhal kendisine yardım edebilecek Hun savaşçılarına ihtiyaç duyuyordu.</p>
<p>“Carpilius’un babasına şimdi yardım etmeyecek olursak, onun imparatorluğun batı yarısının başkomutanı olmasını engellemiş oluruz” demişti Oktar atının üzerinden etrafındaki isteksiz adamlara. “Carpilius’un babası bizim rehinemizdi... o bizim dostumuzdur... gelecekte sürülerimiz için ihtiyaç duyacağımız toprakları bize ancak ve ancak o armağan edebilir!”</p>
<p>Geçen yılın sonlarına doğru Aetius imparatorluk sarayındaki yakıcı iktidar kavgaları yüzünden savaş alanından uzaklaştırılmış, İtalya’ya çağrılmış ve beklenmedik bir şekilde terfi ettirilmişti. Artık kendisini magister militium et utriusque militae dux olarak adlandırıyordu; yani tüm Batı Roma atlı ve yaya kuvvetlerinin komutanı olmuştu. Fakat Felix ile aynı makamı işgal etmesine rağmen henüz onun emrinde sayılıyordu, çünkü Roma hiyerarşisinde Flavius Felix’in daha uzun hizmeti vardı. Felix’in kulağına sık sık Aetius’un onun hakkında yaydığı komplo söylentileri geliyorsa da, rakibine karşı herhangi bir önlem almayı düşünmemişti. Ta ki çok geç olana kadar...</p>
<p>430 yılının Mayıs ayının son günü Flavius Felix ve karısı, kilise çıkışında Aetius’un adamları tarafından kıstırılmış ve oracıkta öldürülmüştü. Bu cinayetin yüzlerce insanın gözü önünde işlenmesine rağmen kimse katillere engel olmaya kalkışmamış ve onlar da ellerini kollarını sallaya sallaya birliklerine geri dönmüşlerdi.</p>
<p>“Artık nihayet her zaman istediği şeye kavuştu” dedi Attila bu gelişmeden haberdar edildiği zaman. Aetius’un Roma orduları başkomutanlığına getirilmesinde ve imparatorluğun en kudretli adamı yapılmasında izlenilen yol ve yöntem hakkında tek kelime bile etmemişti. Söylendiğine göre imparatoriçe bile bu yeni durumdan oldukça memnundu. Öne sürdüğü tek bir koşul vardı: Aetius hiç vakit kaybetmeden derhal eski yerine geri dönecekti. Onun kendi yakınlarında bulunmasını kesinlikle istemiyordu. Bir zamanlar bir generalin saray muhafızlarını isyana teşvik ettiğini unutmamıştı.</p>
<p>Hunlar için ikinci ve daha önemli bir haberi, Suriyeli bir tacir kılığına girmiş olan Onegesios getirmişti. Üzerine aldığı görev o kadar gizliydi ki, kardeşi Scottas bile vaktinden önce hiçbir şey öğrenmemişti.</p>
<p>Attila çok uzun süreden bu yana ilk kez etrafındaki herkesi yanından uzaklaştırıyordu. Hatta kendisini gece-gündüz korumakla yükümlü olan birliğe bile izin vermişti. Oktar’ın yokluğunda onun görevlerini Attila üstleniyordu ve obanın yaşlıları göçmen kuş katarlarının önündeki lider kuş gibi onun peşinden geliyorlardı.</p>
<p>Suriyeli tacirlerin giydiği türden rengârenk bir giysiye bürünmüş olan Onegesios’u ilk bakışta tanımış olan Attila, onu her zamanki gibi bir kenara çekmişti. Birlikte atlarına binerek, Doğu Kağanları’nın ganimetlerini herkesin görebileceği şekilde sergiledikleri yurtların yanından geçtiler. Bu da çok eski bir gelenekti. Hem Hunlar, hem de bir krala sahip olan Cermenler, ancak babalarının veya kendilerinin bilek ve akıl gücüyle kazandıkları ganimetleri sergileyebilen önderlere saygı duyuyorlardı.</p>
<p>Pek az kimse Attila ile Suriyeli tacire dikkat etmişti. Oktar’ın dört tarafı açık hazine yurdunun içindeki değerli eşyaları incelerken, atlarının üzerinden inmemişlerdi.</p>
<p>“Eğlence, şarap ve kadın için parasını bol keseden harcayan birisi için hiç de fena sayılmaz” diye güldü Attila ve eliyle yurdun içinde birbiri üzerine yığılı altın dolu sandıkları işaret etti.</p>
<p>Onegesios başını salladı.</p>
<p>“Artık bunların ona hiç faydası yok” dedi yavaşça ve dört bir yanına bakındı. Attila şaşkınlıkla kaşlarını kaldırdı.</p>
<p>“Büründüğün bu garip kıyafetin sebebi bu mu?”</p>
<p>“Büyük Kağan Ruga olup bitenlerin duyulmasını istemiyor...”</p>
<p>“Bilmecelerle konuşuyorsun! Ruga Kağan’ın duyulmasını istemedikleri de neymiş?”</p>
<p>“Dinle!” dedi Onegesios ona büyük bir sırrı ifşa edermiş gibi. “Burada bulunanların arasında sadece sen gerçeği bileceksin... Oktar öldü... Burgundlarla kısa ve kanlı bir çarpışma yaşandı, o kadar... Tek bir gümüş Dinar bile elde edilemedi... Buna rağmen Oktar Kağan büyük bir şölen verdi... gece gündüz devam eden... tam bir hafta boyunca...”</p>
<p>“Anlayamıyorum...”</p>
<p>“Dinle, sözüm daha bitmedi! Söylenene göre Burgundların yeni kralı Gundahar bir piskoposla bir sözleşme imzalamış ve tüm kavminin bir haftada vaftiz olmasını sağlamış.”</p>
<p>“Bunun demin anlattıklarınla ne ilgisi var?”</p>
<p>“Oktar şölenin sonunda fazla şarap içmekten çatlayarak ölmüş! Söylenene göre yanındaki birkaç kadın da onu fazlasıyla zorlamışlar... Neyse, kesin olan bir şey var ki, adamları kağanın ölümünden sonra yas tutmak için derhal silahlarını bırakmışlar!”</p>
<p>“Olamaz!” diye bağırdı Attila dehşet içinde. “Bozkırların ve çöllerin o çok eski geleneğini hangi budala hatırlamış?”</p>
<p>“Oktar Kağan’ın adamları Balamir’in, Uldız’ın ve Karaton’un o eski asil ve cesur savaşçı ruhlarını tekrar diriltmeye karar vermişler. Hem de tüm gelenekleriyle birlikte...”</p>
<p>“Midelerini tıka basa doldurarak ve günler boyu kafayı çekerek mi?”</p>
<p>“Belki bu da o geleneklerin bir parçasıdır” dedi Onegesios soğukkanlı bir tavırla. “Roma lejyonlarının gizemli Mitra kültü de içkili şölenlere büyük önem verir.”</p>
<p>“Bana henüz her şeyi söylemedin.”</p>
<p>“Oktar’ın ordusu ağır bir hezimete uğradı! Sadece ordugâhın kenarında midelerindeki fazla şarabı çıkartmakla meşgul olan bir avuç savaşçı Burgundların kıyımından sağ olarak kurtulabildi. Bu adamlar da şimdi Ruga Kağan’ın yanında gözaltında tutuluyorlar. Felaketin bu son şahitlerinin hayatta kalıp kalmamasına kağan yakında karar verecek...”</p>
<p>“Toplam kaç kişiydiler?”</p>
<p>“Bana kalırsa gerçek sayıyı hiç kimse öğrenemeyecek. Burgundlar kazandıkları zaferi doğal olarak göklere çıkartacaklardır. Tek bildiğimiz, Oktar Kağan’ın Tuna boyunca ilerlemesi esnasında, nehrin sağ ve sol yakasında bir miktar adamın kalmış olduğu. Bazıları civardaki fakir köyleri yağmalıyordu, bazıları da Limes sınırını muhafaza etmeleri için o civara yerleştirilmiş olan eski askerlerle çarpışıyordu.”</p>
<p>“Bana kalırsa esas amaçları onların karılarıyla kızlarını elde etmektir” diye homurdandı Attila. Sonra da Tuna yönüne uzanan uçsuz bucaksız topraklara baktı.</p>
<p>“Kardeşlerimin bu durumdan haberleri var mı?”</p>
<p>“Evet” dedi Onegesios. “Bleda derhal Oktar’ın yerine kendisinin geçirilmesini teklif etti.”</p>
<p>“Ne oldu peki?” diye sordu Attila merakla. Onegesios ise başını salladı.</p>
<p>“Her şey eskiden olduğu gibi kalacak... Resmî olarak kayıplar konusunda tek kelime bile edilmiyor!”</p>
<p>“Ne kadar süreyle?”</p>
<p>“Ta ki sebep oldukları utanç verici durum unutulana dek...”</p>
<p>“Yani on yıllar boyunca!”</p>
<p>“Hayır” dedi Onegesios. “Sadece intikam gününe kadar!”</p>
<p>Şayet bu isteksizce çıkılan sefer başarıya ulaşsaydı, Aetius Hunların yardımıyla Kuzey Galya’yı Roma egemenliğini tanımak istemeyen Cermen kabilelerinin baskısından uzunca bir süre için kurtarmış olacaktı. Bu takdirde muhtemelen Franklar bile ateşlerinin başına oturup birbirlerine kahramanlık destanları anlatamayacaklardı.</p>
<p>“Bundan sonra Cermenler her yıl zafer kutlamaları yapacak! O şişko ayyaş yarım asır boyunca kurulan her şeyi bir hamlede yok etti!” diye homurdandı Attila amcasının başına gelenleri öğrendikten günler sonra bile. “Bundan sonra kim bize saygı duyar? Kim bizden korkar?”</p>
<p>“Daha önce Oktar’dan söz edildiğini duyanların sayısı zaten pek az” dedi Scottas onu sakinleştirmeye çalışarak. Birkaç hafta önce tekrar Attila’nın yanına gelmişti.</p>
<p>“Mesele amcam değil” dedi Attila. “Onun kim ve ne olduğu kimin umurunda... Bundan sonra bütün <i>Imperium Romanum</i> topraklarında bir Hun kağanının tüm adamlarıyla birlikte bir gece içinde yok edildiği anlatılacak. Hem de gerçekte savaşçı bile olmayan... köylüler ve marangozlar tarafından!”</p>
<p>Attila’nın bu derece öfkelenmesine neyin sebep olduğu yavaş yavaş diğerleri tarafından da anlaşılmaya başlanıyordu. Bir sürünün değerini belirleyen, daima en iyi ve en kötü hayvanlardı. Attila, amcası Ruga’nın ne istediğini gayet iyi biliyordu. Hunların Büyük Kağanı, büyük ve güçlü bir ulus oluşturmaya kararlıydı. Kurduğu devlette herkesin eşit hak ve görevlere sahip olmasını istiyordu. İster kara derili, ister esmer, ister beyaz, ister zayıf, ister şişman, ister Kara Hunlar gibi yer ve gök tanrılarına inansın, ister farklı tanrı ve ruhlara, ister aynı, ister ayrı dilleri konuşsun, kılık kıyafetleri nasıl olursa olsun, tüm aile, boy ve kavimlerin tümü bir çatı altında toplanacaktı...</p>
<p>Galiplerden ve mağluplardan, çobanlardan ve çiftçilerden, göçebelerden ve eski kölelerden nasıl olup bir ulus yaratılacağı konusunu çok kere uzun uzun konuşmuşlardı. Aslında özde tümü de aynı fikirdeydi: Bu ulusun başında bulunanlar, Romalılarda olduğu gibi göze en parlak görünenleri değil, en başarılıları olacaktı...</p>
<p>Yaklaşan büyük altüst oluşun arifesinde, havada büyük bir yaz fırtınası öncesinin sıkıntısı vardı. Tüm bu belirsizliğe ve puslu havaya rağmen, Attila’nın kulağına sık sık yeni haberler geliyordu.</p>
<p>Attila, kendi ordusunun dışında gelişen bu olaylara, büyük bir ilgi gösteriyordu. Çeşitli pazarları ve Limes sınır boylarını dolaşan birkaç taciri kendi tarafına çekmeyi başarmıştı. Bu adamlar bol para karşılığında ona düzenli olarak en son havadisleri aksatmadan gönderiyorlardı.</p>
<p>Bu sayede Attila General Aetius’un nerede bulunduğunu Ravenna ve Konstantinopolis’ten çok daha önce öğrenebiliyordu. Aetius başlangıçta Kuzeybatı Galya’da Bagaud’lara karşı savaşıyordu. Söylenene göre bunlar tecrübesiz ve düzensiz bir köylü yığınından ibaretti; düzenli bir orduyla başa çıkabilmeleri imkânsızdı. Bundan dolayı Attila bu insanların Loire ve Armorica bölgelerinde müthiş bir direniş göstermeleri karşısında hayret etmişti. Tacirlerin aktardığına göre, bu insanlar yaklaşık bir asırdan bu yana işgalci Roma kuvvetlerine karşı gizli bir yeraltı faaliyeti sürdürüyorlardı. Fakat ancak birkaç yıl önce yeni önderleri Eudo ve Tibatto komutasında Kuzeybatı Galya’daki Romalılara karşı ciddi bir tehdit oluşturmaya başlamışlardı.</p>
<p>Aetius sürekli olarak hareket halindeydi. Bagaudlara karşı yürütülen cezalandırma hareketinden sonra, birlikleri süratle doğuya doğru yol almaya başlamıştı. Alplerin kuzeyine tecavüz eden Cermen-Alman kökenli Juthungları, Ratia ve Noricum bölgelerinden geri püskürtmek zorundaydı.</p>
<p>Aetius, bir tür bekçi köpeği ve intikam meleği şeklinde, Galya içinde dolaşıp duruyordu. Oktar’ın ricasını kırmayarak Burgundları haklayacağını düşündüğü için, tüm gücünü Vandallar üzerinde yoğunlaştırmıştı.</p>
<p>Aetius’un emrinde Batı ve Doğu Roma birliklerinden oluşan güçlü bir ordu olmasına rağmen, Vandalların karşısında ağır bir hezimete uğramıştı. Bu nedenle Aetius da Geiserich ile oldukça ağır koşulları olan bir anlaşma imzalamak zorunda kalmıştı. Acilen hazırlanan bir barış anlaşması sonucunda, Moritanya ve Numidiya eyaletleri Vandallara bırakılmıştı.</p>
<p>Yaz aylarının sonu yaklaştığı zaman, Attila doğudaki hangi kavim ve boyların kendilerine ait olacaklarını öğrenecek kadar Oktar’ın meselelerine hakim olmuştu. Karpatlarda hayatta kalmayı başaran son Dakialıları ziyaret etmeye ve onlara daha yakın bir işbirliği teklif etmeye karar vermişti. Dağlara doğru küçük bir av partisi düzenledi; yanına oğullarını, en yakın adamlarını ve sahip olduğu ilk akıncı birliğini aldı.</p>
<p>Etki alanındaki tüm silahlı birlikler, sırasına göre Roma lejyonları şeklinde organize edilmişti. İlk danışman grubunu da bir ikincisi, üçüncüsü, dördüncüsü ve beşincisi izliyordu. Attila, tüm bu grupların, amaç ve düşünce bakımından kendisine en yakın olan erkeklerden oluşmasına özen gösteriyordu. Her grup önce kendisinden, sonra da kendinden sonra gelen diğer gruplardan sorumluydu.</p>
<p>Attila’nın adamları da, tıpkı çeyrek asırlık savaş ve talih dolu bir hizmetten sonra centurio rütbesine ulaşan bir Romalı gibi, sıradan bir savaşçıyken büyük bir akıncı birliğinin komutanı olabiliyordu. Fakat kazanılan bu rütbe ve mevkiiler kalıcı değildi. Çıkılan her seferden, yapılan her savaştan sonra bu insanlar toplum içinde hangi yere lâyık olduklarını baştan ispatlamak zorundaydılar.</p>
<p>Attila’nın ilk akıncı birliği daima yanı başındaydı. Cermenlerin savaş boruları öttüğünde ve ters çevrilmiş Hun kazanları gümbürdemeye başladığı zaman, tüm ordudan önce süratle onun etrafında toplanıyordu.</p>
<p>Fakat o yıl savaş olmamıştı. Vakitlerini sadece otlaklarda hayvancılık yaparak geçirmek istemedikleri takdirde de, bir an önce kendilerine başka bir meşguliyet yaratmaları gerekiyordu.</p>
<p>Güneşin doğuşundan hemen önce yüz kadar savaşçı atlarını kendi elleriyle eyerlemiş, hızla üzerlerine sıçramış, gürültülü naralar ve kahkahalar eşliğinde Oktar’ın ordugâhını kuzeye doğru terk etmişlerdi. Bir hafta sonra geri dönmek düşüncesindeydiler.</p>
<p>Başlangıçta nehrin akışının ters yönünde ilerliyorlardı. Yeşil vadi yumuşak bir eğimle kuzeye doğru uzanıyor, Gotların kurduğu küçük köyler ve çiftlikler giderek seyrekleşiyordu.</p>
<p>Attila, oğullarının arasında at sürüyordu. İlek bu arada on sekiz yaşına girmişti. Soylu ifadeli bir yüze, çıkık elmacık kemiklerine, çekik kedi gözlerine sahipti ve kendisine hitap edildiği zaman bembeyaz dişlerini sergileyerek gülümsüyordu. O da diğer savaşçılar gibi dünyada en önemli şeyin hızlı bir atın sırtına binmek olduğunu, bunun yanında geri kalan her şeyin anlamsız olduğunu düşünüyordu.</p>
<p>İlek’in Kara Hunların en iyi binicilerinden ve okçularından biri olduğu, uzun süredir herkes tarafından kabul ediliyordu. Delikanlı bu arada Chersonesos’da yaşayan Bittugurların hanlarından biri olmuştu. Bu küçük atlı kavim ne Ruga, ne de Oktar’ın egemenliğini kabul etmişti. Attila ise elçileri vasıtasıyla onlarla uzun görüşmeler yapmış ve onların Hunların yardımcı kavimleri arasına girmelerini sağlamıştı. En büyük oğlu da onların resmi yöneticisi olacaktı.</p>
<p>Attila’nın ikinci oğlu “Deniz Yeli” Dengizik, bu arada tam on dört kışı geride bırakmıştı. Doğumundan bu yana her haliyle tıpkı babasını andırıyordu. Dengizik diğer delikanlılardan uzak duruyor, kızlarla konuşmaktan hoşlanıyor, okuma yazma öğreniyor, mutlaka Roma, Aquileia ve Konstantinopolis’i görmek istiyordu. Genelde yumuşak ve sessizdi, fakat dilediği anda sert ve vahşi bir adam olabiliyordu. Daha şimdiden öncelik konusunda çatışmalar başlamıştı. Dengizik babasının ilk oğlu olmadığını biliyordu, fakat diğerlerinin tümünden daha hızlı ve zekâ dolu cevaplar veriyordu.</p>
<p>İlk gece küçük ve ürkek bir Got kabilesinin yakınlarında konakladılar. Attila onları sakinleştirerek, burada vergi toplamak üzere bulunmadıklarını anlattı. Kabilenin en yaşlı adamı alicenaplığından ötürü ona teşekkür etti ve dağlarda birkaç haftadan bu yana yabancıların görüldüğünü belirtti. Sonra da bunların Hasding veya Lakring sülalelerinden Vandallar olabileceğini de ilave etti...</p>
<p>Attila da verdiği bilgiden ötürü ona teşekkür etti, fakat endişelenmeye gerek görmedi. Ne de olsa Vandallar Karpat bölgesinde de yaşamışlardı. En iyi savaşçıları orada Ala VIII. Vandalorum olarak Roma saflarında savaşmışlardı. Buna rağmen geri döndükleri zaman derhal bu bilginin üzerine gitmeye karar verdi. Vandalların Dakia’da, yani Hunların sırtında bulunmaları, birtakım planların dahilinde gelişmiş olabilirdi...</p>
<p>Akşam yemeğinden sonra Dengizik babasından bir kez daha atalarından söz etmesini istedi. Tüm kış ayları boyunca anlatılan bu hikâyeleri ezbere bilmesine rağmen, onları tekrar tekrar dinlemekten büyük zevk alıyordu. Attila onun ricasını kırmadı.</p>
<p>“Dinleyin o halde” diye söze başladı arkasındaki eyere yaslanarak ve ayaklarını kamp ateşine doğru uzatarak. “Biz Hunların sahip olduğu hükümdarların ilklerinden biri Teoman ismini taşıyordu. Bundan yaklaşık altı yüz elli yıl önce... dehşet içindeki Çin hükümdarlarının sınır kalelerini birbirleriyle birleştirerek tüm zamanların en büyük duvarını inşa etmeye başladıkları dönemde yaşamıştı. Çinliler bu duvarı bize karşı inşa ettiklerini iddia ediyorlardı, fakat aslında söz konusu olan sadece kendi korkularıydı! Bu nedenle de bu kadar yüksek ve uzun bir duvardı bu!”</p>
<p>“Korkuları hiç azalmadığı için mi?” diye sordu Dengizik babasının sözünü keserek. Attila evet anlamında başını salladı. Adamları her zamanki gibi heyecan ve merakla ona giderek yaklaşıyorlardı.</p>
<p>“Hiç kimse kendisine ve korkularına karşı duvarlar inşa edemez” diye devam etti sözlerine Attila. “Hatta dağlar yüksekliğinde duvarlar, göğe ulaşan kuleler inşa etseler, elli kere elli kapıya beş kere beş yüz kilit taksalar bile, bir işe yaramaz! Çünkü korku denilen duygu, tek başına uçmasını beceremeyen, gece ve gündüz düşündüğü şeyin başına gelmesini bekleyip duran garip bir kuştur sadece...”</p>
<p>“Romalılar gibi mi?” diye sordu Dengizik.</p>
<p>“Özellikle Ravenna ve Konstantinopolis’tekiler gibi!” diye bağırdı İlek ve onları ne kadar hor gördüğünü belirtmek için ateşe tükürdü. Attila onun sözlerine kulak asmadı.</p>
<p>“Çinlilerin yazıları Teoman’a Shan-yu unvanını veriyordu” diye devam etti sözlerine. “Bu hükümdar ve kağan anlamına gelmektedir. Teoman, çok ileri yaşlarında, diğerlerinin tümünden daha çok sevdiği genç bir kadınla evlendi. Bu kadın ona bir oğul doğurdu, fakat eski geleneklere göre sonradan doğan erkek evlatlar taht üzerinde hak iddia edemezlerdi. Bu nedenle Teoman ilk doğan oğlu ve meşru varisi Mete’yi yanından uzaklaştırdı.”</p>
<p>“Ama onu ne öldürttü, ne avda tuzağa düşürttü, ne de bir şölende zehirletti” dedi Dengizik, çünkü burası hikâyenin en sevdiği kısmıydı.</p>
<p>“Doğru ” dedi Attila gülerek. “Bunların hiçbirini yaptırmadı.”</p>
<p>“Ona yüzlerce kız arasından özenle seçilmiş bakireler veya tecrübeli fahişeler hediye etmek suretiyle aklını çelmeye de çalışmadı” dedi İlek, çünkü hikâyenin bu kısmı kendi rolüne denk düşüyordu.</p>
<p>“Hayır, çünkü bunların hiçbirinin işe yaramayacağını biliyordu” dedi Attila büyük oğluna hak vererek. “Teoman ne oğlunu öldürtmek, ne de aklını çelmek istiyordu. Onu hem ortadan kaldırmaya, hem de bu arada kendisine çıkar sağlamaya kararlıydı. Böylece Mete’yi rakip Goa Tsi kavmine gönderdi; ancak bir elçi olarak değil, bir rehine olarak! Teoman, Goa Tsi’lerin Mete’yi nasıl olsa öldüreceklerini, böylece de küçük oğlunun yolunu açacaklarını düşünüyordu...”</p>
<p>“Ve sorunu kökünden çözmek için, Mete’yi teslim ettikten hemen sonra Goa Tsi’lere savaş açtı” dedi İlek hikâyenin bu kısmından pek de hoşlanmadığını belli eden bir sesle.</p>
<p>“Bu onun ölüm emriydi” diye devam etti Dengizik.</p>
<p>“Hayır” dedi Attila bu kısımda her zaman yaptığı gibi iç çekti. “Bu çok eski hikâye bir kulağınızdan girip, öbür kulağınızdan çıkıyor. Dönüp dolaşıp neden aynı şeyi anlattığımı artık anlamanız gerekiyor!”</p>
<p>“Peki çok saygıdeğer atamız Mete’ye sonra ne oldu?” diye sordu Dengizik. Attila ona bakarak gülümsedi.</p>
<p>“Bulabildiği en hızlı ata atlayarak yıldırım hızıyla oradan uzaklaştı...”</p>
<p>“Pek cesur olmamasına rağmen, mantıklı bir davranış” dedi İlek ve başını salladı. “Aynı duruma düştüğümüz takdirde, bizim de böyle davranmamız gerekirdi!”</p>
<p>“Mete doğruca babasının ordugâhına döndü” dedi Attila. “Ve Teoman’ın vicdanı bu cesur ve başarılı oğlunu öldürmeye bir türlü elvermedi!”</p>
<p>İlek’in canı sıkılmıştı. Bu hikâyeyi daha önce pek çok kez dinlemiş olmasına rağmen, aynı noktada devamlı tuzağa düşüyordu.</p>
<p>“Bugün okçuluk sanatı üzerine bildiğimiz her şeyi Mete’ye borçluyuz. Düşmanlarımızı şaşırtmakta kullandığımız ıslık çalan okları ilk bulan da odur.”</p>
<p>“Gerçeğin ne olduğunu kim bilebilir ki?” dedi en büyük oğlu ezberden konuşur gibi. “Baskına uğrayan bir kişi kendisine saldıran atlıların sağdan mı, yoksa soldan mı geldiğini kesin olarak nasıl söyleyebilir? Veya adamlarının ok yağmuru altında mı yere serildiğini, yoksa düşman kılıçlarının vücutlarında açtığı kanlı yaralar sonucu mu öldüğünü nereden bilebilir? Ya da toprakta yatan ölülerin vücutlarını kurtların mı kemirdiğini... yoksa akbabalar tarafından mı parçalandığını kim söyleyebilir?”</p>
<p>“Size anlatılanları asla tümüyle gerçek olarak kabul etmemelisiniz” diye uyardı Attila. “Hele bu olay çok eski zamanlarda gerçekleşmişse sayılara, isimlere, hatta sonuca daima şüpheyle yaklaşmalısınız...”</p>
<p>“Önemli olan bütünden çıkan anlamdır” dedi İlek soğukkanlı bir şekilde, “o veya bu rivayet değil!”</p>
<p>Attila memnun bir tavırla başını salladı, sonra da Dengizik’e baktı.</p>
<p>“Ya sen ne diyorsun?”</p>
<p>“Şayet sana kendi gözleriyle bakan ve kendi kırmızı dudaklarıyla yalvaran bir şeyin ölümü veya sonu senin için bir şey ifade etmiyorsa, şayet bir insana rahatlıkla ‘öl!’ diyebiliyorsan ve bu senin için boğazını kestiğin bir koyunun veya dananın ağzından, burnundan ve gözlerinden boşanan kanlar kadar anlamsızsa... şayet bunun gerçekten bir önemi yoksa...”</p>
<p>“Evet, o halde neyin önemi vardır?” diye sordu Attila oğullarına. Ansızın Aybars Amca gibi vücudunun üst kısmını öne ve arkaya sallamaya başlamıştı. Sonra dudaklarını neşeli bir ıslık çalmak istermiş gibi büzdü, başını kaldırarak gökyüzüne baktı ve şöyle dedi: “Bunun üzerine düşünün! Ve sakın bir şeyi sadece görüldüğü ve hissedildiği şekliyle değerlendirmek hatasına düşmeyin! Çünkü babasının çevirdiği entrikalar olmasaydı, bugün Mete’ye asla büyük atamız olarak saygı göstermezdik!”</p>
<p>Ertesi sabah yola biraz daha geç çıktılar ve küçük Got köyünü geride bıraktılar. Giderek dağların iç kısımlarına doğru yol alıyorlardı.</p>
<p>“Bütün bu topraklar kimlere ait?” diye sordu Dengizik. Giderek daha yükseğe çıkıyorlardı ve zirveleri karla kaplı ormanlık dağlar, artık sabah yola koyuldukları zamanki kadar uzakta görünmüyorlardı.</p>
<p>“Çok eskiden burada Daklar veya Getler oturuyordu” diye açıkladı Attila oğullarına. “Onları bizim Gotlarımızla karıştırmamalısınız.”</p>
<p>“Ben burada Dakların değil, aksine adil ve cesur Trakların oturduğunu sanıyordum” dedi İlek. “Daha doğrusu Scottas bana bu şekilde anlatmıştı.”</p>
<p>Attila güldü. “Ülkelerin ve kavimlerin isimlerinin birbirleriyle pek az ilgisi vardır. Sık sık da insanın zihnini karıştıracak kadar. Bu nedenle Yunan tarih yazarları başlangıçta biz Kara Hunları İran’daki Ak Hunlarla veya biz yüz yıllar önce Çin devletlerine karşı savaşırken Karadeniz kıyılarında oturan İskitlerle karıştırdılar. Roma’daki soylular bize hakaretler yağdırırken, aslında kim olduğumuzu bilmezler bile...”</p>
<p>Attila elinin tersiyle burnunu kaşıdı ve deri bir kadehin içindeki sert bitki içkisinden büyük bir yudum aldı. “Her halükârda bu Daklar, Getler ve bana kalırsa İskitler, etraflarına dehşet saçan korkunç savaşçılar olsalar gerekmiş” diye devam etti sonra sözlerine. “Pers kralı Darius’a direnmişler ve hatta Büyük İskender’e saldırmaya bile cüret etmişler...”</p>
<p>“Onlar bugün de dağlarında altın ve gümüş çıkarmak için çukurlar kazıyorlar mı?” diye sordu Dengizik. Attila memnun bir ifadeyle güldü ve başını salladı.</p>
<p>“Evet... Hatta sadece bunu yapmakla kalmayıp, kılıç ve zırhlarımız için demir ve bakır dahi çıkartıyorlar.”</p>
<p>“Fakat artık eskiden oldukları gibi güçlü değiller” dedi İlek hor görür bir tavırla. “Kaleleri sadece harabelerden ibaret! Söylenene göre eskiden Keltleri buradan Galya’ya kadar iki yüz bin adamla kovalamışlar; fakat artık tümünün sayısı bile bu kadar değil.”</p>
<p>“Bizim Vizigotları kovaladığımız gibi mi?” diye sordu Attila’nın daha genç olan oğlu. Attila bir kez daha gülümsedi.</p>
<p>“İki olay arasında az da olsa benzerlik var” dedi sonra. “Keltler beş yüz yıl önce burada her taraftan kıstırılmışlar: Doğudan Getler, kuzeyden Cermenler, güneyden de Roma lejyonları. Fakat ancak çok kanlı savaşlar sonunda onları mağlup etmek mümkün olmuş.”</p>
<p>“Trajan’ın hükümdarlığı altındaki Romalılar tarafından” dedi Dengizik. Attila evet anlamında başını salladı. “Tam dört yüz yıl önce... yani yaklaşık olarak bizim batıya doğru büyük göçümüze başladığımız zamanlarda....”</p>
<p>Bu arada yaylanın merkezine ulaşmışlardı. Etraflarında sık sık yıkık duvarlar ve harap olmuş Roma kaleleri görüyorlardı. En azından yüz yıldan beri hiçbir Roma lejyoneri burada çıplak bacaklarını çalılara çizdirmemişti. Sonra bir dağ deresinin kenarında bulunan terk edilmiş bir yerleşim yerine geldiler.</p>
<p>“Geleceğimizi biliyorlarmış” dedi İlek hayal kırıklığına uğrayarak. Burada yaşayanları biraz ürkütmeyi çok istiyordu. Fakat şimdi terk edilmiş kulübelerde bulduklarıyla yetinmek zorundaydılar. Adamlardan birkaçı atlarından inerek dev çam ağaçlarının altına kurulmuş olan kulübelerin kapılarını omuzladılar, kılıçlarını çekerek içeri daldılar, fakat kısa bir süre sonra başlarını sallayarak dışarı çıktılar.</p>
<p>“Hiçbir şey yok” dediler diğerlerine. “Sadece işe yaramaz ıvır zıvır... Çürümüş möbleler ve demir kısımları paslanmış aletler...”</p>
<p>“Gerçekten de işe yarar hiçbir şey yok mu?” diye sordu Attila şaşkınlıkla gözlerini açarak. İlek her zaman yanında bulunan yoldaşlarıyla birkaç adım ileri gitmişti. Ansızın bir düzine genç adamın boğazlarından yükselen sevinç çığlıkları duyuldu. Geride kalan atlılar hızla ileri atılarak onların yanına ulaştılar.</p>
<p>Acele etmeden yavaş yavaş ilerleyen Attila, küçük oğlu Dengizik’in eyerinden aşağı büyük bir beceriyle kayışını seyretti. Delikanlı her defasında bir sirk akrobatı gibi atının yanından aşağı sarkıyor, sonra küçük bir sevinç çığlığı kopartarak doğruluyor ve zafer dolu bir ifadeyle elinde tuttuğu nadir dağ bitkilerini gösteriyordu. Attila oğlunun bu bitkileri kendisi için mi, yoksa şaman için mi topladığını bilmiyordu, onların ovalarda ve nehir kenarlarında yetişenlerden çok farklı olduğu kesindi.</p>
<p>İlek ve arkadaşları, kaçmış köy sakinlerinin erzak depolarından birini keşfetmişlerdi. Bulmuş oldukları leziz yiyecekleri, büyük bir sevinçle diğerlerine gösteriyorlardı. Ayı pastırması, tütsülenmiş balık, taş kaplar içinde bal, böğürtlenden yapılan baharlı bir içecek ve başka bir yığın besin maddesi...</p>
<p>Dengizik, Hunların yaptığı beyaz peynirden çok daha sert olan peynir tekerlekleri de bulmuştu. Peynirin etrafında tuzlu, dokununca ufalanan ve neredeyse kara renkli sert bir kabuk vardı.</p>
<p>İlek nöbet paylaşımı yaparken, savaşçılardan bir düzine kadarı atlarını yaylanın sonuna sürdüler. Diğerleri ise büyük bir ateş yakmıştı. Yanlarında birkaç yurt veya çadır getirmemişlerdi. Hava geceleri oldukça soğuyordu, fakat bu hiçbirini rahatsız etmiyordu.</p>
<p>Gecenin ilerleyen saatlerinde, ayın ve yıldızların ışıkları ateşin son alevlerinden daha çok ışık saçmaya başladığı zaman, atlarının tahta eyerlerine atlayacak ve yaylanın orta yerine gideceklerdi. Etraflarındaki yüksek kaya duvarlarından atılacak olan bir okun kendilerine ulaşma imkânı olmayan bir yere geldikleri zaman ise eyerlerindeki örtülere bürünecek ve ânında deliksiz bir uykuya dalacaklardı.</p>
<p>Keşif grubu geri döndüğü zaman akşam çorbası henüz kaynamamıştı ve İlek tüm nöbetçileri yerlerine göndermemişti. Savaşçılar atlarından inerek, heyecanla yaylanın sonundaki eski ve girişinden başka çıkışı olmayan bir altın madeninden söz etmeye başladılar. İlek derhal atına binip adamlarıyla birlikte oraya gitmeye yeltendiyse de, kardeşi bir el hareketiyle ona engel oldu.</p>
<p>“Madende hiçbir şey kalmamış” dedi sonra. “Sadece bunları bulabildik...”</p>
<p>Babasına ucunda kömürleşmiş kalıntılar bulunan bir kalıp ile yumruk büyüklüğünde bir döküm kabı uzattı.</p>
<p>“Üzerinde İmparator Theodosios II.’nin resmi bulunan altın Solidolar demek” dedi Attila şaşkınlıkla. “Bu dağ başında nasıl olur?”</p>
<p>“Ayrıca bir de bunu bulduk...”</p>
<p>Dengizik babasına çok eski görünümlü, siyah bir iple bağlanmış bir parşömen rulosu uzattı. Attila elini uzatarak ruloyu aldı, her tarafını dikkatle inceledi, sonra da yavaş yavaş ipi açmaya başladı.</p>
<p>“Hayır, yapma!” diye bir çığlık yükseldi tam o anda karanlığın içinden. Hunlar akıl almaz bir süratle silahlarına davrandılar ve haber vermeden kamplarına yaklaşmaya cüret eden adamın üzerine bir kurt sürüsü gibi saldırdılar.</p>
<p>Attila, savaşçılarının adamı öldürmesini engellemek için, birbiri ardına keskin ıslıklar çalmak zorunda kaldı. Hunlar isteksiz bir şekilde kılıçlarını kınlarına soktular, adamı kollarından kavradılar, fırsat buldukça böğrüne sert dirsekler atarak onu ateşin başına getirdiler ve Attila’nın yüzünü görebilmesi için saçlarından kavradıkları başını geriye çektiler.</p>
<p>Attila gerçekten de ciddi olarak öfkelenmişti; fakat onu sinirlendiren bu yabancı değil, aksine oğlu İlek’ti.</p>
<p>“Sen buna nöbetçi yerleştirmek mi diyorsun?” dedi ona sert bir sesle.</p>
<p>“Onu derhal yakaladık!”</p>
<p>“Gelişini kendisi haber verdi” dedi Attila. Öfkeyle bir kez daha başını salladıktan sonra, yabancı adamı tepeden tırnağa dikkatle inceledi.</p>
<p>“Sen kimsin?” diye sordu sonra, “Sueb mi, Got mu, Dak mı, yoksa Vizigot mu?”</p>
<p>“Ben bir Vandalım” dedi yaklaşık on sekiz yaşlarındaki güçlü kuvvetli, açık sarı saçlı delikanlı.</p>
<p>“Bir Vandal mı?” diye sordu Attila şüpheli bir sesle. “Adın ne? Burada ne işin var?”</p>
<p>“Adım Hunerich” diye cevap verdi genç adam.</p>
<p>“Hunerich mi?” diye sordu Attila şaşkınlıkla. “Tesadüfen Kral Godegisel’in pek de meşru olmayan Geiserich adlı bir oğlunu tanıyor musun acaba?”</p>
<p>“İberya sıcaklarında babamla birlikte üç yıl boyunca bin milden fazla yol aldım” diye cevap verdi Hunerich. “Kızgın güneşin altında, toz bulutlarının ortasında ve Estrema Dura çöllerinde Afrika Eyaleti’nin zenginliklerinin hayalini kuruyorduk...”</p>
<p>“Kral Geiserich senin... baban mı?”</p>
<p>“Hem de tümüyle meşru!”</p>
<p>Diğerleri ağızları bir karış açık onlara bakarken, Attila’nın içinden bu delikanlıya inanmak geldi. Bir el hareketiyle ona oturmasın işaret etti. Nöbetçiler karanlıkların içinde ortadan kayboldular, diğer savaşçılar da tekrar ateşin etrafında büyük bir çember teşkil edecek şekilde yere oturdular.</p>
<p>“Kendinizden biraz daha söz et!” diye emretti Attila. Dengizik yaralarından akan kanları silmesi için Vandal’a bir bez parçası ve acılarının dinmesi için de içinde şifalı otlar bulunan birkaç nemli kese verdi.</p>
<p>“O kadar güzel masallar dinlemiştik ki!” diye içini çekti Geiserich’in oğlu. “Afrika’nın zenginliğine ve Kartaca’nın görkemine dair şahane masallar! Pön savaşları, Hannibal’ın filleriyle birlikte Alpleri aşması, Roma kapılarına dayanması... ve hak etmediği –evet, bence hak etmediği– mağlubiyeti! Roma’nın tahıl ambarlarını bulmak istiyorduk... Yeryüzünün gerçek cennetini! Yaklaşık seksen bin erkek, kadın ve çocuktan oluşan bütün bir kavmin, akla hayale gelebilecek her tür ve cinsten insan topluluğu arasından ilerlediğini gözlerinizin önüne getirsenize! Bu insanlardan bazılarının derileri o kadar siyah ve parlaktı ki, Romalılar onları köle Cermen kadınlarıyla çiftleştirerek benekli ineklere benzeyen çocuklar elde etmeye bile çalıştılar...”</p>
<p>“Şaka yapıyorsun, Geiserich’in oğlu!”</p>
<p>“Söylediklerim gerçeğin ta kendisi, Attila Han! Fakat Romalılar bu denemelerinde başarılı olamadılar.”</p>
<p>“Öyle olsun” diye homurdandı Attila. “Fakat siz her şeye rağmen varmak istediğiniz hedefin neresi olduğunu biliyordunuz! Biz ise yüz yıllar önce yollara düştüğümüz zaman, önümüzde gecenin karanlığından başka bir şey yoktu!”</p>
<p>“Belki de gece karanlığı ve var olmayan bir hedef, tiksinti, nefret ve umutsuzlukta son bulan gündüz düşlerinden daha iyidir.”</p>
<p>“Ne demek istiyorsun?”</p>
<p>“Seksen bin Vandal haftalar boyunca bu kıta ile Afrika Eyaleti’ne adını veren kıta arasındaki sularda dolanıp durdu. Çoluk çocuğuyla birlikte kuzeyden gelerek, sadece kara derili insanların yaşayabileceğini bildiğimiz topraklarda cenneti arayan ilk kavim sanırım biziz!”</p>
<p>“Sonra? Cenneti bulabildiniz mi bari?”</p>
<p>“Sanırım ondan başka her şeyi bulduk. Dehşet içindeki ve giderek suskunlaşan kadın ve erkeklerimizin gözleri önünde, cennetin tam aksi olan şey tüm çıplaklığıyla uzanıyordu. Bir zamanların çiçeklerle kaplı ovaları çöle dönüşmüştü. Eskiden sık ormanlarla kaplı olması gereken dağlar, yüzyıllar süren Roma egemenliği altında çıplak ve çirkin kaya yığınlarına dönüşmüştü. Hayır, bir zamanların o zengin Afrika Eyaleti kesinlikle burası değildi! Karşımıza sadece açlığın, sefaletin ve sömürünün korkunç ve iğrenç sonuçları çıkıyordu...”</p>
<p>Hunerich sustu ve İlek’in kendisine getirdiği içki dolu kadehi şükranla kabul etti.</p>
<p>“Hayır” dedi içkisinden büyük bir yudum alarak. “Orası artık imparatorluğun tahıl ambarı değil, aksine devletin karanlık yüzüydü! Fırsat bulan herkes rüşvet ve iltimas yoluyla kesesini doldurmaya çalışıyordu. Büyük Roma’nın bile hakkından gelemediği bu korkunç yeri neden fethetmek zorunda olduğumuzu bir türlü anlayamıyorduk...”</p>
<p>Genç Vandal, kavminin başına gelen felaketleri anlatırken, neredeyse ağlayacak duruma gelmişti. Güçlükle kendisini toparlayarak konuşmaya devam etti. “Tüm bunları gördükten sonra” dedi alçak sesle, “Bonifatius’un –yani Afrika’nın en önemli adamının– boş vaatlerine kapıldığımız için açlıktan öleceğimizi anladık...”</p>
<p>Attila tüm bu zaman boyunca delikanlıyı kılını bile kıpırdatmadan dinlemişti. “Derhal Roma’ya gitmeniz gerekirdi” dedi bir süre sonra. “Tıpkı rehine olduğum yılda Alarich’in yaptığı gibi...”</p>
<p>“Roma’nın tekrar kavmimizin karnını doyuracak kadar zenginleştiğini mi düşünüyorsun?”</p>
<p>“En azından Afrika Eyaleti’ne yaptığınız o acınası seferin gereksizliğini öğrenmiş olurdunuz. Güneşe bu kadar yakın şehirlerde yaşayan kavimlerin hayatta kalmayı nasıl başardığını kendime hep sormuşumdur. Taş duvarların arasındaki sıcaktan ve evlerin boğucu havasından her zaman nefret etmişimdir. Fakat şimdi bir sorumu cevaplandırmanı istiyorum!”</p>
<p>“Biliyorum” dedi Hunerich. “Burada ne aradığımı öğrenmek istiyorsun!”</p>
<p>Attila kaşlarını kaldırarak ona baktı. Bu genç adam, gerçekte kendisini göstermek istediği kadar saf ve tehlikesiz biri değildi.</p>
<p>“Bunu sadece sana söylememe izin verir misin?” diye sordu Hunerich. Attila kısa bir süre düşündükten sonra, ona başka bir soruyla karşılık verdi.</p>
<p>“Baban da aynı ricada bulunur muydu?”</p>
<p>Vandal’ın dudaklarında ilk kez bir gülümseme belirdi. Sonra da başını salladı. Attila ayağa kalktı. Kısaca gerindi, dirseklerini geriye attı ve Hunerich’le birlikte kayalara doğru birkaç adım attı.</p>
<p>“Söyle bakalım! Burada ne arıyorsun? Altınla mı ilgili?”</p>
<p>“Evet” diye cevap verdi Vandal. “Az önce anlattığım gibi, gerçekten de çok fakiriz. Bu nedenle elli kişilik bir grup, babamın emriyle bu dağlarda altın bulmak amacıyla kazı yapıyor. Tekrar gemilere binecek duruma geldiğimiz zaman, bize engel olabilecek saray yöneticilerini ve Doğu Roma donanması komutanlarını satın alabilmek için, gerçek Solidolar basıyoruz...”</p>
<p>“Demek burada gerçektende altın var!” diye homurdandı Attila. Geiserich’e bir mesaj yollamanın vakti gelmişti.</p>
<p>“Diğerleri nerede?”</p>
<p>“Madenlerde saklanıyorlar” diye cevap verdi Hunerich. “Telaştan bu ve diğer dağlardaki madenlerin planlarını unutmuşlar!”</p>
<p>“Parşömen rulosu mu?”</p>
<p>Hunerich evet anlamında başını salladı. Attila, yıldızların ve ateşin solgun ışıkları altında, delikanlının yüzünde oluşan gölgeleri inceledi.</p>
<p>“Planları bir kez olsun bakmadan sana geri verdiğimi babana söyle!”</p>
<p>“Bunu gerçekten yapmak istiyor musun?” diye sordu Vandal şaşkınlıkla. “Bir hazineyi reddettiğinin farkında mısın?”</p>
<p>“Sanırım bunu yapmakla hazineden fazlasını kazanacağım” dedi Attila ve gülümsedi. “Fakat sana bir şey söylemem gerekiyor: Ben burada kral olsaydım, izinsiz olarak dağlarımda altın arayan herkesi öldürtürdüm!”</p>        
    </body>
</html>