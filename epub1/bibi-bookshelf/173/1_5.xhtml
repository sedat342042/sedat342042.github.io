<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="main.css" rel="stylesheet" type="text/css" />
</head>
    <body>
<p class="baslik2">5</p>
<p class="baslik2">Castorius Parşömeni</p>
<div class="bos3"></div>
<div class="ortali"><img src="attila2.jpg"/></div>
<div class="bos1"></div>
<p class="ilk">Sonraki ve bir sonraki gün, Roma’nın üzerinde giderek daha fazla duman sütunu yükselmeye başlamıştı. Geçen iki gece boyunca şehrin neredeyse tüm bölgelerinde yangınlar çıkmıştı. Haftalar ve aylar süren sessizlik sonrasında, Roma gecelerini, öldüresiye dövülen, işkence edilen, boğazlanan adamların çığlıklarıyla, boş yere kendilerini savunmaya çalışan kadınların imdat haykırışları doldurmuştu.</p>
<p>Gariptir ki bu sesler, beklenildiği gibi Suburra’nın dar sokaklarından, nehir bölgesinden veya zanaatkarların içleri çoktan boşaltılmış küçük dükkânlarından değil, tam aksine şehrin sayıları neredeyse iki bine yaklaşan saray ve villalarının duvarlarla çevrili bahçelerinden geliyordu. Bu yapıların yakınlarındaki sokaklarda giderek daha fazla boğulmuş, mızraklanmış veya işkenceyle öldürülmüş kadın ve erkek Romalı cesedi bulunuyordu. Sayıları derhal ortadan kaldırılamayacak kadar fazlaydı. Neredeyse tümünün üzerinde bir zamanlar temiz olan, fakat şimdi kandan esas rengi görünmeyen tunica ve togalar vardı. Cesetlerin dikkat çekecek kadar büyük bir kısmının şişmiş dilleri ağızlarından dışarı sarkıyor ve boğazlarında bir zamanlar başkalarına ait olması gereken köle zincirleri göze çarpıyordu...</p>
<p>Şehrin düşüşünün üçüncü günü, yani Gotların her tarafta şehri yağmalamaya bu gece son vereceklerini ilan ettikleri gün, boğulan, mızraklanan veya işkenceyle öldürülenlerin sayısında inanılmaz bir artış yaşandı. Şehirdeki gürültü, bir zamanlar satıcıların bazalt kaplı sokaklar üzerinde mallarını bağıra çağıra satmasının, sarhoşların nara atmasının ve araba tekerleklerinin gürültü çıkarmasının yasalarla boş yere yasaklanmaya çalışıldığı o günlerden bile daha fazlaydı.</p>
<p>Buna karşın öğlene doğru, gün doğumundan sonraki dokuzuncu saatte, imparatorluğun merkezinde büyük bir toplantı düzenlendi. Tüm kuşatma boyunca hiçbir kaçma teşebbüssünde bulunmayan ve vakitlerini fidyelerini ödeyebilmek için kiliseleri yağmalamakla geçiren Romalı senatörler ve soylular, artık fatihlerden kendilerini korumalarını istiyorlardı. Hatta bazıları, tüm aile fertleri, en önemli köleleri ve şaşkın özel muhafızlarıyla birlikte gelmişlerdi.</p>
<p>Attila, Geiserich, Laudrich ve Aybars da Kral Alarich tarafından toplantıya davet edilmişlerdi. Bir zamanların sabık rehineleri, ilk gün boyunca kargaşa içindeki şehirde Attila’nın mutlaka bir daha görmek istediği yerleri ziyaret etmişlerdi. Evlerin arasında ve meydanlarda böylesine bir itiş kakış bin yıllık şehirde daha önce asla yaşanmamıştı.</p>
<p>Aynı günün akşamı da saraydaki hadiseden hemen sonra şehirden ayrılarak keselerini bol ganimetle dolduran Hunlarla birlikte karargâha geri dönen Aybars’ın peşinden gitmişlerdi. Şaman ikinci gün boyunca karargâhta kalmış ve etrafındaki tüm coşkuya rağmen, yurdundan dışarı adımını atmamıştı.</p>
<p>Üçüncü günün öğleden sonrasının geç saatlerinde ise hep birlikte atlarına binerek şehre geri dönmüşlerdi. Şaman, çadırındaki birbirinden ilginç mazlemelerden bol miktarda kullanmış olmalıydı. Attila, Geiserich, Laudarich ve Doğan’la birlikte valinin sarayına ayak bastığı zaman etrafa öylesine keskin bir misk kokusu saçıyordu ki, üzerlerine bol miktarda çiçek kokusu sürünmüş olan soylu Romalılar derhal açılarak onlara yol verdiler.</p>
<p>Got önderleri, Hunları ve diğer iki Cermen’i ilk bakışta tanımışlardı. Derhal Alarich’in kulağına bir şeyler fısıldadılar. Alarich bakışlarıyla kalabalığı taradı, sonra onları fark etti, başıyla işaret ederek maiyetinin yanına çağırdı.</p>
<p>Vizigot kralının etrafındaki adamlar, son derece renkli görüntülere sahiptiler. Romalılardan çok Romalıya benzemeye çalıştıkları her hallerinden belliydi. Her yanda pırıl pırıl cilalanmış miğferler, göğüs zırhları ve kılıç kınları göze çarpıyordu. Boyunlarda kalın altın zincirler, omuzlarda ve çıplak kollarda ise kuş yumurtası büyüklüğünde elmaslar ve başka değerli taşlar ışıldıyordu. Attila Roma’nın gizli hazinelerinden söz edildiğini çok duymuştu, oysa şimdiye dek bu denli büyük akik ve topazlar, safir ve yakutlar görmüş değildi.</p>
<p>Attila o zamana dek sadece Vizigotları tanımıştı. Neredeyse otuz beş yıl önce Büyük Kağan Balamir tarafından Karadeniz kıyılarında mağlup edildikten sonra, Hunların müttefiki olmuşlardı. Fakat çocukça bir çabayla Romalılardan çok Romalılara benzemek isteyen bu tür Cermen ve Gotları daha önce hiç görmemişti.</p>
<p>Az sonra salona sol kolunda karısı, sağ kolunda da Galla Placidia olduğu halde Alarich’in kayınbiraderi Athawulf girdi. Bitkin görünümlü Vizigot kadını, omuzlarına düşen sarı saçlarını altın bir alınlık ile geriye doğru atmıştı. Ravenna’daki imparatorun kız kardeşi ise yüzlerce küçük örgüden oluşan kahverengi saçlarını, küçük ve oval yüzünün etrafına dağıtmıştı.</p>
<p>Biraz dikkatle bakan herkes, Cermen kadınının yüzünde sert ve öfkeli bir ifade görebilirdi. Alarich ve Athawulf’un maiyetindeki bazı insanların yüzlerinde ise Hıristiyanlarda görülen müsamahasız bir katılığın izleri vardı.</p>
<p>Attila, gözlerinin önünde cereyan edenleri büyük bir dikkatle takip ediyordu. Yakında Vizigotlar arasında ayrılık ve ölüm yaşanacağının kokusunu almış gibiydi. Aybars’ın yüzüne kısa bir bakış fırlattı, şaman derhal gözlerini kapadı. Dudaklarında kardeşinin oğlunun ne demek istediğini anladığını belirten bir gülümseme belirmişti.</p>
<p>Tam bu esnada Attila kendisinin gerçekten de şamanların gizli duygularının bir kısmına sahip olduğunu anladı. Derin bir nefes aldıktan sonra, bakışlarını tekrar iki kadına çevirdi.</p>
<p>Athawulf’un karısının üzerinde yere kadar uzanan yaprak yeşili, işlemeli, kolları kuş biçiminde iki altın tokayla tutturulan bir elbise vardı. Altın kakmalarla süslü geniş kemerinin dışında, üzerindeki tek ziynet eşyası bu kuşlardı. Ayrıca kemerinde içinde özel eşyalarının bulunduğu birkaç deri kese asılıydı.</p>
<p>Galla Placidia ise boğucu yaz sıcağına rağmen, belini altın örme bir kemerle sıktığı ince tunikasının üzerine ağır bir pelerin atmıştı. Deri sandaletlerinin sanatkârane bir şekilde işlenmiş bağcıkları, pek de uzun olmayan ince bacaklarına güzel bir şekilde sarılmıştı. Boynunda kırmızı-beyaz renkli değerli taşlarla süslü bir kolyenin yanı sıra, çok sayıda altın zincir vardı. Bunun dışında çeşitli bilezikler ve yüzükler de takmıştı. Saçlarını ise yüzlerce küçük inciden oluşan haç motiflerinin süslediği bir alınlıkla tutturmuştu. Athawulf’un karısının aksine, büyük ve önemli bir akşam yemeği için süslenmiş ve boyanmıştı. Gözlerinin altında koyu gölgeler vardı, göz kapaklarına biraz altın tozu dokundurmuştu, yanaklarını ve dudaklarını ise koyu kırmızıya boyamıştı.</p>
<p>Attila, bu iki kadın arasındaki zıtlığın kendisini neden bu kadar büyülediğini anlayamıyordu. Aslında o güne kadar kadın ve kızlarla hiç ilgilenmemişti. Gruplar halinde dolaşırken şımarık şımarık kıkırdıyorlardı, tek başlarına oldukları zaman da av hayvanlarından daha ürkektiler. Annesini pek az hatırlıyordu. Daha doğrusu, boyunda birlikte yaşadığı kadınlardan hangisinin öz annesi olduğunu bile tam anlamıyla bilemiyordu. Hun çocukları gruplar halinde besleniyor, giydiriliyor, uyutuluyor ve çalıştırılıyordu.</p>
<p>Aybars’ın böğrüne bir dirsek atmasıyla birlikte kendine geldi.</p>
<p>“Çıktığın gökyüzünden geri dön artık...” dedi şaman. Attila kaşlarını kaldırdı.</p>
<p>“Hangi gökyüzünden?”</p>
<p>“Gözlerinde yanıp sönen yıldızları kastediyorum... Bu kadınlardan birini yumuşak bir anne olarak mı, yoksa ötekini hoş bir yatak arkadaşı olarak mı kabul etmek istediğine karar veremiyorsun...”</p>
<p>Attila homurdandı. “Şayet babamın kardeşi olmasaydın...”</p>
<p>“Ne olurdu o zaman?” diye güldü Aybars.</p>
<p>“O zaman yıldızların nasıl göründüğünü gösterirdim sana!”</p>
<p>Attila, Roma fatihlerini dikkatle incelemeye devam ediyordu. Kral Alarich’in bu arada vermiş olduğu kararlardan haberi yoktu. Tek bildiği, ganimetle dolu arabalardan hiçbirinin bugüne dek saraydan ayrılmamış olduğuydu.</p>
<p>Artık hiç kimse yaşlı senatörün talihsiz ölümü hakkında konuşmuyordu. Athawulf’un karısı aradan bir süre geçtikten sonra Hunları fark etti ve gözleri Attila’ya takılınca onu uzun uzun süzdü. Attila, kadının dudaklarında dostça bir gülümseme belirdiğini görür gibi olmuştu. Galla Placidia ise sadece bir tek bakış fırlattı ona, o da karanlık gözlerinde nefret şimşekleri çakarak. Bu kez alaylı alaylı gülen, Attila’nın ta kendisiydi. Ravenna’daki imparatorun kız kardeşi hâlâ resmi olarak Vizigotların rehinesiydi, oysa bu yeni yetme Hun’un Athawulf’a ettiği hakaretten hiç hoşlanmadığı her halinden belliydi. Galla Placidia güzel başını geriye attı ve gözlerini ileri dikerek Attila’nın yanından geçti.</p>
<p>Onun bu davranışı Attila’nın umurunda bile değildi, içgüdüsel bir sezgiyle gelecekte ona karşı ihtiyatlı davranmaya karar verdi. Görünüşe göre genç kadın ne istediğini çok iyi biliyordu. Güzelliği ve asaleti ile hazırlıklı olmayanları yanlış yola sürüklemesi işten bile değildi...</p>
<p>Roma’nın sabık üç rehinesi, bizzat Alarich tarafından Roma soyluları önünde selamlandı. Alarich’in üzerinde Vizigot krallarının elbisesi değil, aksine kayınbiraderininki gibi Roma kartalı motifli bir zırh ve miğfer vardı. Orada bulunanların tümü, onun uzun zamandır varmak istediği noktaya ulaştığını biliyorlardı: Alarich, o zavallı Honorius veya Konstantinopolis’teki zayıf yeğeni Valentinian gibi Roma imparatoru olmak değil, Batı Roma İmparatorluğu’nun tüm lejyon ve savaşçılarının, tüm yardımcı kavimlerinin ve silahlı kuvvetlerinin başkomutanı olmak istiyordu.</p>
<p>“Günün birinde...” diye duyulabilecek bir sesle mırıldandı Attila’nın yakınlarındaki senatörlerden biri, “... günün birinde Doğu Roma’yı da ele geçirecek!”</p>
<p>“Bunu yapması için uzun zamandır yakarıyor ve adak adıyorum” diye homurdandı bir başkası. “Bizans ve Ravenna kendi pislikleri içinde boğulup giderken, Roma bin yıl daha ışıldamaya devam edecek!”</p>
<p>“Bunun için her şeyden önce güçlü bir imparatora ihtiyacımız var...”</p>
<p>“Ya da bir imparatoriçe... Hiç fark etmez...” diye inledi öbürü.</p>
<p>Etraftaki diğer soylular yavaşça gülümsediler.</p>
<p>“Ne yazık ki elimizdekini kaybettik... Şuraya bak! O artık Gotlara hizmet eden bir fahişeden başka ne ki?”</p>
<p>“Ne büyük bir utanç! Roma adına ne büyük bir rezalet!”</p>
<p>“Söylentilere göre Alarich önce Afrika’daki tahıl ambarlarımızı, sonra da İspanya ve Galya’yı ele geçirmek istiyormuş...”</p>
<p>“Gotlar çiftçi olarak yaşamayı unuttular!” diye lafa karıştı üçüncü bir senatör. “Vizigot halkını artık bir yere yerleştirmek bile mümkün değil! Onlara Afrika ve Galya’daki tarlaların yarısını hediye etsek bile, kolay ganimet peşinde koşmaya devam edecekler...”</p>
<p>Büyük salonun uzun kenarında Wotan’ın savaşçıları gibi giyinmiş ve postlara bürünmüş iki düzine Cermen savaşçısı, hiç beklenmedik bir anda borularını çalmaya başladılar. Attila elinde olmadan suratını buruşturdu. Kopan gürültü öylesine korkunçtu ki, duyan Gotların her an yeniden saldırıya geçmek üzere olduklarını düşünebilirdi.</p>
<p>Boruların sesi, başladığı gibi ansızın kesildi. Bir an için koca salonda tek bir ses bile işitilmedi. Sonra Kral Alarich üzerinde oturduğu mermer koltuktan kalktı ve ellerini yalvarırcasına yukarı kaldırdı.</p>
<p>“Buradaki her şey...” diye bağırdı, “buradaki her şey yüzyıllar boyunca bizim için diktatörlüğün ulaşılmaz simgeleri olmuştu...”</p>
<p>Bakışlarını dört bir yanda gezdirdikten sonra, ellerini yavaşça aşağıya indirdi. Garip bir heyecanla dolu kısa bir sessizlik oldu. Vizigot kralı, Attila’nın gözüne son derece bitkin, hatta hastaymış gibi görünmüştü. Gotların ve Ravenna’daki saray muhafızı Hunların çok korktuğu ateş acaba böyle mi görünüyordu? Saraydayken bunu pek fark etmemişti, fakat şimdi etrafına bakındığı zaman, gördüğü yüzlerin pek çoğunun kışı çıkaramayacağını anlıyordu.</p>
<p>“... kendilerini Roma vatandaşı olarak tanımlayamayan tüm halklar için kölelik ve aşağılama anlamına gelen simgeler!” diye devam etti Kral Alarich sözlerine. Emirlerinin herkes tarafından açıkça duyulup anlaşılmasını isteyen bir ordu komutanı gibi tane tane konuşuyordu.</p>
<p>“Bizim mağlup ettiğimiz Roma’nın vatandaşları değil, aksine bu simgelerin kudretinin ta kendisidir! Roma’nın zulmünü mağlup ettik! Roma’nın kibrini mağlup ettik! Kendisinden olmayan herkese karşı duyduğu aşağılamayı mağlup ettik! Kendimizin yok olmasını engellemek için, Roma’yı bu şekilde aşağılamak zorunda kaldık...” Alarich duraksadı. “... bundan önce imparatorluğun kudretine karşı koymayı akıllarına bile getirmeyen kavimler gibi yok olmamak için...”</p>
<p>Barbar kralın söylediklerine kimse karşı çıkamadı, çünkü onun verdiği iki sözü de yerine getirdiğini gayet iyi biliyorlardı: Bir Hıristiyan tapınağına sığınan Romalılardan pek azı Gotlar, Hunlar, Sarmatlar ya da Alarich’e bağlı diğer yardımcı kavimlerin savaşçıları tarafından öldürülmüştü. Hatta Mitra’ya inananlar bile canlarını kurtarmak için Hıristiyan isimleri almış ve kiliselere sığınmışlardı. Esas can kaybına açlıktan ölenlerin ve kölelerin intikamının sebep olduğunu bu arada herkes öğrenmişti...</p>
<p>“Alarich bize Stilicho’ya, karısı Serena’ya ve oğlu Eucherius’a ettiğimiz ihanetin bedelini ödetiyor” dedi senatörlerden biri.</p>
<p>“Gotlarla fazla içli dışlı olduğunu düşündüğümüz için, Roma’nın gerçek koruyucusu ve kurtarıcısı olan o Vandal’ı öldürmekle büyük hata ettik...”</p>
<p>“Engellemek istediğimiz şey, kendi aptallığımız yüzünden başımıza geldi işte” diye içini çekti bir diğeri.</p>
<p>“Gotlar buradan çekip gitseler bile, dünya <i>Imperium Romanum</i>’un uğradığı bu hakaret ve aşağılamayı daha bin yıl boyunca konuşmaya devam edecek!”</p>
<p>Alarich bir süre daha konuşmaya devam etti, fakat sonra neden söz ettiğini kendi bile unutmaya başladı. Zaten fatihler ve fethedilenler onun ilk söylediklerinden başka bir şeye dikkat etmemişlerdi.</p>
<p>Gotlar neredeyse hiçbir direnişle karşılaşmadan Roma’yı fethetmiş ve tümü zengin olmuştu. Yanlarında binlerce tutsak olduğu halde yavaş yavaş şehirden ayrılıyorlardı. Tüm bu dehşet ve felakete rağmen, Roma’nın pek çok sakini şehrin üzerindeki binlerce yıllık gurur ve azamet tortusunu yıkıp atan ve sömürücülerden intikam almalarını sağlayan bu adama hayranlık besliyordu. Hatta Subura’da yeni kurulan pazarlardan birine Alaricus adını vermişlerdi – tıpkı kendilerinden biriymiş gibi...</p>
<p>“Neden buradan bu kadar çabuk ayrılıyor?” diye sordu Attila üçüncü günün akşamı. İmparatorluk sarayında beraber oldukları grupla birlikte, Trajan Forumu’nun yanındaki bitişik düzen, beş katlı kira evlerinin yanından geçiyorlardı. Anneler tekrar balkonlara çıkmışlardı ve çocuklar tekrar avlularda oynamaya başlamışlardı. Her şey öyle bir havadaydı ki, sanki şehir Hunlar ve Gotlar tarafından hiç zapt edilmemişti...</p>
<p>“Şuradaki sefaleti ve pisliği görmüyor musun?” diye sordu şaman. “Bunun sebebi biz değiliz, kuşatma da değil. Sineklerin pisliğe konması gibi, bu da <i>Imperium Romanum</i>’a ait bir şey olsa gerek...”</p>
<p>“Haklısın” dedi Attila. “Bu insanlar sürekli olarak salgın hastalık korkusu içinde yaşıyorlar. Şehrin ortasındaki <i>Cloaca maxima</i>’nın pislik çukuru... ve duvarların dışındaki bataklıklar...”</p>
<p>“Bu tehlikenin karşısında dünyanın tüm şamanları bile çaresiz kalır!”</p>
<p>“Got kralı neden sıcaklığın ve kuraklığın merkezi olan güneye gitmekte ısrar ediyor?”</p>
<p>“Çünkü imparatorluğun bu bölümü tümüyle savunmasız olarak önünde duruyor. Halkının burada hastalıktan ve tembellikten kırılmasını istemiyorsa, güneye devam etmek zorunda. Hedefi denizin öte yakasındaki Afrika Eyaleti. İmparatorluğun en zengin tahıl ambarları orada bulunuyor, hatta Mısır ve Galya’dan bile daha zengin.”</p>
<p>“Peki Batı Roma ne yapıyor? Yani gerçek imparatorluk...”</p>
<p>“Hiçbir şey” diye güldü şaman. “On huzursuz yıldan sonra nihayet çekip gitmesi için Alarich’e hiç karışmıyor. Roma’nın kendisiyle yeterince sorunu var. Senatörler ve rahipler daha şimdiden Roma’nın yağmalanmasına eski tanrılardan yüz çevirmenin mi, yoksa yeni dine yeterince bağlı olunmamasının mı sebep olduğunu tartışıyorlar. Hatta bazıları Alarich’in zaferine İmparator Honorius tarafından şehre bir ders vermek için özellikle izin verildiğini bile fısıldıyor.”</p>
<p>“Altından yapılmış eski tanrı putları şimdi yıkılmadı ki” dedi Attila. “Onların ilk olarak Radagis’in Roma seferi sırasında, sonra da Alarich’in ilk kuşatması esnasında, masrafları karşılayabilmek için eritildiklerini duymuştum.”</p>
<p>“Olabilir” dedi Aybars. “Zaten şehirler yeni durumlara çok çabuk uyum sağlarlar. O kadar gürültü koparan dünkü yangınlar, on yıl önce Konstantinopolis’te gördüklerimin yanında nedir ki?”</p>
<p>“Roma şimdiye dek iki defa ciddi yangın felaketine uğradı” dedi Attila. Bilgisiyle caka satmak hoşuna gidiyordu. “İsa adı verilen tanrının doğumundan üç yüz seksen yedi yıl önce Brennus önderliğindeki Galyalılar Roma’yı öyle bir yakmışlardı ki, geriye sağlam olarak sadece Capitol Tepesi kalmıştı. İkincisinde ise İmparator Nero’nun şehri ateşe verdiği söyleniyor, fakat ben buna pek inanmıyorum...”</p>
<p>“Demin de söylediğim gibi, bu felaketlerin yanında, bizim çıkardığımız yangınlar ancak küçük birer adak ateşi olabilir” dedi Aybars ve gülümsedi. Bu arada devasa Colloseum yapısına yaklaşmaya başlamışlardı.</p>
<p>Romalıların o kadar övündükleri araba ve at yarışlarını görme fırsatı bulabilmiş miydin?” diye sordu şaman. Attila hayır anlamında başını salladı. Sonra atının dizginlerine asılarak, paçavralar içinde korkusuzca yolda yürüyen bir grup dilenciye geçmeleri için yol verdi.</p>
<p>“Burada <i>Hunların</i> sayısı ne kadar azsa, Romalıların sayısı da o denli az” dedi Attila. “Ravenna’da hâlâ herkesle ve her şeyle oynayan, bu arada da gerçeği gözden kaçıran o dik kafalının hüküm sürdüğünü unutma.”</p>
<p>“Ben hiçbir şeyi asla unutmam” dedi şaman sesinde belli belirsiz bir kınamayla. “Zaten daha her şeyin başındayız. Tuna’ya kadar önümüzde uzun bir yol var. Senin de bunu unutmaman gerekiyor, kardeşim Muncuk’un oğlu!”</p>
<p>Attila, ansızın Aybars’ın kendisinden önemli bir şeyler gizlediği duygusuna kapıldı. Bunu ona sormak istedi, fakat şaman kendi dünyasına dalmıştı bile. Kendi kendine bir şarkı mırıldanıyor, bu arada da atının üzerinde dairesel hareketlerle yavaş yavaş sallanıyordu.</p>
<p>Attila, geri dönme vaktinin geldiğini anlamıştı.</p>
<p>Daha sonra, ağustos böcekleri konser vermeye, Roma’nın yedi tepesinde yetişen çam ağaçlarının üzerindeki gökyüzü önce yeşil, sonra lacivert, sonra da kırmızı-sarı renklere büründüğünde, mutfak gürültüleri ve çocuk patırtıları sessizliği bozduğunda, Got kralı ve maiyeti şehrin sokaklarında dört nala at sürmeye başladılar. Attila ve Aybars da onlara katıldılar. Geceyi Roma’nın duvarları arkasında değil, açık arazideki çadırlarında geçirmek istiyorlardı.</p>
<p>Şehrin duvarlarını ve ganimet yüklü ağır çuvallar sırtlamış olan binlerce yaya askeri geride bıraktıktan sonra, Kral Alarich atını yavaşlattı. Burası Attila’nın Hun atlılarını Roma şehrinin açık kapılarına çağırdığı yerdi.</p>
<p>Alarich atını kenara sürdü ve sol kolunu kaldırdı. Uzun ve gürültülü alay, bu hareketle birlikte ansızın durdu. Az ötede yüzlerce Cermen savaşçısının ve kaçmamaları için gevşek olarak bağlanmış kölelerin, su yollarından ve sarnıçlardan aldıkları temiz içme suyunu <i>Via Salaria</i>’nın taşları üzerine dökmelerine rağmen, hâlâ havaya korkunç bir toz bulutu yükseliyordu. Batmakta olan güneş ise surlardaki savunma kalelerinin alev alev yanıyormuş gibi görünmesine sebep oluyordu.</p>
<p>Gecenin karanlığı, Roma kapılarına çabuk dayanmıştı. Her tarafta meşaleler yanıyordu. Toz bulutları yavaş yavaş kaybolmaya başlamıştı. Vizigot kralı, atını krallık ganimetleriyle yüklü bir grup eşeğin yanına sürdü. Attila neler olup bittiğini duyamıyor ve göremiyordu. Sadece kral ile Athawulf arasında kısa ama sert bir tartışmanın yaşandığını fark etmişti. Sonra Alarich geri döndü. Üzerinde hâlâ Roma general üniforması vardı.</p>
<p>“Senin babanı tanıyorum” dedi atını Attila’nın önünde durdurarak. “Kılıçlarımızı birden fazla kez birbirimize yöneltmiştik.”</p>
<p>Sonra gülümsedi ve elini sallayarak adamlarından birini yanına çağırdı. Soylu bir aileye mensup beyaz saçlı bir Got, elinde kısa bir kılıç uzunluğunda deri kaplı bir sandıkla kralının yanına geldi.</p>
<p>“Baban Muncuk Han’ın, benimle ve Vandal Stilicho’yla birlikte pek çok kez Roma’nın düşmanlarına karşı kılıç salladığını belirtmeliyim. Ne yazık ki ben Roma’ya aykırı düşünce, bu kez kılıçlarımızı birbirimize doğrultmuştuk...”</p>
<p>Ne Attila, ne de diğer atlılar, Vizigot kralının nereye varmak istediğini anlayamıyorlardı.</p>
<p>“Bu nedenle Roma kapılarını senin açmış olman hem benim, hem de baban için çok büyük bir şeref!”</p>
<p>Attila elinde olmadan kızardı. Neyse ki meşalelerin ışığında kimse bunu fark etmemişti.</p>
<p>“Büyük kağanınız Karaton’a, babana ve kız kardeşimin eşinin sebep olduğu felakete öfke duyan herkese, bundan böyle bir Vizigot kılıcının bir Hun’a, bir Vandal’a ve bir Gepid’e karşı asla kalkmayacağını söyle! Bu yemin sadece benim için değil, Athawulf için de geçerli. Umarım bu yemini hem Athawulf’un başarısızlığına karşı bir özür, hem de savaşçılarınla birlikte gösterdiğin yararlılık için bir teşekkür olarak kabul edersin!”</p>
<p>Deri kaplı sandığı eline aldı ve atını Attila’nın yanına sürdü.</p>
<p>“Saray bahçesinde kurtardıklarının bir kısmını sana hediye etmek istiyorum. Günün birinde bu hediyenin, altın ve elmastan oluşan tüm ganimetlerden daha değerli olduğunu anlayacaksın...”</p>
<p>Alarich deri kaplı kutuyu Attila’ya uzattı ve babacan bir tavırla omuzuna bir şaplak indirdi.</p>
<p>“Artık Latince okuyabiliyorsun, değil mi?” diye sordu sonra. Attila evet anlamında başını salladı. Bir yandan da Vizigot kralının, kendisinin bunlarla yakından ilgilendiğini nereden bildiğini düşünüyordu.</p>
<p>“Sende bir lider yeteneği var” dedi Alarich. “İyi bir generalin iyi bir askeri haritaya ihtiyacı vardır... <i>Omnium regionum, in quibus bellum geritur.</i> İşte burada... Bu âna kadar savaşılan tüm bölgelerin haritası...”</p>
<p>“Dünya haritası mı?” diye sordu Attila heyecandan nefesi kesilmiş bir şekilde.</p>
<p>“Dediğin gibi” diye karşılık verdi Vizigot kralı. “Castorius’un büyük dünya haritası. Bildiğim kadarıyla bu haritanın tamamlanmış üç tane kopyası var... Biri Ravenna’da, biri Konstantinopolis’te, biri de burada. İzleyeceğim yol için benim bu haritaya ihtiyacım yok, fakat senin için bu harita bütün bir imparatorluğun anahtarı anlamına gelmektedir... İspanya’dan Kutsal Ülke’ye kadar beş yüz şehir... altı yüz yer ismi... yetmiş bin mil uzunluğundaki Roma yollarında bulunan üç bin üç yüz karakol... bir yerden bir yere olan tüm mesafeler... hem de sadece yazılı değil, aynı zamanda çizili olarak.”</p>
<p>Attila, kabına sığmaz bir coşku ile Roma’da rehine olarak geçirdiği günlerde öğrendiği cümlelerin en gizemlisini tekrarladı: “<i>Non tantum adnotata, sed etiam picta.</i>”</p>
<p>Attila, o günün akşamı, uzun süre Orta Tuna havzasından gelen Hunlarla birlikte oturdu. Büyük bir şenlik yapıyorlardı. Herkes yiyor, içiyor, ganimetleri inceliyor, kahkahalarla gülüyordu. Hunların bir kısmı, Attila’dan kendisiyle birlikte gelmelerine izin vermesini istediler.</p>
<p>“Ravenna’daki İmparator Honorius’a, Büyük Kağan Karaton’a veya babama haber salmam gerekir mi acaba?” diye sordu Attila. “Yoksa birilerinin biz rehineleri hatırlamasını mı beklemeliyim?”</p>
<p>Bu sorunun cevabını şaman da bilmiyordu.</p>
<p>“Bana kalırsa Ravenna bataklıklarının etrafından dolaşmalıyız” dedi Doğan. Attila’yla gelmek isteyenlerin ilki oydu.</p>
<p>Aynı anda az ötedeki çalılıklardan bir hışırtı yükseldi. Hun nöbetçilerinin dikkat çığlığı üzerine birkaç savaşçı silahlarına sarılarak atlarını o noktaya sürmeye başladı. Az sonra kendinden emin bir şekilde at süren bir adamın etrafını çevirip, silahlarını ona doğrultmuşlardı.</p>
<p>“Sadece veda etmek istiyordum” diye bağırdı Geiserich. Şamanın çadırının önüne gelince atından indi. Attila ayağa kalkarak ona yaklaştı. Geiserich’in üzerinde geniş yakalı beyaz bir keten gömlek, dar bir süvari pantolonu ve ata binen Vandalların tipik giysisi olan Mantilla vardı.</p>
<p>Geiserich, Attila’nın şaşkın bakışlarını fark etmişti. “Vaktiyle Romalı bir lejyonerin ganimeti olmalıymış” dedi gülerek.</p>
<p>“Gören de bir prensesin kalbini çalmaya gittiğini sanır” dedi Attila.</p>
<p>“Neden olmasın? Galla Placidia’da şansımı deneyeyim!” diye karşılık verdi Geiserich gülmeye devam ederek. “Hemen yola koyulmalıyım, çünkü vakit çok geç olmadan Ostia Limanı’na ulaşmak istiyorum.”</p>
<p>“Nereye gitmek istediğine karar verdin mi?” diye sordu Attila. “Yoksa hâlâ düşünüyor musun?”</p>
<p>Geiserich güldü. “Hem de ne hedef...” dedi sonra. “Vizigotların aklına benim kendileri için de iyi bir rehine olabileceğim gelmeden, halkımın yanına dönmek istiyorum. Geçen üç yıl boyunca Pirene Dağları’nın kuzeyindeki bölgelerde kendimize biraz arazi edinebilmek için savaşıp durduk. Fakat İmparator Constantius III., eski Britanya Eyaleti generali, şu anda Galya’nın güneyine hükmediyor. Denilene göre Ravenna bile onun hakimiyetini kabul ediyormuş.”</p>
<p>“Galya’yı fethederken Vandalların ve Sueblerin yollarını kesen general değil mi bu?”</p>
<p>“Evet, bizzat o! Bu adam gerçekten de iştahı yerinde bir Augustus! Dört yüz altı yılının son günü donmuş Ren Nehri’nin üzerinden geçtikten sonra, Galya’nın neredeyse tümünü ateşe vermiştik...”</p>
<p>“O halde Got Sarsus ve lejyonerlerini denize döken de bu adam olmalı... Stilicho’nun onun üzerine gönderdiği Batı Roma birliklerini...”</p>
<p>“Doğru!” dedi Geiserich. “Oğlu Constans da iki yıl önce İspanya’nın neredeyse yarısını fethetti. Honorius, batıdaki bu gelişmeleri de tıpkı kendi Ebedî Şehri önündeki Gotların ve Pannonia’daki siz Kara Hunların varlığı gibi, çaresiz kabullenmek zorunda kaldı.”</p>
<p>“Umarım fethettiği yerler onu bir süre mutlu etmeye yeter” dedi Attila sırıtarak.</p>
<p>“Ve ben ne Constantinius III’ün, ne de oğlu Constans’ın kucağına düşmek istemiyorum” dedi Geiserich. “İspanya beni çağırıyor, fakat İtalya ve Galya kıyıları boyunca uzun bir kara yolculuğu yapmak niyetinde değilim.”</p>
<p>“Amacın nedir?”</p>
<p>“Gemiyle doğrudan Barcino’ya gitmeye çalışacağım. Umarım oradaki adamlarımın savaşları henüz tümüyle sona ermemiştir.”</p>
<p>“Roma’da keseni yeterince doldurmadın mı?”</p>
<p>“Birkaç bölük paralı askerle birlikte yolculuk masraflarını karşılayacak kadar...”</p>
<p>“Niyetin ne? Vandal kralı mı olmak istiyorsun?”</p>
<p>“Belki de...” dedi Geiserich ve gülümsedi.</p>
<p>“Çok yazık” dedi Attila. “Topallamana yavaş yavaş alışmaya başlamıştım...”</p>
<p>“Günün birinde taç giyecek olsam bile, bundan kurtulamayacağım” dedi Vandal ve bir kez daha güldü. “Ya senin bacağın nasıl?”</p>
<p>“Şaşılacak kadar iyi” dedi Attila. Geiserich öne doğru bir adım attı. Hunların ve Romalıların pek çoğundan daha ince ve uzun yapılıydı.</p>
<p>“Tekrar görecek olursan, Laudarich’e benden selam söyle. Sizinle birlikte olmak güzeldi.”</p>
<p>“Seninle birlikte olmak da, Geiserich” dedi Attila. İki genç adam birbirini kucakladı. Bu anda gelecek için düşündükleri bir tek kelime vardı: Barış!</p>
<p>“Günün birinde yardıma ihtiyacın olursa bana haber gönder” dedi Vandal. “Her zaman yanında olacağım... Gerçi bunun bir bedeli olacak, fakat ganimetin ne işe yaradığını biliyorsun...”</p>
<p>“Söylediklerin senin için de geçerli” diye karşılık verdi Attila. Geiserich arkasını döndü ve bir senatör çiftliğinden alınma güçlü Roma atına bindi. Sonra Romalı kölelerde gördüğü gibi selam işareti vermek üzere sol elinin işaret parmağını kaldırdı, üç gün boyunca Ebedî Şehir’de birlikte olduğu Hunları süzdü, bacaklarını hafifçe kastı ve başıyla kısa bir selam daha verdikten sonra atını gecenin içine doğru sürüp gitti.</p>
<p>Hunlar, ertesi gün sabahın çok erken saatlerinde çadırlarını toplamaya başladılar. Yurtları, tabak çanakları ve diğer malzemeleri, iki tekerlekli tahta arabalara yüklüyorlardı. Bunlara ek olarak ganimeti taşımak için birkaç tane Roma arabası da hazır bulunuyordu.</p>
<p>Romalıların hesabına göre ikinci saatte, yani Vizigotların güneye doğru yola koyuldukları zamanda, Hunlar da <i>Via Salaria</i> üzerinden kuzeye doğru yürüyüşe geçtiler. Prens Athawulf’la birlikte Roma’ya yürüyen silahlı savaşçıların sayısı binden fazlaydı. Oysa şimdi geriye dönenlerin sayısı yüzü aşmıyordu. Buna karşın başka Hunlar onlara katılmaya karar vermişlerdi.</p>
<p>Küçük Hun kafilesinde Aybars ve Attila’nın yanı sıra hâlâ yarı yarıya sarhoş olan ve kendi kendilerine şarkı söyleyen doksan savaşçı, otuz iki kadın, Attila’nın yaşlarında dokuz erkek ve kız, otuz üç azatlı köle, Karadeniz kıyısındaki Odessos’tan ve Tuna’nın denize döküldüğü yerden gelen on beş zanaatçı ve tacir, beş suskun Ostrogot, beş Sarmat, iki İranlı, Attila’yı Roma saraylarından tanıyan Selanikli hatip Scottas ve Alarich’in emriyle her şeyin gerçekte nasıl olup bittiğini anlatmak üzere kara yoluyla Konstantinopolis’e giden bir Vizigot ve beş muhafızı bulunuyordu.</p>
<p>Bu <i>İkiyüzler Kafilesi</i>’ne kimin önderlik ettiğini kimsenin tam anlamıyla bilmemesine rağmen, bakışlar Attila ile amcasının üzerine yoğunlaşıyordu. Attila ve Aybars küçük atlarıyla kafilenin biraz önünde ilerliyordu. Doğan ve Roma’ya giren ilk grubu oluşturan Hunlar, onların hemen arkasındaydı. Yorgun olmaktan ziyade, mutlu bir halleri vardı. Aslında hava bu taş kaplı sert yol üzerinde yolculuk yapmaya izin vermeyecek kadar sıcaktı.</p>
<p><i>Via Salaria</i> bir müddet sonra tepelere ve eskiden Şahinlerin yaşadığı topraklara yönelmeye başladı. Roma’dan ayrılışları esnasında pek azı uzun uzun geriye bakmıştı. Fethedilmiş ve yağmalanmış şehrin ne duvarları, ne de Tiber Nehri’nin gümüş akıntısı kafileyi oluşturan insanları etkilemişti. Hava çok sıcaktı. Etraftaki kargacık burgacık ağaçlardan oluşan seyrek orman bile onları güneşin yakıcı ışınlarından koruyamıyordu. İmparatorluğun pek çok bölgesinde ormanlar yüzyıllardan beri düzenli olarak kesiliyordu. Hem yakacak sağlamak, hem de gemi inşa etmek için...</p>
<p>Yol boyunca hiç durmadılar. Karnı acıkan veya susayanlar, bu ihtiyaçlarını yolda gidermek zorundaydılar. Buna rağmen atlılar da öküz ve at koşulmuş arabalardan hızlı gidemiyordu. Ganimetler arasında Galya’dan Roma’ya gemiyle getirilmiş ilginç bir de araba bulunuyordu. Bu dört tekerlekli, ağır araba, şarap taşımacılığında kullanılıyordu. Bu arabadaki şaraplar alışılageldiği gibi amforalarda değil, aksine demir çemberlerle tutturulmuş ve iki ucu yuvarlak tahtalarla kapatılmış, eğik tahtalardan oluşan silindirik bir kabın içinde naklediliyordu.</p>
<p>Bu araba Doğan tarafından Palatin yamaçlarındaki bir askeri deponun iç avlusunda keşfedilmiş ve derhal özel ganimet olarak alıkonmuştu.</p>
<p>“Bu tahta kaplara fıçı adı veriliyor!” demişti Doğan yolculuğun başında büyük bir gururla.</p>
<p>“Umarım birkaç damlası Tuna kıyılarına kadar ulaşabilir!” diye karşılık vermişti şaman şüpheci bir tavırla.</p>
<p>“Endişelenmene gerek yok! Şarap fıçılarını sadece güneş battıktan sonra açacağım... Elbette küçük bir ücret karşılığında!”</p>
<p>Hunların bir kısmının beraberlerinde ne kadar garip ganimetler getirdiğini düşünen Attila, elinde olmadan gülmek zorunda kaldı. Doğan’ın yürüyen meyhanesi, bunlardan sadece biriydi. Savaşçıların birçoğu, keselerini aileleriyle birlikte birçok kış boyunca endişelenmeye gerek kalmadan yaşamalarını sağlayacak kadar çok altın ve gümüş para, ziynet ve mücevheratla doldurmuşlardı. Buna ek olarak birçoğu kendilerine Romalı kadınlar almışlardı... Kimi kara tenli köle kızları, kimi de senatörlerin ve soyluların el değmemiş kızlarını tercih etmişti. Bazıları bu güzel yol arkadaşlarıyla uzun müddet bir arada kalmayı düşünüyordu, bazıları da onlarla sadece yol boyunca eğlenmeyi, Tuna kıyılarına ulaşınca da tekrar elden çıkarmayı...</p>
<p>Ganimetlerin arasında incecik işlemeli cam şarap kadehleri, küçük çekmecelere sahip makyaj kutuları ve küçücük parfüm şişeleri de oldukça dikkat çekiciydi. Hatta savaşçılardan biri büyük bir para kasasını olduğu gibi almış ve Colloseum’dan edindiği iki tekerlekli bir savaş arabasına yüklemişti. Sağlam meşe ağacından yapılmış, demir çivi ve çemberlerle desteklenmiş bu güzel kasayı açmak ona henüz nasip olmamıştı. Birçok savaşçının ellerinde fildişi veya yede taşından yapılma zarlar, altın kaplama şamdanlar, değerli taşlarla süslü taş takvimler ve akla gelebilecek tüm pozisyonlarda sevişen insan tasvirlerinin bulunduğu küçük kil levhacıklar vardı.</p>
<p>Bunun dışında hemen tümünün boynunda, Subura’nın arka sokaklarında bulunan bir kuyumcudan yağmalanmış, başparmak uzunluğunda altın levhacıklar vardı. Levhacıkların ön yüzünde üzerinde bir tunica olan bir erkek tasviri görülüyordu. Adamın elbisesi o kadar kısaydı ki, sertleşmiş erkekliği ilk bakışta fark edilebiliyordu...</p>
<p>“İlk molayı nerede verelim dersin?” diye sordu Aybars. Bu arada güneşin artlarında batmakta olduğu dağlara ulaşmışlardı. “Yukarılara mı çıkalım, yoksa vadide mi kalalım?”</p>
<p>“Bir Roma karakolunda konaklamak uygun olmaz” diye karşılık verdi Attila. “Bu kadar yükle dağları ve tepeleri aşamayız. İyisi mi küçük bir nehir bulup, kıyısında konaklayalım.”</p>
<p>“Bu nehri nerede bulabileceğimizi o gizemli haritadan çıkartabilir misin?” diye sordu şaman merakla.</p>
<p>“Henüz bilmiyorum” dedi Attila. “Harita tam olarak açıldığında bir ayak uzunluğunda ve yedi adım genişliğinde. Bu kadar büyük bir haritayı bu kadar çabuk okuyamam!”</p>
<p>Sonra artık sıklaşmış olan ormanlarla kaplı dağların arasındaki alçak bir vadiyi işaret etti. Bu arada Doğan onlara yaklaşmıştı ve Attila’yla yan yana at sürüyordu.</p>
<p>“Oraya arabalarımızla gidebilir miyiz?” diye sordu Attila. “Roma’ya gelirken bu yoldan geçip geçmediğimizi bir türlü çıkartamıyorum... ”</p>
<p>“Ben de bu bölgeyi pek iyi tanımıyorum” dedi Doğan. Genç Hun, Muncuk Han’ın en küçük oğlundan yarım baş daha uzundu. İnce dudakları ve keskin bakışlı siyah gözleriyle Attila’ya en büyük kardeşi Bleda’yı hatırlatıyordu. Doğan eve geri dönen Hunlar arasındaki en iyi biniciydi ve Karaton Kağan’ın uzaktan akrabasıydı.</p>
<p>“Yürüyen meyhanen şu yamaçtan aşağı inebilir mi?” diye sordu Attila ve eliyle taş döşeli Roma yolunun yanındaki eski bir yolu işaret etti. Bu yol neredeyse kurumuş olan nehrin kenarına kadar uzanıyor ve nehir yatağının ortasında beyaz çakıllardan oluşan bir geçitle birleşiyordu.</p>
<p>“Karşıya mı geçmek istiyorsun?”</p>
<p>“Olabilir” diye cevap verdi Attila. “Bu andan itibaren daima ikinci bir ihtimali de göz önünde bulundurmam gerektiğini biliyorum. Bu da haritamın gizemlerinden biri: Her yol Roma’ya çıkar... ya da Roma’dan uzaklaşır!”</p>
<p>“Bu ne anlama geliyor?”</p>
<p>“Castorius’un haritası sayesinde bir daha yön tayiniyle uğraşmak zorunda kalmayacağım. Haritada görülen çizgilerin uçları sağa ya da sola ayrılan yolları işaret ettiği için, olduklarından daha uzun görünüyorlar. Tüm dünya, kolumun alt kısmı uzunluğunda bir alana sıkıştırılmış...”</p>
<p>“Yön tayini benim için harita olmadan da kolay” dedi Doğan. “Önce güneşi sağımıza alarak Alp Dağları’na kadar yol alacağız. Sonra sağa dönecek ve bizi Tuna’ya kadar götürecek olan bir nehrin geçit yerini arayacağız.”</p>
<p>“Bu geçit yerini uzun uzun aramana gerek yok. Onun yerini sana haritamda gösterebilirim, hatta her gün ne kadar mesafe kat etmen gerektiğini bile söyleyebilirim.”</p>
<p>“Yani?..”</p>
<p>Attila heyecanla başını salladı. “Evet, Doğan! Vizigot kralının hediyesi sayesinde, herhangi bir hedefe kaç Roma mili uzaklıkta bulunduğumuzu bir bakışta söyleyebilirim. Ve bu yolu almak için kaç güne ihtiyacın olduğunu da...”</p>
<p>Doğan yüzünü buruşturdu. “Latince okuyor ve yazıyor olabilirsin” dedi sonra güvensiz bir sesle. “Oysa bu haritada seni yanıltacak büyülü harflerin bulunmadığını nasıl bilebilirsin ki?”</p>
<p>“Göreceğiz” dedi Attila. “İkimizden sadece birisinin kazanabileceği bir oyun oynasak iyi olur belki...”</p>
<p>“At üzerinde mi?”</p>
<p>“Hayır, harita üzerinde. Sen de benim gibi bu bölgenin yabancısısın. Yarın sabah sana sırasıyla önce bir dahaki at değiştirme yerine, sonra Raete’ye, sonra Asculum’a ve sonunda da Truentum’a ulaşmak için kaç Roma mili yol almamız gerektiğini söyleyeceğim.”</p>
<p>“Sözünü ettiğin yerlerin nerede olduğunu bilmiyorum. Dediklerin çıkmazsa ne olacak?”</p>
<p>“O takdirde bütün kafileye senin komuta etmeni sağlayacağım.”</p>
<p>“Ciddi misin?” Doğan’ın gözleri ışıldamaya başlamıştı. Attila başını salladı. Bu tür bir vaadin ne anlama geldiğini çok iyi biliyordu. Fakat büyük bir katliamdan sağ kurtulmayı başarmış olan Doğan’ın aksine, dönüş yolunda kendilerini hiçbir tehlikenin beklemediğinin de farkındaydı. İmparator Honorius bile lejyonerlerini evlerine geri dönmekte olan Hunların üzerine göndermeye cesaret edemezdi. Alarich, uzun süre gürledikten sonra şiddetle patlayan, sonra da güneye doğru uzaklaşan bir fırtınaya benziyordu. Ravenna’daki hükümdar bu kritik durumda kendisine yeni ve tehlikeli düşmanlar edinecek kadar aptal değildi. Galya’daki asi generalle başı yeterince beladaydı zaten...</p>
<p>Romalıların çok iyi durumdaki dümdüz yolları, imparatorluğun her tarafına şehirlerde olduğundan çok daha büyük bir başarıyla dağılıyordu. Bu yollar yüzyıllar boyunca lejyonerler tarafından lejyonerler için inşa edilmiş, bakımları yapılmış ve yenileri eklenmişti. Yol kenarlarındaki mil taşlarına adları kazınan zengin adamların yaptıkları yardımlar da bu başarıda büyük rol oynamıştı.</p>
<p>“Ya... ya sen haklıysan?”</p>
<p>“O zaman şarap fıçılarından bir tanesi benim olur!”</p>
<p>“Ne zaman başlıyoruz?” diye sordu Doğan.</p>
<p>“Gününü sen belirle...” Doğan olur anlamında başını salladı, ne var ki bir süre sonra ikisi de bu konuşmayı unuttular.</p>
<p>Beş gün sonra etrafı duvarlarla çevrili küçük Raete şehrine ulaşmışlardı. Burası geçen yıllar boyunca bir kez olsun yağma edilmemişti. Fakat ne Hunların, ne de şehirdeki muhafız birliğinin bir çatışmaya girmeye niyetleri yoktu. İki taraf şehrin batı kapısının önünde buluştu. Soylular ve zenginler lafı dolaştırmadan Hunlara birkaç kilo altın ve güzel süs eşyaları vereceklerini beyan ettiler.</p>
<p>Kafilede seyahat eden Gotlar ve diğer yolcular için düşük fiyata ihtiyaç maddesi pazarlığı yapıldı. Bunların dışında <i>İkiyüzler Kafilesi</i>’ne bir araba dolusu tahıl, beş amfora zeytinyağı, dört öküz, on koyun, beş keçi, süt, peynir, beş tane siyah renkli, küçük domuz, sepetler dolusu meyve, sebze, soğan ve taze sarmısak da verildi.</p>
<p>Gotlar, azatlı köleler ve kadınlar, Raete’nin büyük ve olağanüstü güzellikteki hamamlarında rahatlatıcı bir banyo yapma fırsatını kaçırmadılar. Bu eğlenceye katılmayı reddeden Hunlar, öküzlerden birisini keserek ateşin üzerindeki büyük bir şişe geçirmişlerdi. Kor halindeki ateşin üzerinde saatlerdir kızaran etin nefis kokusu, şehrin her yanından alınır olmuştu...</p>
<p>Her şey hazır olup, insanlar gruplar halinde yavaş yavaş kampa dönmeye başladığı zaman, Aybars nar gibi kızarmış kebaptaki payından vazgeçtiğini açıkladı. Ostrogotlardan bir koyunun kürek kemiğini almış ve kocaman bir Hun kazanında saatler boyunca kaynatmıştı.</p>
<p>Diğer Hunların, hatta kafiledeki kadın ve kızların kendisini seyretmelerine bir itirazı yoktu. Elindeki tozun ve ot demetinin terkibini bilmedikleri müddetçe, gördüklerinden nasıl olsa bir şey anlayamazlardı. Ve bu da şamanların sırrı olarak kalacaktı...</p>
<p>Gecenin oldukça ileri bir saatiydi. Herkes Doğan’ın şarabından bol bol içmişti. Kadınlar ve kızlar alçak sesle şarkılar söylerken, ansızın saçları mısır püskülü kadar sarı olan bir Ostrogot kızı Attila’nın yanına kaydı. Bu kız daha önce diğerleriyle birlikte onun önünde dans etmiş ve eğlenmişti. Şimdi de kollarını Attila’nın boynuna dolayarak, ona artık Roma parşömenlerinden, erzaktan ve kat edilen mesafeden başka şeyler düşünmenin de vaktinin geldiğini belirtiyordu...</p>
<p>“Seni rahatsız ediyor muyum?” diye sordu kız. Attila biraz geri çekilerek ona baktı ve güldü. “Hayır, beni rahatsız etmiyorsun...”</p>
<p>Ve henüz sözlerini bitirmeden ruhunun derinliklerinde bir şeylerin değişmekte olduğunu fark etti. Bunu hissediyor, fakat ne olduğunu bilmiyordu. Sanki bu kızın sesini çok uzun zamandır tanıyor gibiydi. Oysa onu ilk kez şimdi duyuyordu!</p>
<p>Giderek küçülen kamp ateşinin öte tarafında bulunan Aybars, sonunda bembeyaz koyun kemiğini kazandan çıkarmış ve kor halindeki ateşin arasına yerleştirmişti. Bu arada şaman usulünce olduğu yerde bir ileri, bir geri sallanıyor ve kendi kendine eski şarkılar ve dualar mırıldanıyordu.</p>
<p>“... üstelik çok da güzelsin” diye sözünü tamamladı Attila kızı tepeden tırnağa alıcı gözle süzdükten sonra. Kız Attila’yı kendine doğru çekti, fakat delikanlı içinde ansızın bir rahatsızlık hissinin belirdiğini fark etti.</p>
<p>“Kaç yaşındasın?” diye sordu ona hafifçe öksürüp boğazını temizleyerek.</p>
<p>“On altı” diye cevap verdi kız. Sesi Attila’nın kulağına aynı yaştaki kızların seslerinden çok daha güzel gelmişti.</p>
<p>“Benden büyüksün” dedi Attila.</p>
<p>“Biliyorum, fakat sen Attila’sın...”</p>
<p>“Bununla ne demek istedin?”</p>
<p>“Ben size aittim... Daha doğrusu baban Muncuk Han’a. Büyükbabam size karşı savaşırken ölmüştü, fakat babam senin baban ve Stilicho’yla birlikte Radagis’in vahşi Ostrogotlarına karşı savaşmıştı. Sonra İmparator Honorius’un Ravenna’daki sarayında bulunan Hun birliğine dahil oldu, sonra da Julius Alplerindeki general Generidus’un kıtalarına...”</p>
<p>“Yaşına göre çok şey yaşamışsın” dedi Attila ikircikli bir sesle. “Roma’ya nasıl geldin peki?”</p>
<p>“Bunun nasıl olduğunu artık ben de tam olarak hatırlayamıyorum. Annemle kardeşlerim iki sene önce, Kral Alarich’in ilk Revanna kuşatması esnasında ateşten öldüler. Babam, daha güvende olacağımı sandığı için, beni bir köle grubuyla Roma’ya gönderdi. Bir süre sonra imparator, Alarich’in zayıf bir öncü kuvvetini Roma yolunda yakalama ve imha etme emrini verdi...”</p>
<p>Kız duraksadı. Attila ansızın elinin göz yaşlarıyla ıslandığını hissetti.</p>
<p>“Demek baban...”</p>
<p>“Babam buradaki adamlara karşı savaştı” dedi kız alçak bir sesle.</p>
<p>“Dur bakalım!” dedi Attila ve kızı kollarının arasına aldı. “Ya sen? Tüm bu zaman boyunca Roma’da mı yaşadın? Bir köle miydin?”</p>
<p>“Parmağımda köle yüzüğü yoktu. Fakat efendimin ismi Pompejanus’tu.”</p>
<p>“Ne? Roma valisi mi?”</p>
<p>“Evet” diye cevap verdi kız. Aynı anda da Attila bu sesi nereden tanıdığını hatırladı. “Senin rehine olarak Pompejanus’un evine gelmenden çok önce, onun evinde hizmet görüyordum...”</p>
<p>Kız bakışlarını yere çevirdi ve başını öne eğdi.</p>
<p>“Gece kulağıma fısıldadığın haber nereden geldi peki?”</p>
<p>“Bunu sana söyleyemem” diye cevap verdi kız alçak sesle. “Henüz değil... Bunu yapmayacağıma dair yemin ettim!”</p>
<p>Attila sağ elinin baş parmağıyla genç kızın çenesini hafifçe yukarı kaldırdı. Sönmeye yüz tutmuş olan büyük kamp ateşinin son alevleri, genç kızın aydınlık yüzünü kızıla boyuyordu. Attila uzun boylu düşünmeye gerek duymadan, eliyle kızın yanaklarından süzülen yaşları sildi. Ansızın kendisini eskisinden de iyi hissetmeye başlamıştı. Kızın yüzüne dökülen sapsarı saçlarına baktı ve onları üfleyerek dağıtmak istedi, fakat aynı anda kız başını kaldırıp ona baktı.</p>
<p>Ansızın kızın babasının kendi babası ve Stilicho’yla birlikte Radagis ve Ostrogotlarına karşı savaşmış olması, Ravenna imparatoru için Hunlara karşı dövüşmesi, bu arada ölenler ve kalanlar, hatta az ileride kızları ve kadınları kucaklayan diğer insanlar, her şey önemini yitirmişti. Bu sessiz, garip, kendi kendine Attila’nın yanına gelebilecek kadar cüretkâr kız dışında, hiçbir şey umurunda değildi.</p>
<p>Attila kızı kollarının arasında sıkarak kendine çekti. Zihninde çılgınca düşüncelerin oynaşmasına ve duygularının kendisini tüm at koşularından daha fazla heyecanlandırmasına rağmen, onunla tek kelime olsun konuşmadı. Artık sadece ateşin ve vücutlarının sıcaklığının keyfini çıkarıyorlardı.</p>
<p>Hemen herkesin derin bir uykuya dalmasından sonra, kıza ismini sordu.</p>
<p>“Greka” diye cevap verdi kız. Fakat bu isim ağzından Yunanca bir kelime değil, Cermenlerin bir zafer çığlığı gibi çıkmıştı.</p>        
    </body>
</html>