<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="main.css" rel="stylesheet" type="text/css" />
</head>
    <body>
<p class="baslik2">26</p>
<p class="baslik2">Sevgili Attila</p>
<div class="bos3"></div>
<div class="ortali"><img src="attila2.jpg"/></div>
<div class="bos1"></div>
<p class="ilk">Kazandıkları büyük başarıdan gözleri kamaşan pek çok komutan ve adamı, ilkbahar gelir gelmez bu defa kuzeye ve batıya akın etmek istiyordu. Attila karar vermekte acele etmedi. Karanlık ve soğuk aylar boyunca, danışmanları tarafından iletilen veya doğrudan kendisine söylenilen tüm öneri ve istekleri dikkatle dinledi.</p>
<p>“Havaların ısınıp toprağın kurumasıyla birlikte pek çoğu geçen seneki başarılarını Alplerin kuzeyindeki bölgelerde tekrarlamak istiyor” dedi müttefikleriyle yaptığı görüşmelerden geri dönen İlek.</p>
<p>“Pek çoğu neden söz ettiğini bile bilmiyor” dedi Attila asık suratla. “Noricum ve Raetia belki yüz, hatta yüz elli kış önce bizim için ilgi çekici olabilirdi. Fakat oraları artık viran şehirlerle dolu vahşi topraklar.” Attila kısa bir ara verdi. Çok uzaklara, geçmiş günlere bakarmış gibi bir hali vardı. “Rehine olarak Roma’da bulunduğum esnada” diye devam etti sonra, “oraya yerleşmeye giden insanlar büyük kafileler halinde geri dönüyorlardı. Tüm askeri birlikler de düzenli olarak geri çekiliyordu.”</p>
<p>“Söylediklerin doğru” dedi Attila’nın oğlu, “fakat müttefiklerimiz bir zamanlar Romalıların bulunduğu bir yerde, Dalmaçya’nın kuş uçmaz kervan geçmez dağlarından daha fazla ganimet bulunacağı konusunda ısrar ediyorlar. Trakya’daki şehirleri ve manastırları yağmalamanın tadına vardılar tabii...”</p>
<p>“Ben de bunu demek istiyorum!” dedi Attila ve kuru bir sesle güldü. “Aynı altını dört nala at sürerken elde etmek varken, hangi Hun sarp dağ geçitlerine tırmanmak ister ki?”</p>
<p>“Fakat burada başka bir mesele var” dedi İlek. Attila başını kaldırıp ona baktı. Oğlunun anlatmakta zorlandığı bu meselenin, bir süre önce kulağına gelenlerle aynı olduğunu derhal anlamıştı.</p>
<p>“Aetius’u mu kast ediyorsun?”</p>
<p>“Evet, fakat sen bunu nereden biliyorsun?”</p>
<p>“İyi bir hükümdarın her yerde birçok gözü ve kulağı olmalıdır” diye cevap verdi Hunların Büyük Kağanı alaycı bir gülümsemeyle. Keskin gözleri ışıltılar saçıyordu. “Bunu ihmal ettiği anda danışmanlarının sözleri ve icraatları bünyeye yavaş yavaş nüfuz eden bir zehre dönüşür ki, buna en güçlü imparatorlar ve kağanlar bile karşı koyamaz!”</p>
<p>Bir Büyük Kağan’ın her konuda tek başına karar ve hüküm vermesi gerektiğini düşünmesine rağmen, İlek başını salladı. Daha önce bu konuda sık sık tartışmışlardı.</p>
<p>“Yoksa sen de mi Aetius’la olan dostluğum yüzünden Batı Roma eyaletlerini koruyup kolladığımı düşünüyorsun?”</p>
<p>“Eli yay ve kılıç tutan herkes böyle düşünüyor.”</p>
<p>“Belki de onlar haklıdır” dedi Attila. “Aetius ancak günün birinde somut bir yardım umabileceği biriyle dostluk kurar. Neyse... Aslında tek önemli olan, Batı Roma’nın da Doğu Roma gibi bize vergi ödeyip hediye göndermesidir. Bunu herkesin bilmesine gerek yok ama yine de sana söyleyeyim, sadece bu hediyeler bile bizim için Alplerin kuzeyine yapacağımız bir seferden daha kazançlıdır. İnan bana, İlek! Böyle bir sefer belki bir tek akıncı birliği için kazançlı olabilir, fakat harekete geçirdiğimiz kavimler ve ordular hazırlıksız olarak <i>Imperium Romanum</i>’un kuzeyine saldırdıkları takdirde, sonları açlık ve sefil bir ölüm olacaktır. Bizim için gerçekten faydalı olacak bir seferin, Galya içlerine kadar uzanması gerekir!”</p>
<br/>

<p class="ilk">Dondurucu soğukluktaki bir kış günü, Attila’nın sözünü ettiği o büyük, bereketli ve yaklaşık yarım bin yıldır Romalılar tarafından sömürülen ülkeden gelen bir kaçak, yanında üç düzine kadar erkek, kadın ve çocukla birlikte Hun kağanının obasına ulaştı. Göçebeler yılın o mevsiminde misafir kabul etmekten çok hoşlanırlardı. Sahip oldukları her şeyi onlarla paylaşır, karşılığında da onlardan uzun öğleden sonraları ve akşamları kısaltacak hikâyeler anlatmalarını isterlerdi.</p>
<p>Eudo, ya da her tarafta fellik fellik arayan Romalılar tarafından tanınan ismiyle Eudoxius, kendisini beşinci kuşaktan bir şifacı ve yüzyıllardan beri süregelen Roma egemenliğine karşı çıkan asilerin elebaşı olarak tanıtmıştı. Kuzeybatı Galya’da köylülerin yeni bir isyan başlattıklarından söz ediyordu. Galya Bagaudların yaklaşık yüz elli yıllık kanlı bir isyan tarihine sahip olduklarını, yavaş yavaş Attila’nın etrafındakiler de öğrenmeye başlıyordu.</p>
<p>“O halde Aetius mutlaka sizi kendisine teslim etmemizi isteyecektir” dedi Attila bir akşam.</p>
<p>“Bunu yapmamanız için size verecek altınımız yok” dedi Eudo. Attila ise boş ver dercesine elini salladı.</p>
<p>“Siz bizden sığınma hakkı alan ne ilk, ne de son insanlarsınız.”</p>
<p>Hunlar o güne dek pek çok kimseye sığınma hakkı vermişlerdi. Bunların bir kısmı çok değerliydi, bir kısmına ise Romalılar bir Solido bile vermezlerdi. Fakat onlar daha değerlilerin de Hunlara sığınmasını teşvik ediyorlardı.</p>
<p>“Eudo’nun rakipleri ondan kötü bir adam olarak söz ediyorlar” dedi Orestes günün birinde. “Fakat başkaları da onun okumuş ve pek çok bilim dalı hakkında bilgi sahibi olan biri olduğunu söylüyorlar.”</p>
<p>Attila ilgiyle ona baktı.</p>
<p>“Bagaudlar hakkında başka ne biliyorsun?” diye sordu kâtibine.</p>
<p>“Bu oldukça uzun ve Batı Roma için pek iç açıcı olmayan bir hikâyedir.”</p>
<p>“Yine de bu Loire Galyalılarının Roma’ya ve kendilerini boyunduruk altında tutan Aetius’a karşı tavırlarının ne olduklarını öğrenmek istiyorum...”</p>
<p>“Roma ve Aetius’a olan tavırlarının mı?” diye tekrarladı Orestes. Kâtibin dudaklarında bir gülümseme belirdi ve şöyle dedi: “Bu kulağa oldukça çelişkili geliyor. Bagaudlar Roma yönetimine değil, sadece beceriksiz, cahil ve zalim memurlara karşı çıkıyorlar. Bu memurların kullandıkları özellikle bir yöntemden şikâyetleri var...”</p>
<p>“Neymiş bu?”</p>
<p>“Yargıçlardan biri, bir Galyalının Roma özgürlük haklarını kullanmasını yasaklıyor. Bu aslında pek öyle kötü bir şey değil, çünkü bu haklara sahip olanlara da fazladan altın veya şarap verilmiyor. Burada esas kötü olan, suçlanan kişinin böyle bir hükümden sonra kulağa Romalılarınkine benzer gelen bir isim taşımasının yasaklanması. Böyle bir isim taşımayan birisinin, Roma şerefine sahip olması da imkânsızdır...”</p>
<p>“Dur, bu kadar çabuk değil” diye sözünü kesti onun Attila. “Hangisi daha önemli? Özgürlük hakkı mı? İsim mi? Yoksa şeref mi?”</p>
<p>“Hiçbiri” dedi Orestes kısa bir düşünme ânından sonra. “Şöyle açıklamaya çalışayım: Bizde süt sağılmak için kullanılan tabureleri gözünün önüne getir. Üç ayaklı olanlardan söz ediyorum...”</p>
<p>“Tamam. Sonra?”</p>
<p>“Böyle bir tabure üzerinde otururken, bu ayaklardan birinin kesildiğini farz et. Hangisi olursa olsun, çamurun içine düşmen kaçınılmazdır.”</p>
<p>“Evet, anlıyorum” dedi Attila. “Oldukça başarılı bir tasvir. Anlatmaya devam et!”</p>
<p>“Prensip olarak mahkûm edilip edilmemen o kadar önemli değil. Roma ismini taşımaya devam edebilsen bile, sonradan aranan suçlu ilan edilmen işten bile değil!”</p>
<p>“Demek koca koca kütüphaneleri dolduracak sayıda yasa ve hukuk parşömenlerini bu yüzden yazıyorlar!”</p>
<p>“Doğru, sen Roma’yı görmüştün” dedi Orestes ve başını salladı. “Roma, Bagaudlara kendi talihsizliklerini sırtlarına bir günah olarak yüklüyor. İlk olarak keyfî vergilerle onları perişan ediyor ya da uyduruk bir gerekçeyle aranan suçlu durumuna düşürüyor. Buradaki hukuk kurallarına göre itham edilen kişinin suçsuzluğunu ispat etmesi gerektiği için neredeyse tümü mahkûm ediliyor, şerefleri ve isimleri elinden alınıyor, kısacası mahvediliyor. Bu insanların yeraltına geçmekten başka çareleri kalmayınca da, Romalılar bu yeni durumu daha önce olup bitenleri haklı çıkaran bir gerekçe olarak kullanıyorlar.”</p>
<p>“Bir Roma eyaletinde böyle şeyler mi oluyor?” diye sordu Hunların Büyük Kağanı şaşkınlıkla.</p>
<p>“Hepsi bu kadar değil! Pek çok kişi sadece çıplak yaşamlarını kurtarabilmek için Bagaudlara sığınmak zorunda kalıyor. Bu zavallılar Romalılar ve yardakçıları tarafından soyup soğana çevriliyor, dul karıları inleyip ağlıyor, yetimleri eziliyor. Bunların arasında oldukça fazla miktarda soylu da var.”</p>
<p>“Aetius, Aetius, giderek daha büyük hatalar yapıyorsunuz!” diye inledi Attila.</p>
<p>“Evet, gerçekten de öyle” dedi Orestes. “Eyaletlerdeki Roma temsilcileri Bagaudlara hain gözüyle bakıyor. İmparatorluk yüz yıldan fazla bir süredir Galya’da herhangi bir baskı ortamı olmadığını, herkesin dilediğini yapmakta özgür olduğunu iddia ediyor...”</p>
<p>“Bu gerçek mi?”</p>
<p>“Kesinlikle hayır” dedi Orestes. “Bazı yüksek tabaka üyeleri daima Bagaudlarla ilişki halindeydiler. Eudo ise ancak hükmedenlerle hükmedilenlerin yasalar karşısında eşit oldukları müddetçe hukukun geçerli olacağını söyleyip duruyor.”</p>
<p>“Akıllı bir adam! Ona dikkat et; ileride işimize yarayabilir...”</p>
<p>“Bagaudlarla bizzat ben ilgileneceğim.”</p>
<p>Aynı anda yurdun kapısındaki örtülerin arasında Aybars’ın başı beliriverdi.</p>
<p>“Rahatsız ediyor muyum?” diye sordu dudaklarında arsız bir gülümsemeyle. Attila hayır anlamında başını salladı ve yurdun içinde bir ileri bir geri yürümeye başladı. Orestes müsaade isteyip oradan ayrılmıştı. Bir an sonra sanki beklendiğini anlamış gibi içeri Onegesios girdi.</p>
<p>“Anlaşılan her şey yavaş yavaş değişiyor” dedi Attila ona bakarak. “Artık hiçbir şey Romalılara rehine olarak gittiğim zamanlarda olduğu gibi değil. Aradan geçen zaman zarfında Romalılar barbarlaşmışlar... Eskiden onlar için biz Hunlar bir haydut çetesinden, hayvanlardan, insanî hiçbir davranış gösteremeyen dilsiz canavarlardan ibarettik. Oysa artık en güçlü orduya biz sahibiz. Romalılar bize hediyeler gönderiyorlar. Bize yağ çekiyorlar. Kaçaklarını geri vermemiz için bize yalvarıyorlar...”</p>
<p>“Duruma bu açıdan bakacak olursak, Nestorius gibi rahipler hiç de haksız sayılmazlar. Hükümdarlığın altında Hunların sıkılı bir yumruk misali bir araya gelmelerine Hıristiyanların gerçek dinden sapmalarını gerekçe gösterdiklerini biliyorsun, değil mi?”</p>
<p>“Fakat bizim eskisinden daha kudretli olmamızın tek sebebi, Romalıların giderek zayıflaması değil” dedi Attila.</p>
<p>“Çok doğru! Doğu ordusunun asker sayısı on ya da on beş yıl öncesinden az değil. Hatta Limes hattındaki garnizonlar eskisine oranla çok daha güçlü. Sen daima Roma birliklerinin hiç de yeteneksiz olmayan generaller tarafından idare edildiklerini söylemez misin?”</p>
<p>“Şu anda söylediklerinin tümü doğru” diye cevap verdi Büyük Kağan. “Geçen altı yıl boyunca sadece vergi olarak toplam on bin üç yüz elli kilo altın elde ettik..”</p>
<p>“Buyur bakalım! Bu bir başarı değil mi?”</p>
<p>“Bu bir hiç, Onegesios! Koca bir hiç! Yaklaşık yirmi yıl önce iki gülünç akıncı birliğiyle üç gün zarfında Roma’dan bu miktarın tam onda birini almıştım. Başında düzinelerce kral, prens ve han bulunan koca bir ordum falan yoktu. Dürüst olalım! Bugüne kadar talihsiz kardeşim zamanında saptanılan vergi miktarlarından bir kilo fazlasını alabilmiş değiliz!”</p>
<p>“Fakat hakimiyet alanın eskisine göre çok, ama çok...”</p>
<p>“Dilini tut, Yunan!” dedi Attila sert, fakat düşünceli bir sesle. “Ne beni, ne de kendini kandırmana gerek yok! Bleda’dan bu yana hakimiyet alanımızı bir mil olsun genişletmiş değiliz! Benim hükümdarlığım altında hiçbir şey büyümüş veya zenginleşmiş değil...”</p>
<p>“Fakat eskisine göre daha kudretli!” dedi Onegesios. “Sen tüm Hun kağanlarının en büyüğü ve en şöhretlisisin...”</p>
<p>“Evet” dedi Attila ve kuru bir sesle güldü. “Bu nedenle bir Hun tarafından yapılan her şey bana mal edilecek! Fakat sen yanıma ilk geldiğin günden bu yana, bana çok iyi hizmet ettin.”</p>
<p>“Evet, oldukça iyi yol aldığım söylenebilir.”</p>
<p>“Bence de” dedi Attila bıyık altından sırıtarak. “Yoksa yeni yaptırdığın hamamda kimin yıkandığını bilmediğimi mi sanıyorsun?”</p>
<p>“Nasıl... Ne... Ne demek istiyorsun? Yani demek istiyorum ki...”</p>
<p>Attila eline bir şarap kadehi alarak yukarı kaldırdı.</p>
<p>“Madem kızım Freyja en sevdiğin kadınlardan biri, o halde onunla evlenmelisin...”</p>
<p>“İyi fikir!” diye kıkırdadı şaman sunak köşesinden. “O takdirde bana da nihayet istediğim kadar dans etme fırsatı doğar!”</p>
<br/>

<p class="ilk">Havanın yumuşamaya başladığı ilkbahar aylarında, Hun kağanının obasında, her zamanki gibi dünyanın akla hayale gelebilecek her ülkesinden irili ufaklı gruplar halinde gelen gezginler, elçiler ve heyetler bir araya geliyordu.</p>
<p>Bu grupların bir kısmı, eski Roma eyaleti Brittania’nın Angllar, Saksonlar ve Jutlar tarafından bilinçli olarak işgal edildiğini bildiriyordu. Söylenene göre bu vahşi insanlar karaya çıktıktan sonra önlerine dikilen her engeli acımasızca çiğneyip geçiyorlarmış. Attila, <i>Imperium Romanum</i>’un bin yıllık kan ve kılıç politikasının sonuçlarını dinlerken, diğer pek çok insan gibi sessizce başını sallamakla yetiniyordu.</p>
<p>Hunlar için bu tür bir araya gelişler çok eski zamanlardan beri konukseverlik yasasına bağlıydı. Etrafı duvarlarla çevrili olmayan bir kimse, kilitli kapıları da tanımaz. Bağımlı kavimler arasında baş gösteren tehlikeli huzursuzluğun gerçek sebebi belki de buydu. Bazı Ostrogot kabileleri, ateşin başında kendileriyle aynı kandan gelen insanların peşinden Brittania’ya gitmenin doğru olup olmayacağını tartışmaya başlamışlardı. Aklı başında yaşlılar, coşkulu gençleri yatıştırmakta oldukça zorlanıyorlardı.</p>
<p>“Onlarla sizin aranızda yüzlerce yıllık bir mesafe var!” diye yeminler ediyordu Laudarich Gepidlerine. “Jutlar, Angllar ve Saksonlar ile sizin aranızda en küçük bir bağ bile kalmamış durumda. Emin olun, Burgundlar ve Herminonlar bile size onlardan daha yakın. Hatta Langobardlar, Markomannlar, Quadlar veya Suebler... Çok zorda kalırsanız onları kardeşiniz olarak niteleyebilirsiniz, fakat Britanya fatihlerini değil!”</p>
<p>Kanlı kılıçların ve ağır topuzların bu uzak gürültüsü, Attila için tümüyle anlamsızdı. Frieslerin, Frankların veya bir düzine başka Cermen kavminin kuzeyde veya batıda birbirlerini boğazlamaları onu hiç mi hiç ilgilendirmiyordu. Doğu Roma ile aralarındaki ilişki ise arzu ettiğinden daha gergindi. Bu nedenle Konstantinopolis imparatoruna görüşmeler için hazır olduğunu bildirdi. Gelecek elçinin kesin olarak evet veya hayır demeye yetkili, soylu bir aileye mensup, yüksek mevkiiden bir adam olması kaydıyla, arzu edilen her konu üzerinde görüşülebilirdi.</p>
<br/>

<p class="ilk">Ansızın hiç beklenmedik bir olay meydana geldi. Gerek iki Roma’nın imparatorları, gerek onların danışmanları, hele de Attila böyle bir şeyin olabileceğini asla ve asla tahmin edemezlerdi.</p>
<p>“İnanılır gibi değil!” diye bağırıyordu Hunların Büyük Kağanı şaşkınlık, dehşet ve daha önce kimsenin görmediği bir kahkaha krizi karmaşasında. “Tüm ruhlar ve cinler adına... Evet, gerçekten de inanılır gibi değil!”</p>
<p>Attila’nın danışmanlarının hiçbiri, Konstantinopolis’ten gelen bu küçük heyeti ciddiye almamıştı. Yanlarında ne bol miktarda altın, ne de hatırı sayılır şahsiyetlerden tavsiye mektubu getiren mahcup ifadeli Doğu Romalılar, ancak konukseverlik yasası hatırına obaya alınmışlardı. Ve sonra da hiç beklenmedik, tüm <i>Imperium Romanum</i>’u sarsacak şiddetteki o gök gürültüsü...</p>
<p>Gerçi şimdiye kadar Attila’nın kulağına bazı söylentiler gelmişti; fakat az önce eline geçen ve bizzat okuduğu bu yazıdan sonra, Hun kavminin gökyüzünde ikinci bir güneş parlamaya başlamıştı.</p>
<p>“Bunun ne olduğunu biliyor musunuz?” diye bağırdı Attila adamlarına ikinci bir kahkaha kriziyle birlikte. Kağan yurdundaki adamlar yavaş yavaş onun aklını kaçırmış olabileceğinden kuşkulanmaya başlamışlardı. Attila’nın parmaklarının arasında küçük, sade ve üzerinde herhangi bir değerli taş bulunmayan bir yüzük göze çarpıyordu. “Siz fare suratlılara bunun ne olduğunu söylememi ister misiniz?”</p>
<p>Attila arkasını döndü, gülmeye devam etti, yüzüğü işaret ve baş parmakları arasında tutarak dört bir yanına gösterdi.</p>
<p>“Evet? Bunun ne olduğunu anlayamadınız mı?” diye adamlarını teşvik etmeye çalıştı. Herkesin önünde teker teker duruyor, yüzüğü incelemesine izin veriyordu. Sonunda yıllardan beri tanıdığı, bir danışmandan ziyade arkadaş olduğu adamların yanına gitti.</p>
<p>“Sen, Esla! Bu yüzüğü bana kimin gönderdiğini biliyor musun?”</p>
<p>Esla içlerinde korkudan eser olmayan bakışlarını kağanın gözlerine dikti.</p>
<p>“Evet kağanım! Biliyorum.”</p>
<p>“Çok iyi” dedi Attila ve yüz ifadesi tekrar ciddileşti. “Demek bunu önceden biliyordun ve bana tek kelime dahi çıtlatmadın!”</p>
<p>Sonra iki adım daha attı ve Scottas’ın önünde durdu.</p>
<p>“Ya sen? Bana bu yüzüğü gönderen olağanüstü, mükemmel ve varlıklı peri kızının kim olduğunu biliyor musun?”</p>
<p>“Evet Attila” diye cevap verdi Scottas. “Honoria Justa Grata’nın aşk yüzüğü bu...”</p>
<p>Bu sözler üzerine kağan yurdunda büyük bir şaşkınlık fısıltısı dolaştı.</p>
<p>“Pekâlâ, değerli dostum... Bana bu güzel yüzüğü gönderme lütfunda bulunan Honoria Justa Grata’nın kim olduğunu da söyler misin?”</p>
<br/>

<p class="ilk">Hemen aynı gün Büyük Kağan’ın ordugâhında bulunan herkes neler olup bittiğini öğrenmişti. Roma imparatoriçesinin Augusta unvanını taşıyan kızı, Kara Hunların ve müttefik kavimlerinin Büyük Kağanı ile evlenmek istiyordu.</p>
<p>Ayrıntılar ise karmaşık bir şekilde ağızdan ağıza dolanmaktaydı. Kimi savaşçı her şeyi biliyordu, kimi ise heyecandan bildiklerinin yarısını unutmuştu. Gerçek ise şundan ibaretti: İmparator Constantius ile Galla Placidia’nın kızları, otuz bir yaşındaki Roma prensesi Honoria Justa Grata, yıllar önce ebedî iffet yemini etmişti. Bunun sebebi de herkesçe malûmdu: Bu şekilde kardeşi İmparator Valentinian III.’ün meşru miras haklarını birtakım varisler peydahlayarak tehlikeye düşürmesini engellenmek istiyordu. Fakat yurtların önlerinde yanan ateşlerin başında oturan kadın ve erkekler, neredeyse fısıldarcasına sonradan neler olup bittiğini birbirlerine anlatıyorlardı: Dik kafalı ve asi ruhlu kadın, kendi hakkı olarak gördüğü şeyleri sahiplenmekte gecikmemişti. Kendisine yöneltilen tehditlere kulak astığı yoktu. O da tıpkı annesi gibi ihtiyaç duyduğu veya sahip olmak istediği herkesi yatağına alıyordu.</p>
<p>Onegesios’un anlattığına göre, Honoria’nın son sevgilisinin talihi hiç de yaver gitmemişti. “Bu adamın ismi Eugenius’tu ve Honoria’nın mücevherleri ile arazilerinden sorumluydu.”</p>
<p>“Bu araziler kendisine mi, yoksa Roma tahtına mı ait?” diye sordu Attila derhal.</p>
<p>“Bunu kimse tam olarak bilemiyor” dedi Onegesios kısa bir düşünme ânından sonra. “Her halükârda âşıklardan biri gidip, diğeri geliyordu.”</p>
<p>Attila kaşlarını kaldırarak ona baktı.</p>
<p>“Honoria hamile kalıyor, âşığının boynu vuruluyordu” diye açıkladı Onegesios.</p>
<p>“Demek Honoria gerçekten ciddi” dedi Attila düşünceli bir tavırla. Uzunca bir süre düşündükten sonra başını salladı ve düşündüklerini açıkladı: “Ben onun ailesini gerçekten korkutabilecek tek erkeğim!”</p>
<p>Attila ayağa fırlayarak ellerini sırtında kavuşturdu ve sert adımlarla yurdun içinde bir ileri, bir geri dolanmaya başladı. “Şimdi mutlaka kitabına uygun davranmalıyız... belki de bir Notarius... ya da burada bulunanların tümü! Her şeyi Roma yasaları çerçevesinde kalmaya özen göstererek kaleme alın!”</p>
<p>Attila ayakta kalarak yavaşça güldü: “Kalbinin mesajını kabul ediyorum, <i>Nobilissima...</i> Sanırım senin çeyizin en azından bir Galya eyaleti olmalıdır... Ama bu konu daha görüşülebilir...”</p>
<br/>

<p class="ilk">Attila müteakip haftalar boyunca son derece neşeliydi. Greka dikkatli bir şekilde ona artık kırk beş yaşında olduğunu hatırlatınca, Attila karısına bütün bir gece boyunca kasıklarında nasıl bir enerji ve gücün saklı olduğunu gösterdi. Greka çok uzun zamandır böylesini yaşamamıştı...</p>
<p>Yanında bir ordu, ya da en azından iyi bir akıncı birliği olmadan Roma topraklarında seyahat etmek, Attila’nın alışkanlıklarının arasında değildi. Fakat bu kez elçi heyetini karşılamak için Serdica’ya kadar gideceğini Konstantinopolis’e bildirmişti. Soylu sevgilisi hakkında daha fazla bilgi sahibi olma isteği içini yakıp kavuruyordu. Bu arada otuz bir yaşına basmış bir kadın olan Honoria’yı, son olarak Ravenna’da küçük bir kızken görmüştü.</p>
<p>Buna rağmen Konstantinopolis imparatorunun Ravenna’daki yeğeniyle mektuplaşması ancak yaz aylarında gerçekleşti. Maximinos başkanlığındaki Doğu Roma heyetinin yola çıkması da yaz sonlarını bulmuştu. <i>Comes</i> ve <i>magister scriniorum</i> rütbelerini taşıyan bu adamın şöhreti, imparatorluğun dört bir yanına yayılmıştı. Hunların Romalıların kullandığı türden bir yazıya ve yasa kitaplarına sahip olmamalarına rağmen, Attila İmparator Theodosios II.’nin büyük yasa kütüphanesinin kurulmasında önemli katkılarda bulunmuş olan bu adamın değerini takdir ediyordu. Maximinos çok genç yaşta tarih yazarı ve raportör olarak görevlendirilmişti, saraydaki Hun casusları da onu olağanüstü yeteneklere sahip bir adam olarak değerlendiriyorlardı. Öte yandan bu heyetin beraberinde imparator tarafından Onegesios’a gönderilmiş büyük miktarda altın taşıdığı haberi de duyulmuştu ki, bu durum ister istemez akla bir rüşvet olasılığını getiriyordu.</p>
<p>Tüm bu haberler, Hunların Büyük Kağanı’na bu heyete öncekilerden daha farklı davranmak zorunda olduğunu hissettirdi. İlk olarak Maximinos ve Priskos etrafındaki adamların bir an bile kendi başlarına bırakılmamasını istedi. Kağanın gözleri ve kulakları, gördüklerini ve duyduklarını bildirmek üzere, günde iki kez hızlı atlarına binerek dörtnala Attila’nın yanına gidiyorlardı...</p>
<br/>

<p class="ilk">Maximinos ve Priskos başkanlığındaki heyetin üyeleri, gözaltında tutulduklarının farkına kısa zamanda vardılar. Davetsiz misafirlerinin bir kısmı akşamları yakılan ateşin başına gelmeye bile cüret ediyordu. Yanlarında şarap, meyve ve av eti getiriyor, atların bakımına yardımcı oluyor, Konstantinopolis’ten Tuna’ya uzanan bu yolda vaktin daha çabuk geçmesi için Got, Latin veya Yunan dillerinde ilginç hikâyeler anlatıyorlardı.</p>
<p>Naissos’a geldikleri zaman, şehrin neredeyse tümüyle terk edilmiş olduğunu gördüler. Son çatışmalar esnasında binaların neredeyse tümü yıkılmıştı. Yalnızca Hıristiyanlar tarafından işletilen birkaç hastanede hâlâ yaralılar ve hastalar bulunuyordu. Suyun yukarısına doğru biraz daha ilerledikten sonra kafile yeniden durdu. Nehrin kıyısı boyunca bembeyaz insan kemikleri dağ gibi yığılıydı.</p>
<p>“Aynı uzunlukta kesilmiş çınar dallarına benziyorlar” dedi Priskos çok sayıda beyaz insan kemiğini gördüğü zaman. “Ne var ki bu civarda çınar ağacı bulunmaz...”</p>
<p>Ertesi gün yine Naissos yakınlarında Batı Roma’nın İllyria kuvvetlerinin komutanını gördü. O da Attila’ya gidiyordu. Maximinos ona Konstantinopolis imparatorunun emrini iletti. Batı Romalı komutan bir müddet tereddüt ettikten sonra, elindeki on altı esirin beşini Attila’ya teslim edilmek üzere Maximinos’a devretti.</p>
<p>Her iki heyet de Serdica’da bütün bir gün boyunca boş yere Hunların Büyük Kağanı’nı bekledi. Sonbahar fırtınaları sık ormanlarla kaplı dağları kasıp kavuruyor, dalları ve yaprakları Roma yoluna savuruyordu. Ertesi gün fırtına dinmişti. Kötü havanın sona erdiğini düşünen Romalılar, bu iklim koşullarına hiç uygun olmayan ipek çadırlarını bir gölün kıyısına kurdular.</p>
<p>Hun kağanının devamlı onlarla birlikte olan gözcülerinden biri, şehirlileri uyardı. Orman cinlerinden, bulutların ve rüzgârların korkunç ruhlarından, bir zamanlar gökte oturan, sonra yeraltında yaşamaya mahkûm edilen ve göğün yardımıyla kurtulmak için ellerinden gelen çabayı gösteren su cinlerinden söz ediyordu. Konstantinopolis’den gelen adamlar onu sabırla dinlediler, fakat bu sözlerden korkmayı bir an bile akıllarından geçirmediler...</p>
<p>Fırtına bulutları gecenin tam ortasında olanca öfkeleriyle geri döndüler. Görünüşe göre gerçekten de göğün ve yerin cinleri depremden bile ders alamayanlara hadlerini bildirmeye karar vermişlerdi. Çığlık atan rüzgârlar çadırları karanlığın içine koparıp attılar, erzak arabalarını, silahları, değerli aletleri ve Attila’ya gönderilen hediyeleri gölün içine savurdular.</p>
<p>Konstantinopolis’ten gelen adamlar, fırtınayla kamçılanan karanlığın içinde çaresizce ayakta kalmaya çalışıyorlardı. Ellerindeki meşaleler çoktan sönmüştü. Yardım çağrıları rüzgârın uluması içinde eriyip gidiyordu. Kendilerini bulup yurtlara götürenlerin Bleda’nın kadınları olduğunu, ancak çok sonraları öğrendiler. Bu kadınlar eşlerinin ölümünden sonra da mevkii ve şereflerini aynen korumuşlardı. Bizans’ın muazzam zenginliklerinin yitip gittiği bataklığa benzeyen küçük göl ise daha bin yıl boyunca “<i>Kağan Dullarının Gözyaşları</i>” olarak adlandırıldı.</p>
<br/>

<p class="ilk">İki gün sonra dulların yaşadığı köye gelen bir elçi, Bizanslıların Attila’nın obasında beklendiklerini söyledi. Obaya geldikleri zaman heyete yurtlardan ve çadırlardan oluşan büyük şehirde olup bitenleri göremeyecekleri bir yer tahsis edildi. Attila’nın gösterişli bir karşılama töreni hazırlamakla vakit kaybedemeyeceği belirtiliyordu. Söylendiğine göre ordugâhta yeni bir seferin hazırlıkları tamamlanıyordu ve bu defa Doğu Roma elindeki tüm tutsakları serbest bırakmak zorunda kalacaktı.</p>
<p>Attila’ya düzenlenecek suikast hakkında bilgi sahibi tek Bizanslı olan Vigilas, beklenmedik şeyler olduğunu fark etmişti. Edekon’dan gerekli talimatları almadan saraydaki hadımbaşının yanına geri dönmek zorunda kalmaktan korkuyordu. Attila’ya yapılacak suikastın nasıl düzenleneceğini ve planın ilk basamağı için gerekli olan altının nasıl getirileceğini mutlaka öğrenmek istiyordu.</p>
<p>“Bana Attila ile konuşabilme fırsatı verilseydi, onu Doğu Roma’ya karşı yeni bir sefer düzenlemekten mutlaka vazgeçirebilirdim” dedi aslında sıradan bir tercümandan başka bir şey olmayan adam. Maximinos tiksintiyle ona baktı. Bu Got’un küstahlığı ve kendini beğenmişliği onu iğrendirmişti. Vigilas onun için Chrysaphios’un çanak yalayıcısından başka bir şey değildi. Saçlarını devlet hizmetinde ağartmış olan <i>magister scriniorum</i> Maximinos şüphelenmişti. Bu adamda garip bir şeyler vardı! Bu durumu Priskos’la da görüştü, hatta kağanın adamlarının da bu şüphesinden haberdar olmalarına itiraz etmedi.</p>
<p>“Büyük Kağan beni Anatolios’la yapılan eski bir görüşmeden tanıyor” diyordu Got Vigilas durup dinlenmeden. “Birbirimizle çok iyi anlaşmıştık...” Bunun yeterli olmadığını anlayınca da, Skir kralı ve kağanın muhafız kıtası komutanı Edekon’un kendisini çok iyi tanıdığını ilave etti.</p>
<br/>

<p class="ilk">Oysa ne kadar yanılmış olduğunun farkında bile değildi. Edekon geri döner dönmez Attila’ya kendisine karşı hazırlanan komployu en ince ayrıntılarına kadar anlatmıştı. Bu nedenle Attila yapılacak olan altın sevkiyatından da haberdardı. Edekon’un Attila’ya her şeyi anlatmasının nedeni ise henüz anlaşılmış değildi. Konstantinopolis’te sadece düşmanlarını aldatmak için mi suikasta katılmayı kabul etmişti, yoksa dönüş yolunda Orestes’in kendisinden şüphelenmesinden mi korkmuştu? Bu nokta henüz karanlıktı.</p>
<p>Fakat adamlarının Vigilas hakkında anlattıkları sonucunda, Attila Edekon’un hadımın teklifini ta en başından beri sadece görünüşte kabul ettiği sonucuna varmıştı. Skirlerin kralı, rüşvet altının buraya getirilmesi konusundaki planıyla, sadakatini ve dürüstlüğünü bir kez daha ispat etme imkânı bulmuştu. Hem altının tehlikesizce buraya gelmesini sağlayacak, hem de onu Bizanslıların aleyhine delil olarak kullanacaktı. Bir taşla iki kuş vurmak işte buna deniliyordu!</p>
<br/>

<p class="ilk">Priskos ertesi gün yanında hediyeler taşıyan hizmetkârlar olduğu halde Onegesios’un evinin önüne geldiği zaman, kapıların kapalı olduğunu gördü. Bir süre düşündükten sonra birisinin kendisini içeri davet etmesini beklemeye karar verdi. Kapının önündeki cilalı kalaslardan yapılmış çitin önünde bir ileri bir geri yürümeye başladı ve öksürerek içeridekilerin dikkatini çekmeye çalıştı. Giderek daha fazla öfkelenmeye ve utanmaya başladığını hissediyordu. Bu yüzsüz barbarlar ne yaptıklarını sanıyorlardı? Çirkin suratları, aşırı geniş biçimsiz vücutları ve kısa bacaklarıyla kendilerini insan yerine koyma hakkını onlara kim tanımıştı? Ne biçim yaratıklardı bunlar? Bunların mı İtalyan mermerinden heykeli yapılıp Forum Romanum’da bir sütunun üzerine, Athena Agora’sına veya Konstantinopolis’taki Circus’un girişine yerleştirilecekti? İçlerinden bir teki bile buna layık değildi!</p>
<p>Priskos’un öfkesi her geçen an daha da artıyordu. <i>Patricius</i> Maximinos’un refakatinde değil de yalnız başına olsaydı, şimdiye dek çoktan elindekilerin tümünü kaldırıp atmış, bu türedi vahşilerin aşağılama ve hakaretlerine daha fazla katlanmadan Doğu Roma İmparatorluğu’nun başkentine, yani medeniyete geri dönmüş olurdu.</p>
<p>Tam o anda çitlerin ardında bir şeyler kımıldandı ve üzerinde İskit elbiseleri bulunan, fakat saçları Hun usulünce kesilmiş olan bir adam kapıyı açarak dışarı çıktı.</p>
<p>“<i>Chaire!</i>” dedi adam ve elini yukarı kaldırdı. Priskos elinde olmadan irkilmişti.</p>
<p>“<i>Chaire!</i>” diye karşılık verdi adamın selamına hiç düşünmeksizin. Beklediğinin ne olduğunu kendisi de bilmiyordu, fakat Latince “Salve” selamının Yunanca karşılığı olan kelimeyle karşılaşacağını hiç ummuyordu.</p>
<p>“Neden Yunanca konuşuyorsun?” diye sordu adama sonra. “Hiç de bir savaş tutsağını andırır halin yok...”</p>
<p>“Konstantinopolis’te iddia edildiği gibi üzerimde yırtık pırtık paçavralar bulunmadığı ve saçlarım yağlı olmadığı için bir Yunan olduğumu anlayamadın, öyle değil mi?”</p>
<p>“Evet” diye karşılık verdi Priskos. “Gerçekten de öyle! Buraya nereden geldin? Neden burada yaşıyorsun?”</p>
<p>“Bunu neden bilmek istiyorsun?”</p>
<p>“Beklenmedik Yunanca selamın merakımı kamçıladı...”</p>
<p>Diğer adam gülerek Priskos’un koluna girdi ve onu koruyucu çitlerle evin etrafında hediyelerle birlikte bekleyen hizmetkârların arasına götürdü.</p>
<p>“Ben gerçekten de bir Yunan’ım. Işık Adaları’nda doğdum ve her iki Roma’dan da daha büyük olan bir geçmişin kutsal emanetleriyle birlikte büyüdüm. Meslek olarak ticareti seçtim. Günün birinde kader yolumu Moesia’ya, Tuna kıyısındaki Viminacium’a düşürdü. Orada talihim yaver gitti ve çok zengin bir kadınla evlendim.”</p>
<p>“İyi ama bunlar neden burada, Hun kağanının ordugâhında yaşadığını açıklamıyor.”</p>
<p>“Sabır, genç dostum” diye cevap verdi Yunan gülümseyerek. “Büyük bir mutluluk içinde yaşadığım şehir günün birinde Büyük Kağan Bleda tarafından fethedildi. Karım öldü ve tüm servetim yağmalandı. Ben de o zamanlar sıradan bir komutan olan Onegesios’un payına düşmüştüm. Onun Attila’nın baş danışmanlarından biri olduğunu biliyorsundur sanırım.”</p>
<p>“Fakat burada gördüklerim bir kölenin veya tutsağın yaşam tarzına hiç de uygun değil.”</p>
<p>“Elbette değil” dedi Yunan gülümseyerek. “Geride bir dizi zorlu, fakat verimli yıl bıraktım. Batı Roma’ya ve Bittigurlara karşı savaşmak zorunda kaldım. Büyük miktarda ganimet elde ettim ve tümünü efendime teslim ettim. Orestes de âlicenap bir efendi olduğunu gösterdi ve bana özgürlüğümü hediye etti.”</p>
<p>“Özgürlüğüne kavuşmuş olmana rağmen hâlâ buradasın demek?!”</p>
<p>“Evet, neden şaşırdın? Yeniden evlendim ve burada doğmuş olan karım ile çocuklarımı seviyorum. Eski efendimin masasında misafir olarak yemek yiyorum ve bu yaşam bana herhangi bir Roma eyaletindeki barıştan çok daha çekici geliyor.”</p>
<p>“Geçmişine ihanet ediyorsun, Yunan!” diye bağırdı Priskos. Viminaciumlu eski tacir ise sadece gülmekle yetindi. “Neden böyle diyorsun?” dedi sonra. “Savaş dehşeti nasıl olsa her yerde aynı. Asıl önemli olan, barış esnasında nasıl bir yaşam sürdürüldüğü. Burada, Hunların arasında huzur içinde yaşıyorum. Fakat siz Romalılar barış zamanında bile baskı ve zulüm altında yaşıyorsunuz. İnsanın kendisini savunması için silah taşımasını yasaklıyorsunuz, birbirinizi korkunç cezalara çarptırıyorsunuz ve adalet sadece bol para karşılığı yargıçları satın alanlara ait...”</p>
<p>“Bu doğru değil!” diye itiraz etti Priskos. Aklına Maximinos’la birlikte buraya ne getirdikleri gelmişti. “Bizim yasalarımız herkes için bağlayıcıdır, hatta imparatorlar bile ona uymak durumundadırlar. Köle sahipleri ise onlara birer baba ve öğretmen gibi davranmak zorundadır.”</p>
<p>“Doğrudur, doğrudur” diye karşılık verdi Yunan. “Devlet düzeniniz ve meşhur Roma yasalarınız bir zamanlar mutlaka çok iyi işliyordu. Fakat şimdi kim kendisini bu yasalara uymak zorunda hissediyor ki? Hayır, Roma heyetinin kâtibi... bana hak ve hukuk üzerine bir şeyler anlatmana gerek yok! Bunların gerçekte ne anlama geldiklerini siz kendiniz çoktan unuttunuz!”</p>
<p>Adam Priskos’un yanından geçerek, hâlâ hediye yüklü atların dizginlerini tutmakta olan adamların yanına gitti. Hayvanların sırtlarına vurulmuş sıkı sıkıya bağlı denkleri inceledi ve eliyle okşadı.</p>
<p>“Bunların içinde saklı olanlar ne anlama geliyor? Onegesios için altın getirdiniz, değil mi? Kupalar, tabaklar, paralar ve mücevherler... Bunları neden getirdiniz? Daha doğrusu... Bunlar hangi ihanetin bedeli olacak?”</p>
<p>“Attila Kağan’la görüşmelere başlamadan önce Onegesios’la küçük bir görüş alışverişinde bulunmak istiyorduk sadece. Bize bu tür bir görüşme olanağı sağlayabilir misin?”</p>
<p>“Neden olmasın?” dedi bir zamanlar tacir olan adam. “Bu hayvanların hangisini yüküyle birlikte bana bırakmaya başlıyorsunuz?”</p>
<p>“Aslında bunların tümü Onegesios için düşünülmüştü” diye cevap verdi Priskos tereddütle. Kendisine reva görülen bu yakışıksız muamelenin tüm öfkesini kusmaya hazırlanıyordu. Sonra ansızın kendisini topladı ve şöyle dedi: “Fakat sanırım ne Maximinos, ne de Doğu Roma imparatoru zahmetlerinin karşılığını almana karşı çıkmaz...”</p>
<p>“İlk atı alacağım” dedi Yunan aynı kibarlıkla. “Diğerleri bu kapıdan içeri girebilirler...”</p>
<p>Adam yana doğru bir adım attı ve eliyle ortasında küçük bir havuz bulunan bir avluyu işaret etti. Havuzun etrafı olağanüstü güzellikte çiçek tarhlarıyla çevrilmişti. Priskos merakını yenerek atların dizginlerini tutan hizmetkârlara işaret etti. Adamlar teker teker altın yüklü hayvanlarıyla birlikte avluya girmeye başladılar.</p>
<br/>

<p class="ilk">Onegesios birkaç saat sonra Doğu Roma elçisini bu tür işler için özel olarak kurulmuş olan yurdunda ziyaret etti. Ne büyük bir sabırsızlıkla beklenildiğini derhal fark etmişti. Kendisine verilen görülmemiş zenginlikteki armağanlar için teşekkür ettikten sonra arkasına yaslandı ve doğrudan konuya girdi: “Benden ne istiyorsunuz?”</p>
<p>Maximinos da aynı şekilde doğrudan cevap verdi: “Yardımını!”</p>
<p>“Ne tür bir yardım olabilir bu?”</p>
<p>“Bizimle birlikte gelmeni ve bilgeliğinle Doğu Roma imparatorunu aydınlatarak karmaşık sorunların çözümü konusunda ona yardımcı olmanı istiyoruz.”</p>
<p>“Romalılar ve Hunlar arasında ebedî barıştan söz ediyorsunuz sanırım.”</p>
<p>“Evet. Böyle bir meselenin çözümü için senden daha uygun birisini bulabilir miyiz?”</p>
<p>“Beni bir avuç altınla satın alacağınızı mı sanıyorsunuz?”</p>
<p>“Bugün sana hediye ettiklerimiz sadece bir avuç muydu?”</p>
<p>“Çok daha fazlaydı” dedi Onegesios başını sallayarak. “Hoşlanacağımdan çok daha fazlası.”</p>
<p>“Şayet altın senin için yeterince önemli değilse, o zaman tüm zamanlar için kazanacağın şan ve şöhreti düşün! Hunlar ve Doğu Romalılar arasında başarılı ve bizim için karşılığı ödenebilir bir barış, sana sadece şu an için faydalı olmakla kalmayacak! Senin soyundan gelen tüm insanlar, sonsuza kadar imparatorumuzun ve ailesinin dostluğunu kazanacak!”</p>
<p>“Güzel sözler söylüyorsun, sevgili dostum Maximinos” dedi Onegesios gülerek. “Artık bana hangi hizmetim karşılığında para ödemek istediğinizi söyleyebilir misiniz?”</p>
<p>“Barış istiyoruz.”</p>
<p>“Sanırım bize vergi ödemeden...”</p>
<p>“Evet.”</p>
<p>“Sadakat yemini ettiğim kağana ihanetimin bedeli olarak bana ne vereceksiniz?”</p>
<p>“Bunu sana doğrudan söyleyebilir miyim?”</p>
<p>“Elbette! Yoksa resmi davetiye mi göndereyim?”</p>
<p>“Pekâlâ. Yüzde bir” dedi Doğu Roma elçisi. “Attila Kağan’a ödemek zorunda olduğumuz verginin yüzde biri.”</p>
<p>“Hiçbir şey anlamıyorsunuz” dedi Onegesios sesinde en küçük bir öfke belirtisi olmadan. Sonra arkasına yaslandı ve memnun bir tavırla gülümsedi. “Çok ileri gittiğinizi ve sizi şu anda kazıklatabileceğimi biliyorsunuz. Fakat bunu yapmıyorum ve siz de bunun farkındasınız. Kağanımın pek çok icraatı beni rahatsız ediyor. Öfke nöbetlerine tutulup tüm dünyayı atının nalları altında çiğnemek istediği zaman, korkunç acılar içinde kıvranıyorum. Fakat aynı zamanda onun kudretinin hâlesinin altında mutluluk içinde yaşıyorum. Hiçbiriniz bunu anlayamasanız bile, onu gerçekten de çok seviyorum.”</p>
<p>Onegesios ayağa kalkarak Hun usulünce halı kaplanmış odanın zemininde birkaç adım attı. “Buna gerçekten de inanıyor musunuz?” diye sordu. “Geçekten de birkaç altın eşyanın bana Hun kağanının ordugâhında geçirdiğim hayatımın en güzel yıllarını unutturabileceğini mi sanıyorsunuz?”</p>
<p>“Demek <i>Imperium Romanum</i>’un elinde artık vaat edebileceği bir şey yok.”</p>
<p>“Doğru, Maximinos! Söylediğin gibi, artık hiçbir şeyi yok...”</p>
<br/>

<p class="ilk">Aynı günün öğleden sonrası Attila geri döndü. Çok sayıda seçkin asker ve komutanla bir av partisine gitmişti. Büyük Kağan, çok sayıda yurttan oluşan şehrin girişinde genç kızlar tarafından karşılanmıştı. Dudaklarından dökülen şarkı, Mete’nin geri dönüşünden söz ediyordu. Aslında sadece ateş bayramlarında söylenen bir şarkıydı bu. Efsanelerin büyük kağanı için söylenen şarkı, artık Attila’ya uyarlanmıştı.</p>
<p>Genç kızlar, uzun beyaz tüllerin altında kağana yaklaşıyordu. Her tülün altında yedi ya da sekiz genç gövde hareket ediyordu.</p>
<p>Onegesios’un evinin önüne geldikleri zaman evin hanımı çok sayıda hizmetkârla birlikte dışarı çıktı ve Attila’ya şarap ile çeşitli yiyecekler ikram edilmesini emretti. Dostları neşeyle bağrışıp el çırparlarken, Attila atının dizginlerini çekti.</p>
<p>Freyja babasını selamladı ve ikramlarının bir kısmının tadına bakmasını istedi. Attila kızına teşekkür ederek başını önüne eğdi. En yakın dostunun karısına, Hun kağanı olarak gösterebileceği en büyük saygıyı gösteriyordu. Attila önce şarabın tadına baktı, sonra hizmetkârların gümüş bir tepsiyi önüne getirmelerini bekledi, bal ve nadir baharlar yardımıyla altın renginde kızartılmış, nefis kokan, küçük bir besi horozu budunu eline alarak dişlemeye başladı.</p>
<br/>

<p class="ilk">Ertesi gün Onegesios ilk kez özel hamamında sabah banyosu alırken rahatsız edildi. Aslında Büyük Kağan’la yapacağı her buluşmadan önce birkaç mektup yazdırmaya alışmıştı. Fakat kâtip Orestes bu defa her zamankinden yarım saat kadar önce gelmişti.</p>
<p>Onegesios her sabahki sızıyı hâlâ eklemlerinde hissediyordu. Doğu Alplerinde büyük toprak sahibi bir çiftçinin oğlu olan adama öksürerek ve tıksırarak ne olduğunu sordu.</p>
<p>“Eşyalarını topluyorlar!” dedi bir süre önce babası Tatulus’u ve Noricum’un Romalı <i>dux</i>’unun kızı olan nişanlısı Barberina’yı yanına aldıran genç adam heyecanla. “Elçiler eşyalarını toplayıp buradan ayrılmak istiyorlar!”</p>
<p>“Git ve onlara bunu yapmamalarını söyle!” diye inledi Onegesios.</p>
<p>“Bu kadarı yeterli olmaz!”</p>
<p>“O halde onlara babanı gönder ve onları Yukarı Tuna bölgesinin Batı Romalı komutanı adına Hunların Büyük Kağanı’nın kabul törenine davet et...”</p>
<p>“Bunu gerçekten yapayım mı?” diye sordu Orestes. Her şeyiyle iyi bir adam olmasına rağmen, bazen ufku gereğinden fazla daralıyordu. Onegesios bir el hareketiyle onu yanından kovaladı.</p>
<p>Maximinos ve Priskos’un hazırlıklarını sona erdirdikleri anda, Tatulus ansızın yanlarında beliriverdi.</p>
<p>“Maximinos ve Priskos! Hunların Büyük Kağanı yarın günün dokuzuncu saatinde verilecek olan öğle yemeğinde kendisine eşlik etmenizi rica ediyor.”</p>
<p>“Çok geç yemek yiyorsunuz... Neredeyse öğleden sonrasının ortası” dedi Priskos.</p>
<p>“Roma’da pek çok soylunun yaptığı gibi” diye cevap verdi Tatulus. “Hunlar sadece deri çiğnemek zorunda kaldıkları günleri henüz unutmadılar... Kağanın davetini kabul ediyor musunuz?”</p>
<p>“Elbette, elbette!”</p>
<p>Tatulus belli belirsiz gülümsedi. Doğu Roma elçilerinden etkilenecek bir adam değildi. Kısa bir süre sonra Hunlar Attila’nın ikramı olarak Doğu Romalılara bir besi öküzü ve taze nehir balıkları getirdiler.</p>
<p>Böylece Bizans heyeti geri dönmekten vazgeçti, karnını güzelce doyurdu ve ertesi gün neşeli ve keyifli bir Attila’yla karşılaşmak umuduyla uykuya daldı.</p>        
    </body>
</html>