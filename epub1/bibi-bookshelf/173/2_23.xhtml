<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="main.css" rel="stylesheet" type="text/css" />
</head>
    <body>
<p class="baslik2">23</p>
<p class="baslik2">Kardeş Katli</p>
<div class="bos3"></div>
<div class="ortali"><img src="attila2.jpg"/></div>
<div class="bos1"></div>
<p class="ilk">Konstantinopolis, barış görüşmeleri için eskinin konsül ve senatörü, şimdinin ise <i>magister militum praesentalis</i>’i Anatolios’u göndermişti. Attila bu seçimden ziyadesiyle memnundu; bu iş için daha uygun birisinin bulunamayacağını düşünüyordu.</p>
<p>Hatta onu üç meşru oğlu ve ordugâhında toplanmış olan en değerli adamlarıyla karşılamaya karar vermişti. Bunların arasında Scottas, Onegesios, Esla ve Aybars da vardı.</p>
<p>Romalılar Asimus’ta Tuna’yı aştılar. Odessos’a kadar olan yolun yarısını gemiyle almış, sonra Karadeniz kıyısı boyunca ilerleyerek Marcianopolis’e gelmiş, oradan da yüz mil kadar ötedeki nehir geçidine ulaşmak için atlarına binmişlerdi. Burası Hunların hafızalarında pek hoş olmayan hatıralar bırakmıştı. Erkekler ve kadınlar uzun süre direniş göstermiş, atlıların ve silahlarının karşısında en küçük bir korku belirtisi olsun göstermemişlerdi.</p>
<p>Attila Anatolios’u dostça karşıladı ve Karpatlara doğru uzanan yol boyunca atını devamlı onun atının yarım adım gerisinden sürdü. Anatolios, Plinthas gibi eski kulağı kesiklerden değildi. Fakat Doğu Kağanı’nın bu kibarlığının farkında olduğunu, her fırsatta belli ediyordu.</p>
<p>“Sanırım habercilerimizin senin hakkında anlattıklarının tümü doğru” dedi obanın girişinde beyaz elbiselere bürünmüş olan kızlar tarafından karşılandıkları zaman. Kağan yurduna giden geniş yol ve civarı özenle süpürülüp temizlenmiş ve yere nehirden getirilen nemli kum serpilmişti. O akşam esas konu hakkında tek kelime bile edilmedi. Attila ve misafiri yiyip içtiler, erkeklerin ve kızların söyledikleri şarkıları dinlediler. Aralarda ise ateş ve kılıç yutucular, Anatolios’un daha önce doğuda görmüş olduğu güreşçi ve akrobatlar gösteriler sunuyorlardı.</p>
<p>Ertesi sabah misafirler uyanmakta hiç acele etmediler. Anatolios ise kendileri için hazırlanmış olan içleri sıcak su dolu küvetlerin yanından geçerek, tek başına nehrin kıyısına indi. Büyük nehir, dağlardan gelen berrak suların etkisiyle hâlâ oldukça serindi. Anatolios hiç çekinmeden soyundu ve çalıların arkasından belli etmemeye çalışarak onu gözetleyen gençlerin bakışları arasında suya girerek, onlara yüzme bildiğini gösterdi. Yarım saat kadar sonra, Attila’nın ordugâhına geri dönmüştü.</p>
<p>Sabah kahvaltısı yapmak istemedi ve kendisine görüşmeler için hazır olup olmadığı sorulduğu zaman evet anlamında başını salladı. Sonra ilk iş olarak sırtına ipek togasını geçirdi. Konstantinopolis’in saray ve yollarında yapılanın aksine, hizmetkârlarına kumaşın uzun kısmını omzuna dolamalarını ve sağ köprücük kemiği üzerine yerleştirilecek olan avuç içi büyüklüğünde altın bir tokayla tutturmalarını emretti. Sonra da beline İran işi bir silah kayışı bağladı. Kayışta bir Sasanî soylusundan ele geçirildiği belli olan, baştan sona zümrüt, yakut, elmas ve safir kaplı, son derece değerli bir kılıç sallanıyordu. Sonra parmak uzunluğundaki kahverengi saçlarını ve sakallarını, kokulandırılmış geyik yağı yardımıyla, birbirine eşit lüleler şeklinde kıvırttırdı. Sağ eline altın temreni başının üzerine dek uzanan gösterişli bir tören mızrağı aldı. Sol elinde ise ön yüzünde altın kabartmalar bulunan, tahta, deri ve ketenden yapılma bir kalkan vardı. Göğsüne dek yükselen bu kalkan o kadar ağırdı ki, ancak büyük bir kuvvet harcayarak onu dik bir şekilde tutabiliyordu. Doğu Roma elçisi, elinden geldiği kadar iyi bir şekilde hazırlanmak niyetindeydi...</p>
<p>Bu hazırlıklar Attila’nın beklediğinden çok daha uzun sürmüştü. Kenarları yarıya kadar açılmış kağan yurdunda nihayet görüşmelere başlayabildiklerinde, vakit neredeyse öğlen olmuştu. Attila yüksekçe bir tahtın üzerinde oturuyordu. Önünde Konstantinopolis’ten gelen elçiler, sağında oğulları ve danışmanları, solunda ise emrindeki kavimlerin önderleri ve soyluları vardı. Gepid kralları Ardarich ve Laudarich, Romalılarla yapılan bir görüşmeye çok uzun zaman sonra ilk kez katılıyorlardı.</p>
<p>Laudarich’i yıllardan beri görmemiş olması, Attila için bugünün önemini daha da artırıyordu. Bu sempatinin sebebi, belki de iki Gepid kralının kız kardeşlerini armağan olarak Attila’ya getirmiş olmalarıydı. Kızıl-sarı saçlı, artık pek de genç olmayan bu Cermen kadını kağanın o kadar hoşuna gitmişti ki, daha ilk geceyi onunla birlikte geçirmişti. Fakat önceden ilk uygun fırsatta onu yasal karısı yapacağına dair Ardarich ve Laudarich’e söz vermişti.</p>
<p>“Önemli değil” demişti Laudarich. “Ondan hoşlanmış olman bile, bizim için yeterince büyük bir şeref.”</p>
<p>Böylece iki halkı birbirine bağlayan bağlar daha da sağlamlaşmıştı.</p>
<br/>

<p class="ilk">“Şimdi de sana gelelim” dedi son derece neşeli olan Attila Doğu Roma elçisine dönerek. “Değerli generaliniz Plinthas ile daha önce neler konuştuğumuzu biliyorsun, değil mi?”</p>
<p>Attila’nın bu sözlerini dinleyen general irkildi. Bir an için Hun kağanının ciddi mi olduğunu, yoksa alay mı ettiğini anlayamamıştı.</p>
<p>“Her kelimesini biliyorum” diye cevap verdi Anatolios. “Konuştuklarınız diğer tüm görüşmeler gibi kayda geçirildi ve çoğaltıldı.”</p>
<p>“Elbette sizde gelenek olduğu üzere tüm çarpıtmalar ve yanlışlıklarla birlikte...” dedi Doğu Kağanı.</p>
<p>“İnsan artık yazılı metinlere kendi aklının söylediklerinden fazla inanmamalı” dedi Anatolios. “Belgeler ve anlaşmalar ancak tarafların birbirlerine katlanabildikleri sürece geçerlidir.”</p>
<p>“Pekâlâ” dedi Attila. “O halde kayda geçir bakalım: Savaş siz Romalıların borçlarınızı vaktinde ödememeniz yüzünden çıktı! Bu sebepten ötürü yıllık vergiyi eski meblağın üç katına yükseltiyorum... yani bin elli kilo altına!” Bir an için durdu ve karşısında mermer bir heykel gibi oturan Anatolios’a baktı. Sonra da gülerek devam etti. “Fakat size karşı cömert davranmak istiyoruz... geçen üç yıl boyunca birikmiş olan üç bin üç yüz kilo altın borcunuz yerine... sizden... evet, sadece üç bin kilo altın talep ediyoruz! Yani size üç yüz kilo altın hediye ediyorum! Bunu nasıl buldun? Zahmet edip bu kadar gösterişli giyinmiş olmana değdi, değil mi?”</p>
<p>“Üç bin kilo altın alacaksınız” diye cevap verdi Anatolios gözünü bile kırpmadan. “Hem de derhal!”</p>
<p>Attila belli belirsiz gülümsedi.</p>
<p>“Sen iyi bir adamsın, Anatolios, çünkü başkalarının karşımda solucanlar gibi kıvranacağı bir durumda, dimdik durmayı başarıyorsun. Buna ne kadar dayanacağını doğrusu çok merak ediyorum...”</p>
<p>Attila arkasına yaslandı ve dudaklarını büzdü. “İnsan, hayvan, silah ve aletlerden oluşan büyük bir kayıp yerine sadece üç bin kilo altından olmak, senin için aslında oldukça kârlı bir alışveriş” dedi sonra. “Çünkü bu saydıklarımın tümü, senin de bildiğin gibi oldukça değerlidir. Öyle değil mi?”</p>
<p>Doğu Roma orduları başkomutanı bu konuşmanın sonunun nereye varacağını tahmin ediyordu, fakat gene de onu onaylayan bir baş hareketi yapmaktan kendisini alamadı.</p>
<p>“Bu kadar başarılı bir görüşme yaptığımıza ve her şeyin fiyatının da sürekli arttığına göre, sana bir öneride daha bulunacağım: Şu andan itibaren her savaş esirinin fiyatını... dur bakalım... on iki Solido’ya yükseltmeye ne dersin? Bu ücret size fazla geliyorsa ödemek zorunda değilsiniz...”</p>
<p>“Tam olarak anlayamadım...”</p>
<p>“Arzu ettiğiniz takdirde elinizdeki savaş esirlerini veya size sığınan kaçakları bize geri gönderebilirsiniz. Bu takdire onlar için bir ücret ödemenize gerek kalmaz!”</p>
<p>“Bunu da kabul ediyorum” dedi Anatolios.</p>
<p>“Kararın nedir? Parayı ödeyip onları elinde mi tutacaksın, yoksa geri mi göndereceksin?”</p>
<p>“Üzerinde hak iddia ettiğin her adamı geri alacaksın!”</p>
<p>“Çok iyi” dedi Attila. “O halde son olarak kimseye sığınma hakkı tanımayacağınızı da garanti edersiniz, değil mi?”</p>
<p>“Evet” diye cevap verdi Anatolios kısaca. “Bu talebini de kabul ediyoruz.”</p>
<p>Attila kaşlarını kaldırdı. Görüşmeler beklediğinden çok daha iyi yürüyordu. Bu taleplerden hangisinin Bizanslılara en ağır darbeyi indirdiğini düşündü. Onun yerinde başka kim olsa bunun ödenmesi gereken altın miktarı olduğunu düşünürdü, fakat Attila her iki imparatorluğun Romalılarını çok iyi tanıyordu. Bir senatörün arazilerinden, ticaretten, yaptığı anlaşmalardan ve aldığı komisyonlardan ne büyük bir kazanç elde ettiğini biliyordu. Zaten Konstantinopolis sarayı da, bugün vergi olarak kararlaştırılan miktarın birkaç katını, her yıl masraf olarak rahatlıkla harcıyordu.</p>
<p>“O halde anlaşmamızın son kısmına gelelim” dedi Attila konuşmanın başlangıcındakinden çok daha yumuşak bir sesle. Bunun üzerine Anatolios ilk kez ona itiraz etmeye cesaret etti. Bunun ne büyük bir risk olduğunu biliyordu; fakat Hun kağanının Romalı Notarius’ların titizliğinden ve Yunan hatiplerinin söz oyunlarından çok hoşlandığını fark etmişti. “Az önce anlaşmanın son noktasını koyduğumuzu sanıyordum” dedi Attila’ya.</p>
<p>“Öyle mi?” diye güldü Attila. “Anlaşmamıza istesem daha yüz madde ilave edebilirim. Çünkü bugün burada indirdiğim darbelerin ne denli acı verici olduğunu size söyleyecek olan benim! Fakat sana iyi davranmak istiyorum, çünkü hoşuma gidiyorsun. Dediğim gibi, önemsiz bir ayrıntı daha vardı...”</p>
<p>“Nedir bu?”</p>
<p>“Asimus direnişçilerinin şiddetle cezalandırılmalarını sağla!” dedi Attila. Sesi tekrar eskisi kadar sert çıkıyordu.</p>
<p>“Asimus mu? Osima Nehri kıyısındaki o küçük ve önemsiz şehir mi?”</p>
<p>“Görünmeye çalıştığın kadar şaşkın olduğunu hiç sanmıyorum” dedi Attila. “Onların halkının en iyi savaşçıları olduklarını biliyorsun. Tüm saldırıları savuşturmayı başaracak kadar cesur olmalarını elbette ki takdir ediyorum. Hatta geceleri şehirlerinden gizlice sıvışarak arkadaşlarını kurtarmaya çalışan gençlerin gözü pekliği gerçekten de yabana atılacak türden değil. Fakat daha fazla ileri gitmemeleri gerekirdi! Kadınlarının kolları arasında uyuyan Hun savaşçılarının üzerlerine çullanıp onları beraberlerinde şehirlerine götürmeleri, doğrusu hiç de akıllıca bir davranış değildi.”</p>
<p>“Bunun akıllıca bir davranış olmadığını kabul ediyorum” dedi Anatolios. “Bunu yaptıkları için onları çarmıha germemi mi istiyorsun?”</p>
<p>“Tam aksine” dedi Attila büyük bir ciddiyetle. “Onlara öyle bir ceza vereceksin ki, yıllar boyu dilden dile dolanıp duracak! İlk olarak tüm Hun esirlerini serbest bırakacaklar. Sonra da bizden çaldıkları tutsaklarımız için de para ödeyecekler...”</p>
<p>“<i>Çaldıkları</i> ne anlama geliyor?”</p>
<p>“Bugün bu anlaşmayı imzalamamızı istiyor musun, istemiyor musun? Cevap ver! Evet veya hayır...”</p>
<p>Doğu Roma silahlı kuvvetleri başkomutanı dişlerini sıktı. “Az önce tutsaklarımız için sana fidye vermeyi taahhüt etmiştik.”</p>
<p>“O para sizin çalıntı altın dolu kasalarınızdan geliyor” dedi Attila. “Fakat ben her Asimus sakininin, bir Hun’un değerinin ne olduğunu bizzat kendi üzerinde yaşayarak öğrenmesini istiyorum... Az önce söylediğim gibi, altın olarak!”</p>
<p>“Bizzat kendim Asimus’a gideceğim...”</p>
<p>“Giderken yanına Trakya komutanı Theodolos’u da al” diye homurdandı Attila. “Üniformalar, insanlar üzerinde ipek elbiselerden daha büyük bir etki yapar! Bu arada dikkat edin o delikanlılar sizi de esir edip, fidye karşılığında imparatorunuza geri satmaya kalkışmasınlar!”</p>
<p>Attila ansızın gülmeye başladı. Attığı kahkahalar giderek daha şiddetleniyordu. Sonra diğer Hunlar da ona katılmaya başladılar. Bir Roma imparatorunun tüm saray halkı, hadımları, memurları ve yüksek rütbeli subaylarıyla birlikte, adı bile duyulmamış bir şehrin surlarının önünde ordularının başkomutanının hayatı için yalvardığı tasavvuru, büyük kağan yurdunda bulunan herkesi kahkahalara boğmuştu.</p>
<br/>

<p class="ilk">Gariptir ki her şey gerçekten de tıpkı Attila’nın öngördüğü gibi gerçekleşti. Hun ordularına direnen cesur şehir halkı, Anatolios’a da pabuç bırakmadı. Ona Hunların elinden kurtardıkları Romalı tutsakların çoktan dünyanın dört bir bucağına dağıldığını, buna karşın Hun esirlerinin hayatta olmadığı cevabını verdi. Şehir surlarından duydukları korkuyu içlerinden sadece ikisi yenebilmişti. Bu esirleri elbette ki geri verebilirlerdi; fakat gece baskınından sonra şehre yeterince çabuk dönmeyi başaramamış olan iki genç Asimus sakini karşılığında...</p>
<p>Attila öfkeyle her yanda o iki Asimuslu delikanlıyı arattı, fakat hiçbir sonuç elde edemedi. Sonunda dik kafalı Asimus sakinlerine zorla bir şeyi kabul ettiremeyeceğini anlamak zorunda kaldı. Onların iki Hun tutsağını büyük bir âlicenaplıkla serbest bırakmalarıyla yetinmek zorunda kaldı. Tüm Hunlar gibi o da her an geri çekilebilir, fakat asla unutmazdı.</p>
<br/>

<p class="ilk">Doğu Romalıların anlaşmalarda yazılı olanlardan daha fazlasını yerine getireceklerine, hiç kime ihtimal veremezdi. Fakat Konstantinopolis hakimleri, Tuna kıyısındaki yıkık duvarın üzerine, Eski Yunan efsanelerindeki Hydra gibi yan yana kesik başları sıralayıp duruyorlardı.</p>
<p>Aynı yılın sonbaharında Hun kağanlarına birbiri ardına önemli haberler ulaşmaya başladı. Bleda ve Attila, birbirlerinden bağımsız olarak farklı raporlar alıyorlardı. Hangi bölgedeki yıkık tersane ve havuzların ne oranda tamir edildiklerini çok çabuk öğrenmişlerdi. Romalılar bir kez daha Tuna filoları için yeni gemileri inşa etmeye başlamışlardı. Eski kaleler de yavaş yavaş onartılıyor ve yeni birliklerle dolduruluyordu. Fakat <i>Imperium Romanum</i>’un dört bir yanından gelen haberler birbirleriyle son derece keskin çelişkiler arz etmeye başlayınca, Attila ve danışmanları durumun ciddiyetini kavramaya başladılar.</p>
<p>“Bu karmaşanın arasından gerçeği nasıl ayırt edeceğiz?” diye bağırdı Attila kış başlangıcında kendisine yeni haberler ulaştığı zaman. Bu haberlerin kimi imparatorlukta halktan alınan vergilerin düşürüldüğünü, kimi de vergilerin yükseltildiğini bildiriyordu.</p>
<p>“Vergilerin yükseltildiği yolundaki haberler mutlaka sizin içindir” dedi Onegesios gülümseyerek. “Aksi yöndeki haberler de kendi vatandaşları için!”</p>
<p>“Romalıların vergiler altında ezildiklerini düşünmemiz için mi?” diye sordu Attila.</p>
<p>“Evet, fakat kendi vatandaşlarını elbette ki zaferlere ve başarılara inandırmak zorundalar... İmparatorluk sülalesi o kadar büyük başarılar elde ediyor ki, vergiler bile düşürülüyor...”</p>
<p>“Atalarımın ruhlarının beni Çin, Roma veya Konstantinopolis imparatoru olmaktan esirgedikleri için çok mutluyum!” dedi Attila gülerek. “Gelin, birkaç kadeh kımız içelim!”</p>
<p>En büyük oğullarını kollarından yakalayarak, onları kağan yurduyla etrafındaki keçe evler arasında kalan meydana doğru sürüklemeye başladı. Bu evlerde kabul ve törenlerde ikram edilecek olan yiyecek ve içecekler hazırlanıyor, sonra da altın tepsiler içinde davetlilere sunuluyordu. Attila ve oğulları kendilerine ait tahta bardaklara şarap doldurdular ve bir süre günlük işlerini bitirmek üzere olan renkli kalabalığı seyrettiler. Gençler ve yaşlılar, Hunlar ve Gotlar, hatta Sarmatlar, Boiskler ve İran’dan yeni gelmiş olan Ak Hunlar, aralarında sınıf ve ırk ayırımı gözetmeksizin yan yana duruyorlardı. Attila Ak Hunların yanına giderek onları selamladı.</p>
<p>“Nereden geliyorsunuz?” diye sordu onlara. “İhtiyaçlarınız temin ediliyor mu?”</p>
<p>“Hem de en âlâ şekliyle” diye cevap verdi haftalar boyunca attan inmedikleri her hallerinden belli olan adamların en yaşlısı.</p>
<p>“Ya kadınlar?”</p>
<p>“O mesele de tamam! Bu gece birkaç sarışın Got kadınının tadına bakacağız.”</p>
<p>“Bu sakın karımın kulağına gitmesin” diye sırıttı Attila. “Gheism adını verdiğim ve Gepid krallarının yanında büyüttüğüm yeni bir oğlum olduğu için bana kızmıyor, fakat sadece zevk olsun diye başka kadınlarla yatmamdan hiç hoşlanmıyor...”</p>
<p>“Bunlar hep o Hıristiyan rahiplerinin kötü etkileri...” dedi adamlardan biri ve yere tükürdü. “Atı olmayan bir Hun nedir ki?”</p>
<p>“Romalı bir ayak yalayıcısı!” diye cevap verdi diğerleri hep bir ağızdan ve güldüler.</p>
<p>“Peki kadını olmayan bir Hun nedir?”</p>
<p>“Huhu... huhu...” Adamlar bu defa yas tutan dul kadınlar gibi ağlamaya, tek bacakları üzerinde hoplamaya ve elleriyle yüzlerini örtmeye başlamışlardı.</p>
<p>Attila güldü. Bu eski oyunu görmeyeli o kadar uzun zaman olmuştu ki!</p>
<p>“Beni dinleyin, savaşçılar!” diye seslendi onlara. “Size o Hıristiyan Got kadınlarının daha şehvetli olmalarını sağlayacak bir tavsiyede bulunacağım!”</p>
<p>Adamlar kaşlarını kaldırdılar ve ellerinin tersiyle burunlarını silerek, büyük bir merakla onun ne söyleyeceğini beklemeye başladılar.</p>
<p>“Sanırım hepiniz oldukça cesursunuz, öyle değil mi?” diye sordu Attila. Adamların gırtlaklarından onun söylediklerini onaylayan bir homurtu yükseldi.</p>
<p>“Bu defa her zamankinden de cesur olun ve su cinlerini rahatsız etmeye cüret edin! Got kadınları böyle bir davranışa, altın bileziklerden çok daha fazla değer verirler...”</p>
<p>“Yani bize...”</p>
<p>“... evet, yıkanmanızı söylüyorum, neden olmasın?” diye güldü Attila. “Su cinlerinin bir yerinizi ısırmalarından korkuyorsanız, suya elbiselerinizle de girebilirsiniz...”</p>
<p>Ak Hunlar başlarını öne eğdiler. Doğu Kağanı’nın önerisine büyük bir şüpheyle yaklaştıkları her hallerinden belliydi. Hatta ona kibirli, hamamlardan çıkmayan, parfümlü bir Romalı gözüyle bile bakmaya başlamışlardı.</p>
<p>“Tabii isterseniz vahşi atlılar gibi kokmaya devam edebilirsiniz” dedi Attila. “Fakat o zaman yeni yıkanmış bir kadınının vücudunun yaydığı o harika kokuyu ne yazık ki asla ciğerlerinize çekemezsiniz!”</p>
<p>Karşısındaki adamların şaşkın bakışlarını görünce güldü ve yürümeye devam etti.</p>
<p>“Gelin” dedi yanındakilere. “Hep birlikte ağabeyim Büyük Kağan’a ne tür önerilerde bulunacağımızı düşünelim.”</p>
<p>“Yoksa ona da mı yıkanmasını önereceksin?” diye sordu şaman dehşete düşmüş bir sesle.</p>
<p>“Tam aksine, Aybars Amca!” diye homurdandı Attila aniden ciddileşerek. “Tam aksine! Bleda ter, kan ve at kokularını giderek daha fazla unutmaya başladı.”</p>
<br/>

<p class="ilk">O yıl da sürülerin bakımı gibi günlük işlerle, daha çok da ateşin başında atalara, büyük ganimetlere ve uzun avlara dair anlatılan hikâyelerle akıp geçti. Sonbaharda Attila’nın ikinci karısı ikiz çocuklar doğurdu. Attila yeni doğan oğullarına Emendzar ve Uzendur isimlerini verdi, böylece de onların ileride önder olacaklarını belirtmiş oldu.</p>
<p>Büyük Kağan Bleda kendisini atalarının düzenine uymaya mecbur hissetmediği ve Attila da bunu onayladığı için, Eskam kızının torunlarıyla birlikte kendi yanında oturmasını istemiş ve bunu kabul ettirmişti. Bu arada fırsattan istifade ederek, kaşla göz arasında Attila’ya bir başka kızını daha gösterdi. O da siyah saçlıydı, fakat Attila’nın karısı olan kardeşi kadar iri yarı değildi.</p>
<p>“Benim için mi?” diye sordu Attila sırıtarak.</p>
<p>“Bu kızım da bana senden çocuklar armağan ederse, çok memnun olurum...”</p>
<br/>

<p class="ilk">Doğu Kağanı sadece obasında ziyaretçi kabul etmekle kalmıyor, aynı zamanda ata binerek babası ve büyükbabası zamanında Hunlarla anlaşmalar imzalamış olan kavimleri ve kabileleri ziyaret etmeye gidiyordu.</p>
<p>Gittiği her yerde kendisine değil, fakat Büyük Kağan’a yönelen bir huzursuzluk hissediyordu. Gerçi bu konuda bir tek söz olsun işitmiş değildi, fakat Hunların belirli davranış biçimlerindeki ve söylemlerindeki farklılıklar, Attila’nın duymaya alıştığı türden değildi. Kadınlar ve erkekler Büyük Kağan’a saygı duyuyor, onu övüyor, fakat ondan korkmuyorlardı.</p>
<p>Attila ağabeyini uyarıyordu.</p>
<p>“Bleda harekete geçmeli!” diyordu sık sık. Konstantinopolis’e daha yakın bir bölgede yaşadığı için Romalıların tüm silahlanma faaliyetleri, asker sevkiyatları ve sınırların hinterlandında yaşayan kavimlerle yaptıkları gizli anlaşmalar hakkında çok daha sağlıklı bilgiler elde edebiliyordu.</p>
<p>“Tüm bunlara göz yummaya devam edecek olursak, en geç ertesi yıl yaptığımız tüm anlaşmalar elimizde patlar” diye bildiriyordu Attila ağabeyine. Fakat Bleda bu arada zevk ve sefa düşkünü, Roma’yla birlikte veya Roma’ya karşı yapılacak kanlı savaşlarla ilgilenmeyen bir hükümdar olup çıkmıştı. Alpler ve Karadeniz arasında yaşayan çeşitli kavim ve boyların bir araya gelmesinde çok büyük katkısı olduğu herkes tarafından kabul ediliyordu. Bleda artık Sava ve Drau, Tuna ve Tisza, Danaper ve Danaster arasındaki otlakların herkese yetecek kadar büyük olduğunu düşünmeye başlamıştı. Elindeki altın da şimdilik onun ihtiyaçlarını fazlasıyla karşılıyordu.</p>
<p>Görünüşe göre Bleda hangi koşullar altında ve neden Kara Hunların Büyük Kağanı seçildiğini giderek unutuyor gibiydi.</p>
<p>“Tekrar bir kral kartalı gibi uçması için onu kollarımın arasına alıp havayı mı fırlatmam gerekiyor?” diye sordu Attila bir sabah. Günlük görüşmelerin arasında birinci danışmanları Onegesios ve Aybars’la bir an için yalnız kalabilme fırsatı yakalayabilmişti. “Yoksa yumurtlamayı inatla reddeden bir tavuk gibi ümüğünü mü sıkmalıyım?”</p>
<p>“Beklemelisin!” diye cevap verdi Aybars. “Kardeşinin bir kağan olduğunu, fakat bir kral kartalı olmadığını hepimiz biliyoruz...”</p>
<p>“Gerçek bir kartal güneşin efendisi olmalı!” diye bağırdı Attila ansızın. Sesi öylesine bir heyecan ve coşkuyla doluydu ki, Aybars bile elinde olmadan geriye doğru bir adım attı. “Ateşin efendisi olmalı... Ateşin ve sıcaklığın efendisi!”</p>
<p>Attila ayağa kalktı. Mağrur bir hareketle başını ve omuzlarını, at üzerinde ok atmaya hazırlanır gibi arkaya attı.</p>
<p>“En korkunç kış soğuklarını onun bakışları yok eder! Göğünün altındaki kavimlere ilkbaharı onun bakışları getirir! Buz ve kar onun bakışları altında erir! Soğuk zamanlarda kadınlarını onun bakışları ısıtır!”</p>
<p>Attila keskin bir ıslık çaldı, iki eliyle görünmez dizginlere asıldı ve yumruklarını sert bir hareketle göğsüne çekti. “Kağan büyük bir kartal olduğu zaman, insanlar ölümden korkmazlar! Çünkü sadece ölümden sonra ona ve kartal atalarına ulaşabilecek kuşlar olacaklarını bilirler!”</p>
<br/>

<p class="ilk">“Konstantinopolis’te kimsenin yeni bir savaşla uğraşmaya niyeti yok” dedi Onegesios ertesi sabah. Attila ve Aybars’la birlikte yeni yaptırdığı hamamında buhar banyosu alıyorlardı. Beyaz bir ipek perdenin arkasında ise genç kızlar şarkılar söylüyorlardı. “Kendi keyiflerine dalmış durumdalar. Şu aralar yeni Achilles hamamlarının açılışını kutluyorlar.”</p>
<p>“Görünüşe göre gerçekten de barış istiyorlar” dedi Attila başını sallayarak. “Karşılığında bize altın ödemelerini gerektirecek tüm kaçakların işlerini derhal bitiriyorlar. Özellikle de soylu Hun ailelerinden gelenlerin...”</p>
<p>“Hayır, Attila” diye araya girdi şaman. “Onlar her tarafta zaten işleri bitmiş olan Hunları arayıp buluyorlar... Bunun sebebi de sana veya ağabeyine altın ödemek zorunda olmaları değil, tam aksine, biz Hunlardan nefret etmeleri, ölesiye korkmaları ve şeytan yerine koymaları!”</p>
<p>“Doğu Roma’yı boş bırakmaya gelmez!” dedi Attila kararlı bir sesle. “Onlara sık sık elçiler gönderip, gözlerimizin kör, karınlarımızın tok olmadığını hatırlatacağım! İlk olarak Scottas imparatorluk sarayına gitsin!”</p>
<p>“Yabancılara gönderilecek elçilerin seçimi aslında Bleda’nın görevleri arasındadır.”</p>
<p>“Onun kıçını yurdunun rahat yastıklarından kaldırmasını mı bekleyeyim yani?” diye soludu Attila öfkeyle. “Doğu Roma’ya karşı izlediği barışçı politikanın ne kadar gülünç olduğunu farkında bile değil!”</p>
<p>“Gülünç olmayı yasaklayan bir kanun yok!” dedi şaman.</p>
<p>“Fakat son derece tehlikeli bir şey ve zor anlarda binlerce kişinin hayatına mal olabilir!”</p>
<p>“Birinin yitirdiği adamlara, bir başkası sahip olabilir” dedi Aybars Amca şarkı melodisine ve kuş cıvıltısına benzer o garip sesiyle. “Ağabeyinin ordugâhında yapılacak olan ilk ilkbahar toplantısında, onun en yakın silahlı muhafızlarına iyi bak.”</p>
<p>“Romalılar gibi zırhlara sokup, yüzlerini bile demir levhalarla örttüğü ağır silahlı birliklerinden mi söz ediyorsun?”</p>
<p>“Kızıl ve sarı saçlı muhafızlarını kast etmiştim...”</p>
<p>“Skirler mi?”</p>
<p>“Bir zamanlar artık hem köle, hem de efendi olmak istemeyen bir kral vardı...” dedi şaman şarkı söylercesine, “fakat onun ismi hatırımdan çıkmış!”</p>
<p>“Edekon!”</p>
<p>Şaman omuzlarını silkti, umursamaz bir ifadeyle yüzünü buruşturdu ve yavaşça ıslık çalmaya başladı.</p>
<br/>

<p class="ilk">Hıristiyanların hesabına göre 444 yılı, pek çok kişi tarafından özel bir yıl olarak değerlendiriliyordu. Dinleri ve rahipleri tarafından tüm batıl inançların şiddetle yasaklamış olmasına rağmen, vaftiz edilmiş imanlı Hıristiyanlar, zar oyununda da kazanmak anlamına gelen “üç kere dört” rakamına oldukça sevinmişlerdi.</p>
<p>Çayırlar yeşil ve taze otlarla kaplanmıştı. Paskalya Bayramı, her tarafta doğanın kış üzerinde büyük bir zafer kazandığı, çalıların ve ağaçların birbirleriyle yarışırcasına en güzel renklere büründüğü, genç kızların üzerlerine gerekenden fazla giysi giymedikleri yılın en güzel haftasına denk düşüyordu.</p>
<p>Yaz mevsimi de daha önce görülmedik güzellikte geçmişti. Hayvanlar iyice semirmişlerdi. Tacirler kabul edilebilir fiyatlara sattıkları güzel mallar getirmişlerdi. Hayvancılık yerine tarımla geçinmeyi tercih eden kavimler, orakları için ne fazla sert, ne de fazla yumuşak olan başakların güzelliğini öve öve bitiremiyorlardı.</p>
<p>Ağaçların yapraklarının sonbaharın görkemli renklerine bürünmesiyle birlikte, yine imparatorluğun iki yarısından tekrar çelişkili haberler alınmaya başlandı.</p>
<p>“Aslında tüm bunların bizi hiç ilgilendirmemesi gerekir” dedi Laudarich. Gepidlerin ikinci kralı, Doğu Kağanı’nın obasında giderek daha sık görünür olmuştu. Bunu sebebi obada çok sayıda bulunan seçme Got güzelleri, mağrur Sarmat kızları ya da badem gözlü Hun kadınları değil, aksine Gepidlerin aradan geçen zaman zarfında Hunların en önemli müttefiki haline gelmiş olmalarıydı. Laudarich eskisi gibi zayıf ve kaslı bir vücuda sahipti. İlk bakışta Ebedî Şehir’deki rehinelik yıllarında olduğu gibi yumuşak başlı kaldığı izlenimini uyandırıyordu.</p>
<p>Laudarich büyük bir okçu, bir kılıç üstadı, ya da kementle harikalar yaratan bir adam değildi. Fakat bir zamanlar Sasanîlere karşı katılmış olduğu seferlerde öğrendiği hızlı savaş teknikleri, onu yenilmez yapıyordu. Yaya olarak hücum eden bir savaşçıyı kendi gücüyle yere indirme tekniği, Ak Hunlar tarafından da biliniyor ve başarıyla uygulanıyordu.</p>
<p>“Romalı yasa koyucularının akıllarına bu kez hangi parlak fikrin geldiğini duydunuz mu?” diye sordu hemen her gün yapılan sabah toplantısının sonlarına doğru. Oktar zamanında da kullanılan kağan yurdunda oturuyorlardı. Oktar, ordugâhlarını Tisza kıyılarında kurmayı yeğleyen Ruga ve Bleda’nın aksine, yurdun tabanını, üzerinde Çin ülkesinin kuzeyinde yaşayan atalarının ve batıya doğru yapılan uzun göçün tasvir edildiği eski ve yeni halılarla kaplatmıştı. Toplantıya katılan az sayıdaki adam, başlarını kaldırıp Laudarich’e baktılar.</p>
<p>“<i>Siliqua</i> – yani ‘yirmi dörtte bir’ adı verilen yeni vergi yasasından mı söz ediyorsun?”</p>
<p>“Hayır” diye güldü Laudarich. “Alıcıların ve satıcıların aralarında anlaştıkları fiyatın üzerinden vergi almanın büyük bir budalalık olduğunu düşünmeme rağmen, ondan söz etmiyorum...”</p>
<p>“Söylediğin gibi değil” dedi Attila. “Bu vergi alışverişten değil, yıl sonunda elde edilen gelirden alınıyor.”</p>
<p>“Yani yeni bir gelir vergisi!” dedi Laudarich. “Senin yüzünden düşünülen ve uygulamaya konulan bir vergi, Attila!”</p>
<p>“Gerçekten de imparatorluğun vergi gelirlerinin durumu hiç de iyi olmasa gerek!” dedi Doğu Kağanı.</p>
<p>“Evet, çok büyük bir kısmı saraya ulaşmadan yok oluyor” dedi Aybars düşünceli bir tavırla. “Fakat bir yerde yok olan başka bir yerde ortaya çıkar ki, bu da bazıları için oldukça iyi bir durumdur!”</p>
<p>Sabah toplantısındaki adamlar sırıttılar. Aybars’ın bu küçük bilgeliklerinden ve kehanetlerinden her zaman hoşlanmışlardı.</p>
<p>“Sözünü ettiğin bu muydu?” diye sordu Attila. Ansızın bir ata atlayıp uzaklara gitmek için dayanılmaz bir istek belirmişti içinde. Güçlü savaşçılardan oluşan bir akıncı birliği ile... Roma şehirlerine... manastırlara... uçsuz bucaksız topraklara...</p>
<p>“İmparatorluğun asillerinin ve zenginlerinin bir ayrıcalıklarını yitirdiklerini duydum” dedi Laudarich. “Tam otuz yıldır para karşılığında askerlik hizmetinden muaf olma hakkına sahiptiler...”</p>
<p>“Artık değiller mi?” diye sordu Attila şaşkınlıkla.</p>
<p>“Yok, bu hakları ellerinden alınmadı, fakat ‘<i>Kaçınılmaz bazı önemli masraflar dolayısıyla...</i>’ diye başlayan yeni bir yasa onların canını oldukça sıktı!”</p>
<p>“Bak sen!” dedi Doğu Kağanı. “Demek Roma ve Ravenna’da silahlanmanın yeni adı bu! Yeni yasa ne gibi yaptırımlar getiriyor?”</p>
<p>“Kısaca, herkes elini cebine atmak zorunda... Örneğin senatörler ve <i>praefectus</i>lar üç lejyoner için doksan Solido ödeyecekler, <i>Tribunus</i>lar, eski eyalet valileri ve orta dereceli memurlar ise daha az bir meblağ...”</p>
<p>“Buna itiraz etmediler mi peki?”</p>
<p>“Hem de nasıl!” dedi Laudarich. “Fakat İmparator Valentian yönetimi, başka türlü ordusunu besleyecek ve donatacak imkânlara sahip değil...”</p>
<p>“O halde daha az sayıda Romalıyı ve Cermeni silah altına alsınlar!”</p>
<p>“Bu da olmaz” diye karşılık verdi Laudarich. “İmparator Valentian, bu kötü zamanda kendileri için tek güvencenin güçlü bir ordu olduğunu söylemiş.”</p>
<p>“Biri bana o tavuk dostunun kimden korktuğunu söyleyebilir mi?” diye sordu Attila. Diğerleri önce bir an için duraksadılar, sonra da kahkahalarla gülmeye başladılar.</p>
<p>“O da Konstantinopolis’teki yeğeni gibi vergi oranlarını düşürmeyi mutlaka çok isterdi” dedi Onegesios.</p>
<p>“Öyle mi?” diye sordu Attila ilgiyle. “Bunu gerçekten yaptı mı?”</p>
<p>“En azından büyük çiftliklerin vergi borçları silinecekmiş. Kulağıma gelenler doğruysa, bu konudaki imparatorluk kararnamesi Kasım ayında çıkartılacakmış.”</p>
<p>“Bunu öğrendiğimiz iyi oldu!” diye sırıttı Attila.</p>
<p>“Belki de bu sadece imparatorluk sülalesinin gözden düşmüş üyelerine karşı yapılan bir jesttir” dedi Onegesios. “İmparatoriçe Eudokia Athenais’in Kudüs’teki bir manastıra kaçmak zorunda kalması, doğrusu hiç de hoş karşılanmaz...”</p>
<br/>

<p class="ilk">Doğu Roma, değerli armağanlar ve kalabalık heyetlerle Kara Hunların Büyük Kağanı’nın gözünü boyamak yöntemlerinde her geçen gün daha başarılı oluyordu. Attila bile bu dolambaçlı yöntemlerden hiç hoşlanmamasına rağmen, en güvendiği adamlarından olan Scottas’ı kaçakların iadesi konusunda gizlice pazarlık etmesi için Konstantinopolis’e göndermişti.</p>
<p>Aybars’ın Attila’ya daha dikkatli incelemesi için bir adamı önermesinin üzerinden, tam iki yıl geçmişti. Attila geçen yıl buna fırsat bulamamıştı, fakat Büyük Kağan’ın ordugâhında bu yıl düzenlenen ilkbahar şenliğinde ansızın uygun bir ortam oluşuverdi.</p>
<p>İki adam, sabahın çok erken saatlerinde, ertesi gün yapılacak yarışlar için seçilmiş olan atların başında, sanki bir tesadüfmüş gibi yan yana duruyorlardı. Bir Cermen kavmi olan Skirlerin kralı Edekon, yere çakılmış kazıkların üzerlerinde asılı olan sığır ve geyik boynuzlarını, içleri doldurulmuş dağ sıçanlarını, kayın dallarından ve çiçeklerden örülen çelenkleri ve rengârenk kilimleri inceliyordu. Görünüşe göre boyların ongun ve işaretlerini son bir kez daha gözden geçirmek istiyordu. Attila, Skirlerin kendi Cermen asıllarını asla inkâr etmediklerini, fakat Balamir Kağan zamanından bu yana sadece Hunların saflarında dövüştüklerini biliyordu.</p>
<p>Attila, Edekon’un yanına gitmeden önce, onu bir süre peynir yapımında kullanılan yurtlardan birinin kapı aralığından inceledi. Skirlerin kralı yaklaşık otuz yaşlarında, orta boylu, kızıl saçlı ve kaba sakallı bir adamdı. Hunların aksine gözlerinin etrafı hava koşullarının sebep olduğu çok sayıda kırışıkla çevriliydi. Her haliyle bir Roma atlı birliğinin <i>Centurio</i>’su olabilirdi. Attila, ağabeyinin onu bu yüzden özel muhafız birliğinin komutanı yapmış olabileceğini düşündü. Edekon’u doğrudan yanına çağırtmayı istememişti. Bu fazlasıyla dikkat çekici olurdu. Bunun ötesinde Bleda’nın muhafız birliği komutanının, kendisine birkaç hafta önce yapılan teklife ne cevap vereceği belli değildi...</p>
<p>“İsteseydin beni ele verebilirdin” dedi Attila yan yana durdukları zaman ona alçak sesle. “Cermenlerin krallarına ne kadar sadık olduklarını bilirim...”</p>
<p>“Ağabeyin bir Cermen kralı değil!”</p>
<p>“Fakat ona gene de sadakat yemini etmiştin!”</p>
<p>“Ona herhangi bir yemin etmiş değilim! O bana kavmim ve hizmetlerim karşılığında belli bir ücret ödüyor, hepsi bu... Ne var ki senin bana teklif ettiğinden daha az!”</p>
<p>“Peki sen şeref nedir bilmez misin, Skir kralı? Şerefini para karşılığında sattığını düşünmedin mi hiç?”</p>
<p>“Benim şerefim kavmimin karnını tok tutmaktan ve <i>Imperium Romanum</i> adına diğer kavimleri köleleştirmemekten veya yok etmemekten ibarettir!”</p>
<p>“Günün birinde birisi sana hizmetlerin karşılığında benden daha fazla para teklif edecek olursa, umarım bunu bana vaktinde bildirirsin” dedi Attila son derece ciddi bir sesle. “Sana her zaman diğerlerinden bir Theodosios veya Valentian daha fazla vereceğimi unutma!”</p>
<p>“Bu iyi bir vaat!” dedi Skir kralı dostça bir ifadeyle. Fakat yüzünde tek bir kas bile kımıldamamıştı. “Kabul ediyorum!”</p>
<p>“Seni yemin etmiş kabul edebilir miyim?” dedi Attila dudaklarında ince bir gülümsemeyle.</p>
<p>“Bu bir alışveriş” dedi Edekon. “Ve biz bu işe hile karıştırmayacağız!”</p>
<br/>

<p class="ilk">Tisza kıyısındaki ordugâhında bulunan Kara Hunların Büyük Kağan’ı Bleda’ya karşı düzenlenen darbe, gece yarısında sıradan bir tatbikat yapmak istermişçesine savaşçıların bazılarının birbiri ardına uyandırılmasıyla başladı.</p>
<p>Adamlara “<i>Sessizlik</i>” emri verilmişti. Ve daha önce pek çok kez yapmış oldukları gibi, Skir savaşçıları bir kez daha atlarının nallarına yumuşak yün örtüler sardılar. Gecenin içinde en küçük bir ses, kurbağaları ve ağustos böceklerini, baykuşları ve yarasaları, ağızlarını şapırdatarak yerdeki yaprakların arasında dolanan kirpileri ürkütecek en küçük bir gürültü yoktu.</p>
<p>Aradan henüz yarım saat bile geçmeden Edekon, atlarının üzerinde tepeden tırnağa silahlı bir vaziyette bekleyen savaşçıları teftiş etmeye başlamıştı. Fırsat buldukça elindeki yalın kılıcı mücevherlerle bezeli kınına dokundurarak çınlatıyordu. Fakat bu sesler bile kulağa uzaklardan yankılanan çan seslerinden daha kuvvetli gelmiyordu.</p>
<p>Doğudaki aydınlık çizgi gecenin karanlığını yırtmaya başlamadan önce, adamlarının karşısına geçti.</p>
<p>“Altın” dedi sonra sadece en yakınındaki önderlerin duyabileceği şekilde. “Bu gece vücutlarımızı altın adı verilen yağla meshedeceğiz. Az sonra ne yapacağımızı biliyorsunuz! Üzerimize aldığımız bu görevi başaramadığımız takdirde kellelerimizin uçurulacağını, yakılacağımızı veya kazığa oturtulacağımızı da biliyorsunuz! Üstelik bir tekimize bile müsamaha gösterilmeden...”</p>
<p>Edekon, bir an için adamlarının onun sözlerini onaylayan mırıltılarının kesilmesini bekledi.</p>
<p>“Büyük Kağan Bleda’nın bize verdiği görevlere aykırı düşen hiçbir şey yapmayacağız” dedi sonra. “Tam aksine... her şey olup biterken ortalıkta bile görünmeyeceğiz... yer yarılıp da içine girmiş gibi... sadece uzaklara doğru bir gece tatbikatı...”</p>
<p>“Kağanın yurdu ve etrafındaki diğerleri korumasız mı kalacak?” diye sordu önderlerden biri kısık sesle.</p>
<p>“Ben hiçbir şey duymadım” diye cevap verdi Edekon. “Ne Romalılar, ne de barbarlar şu anda Büyük Kağan için bir tehdit oluşturmuyor... Tek bildiğim de bu!”</p>
<p>“İyi ama biz biliyoruz ki...”</p>
<p>“<i>Sessizlik!</i> Bu gece tatbikatının parolası, <i>sessizlik!</i>”</p>
<p>“Emir bu mu?”</p>
<p>“Evet, emir bu!”</p>
<p>Edekon bacaklarını hafifçe kasarak atını kuzeye yöneltti. Daha önce kararlaştırıldığı gibi, Gepidlerin o akşam gelmeyecekleri yöne doğru at sürüyordu.</p>
<br/>

<p class="ilk">Ve sonra her şey hızla gelişti. Kral Ardarich, yanında iki binden az sayıda savaşçıyla birlikte Karpatların batı yamaçlarından Bleda’nın ordugâhına doğru at sürmeye başladı. Daha önce yapılan savaşlarda hiç güçlük çekmeden yarım düzine Romalının işini bitirmiş olan adamlar, en ön saflardaydı. Tisza Ovası’ndaki Büyük Kağan’ın ordugâhında alarm boruları çalmaya başladığı zaman Gepid savaşçıları o kadar yakına gelmişlerdi ki, ciddi bir direniş göstermenin imkânı kalmamıştı.</p>
<p>Fakat sonra, kağanın tahta şehrinin iç kısmında, hiç kimsenin beklemediği bir şey oldu. Kral Ardarich, naralar atarak at süren adamlarını, obanın sonundaki gösterişsiz birkaç çadıra doğru yöneltti. Bu çadırlarda normal olarak yakacak odun, işlenmemiş demir, tabaklanmamış deri ve kemik parçaları gibi pek değerli olmayan maddeler saklanıyordu.</p>
<p>“Bu da nesi!” diye bağırıyordu ordugâhın şaşkınlık içindeki dış muhafızları. Telaşla giyinmeye çalışan kadınlar, korkusuz bakışlarla yurtlardan dışarıya bakıyorlardı. Önce kulağa bazı silah şakırtıları geldi, sonra ağlayan çocuk sesleri, sonra da kısa ve sert emirler.</p>
<p>Birdenbire, hiç beklenmedik bir şekilde, kuzey yönünden Edekon’un Skirlerinin geldiği görüldü. Toprak, atların nalları altında titriyordu. Ardarich’in Gepid savaşçıları derhal yeni gelenlere yol verdiler, onların geçmeleri için aralarında yollar açtılar, arkalarından da derhal boşlukları doldurdular.</p>
<p>Sonra her şey giderek daha da karmaşık bir hal aldı, çünkü ortaya üçüncü bir atlı grubu daha çıkmıştı: Attila Kağan ve en yakın adamları. Attila kendi güvenliğini hiçe sayarak en önde at sürüyordu. Silahsızdı. Üzerinde ne bir zırh, ne bir kılıç, ne de bir yay olmadan, Hunların Büyük Kağanı’nın ordugâhına girdi.</p>
<p>Bleda’nın adamları, atının üstünde önlerinden geçen Attila’yı uzun yıllardır tanıyorlardı. Başlarını belli belirsiz öne eğerek onu teker teker selamladılar.</p>
<p>Bir an sonra ise Attila ağabeyini gördü. Hunların Büyük Kağanı, yeni başlayan günün kendisi için pek de hayırlı olmayacağını anlamış gibiydi. Bundan da öte, görünüşe göre Bleda kendisini bekleyen kadere peşinen razı olmuştu. Kardeşinin bu akıl almaz cüretkârlığına ses çıkarmıyor, kendisini savunmaya kalkmıyor, adamlarına bir tek emir bile vermiyordu.</p>
<p>Biraz sonra Ruga’nın eski dostu, Aşağı Tuna’nın en büyük toprak sahibi ve Attila’nın kayınpederi Eskam Doğu Kağanı’nın önünde baş eğince, artık her şey belli oldu.</p>
<p>“Sen kazandın” dedi Hunların Büyük Kağanı. Attila ağabeyine yaklaşarak dolu gözlerle, fakat karşı konulmaz bir güçle ona sarıldı.</p>
<p>“Uzun yıllardır bu ânın gelmesini bekliyordum” dedi Bleda son derece sakin bir sesle. “Zaten bu kadar uzun süre sabretmiş olman beni çok şaşırtıyordu!”</p>
<p>“Sen başlangıçta çok iyi bir Büyük Kağan’dın” diye karşılık verdi Attila. Bleda’nın dudaklarından belli belirsiz bir gülümseme geçti, sonra da başını öne eğdi. Ansızın bir Hun kağanı olamayacak kadar yaşlı ve yorgun görünmeye başlamıştı. “Öldür beni” dedi Attila’ya yavaşça. “Her şeyimi elimden aldıktan sonra, yaşamamın ne anlamı var ki?”</p>
<p>“Haklısın! Senin kağanlığını istiyorum!” dedi Attila aynı şekilde kısık bir sesle. “Fakat seni neden öldüreyim? Biz kardeş değil miyiz?”</p>
<p>“Kendinin ve benim şerefimi korumak istiyorsan, bunu yapmalısın! Bizim kim olduğumuzu ve nereden geldiğimizi unuttun mu? Romalılar ve Cermenler gibi, tohumları ancak fazla olgunlaşıp toprağa döküldükten sonra mı toplamak istiyorsun?”</p>
<p>Sonsuzluk kadar uzun süren bir an için sadece Attila ve ağabeyi değil, etraftaki yüzlerce savaşçı da nefeslerini tuttu. İki kağanın etrafına toplanmış olan kalabalığın sayısı giderek artıyordu.</p>
<p>“Bir kez daha kement sallamaya ne dersin?” dedi Attila ağabeyinden başka kimsenin duyamayacağı kadar alçak bir sesle. Hunların Büyük Kağanı dudaklarını ısırdı. Küçük kardeşinin yıllardan beri bu ânı beklediğini çok iyi biliyordu.</p>
<p>“Ben artık genç ve delibozuk bir savaşçı değilim!”</p>
<p>“Sen kağansın... Yüz binlerce Hun, Got ve Cermen savaşçısı için örnek alınacak bir önder, bir timsalsin!”</p>
<p>“Artık her şeyin değiştiğini sen de çok iyi biliyorsun! Artık gece için yayını akşamdan hazırlamayanların, sabaha hayatta olmadıkları bozkırlarda yaşamıyoruz!”</p>
<p>“Ya da kemendini yeterli hızla rakibinin üzerine fırlatamayanların!” dedi Attila. “Sana son bir sorum daha var, Bleda...”</p>
<p>Bu sorunun ne olduğunu ikisi de çok iyi biliyordu.</p>
<p>“Benden ta o zamanlar dahi neden nefret ediyordun?”</p>
<p>Büyük Kağan Bleda yavaşça güldü. “Günün birinde şimdiki gibi bir ânın geleceğini çok iyi bildiğim için! Sen, şamanın gözdesiydin! Geleceğin hakkında bundan başka bir şey bilmeme gerek var mıydı? Ya da kendi geleceğim hakkında?”</p>
<p>“Demek ki kendin için de kement istiyorsun... bugün ve şimdi!”</p>
<p>“Hayır!” diye bağırdı Büyük Kağan korku dolu bir sesle. “Attan düşmek istemiyorum... onursuz ve topal bir hiç olarak... yaşamaya devam edemem! Beni soğuk demirle cezalandır... Burada, etrafımızda toplanmış olan herkesin önünde, ayakta ölmeme izin ver!”</p>
<p>“Seni katletmemi istiyorsun!”</p>
<p>“Hayır, beni iyi bir avcı gibi vurmanı istiyorum! Tam kalbimden...”</p>
<p>“Aslında ben bambaşka bir şey düşünmüştüm!” dedi Attila ve sağ kolunu havaya kaldırdı. Elinde bir Hun atlısının sahip olabileceği bıçakların en uzunu vardı. Diğerleri put gibi donup neler olduğuna bakarken, Attila derin bir nefes aldı. Sonra da sesinin olanca gücüyle, her oka ve her bıçağa ruhların gücünü veren o korkunç savaş narasını attı:</p>
<p>“Çakkar!”</p>
<p>Büyük Kağan’ın tam kalbine inen darbe ne çok şiddetli, ne de hınç doluydu. Attila’nın bıçağının kabzasına kadar göğsüne gömülmesiyle birlikte Bleda olduğu yerde sendeledi. Bir süre bir heykel gibi Attila’nın önünde durdu, sonra gözleri büyüdü ve yüzünde son bir duygu dalgalanması oluştu. Kardeşinin kollarının arasına yığılmadan önce, çoktan ölmüştü bile...</p>
<br/>

<p class="ilk">Hun kağanlığının iki kardeş tarafından üstlenilen görev ve sorumlulukları, bundan böyle Attila tarafından tek başına yürütülecekti. “Durum nasıl?” diye sordu Attila, Tuna’yı aştıkları akşam. Gönderdiği habercileri, ağabeyinin ordugâhında neler olup bittiğini öğrenmişlerdi.</p>
<p>“Savaşçıların büyük bir kısmı senden yana” dedi Scottas. “Birkaç tanesi itiraz etmeye çalışıyorsa da, bu kuru gürültüden ibaret. Bleda’nın genç ve heyecanlı komutanları ise protesto hazırlığındalar...”</p>
<p>“Neyi protesto edeceklermiş?” diye sordu Attila. Düşünceleriyle başka yerde gibiydi. “Ağabeyimin ölmesini mi?”</p>
<p>“Hayır” dedi Scottas. “Bazıları bundan üzüntü duyuyor, bazıları ise bunu yerinde buluyor... Esas mesele, kiminin bunu kardeş katli olarak görmesi...”</p>
<p>“Böyle düşünenler pek de haksız sayılmazlar” dedi Attila dalgın bir tavırla. “Kendisini savunmaya bile kalkışmayan ağabeyimi bizzat kendi ellerimle öldürdüm. Bunun bir cinayet olarak görülmesi çok normal!”</p>
<p>“Fakat pek çoğu senin bunu neden yaptığını ve onun kendisini neden savunmadığını biliyor...”</p>
<p>“Başka türlü olsaydı... Şayet birbirimizden on adım uzaklaşıp yaylarımızı birbirimize doğrultsaydık... O takdirde okunu bilerek ve isteyerek boşa gönderir miydi dersin?”</p>
<p>“O zaman hiç olmazsa saygınlığını muhafaza edebilirdi...” dedi Scottas. Fakat Attila başını salladı.</p>
<p>“Bin yıllardan bu yana her savaş, yaşam ile ölüm arasındaki bir mücadeledir. Kişi bu savaşı kaybetmesine rağmen yaşamaya devam ederse... nasıl desem... bir köleden, hatta bir hayvandan dahi daha aşağı olur! Yoksa kendi öz ağabeyimin böyle bir duruma düşmesine izin mi verseydim?”</p>
<p>“Böyle konuşman beni şaşırtıyor” dedi Scottas. “Oysa siz daima uzaktan vurmayı seversiniz. Teke tek dövüşmek sizin işiniz değildir. Ancak düşmanlarınızı bir ok bulutu altında perişan ettikten sonra atlarınızı onların üzerine sürersiniz.”</p>
<p>“Çünkü bol ganimet ve uzun bir yaşam bizim için her şeyden önemlidir” diye karşılık verdi Attila.</p>
<p>“İçinde ahlak bulunmayan bir mantık!” dedi Scottas.</p>
<p>“Buradan çok uzaklarda sahip olduğumuz her şeyle birlikte harekete geçtiğimiz zaman, hedefimiz izlediğimiz yolun ta kendisiydi!” dedi Attila. “Biz başlangıç ve son denen kavramları tanımayız, çünkü eskilerinizin dediği gibi, her şey akmaktadır! Bu nedenle de asla Hıristiyan olamayız...”</p>
<p>Scottas kaşlarını kaldırarak soran gözlerle ona baktı.</p>
<p>“Bir Hun günah işlemez!” dedi Attila. “Bu nedenle affetmesini de bilmez!”</p>
<p>Böylece mesele Attila açısından kapanmış oldu. Buna rağmen ağabeyinin adamlarının pek çoğunun bir an olsun düşünmeden kendisinden yana tavır almış olması, göğsünü kabartmıştı. Bleda’nın yazıcı ve tarihçi olarak görevlendirdiği Romalılar başta olmak üzere, en iyi adamlardan bir kısmı onu yeni bir umut olarak selamlıyorlardı.</p>
<p>Elmasların, paraların ve metallerin kökenleri hakkında büyük bilgiye sahip olan Bleda’nın Yunan haznedarı Berichos ile soytarı Zerko da bunların arasındaydı. Attila bu cüceden oldum olası hoşlanmamıştı. Bleda ona bir Hun kadınını eş olarak vermeyi vaat etmişti. Fakat Attila buna kesinlikle razı değildi ve kararından dönmeyi de düşünmüyordu.</p>
<p>“Ravenna’ya gidecek ilk heyet onu da beraberinde götürsün” emrini verdi adamlarına. “Aetius’a hediye edilebilir. Ya da Galla Placidia’nın yeni mozolesine bekçi olarak atanabilir... Anladığım kadarıyla imparatoriçenin mezarı sadece cücelerin sığabileceği kadar küçükmüş!”</p>
<p>Attila’nın ordusunun hakimiyeti tam olarak ele geçirmesine fırsat kalmadan, Bleda’nın yakın çevresinden yaklaşık üç yüz kadar aile ölü kağanın ordugâhından gizlice ayrılmıştı. Attila önce bu durum karşısında omuz silkmekle yetinmiş, fakat onların yanlarında üzerlerinde Theodosios II.’nin portresi bulunan paralardan da götürdüklerini öğrenince işin rengi değişmişti.</p>
<p>“Kaç tane para eksik?” diye sordu birkaç gün sonra.</p>
<p>“Tam olarak bin dört yüz kırk tane altın Solido... Toplam ağırlıkları on kilo kadar tutuyor” diye karşılık verdi Berichos. Eskiden olduğu gibi hazineyle ilgilenmeye devam ediyordu. Yeni Büyük Kağan başını salladı.</p>
<p>“Bizans’ta şöyle adamakıllı bir cümbüş yapmaya bile yetmez!” diye güldü sonra. Fakat bu gülünç meblağdan bile vazgeçmek niyetinde değildi. Günün birinde onu geri isteyecekti...</p>        
    </body>
</html>