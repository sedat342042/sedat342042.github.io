<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="main.css" rel="stylesheet" type="text/css" />
</head>
    <body>
<p class="baslik2">24</p>
<p class="baslik2">Konstantinopolis Depremi</p>
<div class="bos3"></div>
<div class="ortali"><img src="attila2.jpg"/></div>
<div class="bos1"></div>
<p class="ilk">Zerko’dan kurtulmak için beklediği fırsat, Attila’nın eline umduğundan da çabuk geçmişti. Aetius, bir kez daha oğlu Carpilius’la birlikte bir heyette bulunmuş olan Cassiodorus adlı bir adamı, elçi olarak Hunlara göndermişti. Attila, mert ve bilgili bir görünüm arz eden Cassiodorus ile baş başa bir görüşme yapıyordu. İçinde bulundukları yurt da diğerleri gibi tıka basa doluydu. Attila henüz kendi istediği gibi bir düzenleme yapabilme fırsatı bulamamıştı ve Greka ona bu konuda yardımcı olamayacağını söylüyordu.</p>
<p>Eski Büyük Kağan sahip olduğu en değerli eşyaları hazine yurduna değil, aksine zamanının büyük kısmını geçirdiği yurtlara yerleştirmişti. Dört bir yana asılı olan dev altın tabaklar, mücevherlerle işlenmiş altın kupalar ve ipek duvar halıları, Attila’nın üzerinde ilk anda bir mozolede bulunduğu izlenimini uyandırmıştı. Fakat sonra her şeyi olduğu gibi bırakmaya karar verdi, çünkü kendilerine bağlı olan kavimlerin krallarının ve soylularının bu eşyalara bir çocuk gibi hayran hayran bakakaldıklarını fark etmişti. Söylediklerine göre her defasında çadırlarına geri döndükleri zaman, karılarına Büyük Kağan’ın yurdunda <i>Imperium Romanum</i>’un hangi akıl almaz zenginliklerini gördüklerini tekrar tekrar anlatmak zorunda kalıyorlarmış...</p>
<p>Attila derhal konuya girdi.</p>
<p>“Bu aralar her iki Roma’nın da bize oldukça kayıtsız kalması hiç hoşuma gitmiyor” dedi bir yandan da elçiye kendi elleriyle altın bir kadeh içinde sıcak bitki çayı ikram ederken. “Benim Attila olduğuma ve kardeşim Bleda olmadığıma kendinizi alıştırmanız gerekiyor!”</p>
<p>“Bunun anlamı nedir peki?” diye sordu Cassiodorus dikkatle.</p>
<p>“Çok basit: Ben ne düşünüyorsam onu söylerim ve ne söylersem onu demek isterim! Kaçakları iade etmemeniz, ödemelerinizi canınızın istediği gibi geciktirmeniz, tüm anlaşmalara rağmen kavim ve kabileleri bize karşı kışkırtmanız hiç mi hiç hoşuma gitmiyor!”</p>
<p>Elçinin dudaklarının kenarlarından belli belirsiz, ufacık bir kasılma geçti. Sanki Attila’nın söylediklerine itiraz etmeye hazırlanıyordu. Fakat sonra başını kaldırdı. Attila’nın karanlık bakışlarını görür görmez, bunu yapmaktan vazgeçti.</p>
<p>“Evet, evet!” dedi hızla ve boyun eğerek. “Haklı olduğunu biliyorum!” Cassiodorus çaresiz bir şekilde tutunacak bir dal arıyordu. Bir an sonra aradığını buldu ve derhal konuşmaya başladı: “Evet, bu durum beni çok utandırıyor, fakat sizin bulunduğunuz yerden kalkıp batı eyaletlerine, Galya’ya, hatta İtalya’ya gitmenizin ne kadar zor ve zahmetli olduğunu düşündükçe... iki ya da üç tarafa karşı verilen bir savaş daima bir risk taşır!”</p>
<p>“Neden üç tarafa?” diye sordu Attila derhal. “Üçüncü taraf ile kimi kast ediyorsun?”</p>
<p>Batı Roma elçisi, Attila’nın ordugâhında bulunduğu süre zarfında ilk kez gülümsedi. “Söylendiğine göre Bittugurların kralı ve Hunların dostu Kurdarich, bizden kim olduğunu söylemediği adsız düşmanlara karşı yardım istiyormuş...”</p>
<p>“İşte ben de bunu söylemek istiyorum!” dedi Attila öfkeyle. “Aslında bana vermekle yükümlü olduğunuz paralarla, benim müttefiklerimi baştan çıkartıyorsunuz!”</p>
<p>“Hakkında söylenenlerin ne kadar doğru olduğunu şimdi daha iyi anlıyorum” dedi Cassiodorus alttan alarak. “Gerçekten de son derece ileri görüşlü bir adamsın!”</p>
<p>Attila alay edercesine güldü.</p>
<p>“Sen istediğin kadar yağ çek! Ne yapmak istediğimi sana hemen şimdi söyleyeceğim: Büyük bir orduyu Kral Kurdarich’in üzerine göndereceğim. Fakat bu ordunun başında ben değil, bugünlerde Doğu Kağanı seçilecek olan en büyük oğlum İlek bulunacak. Bu nedenle bunu iki büyük gücün temsilcilerinin savaşı olarak değerlendirebiliriz!”</p>
<p>Ve gerçekten de böyle oldu. Ne Cassiodorus’un diplomatik yetenekleri, ne de bol bol vaat ettiği Solido’lar Attila’yı bir kez verdiği kararından vazgeçiremedi. Bu da Romalılar için yeni bir şeydi, çünkü ortaya çıkışlarından bu yana Hunlar ağır silahlı lejyonerler karşısında ancak dahiyane olarak nitelendirilebilecek bir taktik kullanarak savaşıyorlardı. Yıldırım hızıyla yaptıkları saldırılar bir hile değil, aksine stratejiydi. En küçük bir direniş karşısında derhal geri çekilmeleri ise taktikten başka bir şey değildi.</p>
<p>“Hiçbir Hun bir şey ispat etmek için savaşmaz” dedi Attila yumuşak bir sesle. “Ne kendimize, ne de başkalarına cesaret ve kahramanlığımızı ispat etmek zorundayız... Şan, şeref ya da bir imparatorluğun büyüklüğü gibi ulvi değerlerin de benim ve savaşçılarım için hiçbir anlamı yoktur! Bunun sizin için son derece zor anlaşılır bir şey olduğunu biliyorum. Fakat bizim her bir insanımızın sahip olduğu özgürlük de bunun ta kendisidir ki, siz bundan da şimdiye kadar asla bir şey anlamadınız!”</p>
<p>“Kulağa çok hoş geliyor” diye cevap verdi Cassiodorus. “Fakat sen bir kağan değil misin? Emrinde hanlar, beyler, komutanlar yok mu? Hunların Büyük Kağanı olduğun için senin söylediklerini yapmak zorunda değiller mi?”</p>
<p>“Yanılıyorsun!” dedi Hunların Büyük Kağanı. “Hepiniz yanılıyorsunuz! Eğer başarısız olsaydım kimse peşimden gelmezdi ve hiçbir yasa tahtı bana veremezdi...”</p>
<p>“Fakat sizin tüm kağanlarınız da tek bir aileden geliyor.”</p>
<p>“Çünkü en iyi ve en yetenekli Hunlar bizim ailemizden çıkmıştır” diye karşılık verdi Attila. “Bizden daha iyileri ortaya çıkıncaya kadar da bu böyle sürüp gidecek!”</p>
<p>“Peki ya bizden devamlı geri isteyip durduğunuz kaçaklar ve sığınmacılar?”</p>
<p>Attila’nın dudaklarında konuşmanın başından bu yana ilk kez bir gülümseme belirdi. “Aile arasında kalması gereken sorunlar!” dedi sonra. “Tüm bu özgürlüklere rağmen ihanet ve hırsızlık, bizde de cezalandırılması gereken suçlardır.”</p>
<br/>

<p class="ilk">Cassiodorus’la yaptığı konuşmanın hemen ardından Attila Karpatlara doğru yapılacak üç günlük bir yolculuk için adamlarına atlarını eyerlemelerini emretti. Yanına Skirlerin kralı Edekon ile Cermen ve Hun savaşçılarından oluşan seçkin bir akıncı birliğini almıştı. Fakat grupların birbirleriyle karşılaşmasıyla birlikte her iki taraftan da itiraz sesleri yükselmeye başladı: Bir grup yabancı bir kralın emrine girmek istemiyor, diğer grup ise Hunlar için çok doğal olan zorlu at yolculuğuna katlanmak istemiyordu.</p>
<p>Attila, bizzat kendisinin de Doğu Kağanı’nın ordugâhına gitmeye karar verdiğinin Romalılar tarafından öğrenilmesini istemiyordu. Artık otuz üç yaşına girmiş olan İlek henüz sadece bir handı. Dizginleri elinde tutmak istiyorsa, Attila’nın elini çabuk tutması gerekiyordu. Bu nedenle yola koyulmadan önce kendi özel muhafızlığını yapacak olan iki grubun karşısına geçti.</p>
<p>“Benim adım Attila, Bleda değil!” diye başladı konuşmasına. “Kulaklarınızı ardına kadar açın ve beni iyi dinleyin: Hiç kimse benimle gelmek mecburiyetinde değil! Her isteyen derhal buradan ayrılabilir ve ben de ona nereye ve niçin gittiğini sormayacağım! Sadece Romalıların yanına gitmeniz yasak! Savaşarak veya çok büyük paralar karşılığında onlardan geri alacağım her Cermen, ailesinin veya kabilesinin yaşadığı yerde çarmıha gerilecek! Tüm hainler, korkaklar ve kaçaklar için ibreti âlem olarak etleri çürüyene dek orada kalacak! Hem de şehit falan da olmayacak, çünkü bende ne dikenli taçlar, ne de sirkeli suya batırılmış sünger bulunur!”</p>
<p>Attila atını geriye döndürdü ve bir kez daha savaşçıların önünden geçti.</p>
<p>“Aranızda bulunan Hunlar için de şunu söylüyorum: Romalıların yanına kaçmaya cüret edecek her haini altın karşılığında geri alacağım! Fakat birer köle değil, birer hadım olarak! Onların yumurtalarını kendi ellerimle kopartmaktan büyük zevk alacağım... Sözlerimin herkes tarafından iyi anlaşıldığını umarım!”</p>
<p>Savaşçılar hep bir ağızdan tiz bir çığlık attılar. Attila dudaklarını büzerek başını salladı. Karşısında işte böyle savaşçılar görmek istiyordu! Bir süre onların haykırmasına izin verdi, sonra da sol elini yukarı kaldırdı. Meydan bir anda tekrar sessizliğe bürünmüştü.</p>
<p>“Önümüzde uzun ve taşlı bir yol var!” dedi bu kez fazla sert olmayan bir sesle. “Bir kartal gibi dağların üzerinden dümdüz uçabilseydik, üç günde almak istediğim yol sadece üç yüz Roma mili olurdu. Yolda atlarımızı değiştirme imkânı bulacağız, fakat taşlı dağ derelerinden ve bıçak kadar keskin dağ sırtlarının üzerinde ilerlemek zorundayız! Bu nedenle Skirler ve Hunlar arasında kavga istemiyorum. Anlaşıldı mı?”</p>
<p>Savaşçılar bir kez daha hep bir ağızdan tiz bir çığlık kopardılar. Attila bir kez daha başını kaldırdı, sonra atını güneşin doğduğu yöne çevirdi, sağ elini yukarı kaldırdı ve dörtnala ilerlemeye başladı.</p>
<br/>

<p class="ilk">Bir hafta sonra ilk Hun birlikleri Bittugurların üzerine yürümeye başlamıştı. Tuna boyunca doğuya doğru ilerleyerek önce nehrin büyük deltasına ulaştılar, sonra pek çok başka ırmağı aşarak Bittugurlara doğru ilerlemeye devam ettiler.</p>
<p>Fakat son derece kararlı başlayan sefer, bir türlü sona ermek bilmiyordu. İlk yıl zorlu savaşlarla geçti. İlek birkaç kez acil destek çağrısında bulundu ve Attila dişlerini gıcırdatarak kendi özel birliklerini ona göndermek zorunda kaldı. Ancak ikinci kışın sonlarına doğru İlek geri dönebildi. Beraberinde altın ve kendisi için Bittugur kralı unvanını getirmişti...</p>
<p>Yurtların ve çadırların dışında buz gibi bir rüzgâr esiyordu. Hunlar bile arabalarını Cermenlerin usulünce bir duvar gibi yan yana dizmiş, aralarına da bez ve deri parçaları gererek soğuktan korunmaya çalışıyorlardı. Sadece içlerinde günün en önemli öğününün piştiği büyük Hun kazanları ateşin üzerinde fokurdamaya devam ediyordu.</p>
<p>Mart ayının onuncu gününün gece yarısına doğru, soğuğun bıçak kadar keskin olduğu bir anda, Hunların Büyük Kağanı huzuruna bu tür havalara alışkın olmadığı her halinden belli olan bir adamı kabul etti. Bu adam, Konstantinopolis’ten Pannonia Ovası’ndaki Hunlara kadar gelmeye cesaret eden yirmi kadar Yahudi’den biriydi. Şimdi de burnunun ucuna kadar kürklere bürünmüştü, fakat buna rağmen tir tir titremekten kendisini bir türlü alamıyordu.</p>
<p>Attila ona önce Cermenlerin sıcak şarabından ikram etti, sonra da Aybars Amca’nın soğuk günler için hazırladığı iğrenç tatlı yeşil içkisinden zorla birkaç yudum içirdi. Yabancının az da olsa kendisini toplamasından sonra, onun karşısındaki divana yerleşti ve bacaklarını ileri uzattı. Büyük yurdun içinde bulunan bir düzine kadar görevli de, Konstantinopolis’den gelen kaçağın anlatacaklarını büyük bir merakla bekliyorlardı.</p>
<p>“Masal dinlemek istemiyorum!” dedi Attila sert bir sesle. “Bana sadece başkalarından duyduklarını değil, kendi gözlerinle görüp kendi kulaklarınla işittiklerini de anlat! Ne söylediğimi anlıyor musun?”</p>
<p>“Dilinizi pek iyi bilmiyorum” dedi adam özür dilercesine. “Latince veya Yunanca konuşabilir miyim?”</p>
<p>“Latince!” diye emretti Attila kısaca.</p>
<p>“Bu alicenaplığınız için size sonsuz teşekkürlerimi sunuyorum” diye başladı sözlerine görünüşünden yaşı ve kökeni anlaşılamayan, fakat kendisini kırk yaşında Antakyalı bir tacir olarak tanıtan adam.</p>
<p>“O halde başıma neler geldiğini şimdi iyi dinleyin! Hıristiyanların zamanına göre dört yüz kırk yedi yılının yirmi yedinci gününün aslında benim için oldukça hayırlı bir pazartesi olması gerekiyordu. O gün erken kalkmak ve bir kayığa atlayarak Altın Boynuz kıyısında tanıdığım bir kuyumcunun yanına gitmek istiyordum...”</p>
<p>Aybars tam adamın sözünü kesmek üzereyken, Attila bir el hareketiyle onu durdurdu. Adamın bu tafsilatlı anlatım tarzı, tam onun duymak istediği türdendi.</p>
<p>“Gece yarısından tam iki saat sonra karım beni uyandırdı” diye anlatmaya devam etti tacir. “Tam o anda sarayın gürültüsüne asla alışamadığım su saati de tüm şiddetiyle çalmaya başladı. İlk anda kadınımın bu gece bana doyamadığını düşündüm. Ancak yatağımız büyük bir gürültüyle olduğu yere çökünce, Bizans’ın surlarında yolunda gitmeyen bir şeylerin olduğunu anladım...”</p>
<p>Adam derin derin içini çekti ve o dehşet ânının etkisiyle başını salladı. “Düşünün bir kere... gecenin derin sessizliğinin tam ortasında... son ateşlerin başında bekleyen nöbetçilerin bile uykuya daldığı bir anda... ayaklarımızın altındaki yer dalgalanıp yarıldı... şehrin tüm duvarları yerle bir oldu... tüm sütunlar devrildi, hatta kaldırım taşları bile yerlerinden fırlayıp etrafa saçıldı...”</p>
<p>Adam bir süre kendi kendine inledikten sonra kendisini topladı.</p>
<p>“O korkunç dakikaların hatıralarının içimde uyandırdığı duygulardan ötürü beni bağışlayın” dedi satıcı Hunların Büyük Kağanı’na. “Kadınların ve çocukların korku dolu çığlıkları, dehşet içindeki adamların çaresizlikle etraflarına yağdırdığı emirler, panik içindeki hayvanlar... evet, hayvanların durumu çok kötüydü! Karımla birlikte evden dışarı çıkmayı nasıl başardığımızı ben de hatırlamıyorum! Bizden başka herkes yıkıntıların altındaydı...”</p>
<p>Yahudi tacir daha uzun süre anlatmaya devam etti. Gün sona ermeye yüz tuttuğu zaman ise Hunların Büyük Kağanı özenle seçilmiş dikkatli soruları sayesinde, Konstantinopolis’te olup bitenlerden imparatorun kendisinden bile fazla bilgi sahibi olmuştu:</p>
<p>Hiç beklenmeyen bir anda yaşanan deprem, Konstantinopolis’in merkezinde son derece ağır bir tahribata neden olmuştu. Gecenin o geç saatlerinde evlerdeki ateşlerin çoğunun sönmüş olmasından dolayı şehirde ciddi bir yangın çıkmamıştı. Fakat buna rağmen tahribat o denli büyüktü ki, hayatta kalanlar kendilerini hangi tehlikelerin beklediğini derhal fark etmişlerdi.</p>
<p>Yahudi tacirin verdiği bilgilere göre Theodosios Duvarı pek çok noktada tümüyle yıkılmıştı. Şehrin yeni surlarını ilk olarak Büyük Konstantin inşa ettirmişti. Arkadios’un son hükümdarlık yıllarında ve reşit olmayan halefi II. Theodosios’un vasisi Anthemios zamanında kara surları o denli güçlendirilmişti ki, Altın Boynuz kıyısındaki şehir Cermenlerin, Hunların ve İranlıların saldırılarına aynı anda karşı koyacak durumdaydı.</p>
<p>“Kulelerin yetmiş beş tanesi tümüyle yıkıldı” diyordu tacir, “bunların bir kısmı da tahıl ambarı olarak kullanılanlardan. Altın Kapı yakınlarındaki <i>Portiens Troadensis</i> ile <i>Tetrapylon</i> arasında uzanan geniş alan, kesme taşlardan ve kolonlardan oluşan bir harabeye dönmüş durumda. Durum kelimelerle tasvir edilemeyecek kadar kötü, çünkü sağ kalanların sayısı insan ve hayvan ölülerini bir an önce yıkıntıların altından çıkartmayı başaracak kadar fazla değil. Ancak bu kadar görebildiğim için üzgünüm, fakat daha fazlasına tahammül edecek durumda değildim...”</p>
<br/>

<p class="ilk">Müteakip günlerde de Hun ordugâhına birbiri ardına felaket haberleri gelmeye devam etti. Şehri dayanılmaz kokuların sardığından ve her tarafta salgın hastalıkların baş gösterdiğinden söz ediliyordu.</p>
<p>“Burunlarımızı sirkeli suya batırılmış birer bezle kapayarak, yıkıntılarla dolu sokaklarda yürümeye çalışıyorduk” diye anlatıyordu Batı Afrika’dan gelen kara derili iki adamdan daha yaşlı olanı. “Aslında limana gitmeye çalışıyorduk, fakat sonra artık yaşayanları ve ölüleri değil, sadece yiyecek bir şeyler arayanları gördük... Ne olursa olsun, yiyecek herhangi bir şey! Bunun üzerine kardeşimle beraber kuzeye doğru kaçmaya başladık... Bacaklarımızın olanca gücüyle, ardımıza bile bakmadan...”</p>
<p>Depremin hissedildiği diğer Doğu Roma şehirlerinden de benzer felaket haberleri gelmeye devam ediyordu. Sonra da –daha önce olan bazı hadiselerde olduğu gibi– kulağa inanılmaz gelen, sadece Hıristiyanların o üç suretli garip tanrısı ile birbirlerine düşman olan şamanlarını konu eden başka haberler de işitilmeye başlandı. Attila, daha önce olduğu gibi, bu kez de bu haberlerin yaşanılan gerçeği değil, aksine keşişlerin ve rahiplerin gerçeğini yansıttığını düşünüyordu...</p>
<p>Buna rağmen bu hikâyeyi farklı kaynaklardan birkaç kere dinledi. Konunun Konstantinopolis depremi olmasına rağmen, anlatanlar bunu Antakyalı Yahudi tacir gibi kendi gördüklerine ve yaşadıklarına dayanarak değil, piskoposların kalıpları çerçevesinde aktarıyorlardı.</p>
<p>Bu hikâyeye göre imparator Hunlara ve müttefiklerine karşı ciddi bir şekilde mücadele etmesi için deprem vasıtasıyla tanrı tarafından uyarılmıştı. Depremin olduğu sabah on binlerce kişi her şeyi yüz üstü bırakarak, başlarında imparator olduğu halde, yalın ayak <i>Hebdomon</i> çayırına doğru yürüyüşe geçmişlerdi. Onları orada bekleyen patrik, hayatta kalanlar için bir şükran âyini düzenlemişti.</p>
<p>“Doğu Roma imparatoru büyük bir şaşkınlık ve çaresizlik içindeydi, çünkü danışmanlarının ve hadımlarının hiçbiri ona ne yapacağı konusunda bir fikir veremiyordu” diye anlatıyordu boynundaki deri kolyenin ucunda Hıristiyanların balık sembolü sallanan bir adam. “Bunun üzerine Konstantinopolis piskoposu imparatora sarayının yıkıntılarının arasından alacağı kalaslarla bir haç yapmasını emretti.” Antakyalı Yahudi de bu iddiayı doğruluyordu: “İmparator bir müddet tereddüt ettikten sonra kendi elleriyle bir haç yaptı ve onu barbarların üzerine gönderdi...”</p>
<p>“Buraya imparatorluk sarayının tahtalarından yapılma bir haç falan gelmedi” dedi Onegesios. “Bize anlattıklarınızı kendi gözlerinizle gördüğünüze emin misiniz?”</p>
<p>“Tanrının anasının üzerine yemin ederim!”</p>
<p>Hunlar birbirlerine baktılar. Attila dudak bükerek omuzlarını silkti. “Belki de kadın şamanlarından biridir...”</p>
<p>“Yahudilerin tanrısının ne zamandan beri bir annesi var?” diye sordu Onegesios şüphe dolu bir sesle.</p>
<p>“Bizimkinin yok” dedi Yahudi çabucak. “Fakat sen bir Hıristiyansın, Onegesios! Gerçi bir Aryan, fakat gene de...”</p>
<p>“Sen her zaman tanımadığın ve inanmadığın bir şey üzerine mi yemin edersin?”</p>
<p>“Hayır, fakat ben sadece...”</p>
<p>“Anlatmaya devam et!” diye emretti Attila.</p>
<p>“Artık şehrin yıkıntıları arasında pek çok haç var. İmparator bir tanesini saraya diktirtti, bir tanesini de herkesin görebileceği bir yere, yani şehrin merkezindeki Forum’un tam ortasına. Hayatta kalanlar, şehrin ortasındaki haçı gören yabancı şeytanların, derhal paniğe kapılarak arkalarına bile bakmadan kaçtıklarını söylüyorlar.”</p>
<p>“Bu yabancı şeytanlar tesadüfen burada bulunan insanlardan bazılarını andırıyor olmasın?” diye sordu Attila. Konstantinopolis’ten gelen adam boğulurcasına sesler çıkartarak nefes almaya çalıştı. Korkudan ölmek üzereydi ve ne söyleyeceğini bilemiyordu.</p>
<p>“Başka ne biliyorsunuz?” diye sıkıştırdı Onegesios adamları. “İmparatorun durumu nasıl?”</p>
<p>“Başlangıçta imparator da diğer herkes gibi kaçmaya hazırlanıyordu” diye cevap verdi boynunda Hıristiyanların sembolünü taşıyan adam. “Fakat sonra şeytanların kaçarak uzaklaştıklarını görünce imanı tazelendi ve şehirden ayrılmadı. Aynı şekilde şehir halkının sönmeye yüz tutmuş imanı da yeni bir güçle canlandı...”</p>
<p>“Demek deprem esnasında şehirde Hunların, Gotların, ya da kuzeyden veya doğudan gelen diğer kavimlerden insanların bulunduğunu söylüyorsun, öyle mi?”</p>
<p>“Evet, hem de sayıları hiç de az değildi! Tüm barbarlar o karmaşanın içinde şehirden kaçıp gittiler...”</p>
<p>“Kovalandıkları için mi?”</p>
<p>“Hayır, efendim! Şehre dikilen haçların görüntüsü, onları sarsılan topraktan ve yıkılan duvarlardan daha fazla korkuttu...”</p>
<p>Attila kısaca homurdandı. Bir süre dudağını kemirdi, birkaç kez başını salladı, fakat Konstantinopolis’ten gelen Hıristiyanların anlattıklarına gülmedi.</p>
<p>“Çok başarılı bir büyü” dedi sonunda saygı dolu bir sesle. “Bugüne dek duyduklarımın en iyisi. Size söylüyorum, bazen sadece iman veya iyi şekillendirilen bir büyü, binlerce insanın kendi gözleriyle gördüklerinden daha etkili olabilir!”</p>
<p>“Ya bunların hiçbiri gerçek değilse? Ya bunlar sadece insanlar tarafından söylenen yalanlardan ibaretse?”</p>
<p>Attila başını yana eğerek acıma dolu bir ifadeyle bir süre Onegesios’un yüzüne baktı. “Sen iyi bir adamsın ve keskin zekânı takdirle karşılıyorum. Fakat insanların neye inanmak istedikleri ve beklentileri konusunda en küçük bir fikrin dahi yok!”</p>
<br/>

<p class="ilk">“Ödüllendirin onları” dedi Attila üçüncü günün sonunda onları yeteri kadar dinlediğine inandıktan sonra. Sonra da en yakın danışmanlarını etrafında toplayarak, suskunluk ve dinlemekle geçen zaman zarfında verdiği kararları anlatmaya başladı.</p>
<p>“Bu fırsat bir daha elimize geçmez” dedi sesinde belli belirsiz bir titremeyle. İçindeki heyecanı ne büyük bir güçlükle bastırmayı başarabildiğini, ancak onu çok iyi tanıyan biri anlayabilirdi. “Bu nedenle savaş kararı verdim... Yerde yatan ve yaralarını yalayan Doğu Roma’ya karşı savaş! Ve ben de en az yerin derinliklerinden gelen kudret kadar acımasız olacağım!”</p>
<p>Kağan yurdunun içinde bulunanlar dehşet içinde donup kalmışlardı. İçlerinden hiçbiri değil karşı çıkmaya, aynı fikirde bulunmadıklarını ima etmeye bile cesaret edemiyorlardı. Sadece yüzünde düşünceli bir ifade beliren Onegesios, belli belirsiz başını salladı.</p>
<p>“Bir itirazın mı var?” diye sordu Attila. Danışmanının bu hareketi de gözünden kaçmamıştı. Onegesios yavaşça öksürerek boğazını temizledi. Ne kadar dikkatli olması gerektiğini gayet iyi biliyordu.</p>
<p>“Sadece Doğu Roma ile barış anlaşması imzalamak için harcadığımız vakti düşünüyordum.”</p>
<p>“Ne olmuş yani?”</p>
<p>“Elimizde bir barış anlaşması var.”</p>
<p>“Acaba o anlaşma tesadüfen yanında mı?”</p>
<p>“Tesadüfen değil... Onu bilerek ve isteyerek yanımda getirdim.”</p>
<p>“Pekâlâ, benim akıllı dostum, o halde onu bana ver!”</p>
<p>Onegesios bir an için gözlerini yere çevirdi. Kağanın hizmetkârlarından ikisinin gayet yavaş hareketlerle üzerine yürümeye başladıklarını fark etmişti. Tehlike çok büyüktü. Onegesios derhal ayağa fırladı. Bu kez kağanın yurdundaki geleneklerden daha hızlı davranmalıydı. Ve o bu geleneklerin ne olduğunu gayet iyi biliyordu.</p>
<p>“İşte anlaşma burada...” dedi kağanın yanına giderek. “Onu senin için yırtmamı ister misin, yoksa bunu kendin mi yapacaksın?”</p>
<p>“İşte senin en beğendiğim özelliğin” diye cevap verdi Attila. “Sen bir süvari, bir savaşçı veya bir ozan değilsin, hatta on yaşındaki bir Hun çocuğu kadar bile kuvvetin yok... Gerçi hanginizin kuvvetli olduğu söylenebilir ki?”</p>
<p>Attila bu şekilde konuşmaya devam ederken, diğerleri de Onegesios’un Hunlarla Doğu Roma arasında büyük zorluklarla hazırlanmış parşömen rulosunu yavaş yavaş açmasını seyrediyorlardı. Onegesios, parşömenin bağlandığı dana derisini kesmek için, parmağındaki safir taşını kullandı. Fakat dayanıklı parşömeni boydan boya yırtmaya kuvveti yetmiyordu. Attila sol elini ona doğru uzattı.</p>
<p>“Bana ver” dedi gülümseyerek. “Çabalarının meyvelerini toplamak yerine daha fazla ürün almak için tohum olarak bırakmak, bir Yunan için de büyük bir şereftir.”</p>
<br/>

<p class="ilk">Attila, Hunlara savaş hazırlıklarına başlamalarını emretmişti. Yaptığı işin sonucundan emindi, çünkü hükümdarlığının henüz sallantıda olduğunu biliyordu. Hunların arasında hâlâ Bleda’nın pek çok taraftarı vardı. Bazıları Attila’nın varlığını hiçe sayarak kendi hesabına yaşıyor ve dövüşüyordu.</p>
<p>Attila, “Bleda’ya bağlı o aptalların” yaptıkları işlerin sorumluluğunu kesinlikle üstlenmiyordu. Fakat yine de kendi komutanlarına ve Romalılara, Doğu Roma topraklarını o veya bu şekilde yağmalayacak olan gruplara anlayışla yaklaşacağını bildirmişti. Zaten kendi adamları arasında da Kafkaslardan veya Karadeniz’in kuzeyindeki bozkırlardan ancak birkaç yıl önce gelmiş, hâlâ sert göçebe yaşamını sürdürmekte olan aileler ve boylar da bulunuyordu.</p>
<p>En az bir kuşaktan beri Pannonia Ovası’nda yaşayan ve savaşan “eskiler”, herhangi bir ganimete veya altına sahip olmayan yeni gelenleri hor gören bir edayla “İskit sürüsü” olarak adlandırıyorlardı. Attila ise sonsuz enginlerden gelen bu sabırsız, hoşnutsuz ve anlatılan hikâyelerin etkisiyle son derece heyecanlı adamları bir an bile küçümsemiyordu. Sahip olmayı çok istedikleri altına kavuştukları zaman, kendisine ölene kadar bağlı kalacaklarının farkındaydı. Komutanlarıyla ve binlerce savaşçıyla yaptıkları toplantılarda da bunu dile getirmekten çekinmiyordu...</p>
<p>Her şey hazır olduğu zaman, Doğu Roma imparatoruna hitaben bir mektup yazılmasını emretti. “Mektubu onun çevrelerinde adet olduğu üzere kaleme alın” dedi adamlarına, “fakat bunu yaparken onun kelimelerin ve satırların arasında farklı anlamlar çıkartabilmesine meydan vermeyin. Ne demek istediğimi açık seçik anlayabilmeli! İlk olarak tüm kaçakların iade edilmesini istiyorum. Sonra da bugüne dek binlerce bahane öne sürülerek ödenmemiş olan tüm vergilerin derhal ödenmesini istiyorum. Üçüncü olarak da ona bu vergileri tahsil etmesi için bir elçimi göndereceğimi yazın. Sonra da, sarayındaki o dolandırıcı hadımların ve memurların yeni bir düzen çevirmeye kalkışmaları halinde, savaşçılarımın savaş arzularını daha fazla engelleyemeyeceğimi yazın. Bunların hepsini çok açık bir ifadeyle kaleme aldıktan sonra da, altına barışın korunması için elimden gelen çabayı göstermeye kararlı olduğumu da ekleyin!”</p>
<p>Bu son sözlerini söylerken, ellerini Roma’daki Hıristiyan rahip ve piskoposlarında birçok kez gördüğü şekilde birbirine kavuşturmuştu. Bu hareket, şimdiye dek gördüğü ve duyduğu jestlerin en garibiydi. Çünkü onun için ellerini zevkle ovuşturmak ile masum bir tavırla birbirine kavuşturmanın arasında büyük bir fark yoktu.</p>
<p>Attila, aradan dört hafta geçtikten sonra, Konstantinopolis sarayındaki adamları aracılığıyla mektubunun İmparator Theodosios II. tarafından okunduğunu öğrendi. Hun kağanı, gerçekten de hadımların nasıl davranacaklarını son derece doğru olarak tahmin etmişti. Sarayın bu entrikacı mensupları, duymak isteyen herkesin kulağına artık kaçakların geri verilmesinin doğru olmadığını, tam aksine, onlarla birlikte savaş hazırlıkları yapmanın daha uygun olacağını fısıldıyorlardı. Bir yandan da Attila’yı geciktirmek için ona elçi gönderme planları yapıyorlardı.</p>
<p>Attila bunu duyunca başlangıçtaki neşesi gerçek bir öfkeye dönüştü. “Demek savaş istiyorlar ha!” diye kükredi büyük bir hınçla. “O halde ne mutlu onlara! Kendilerini fazla bekletecek değilim!”</p>
<p>Hızlı adımlarla yurdun kapısına yönelmişken birden durdu. “Onlara kaleleri hakkında ne düşündüğümüzü gösterelim! Bu kez dümdüz bir hat izleyeceğiz – sanki kılıçla harita üzerine indirilmiş bir darbe gibi... Karşımıza ne çıkarsa yok edeceğiz, hatta gerekirse Raitaria ve Konstantinopolis’i bile!”</p>
<br/>

<p class="ilk">Fakat müteakip haftalar boyunca güvenilir gözlemciler Konstantinopolis’in yeniden inşası konusunda oldukça ilginç haberler getirmeye başladılar. Söylediklerine göre depremin Doğu Roma başkentinde açtığı yaraların ne denli büyük olduğunu ilk fark eden dindar imparator değil, aksine Konstantinos’muş.</p>
<p>“Konstantinopolis surlarının ne büyük bir süratle tamir edildiğini tahmin bile edemezsiniz” diye anlatıyordu yanlarında Hindistan’dan ve doğu ülkelerinden getirdikleri değerli baharatlarla Aquincum üzerinden Alplerin kuzeyindeki bölgelere geri dönmek isteyen tacirler.</p>
<p>“Yoksa Theodosios hazinesindeki altınları halkın üzerine mi boşalttı?” diye sordu Attila alaycı bir sesle.</p>
<p>“Hayır, hayır, tam aksine! İmparator, <i>praefector praeterio orientis</i>’in aklına gelen dahiyane bir fikir sayesinde, deprem yüzünden tek bir altın bile yitirmiş değil...”</p>
<p>“Neymiş bu dahiyane fikir?”</p>
<p>“Bu şekliyle sadece Bizans’ta mümkün olan bir yarışma düzenleyerek, birbirlerinin azılı düşmanlan olan Circus partilerini harekete geçirdi. Mavileri surların Blacherna Sarayı’ndan Porta Myriandri’ye kadar, Yeşilleri de Porta Myriandri’den Marmara Denizi’ne kadar olan kısmının tamiriyle görevlendirdi. Artık söz konusu olan sadece surların tamiri değil, aksine hangi partinin Doğu Roma İmparatorluğu’nun başkenti ve kalbi için daha çabuk, başarılı ve anlamlı hizmetlerde bulunacağı. Dünyanın tüm altınları ve tüm imparatorluk emirleri bu adamları bu kadar şevkle çalışmaya yöneltemezdi...”</p>
<p>“Evet, bunu anlayabiliyorum” dedi Attila başını sallayarak. “Bu artık bir angarya veya zorunlu hizmet değil, aksine şeref uğruna yürütülen bir mücadele...”</p>
<p>“Doğru! Konstantinos da işte bunu elde etmeye çalışmıştı. Konstantinopolis’te yaşayan insanların tümü bunu biliyor, fakat bu onları hiç rahatsız etmiyor. Tam aksine, daha fazla moloz kaldırmak, daha fazla kule inşa etmek, daha fazla duvarı diğerlerine bağlamak için birbirleriyle yarışıp duruyorlar.”</p>
<p>“İnşaat faaliyetlerinin durumu nedir?” diye sordu Attila. Sonra elini Castorius parşömenine uzattı ve haritayı <i>Imperium Romanum</i>’un ikinci başkentinin bir sütun ve bu sütunun doğusunda oturan bir hükümdar figürü ile işaretlendiği yere kadar açtı. Roma askeri yolları anlaşılmaz bir şekilde şehri sembolize eden çizimlerin çok öncesinde sona eriyordu. Aralarında birer günlük mesafe bulunan <i>mansiones</i> ve posta istasyonlarının birer çentikle belirtildiği yol çizgileri, Ceresonos ve Byzantini bölgeleri arasında ansızın bitiveriyordu.</p>
<p>“Mart ayı sona ermeden kara tarafındaki surlar eskisinden çok daha iyi ve sağlam bir şekilde yükselmeye başlamıştı” diye anlatıyordu tacirler. Gözlerinde şaşkınlık ve takdir dolu pırıltılar vardı. “Pallas Athena bile bu duvarı daha hızlı ve sağlam olarak inşa edemezdi...”</p>
<p>Tacirlerin daha önce sundukları hediyelere birkaç torba karabiber, mür ve ağzı sıkı sıkı kapatılmış bir salyangoz fırfırı şişeciği katmalarından sonra, Attila onların gitmelerine izin verdi.</p>
<p>Attila tacirlerin kağan yurdundan yeteri kadar uzaklaşmalarını bekledikten sonra, yanındakilere dönerek şöyle dedi: “Duvarları umduğumdan daha kısa sürede tamir etmişler! Fakat vaktiyle Roma’da görmüş olduğum bir şey şimdi işimize yarayabilir: Taşların arasındaki harcın henüz kurumuş olduğunu sanmıyorum. Duvarların bu zaafı en hızlı atlılarımızın işine yarayabilir!”</p>
<p>“Yoksa oklarınla ve mızraklarınla yeni duvarın harcının kurumasını sağlayabileceğini mi düşünüyorsun?”</p>
<p>“Hayır” dedi Attila. Yüzünde ince bir gülümseme belirmişti. “Fakat her yerde yeni <i>duvarlardaki harcın kurumasından önce</i> şehre saldıracağımızı yayacağız ve insanların buna inanmasını sağlayacağız!”</p>
<br/>

<p class="ilk">Mayıs başlarında, hadımların hâlâ yarı yarıya yıkılmış durumdaki saraylarda tekrar şölenler ve cümbüşler tertiplemeye başladıkları esnada, Büyük Kağan’ın büyük oğlu İlek Han tarafından komuta edilen ilk Hun atlı birlikleri Bosporus kıyısına ulaşmıştı. Ve harfiyen baba ile oğulun uzun bir gece toplantısında kararlaştırdıkları şekilde hareket ediyorlardı.</p>
<p>Beş yüz bozkır atlısı, şehre dört mil uzunluğundaki çift sıra kuzey surları tarafından yaklaşmışlardı. Son derece sakin davranıyorlardı – sanki gerçekten de şehrin İmparator Konstantin tarafından tam yüz yirmi bir yıl önce <i>Imperium Romanum</i>’un resmi başkenti ilan edildiği zamanda olduğu kadar güçlü olup olmadığını keşfetmeye çalışır gibiydiler.</p>
<p>Ansızın hiç beklenmedik ve garip bir şey oldu. Aslında tam donanımlı okçuların ve savaş tecrübesine sahip lejyonerlerin beklemesi gereken burçların ardında, çıplak kollarını sallayarak bağırıp çağıran birtakım adamlar belirdi.</p>
<p>İlek, zakkum ve ılgın ağaçlarıyla kaplı bir çalılığın ardında adamlarını durdurdu ve özel muhafız birliğiyle birlikte surlara doğru ilerlemeye başladı. Sirmium ve Tuna’ya uzanan büyük ordu yoluna geldiği zaman batıya döndü. Şehrin yeni surları ve kapıları, on defa beş atlının önünde belirmişti. Birden Hunlar surların bu kısmında bağırıp çağıran adamların diğerlerinden farklı şekilde giyinmiş olduklarını fark ettiler.</p>
<p>“Maviler ve Yeşiller!” diye bağırdı İlek’in adamlarından biri. “Yoksa şehri bu sirk kaçkınları mı savunacak?”</p>
<p>“Ne olursa olsun hipodromun Yeşil ve Mavi partilerinin taraftarlarının surları son derece hızlı bir şekilde tamir ettiklerini unutmamalıyız.”</p>
<p>“Şurada ne oluyor peki?” diye sordu İlek’in yanındaki gençlerden biri.</p>
<p>Hunlar dikkatlerini şehrin ana kapısındaki burçların birinin üstündeki kavgaya verdiler. Bir grup adam birbirine girmiş, kıyasıya dövüşüyordu. İlek dilini şaklattı ve adamlarıyla birlikte surlara biraz daha yaklaştı. Tam ok menziline girmişlerdi ki, kavganın olduğu burçtan sökülen büyük bir taş şiddetli bir gümbürtüyle hendeğin hemen yanına düştü.</p>
<p>“Babam haklıymış!” diye haykırdı İlek. “Tüm ruhlar ve cinler adına! Duvarların sağlam olmadığını söylerken gerçekten de haklıymış! Şuraya bakın! Neredeyse kendi kendine yıkılıyor...”</p>
<p>“Çok üstünkörü yapılmış. Sadece dış görünüşe önem vermişler” dedi adamlardan biri. “Biz de oklarımızı yeşil dallardan yapsaydık buna benzerdi herhalde...”</p>
<p>“O halde şunların surlarına doğru kuvvetli bir rüzgâr üfleyelim!” diye bağırdı İlek adamlarına. “Haydi, diğerlerinin yanına dönüyoruz! Romalılar oklarımızın tadına baksın bakalım...”</p>
<p>Birkaç dakika içinde Hunlar bir araya geldiler ve surların üzerindeki adamların üzerine ok yağdırmaya başladılar. Mavi ve Yeşil hipodrom partilerinin taraftarları olgun meyveler gibi yeni temizlenmiş ve derinleştirilmiş hendeğin içine dökülmeye başlamışlardı. Bu arada duvardan kopan başka taşlar da onlarla birlikte aşağı düşüyordu.</p>
<p>Her şey tıpkı son depremde olduğu gibiydi. Yaralıların ve ölmekte olanların çığlıkları yıkılan burçların ve kulelerin gümbürtüsüne karışıyordu.</p>
<p>“Evet!” diye bağırdı Hunların bazıları. “İşte altın içinde yüzen hadımların ve harem kadınlarının güzel ve mağrur şehri, bizim kim olduğumuzu anlıyor! Yakında daha da iyi anlayacak...”</p>
<p>“Duuruuunl” diye bağırdı tam o anda İlek gür bir sesle. “Herkes geriye! Derhal! Kağanın emri... Attillaaa’nın emri!”</p>
<br/>

<p class="ilk">Hun atlılarından bir teki bile Konstantinopolis’in ölü ve yaralılarıyla temas etmemişti.</p>
<p>“Adamlarının sana bu kadar iyi itaat etmelerinden ötürü seni kutlarım” dedi Attila birkaç gün sonra İlek ona olup bitenleri anlatırken. “Konstantinopolis’te tekrar salgın hastalıklar baş göstermiş. Duvarları derhal tamir etme arzularının bedelini ağır ödüyorlar, çünkü soğuk kış ayları boyunca kimse insan ve hayvan ölüleriyle ilgilenme gereği duymadı. Fakat ilkbahar güneşi havaları ısıtmaya başlar başlamaz, kış uykusuna dalmış olan ölüm ve hastalık cinleri derhal ayağa kalktılar!”</p>
<p>“Şehrin bu gizli tehlike tarafından tehdit edildiğini biliyor muydun?” diye sordu İlek hayret ve beğeniyle. Attila evet anlamına başını salladı. “Bu bilgileri bir şamandan da öte bir varlık olan yaşlı bir adama borçluyuz!”</p>
<p>“Bana övgüler yağdırmak yerine bir bardak süt versen daha iyi olur” dedi o anda yurdun kapısından içeri giren Aybars. “Az önce keçim öldü...”</p>
<br/>

<p class="ilk">Sonraki günlerde Hunların Büyük Kağanı bağımlı kavimlerin krallarını müttefik sıfatıyla bir araya topladı. Bu şekilde Cermen kavimlerinin aşağılık duygularından kurtarıp, şan, şeref ve gururla doldurmuş oluyordu.</p>
<p>Attila ne yaptığını çok iyi biliyordu. Bu yeni düzenle elindeki en önemli kozlardan birisini kaybettiğinin de gayet iyi farkındaydı: Hun savaşçıları bir kuşaktan beri Roma lejyonerleri gibi belli kural ve kaideler içine sıkışıp kalmamalarından ötürü, neredeyse insanüstü denilebilecek başarılara imza atmışlardı. Yıldırım hızıyla hücuma kalkarak düşmanlarına ağır darbeler vuruyor, sonra gene aynı hızla dört bir yana dağılıyor ve hiç beklenmedik bir yerde tekrar saldırıya geçiyorlardı. Dört köşe, kare makas veya balta biçiminde değil, çember düzeninde saldırıyorlardı. Silahları yayın esnekliği ve okun delici gücüydü. Saldırı teknikleri ise vahşi, karmaşık bir kaostu. Fakat onları tanıyan insanlar, bu kaosun içinde bile Yin ve Yang uyumunu görebilirlerdi...</p>
<p>Oysa sadece yardımcı birlikler olmaktan çıkıp müttefik konumuna yükseltilmiş yabancı kabileler, Hunların alışkın oldukları bu düzende savaşamayacakları anlamına geliyordu.</p>
<p>Moesia Eyaleti’ndeki Utu Nehri kıyısında alelacele bir savunma hattı kurmaya çalışanlar da bunu anlamakta gecikmemişlerdi.</p>
<br/>

<p class="ilk">Romalılar, uzun süre beklemelerine rağmen, o çok korktukları akıncı birliklerini bir türlü göremiyorlardı. Bir süre sonra Hun kağanının kendilerine ne büyük bir fırsat sunduğunu kavradılar.</p>
<p>“İnanılır gibi değil” dedi Roma kuvvetleri komutanı Arnegiskulos. “Bize yüz yıllardır alışkın olduğumuz şekilde savaşma fırsatı veriyor!”</p>
<p>“Senin yerinde olsam bu kadar emin olmazdım” dedi danışmanlarından biri şüpheci bir tavırla. “Attila şimdiye dek daima beklediğimizin tam aksi yönde davrandı.”</p>
<p>“Olabilir” dedi <i>magister militae</i>. “Fakat o bizim bunu bildiğimizi biliyorsa, bizi tekrar şaşırtmak arzusuna kapılabilir...”</p>
<p>Romalılar, yeni kağanın bu alışılmadık davranışının ne anlama geldiğini kavrayabilmek için, uykusuz geçen uzun geceler boyunca tartışıp durdular. Nihayet Arnegiskulos daha fazla düşünüp taşınmaya gerek görmeden, Hunları ve Cermen müttefiklerini <i>Imperium Romanum</i>’un şanına yaraşır bir şekilde karşılamaya karar verdi. Attila’nın casusu olarak Roma ahırlarında çalışan iki Sarmat kölesinin Hun ordugâhına uçurdukları haber de, işte bundan ibaretti...</p>        
    </body>
</html>