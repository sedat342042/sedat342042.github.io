<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="main.css" rel="stylesheet" type="text/css" />
</head>
    <body>
<p class="baslik2">13</p>
<p class="baslik2">Tuna’da Sessiz Yıllar</p>
<div class="bos3"></div>
<div class="ortali"><img src="attila2.jpg"/></div>
<div class="bos1"></div>
<p class="ilk">Kara Hunların kağanı Karaton’un, ellerini Muncuk Han’ın on beş yaşındaki oğlunun omuzlarına koymasının üzerinden beş yıl geçmişti. Başka bir deyişle Roma’nın Vizigot kralı Alarich tarafından zaptından, Attila’nın Geiserich, Laudarich, Athawulf, Galla Placidia, Scottas, Aetius ve Greka ile karşılaşmasının üzerinden geçen beş yıl...</p>
<p>Attila görev ve yükümlülüklerini yerine getirdikten sonra, akşamları Trakya şarabı ve bozkır kavimlerinin geleneksel içkileri eşliğinde boyunun ve obasının diğer erkekleriyle bir arada ateşin karşısında oturmaya alışmıştı. Bu arada Doğan onun en iyi adamı olmuştu. Scottas bir süre için Konstantinopolis’teki kardeşinin yanına gitmişti. Laudarich’i ise Attila pek çok kez görmüştü. Bu Gepid soylusunun, kız kardeşlerini Hunlardan uzak tutmak için elinden geleni yaptığı söyleniyordu. Attila, ateş başında anlatılan bu tür hikâyelere sadece gülüp geçiyordu.</p>
<p>Akşamları kadınlar ve kızlar ateşin başına içleri dolu testiler getiriyor, bir müddet konuşmaları dinliyor, sonra da erkeklerden biri yoruluncaya kadar bekliyorlardı. Her zamanki gibi evlenmelerine ve bir arada yaşamalarına rağmen, küçük çocuklar genellikle kadınların yurtlarında kalıyordu. Ancak beş ya da altı yaşına geldikleri zaman, en az kağanın hazinesi kadar değer verilen bakım yurduna getiriliyorlardı. Burada şamanların yanı sıra, kadınlar, zanaatçılar ve artık savaşamayacak denli yaşlanmış ihtiyarlar tarafından sıkı bir eğitime tabi tutuluyorlardı.</p>
<p>Ateşin başında geçen uzun akşamlar boyunca az yeniyor, çok içiliyor ve daha da fazla anlatılıyordu. Bu şekilde <i>Imperium Romanum</i>’un içinde ve etki alanlarında gerçekleşen garip, ilginç, korkutucu ve tuhaf şeyler hakkında herkes bilgi sahibi oluyordu...</p>
<p>Attila’nın geri dönüşünden sonraki ilk kış, şamanın tahmin ettiğinden de sert geçmişti. Attila artık on altı yaşındaydı. İlk büyük bahar şenliğinde bundan böyle ne genç savaşçılara mahsus bekâr yurtlarında, ne de babasının büyük han yurdunda oturmak istemediğini açıkça belirtmişti. O, Greka’yla beraber kendi yurdunda oturmak istiyordu...</p>
<p>Attila’nın Gotların Amelung kabilesinin kraliyet kanı taşıyan kızını ilk karısı yapmak isteği, ateşin başında haftalarca tartışılmıştı. Sonunda babası bu isteği geri çevirmişti. En genç oğlunun evleneceği kadının hangi kavim ve kabileden olacağına kendisi karar verecekti.</p>
<p>Aynı yıl içinde, beş yıl önce Ren Nehri’ni aşmış olan Burgundların, bir Galyalıyı Batı Roma imparatoru ilan ettikleri de kulaklarına gelmişti. Burgund kralı Gundahar, Alan kralı Goar’la birlikte Jovinus isminde bir adamı Mundiacum’da erguvan renkli imparatorluk şeritleriyle süslü elbiseyi giymeye ikna etmişti. Fakat Ravenna’da oturan ve herhangi bir konuda parmağının ucunu bile kımıldatmayan imparatora karşı girişilen bu başkaldırı eylemi, neredeyse hiçbir sonuca ulaşamamıştı. Jovinus ve vahşi adamları bambaşka işlerin peşindeydiler. Peşine taktığı Alanlar, Almanlar, Burgundlar ve Franklarla birlikte, geçtiği yerleri bir kan gölüne çevirerek Arelate’ye kadar ilerlemişti. Güneyde Vizigotlar tarafından durduruluncaya kadar da Galya’nın büyük bir kısmını işgal etmişti.</p>
<p>Bir sonraki yılda, yani Hıristiyanların takvimine göre 412 yılının yazında, Greka bu arada on yedi yaşına girmiş olan Attila’ya bir erkek evlat doğurmuştu. Gurur ve isyan dolu olarak Muncuk Han’ın karşısına çıkmış ve çocuğa “<i>Hükümdar</i>” anlamına gelen İlek ismini vermişlerdi. Attila’nın babasının “hayır” emrine karşı geldiği o kadar açıktı ki, Muncuk Han en küçük oğlunu cezalandırmak zorunda kalmıştı: Attila’yı, Doğu Roma topraklarının ötesinde bulunan dev Sasanî İmparatorluğu’na karşı çıkılan sefere götürmeyi reddetmişti.</p>
<p>Aynı yıl, Doğu Roma’dan tarihçi Olympiodoros başkanlığında gelen bir barış heyeti, Karaton Kağan’ın huzuruna çıkmıştı. Doğu Hun hanlarından biri olan Donat’ın öldürülmesi konusunda özürlerinin kabul edilmesini ricaya gelmişlerdi. Karaton Kağan ise yumuşamaya yanaşmamış, en değerli armağanların bile bu suçun kefaretini ödeyemeyeceğini belirtmişti. Doğu Roma, Donat’a mutlak güvenlik garantisi vermiş olmasına rağmen, onu neredeyse tüm adamlarıyla beraber katletmişti.</p>
<p>Fakat Karaton’un aksine, yakın akrabaları ve bağımlı kralları, Olympiodoros tarafından sağlanan ateşkesin bir cins anlaşma olduğu görüşündeydiler. Hatta barış anlaşmasının imzalanmasının yakın olduğu bile düşünülüyordu, Karaton Kağan ansızın ölmeseydi elbette...</p>
<p>Sonraki yıllarda yeni bir kağan seçilmedi. Çok sert geçen birkaç kış sonucunda neredeyse tüm boyların ve ailelerin yeni otlakların peşinde yer değiştirmelerinden dolayı, bu eksiklik fazla bir önem arz etmemişti. Bazı boylar Tuna’yı izleyerek Karadeniz kıyılarına kadar ulaşmışlardı. Doğu Roma’nın <i>Moesia inferior</i> ve <i>Scythia</i> bölgeleri o zaman oldukça korunaksızdı ve kolaylıkla aşılabiliyordu.</p>
<p>Attila karısını kadınların ortak yurduna göndermemişti. Babası Muncuk Han ve amcaları tarafından bu konuda sık sık, hem de oldukça sert bir dille uyarılmasına rağmen, Greka ile oğlunun kendisine ait beyaz yurtta kalmasında ısrar ediyordu.</p>
<p>“Madem artık kendi birliğimle babamın veya amcalarımın akınlarına katılamıyorum, o halde vaktimi ailemle ilgilenmekle ve at yetiştirmekle geçireceğim” diyordu sadece.</p>
<p>“Peki Roma’dan getirdiğin birkaç adamdan başkalarının da sana itaat etmelerini nasıl sağlayacaksın?” diye sormuştu amcası Ruga Han. “O kadından vazgeç ve tekrar kardeşlerinin yanında at koştur!”</p>
<p>“Hayır!”</p>
<p>“Sen bilirsin!” demişti Ruga Han içini çekerek. “Fakat şunu sakın unutma: Önderler, hanlar ve kağanlar, kadınların göğüsleri arasında yetişmezler...”</p>
<p>“Yaptıkların ve söylediklerin her geçen gün canımı daha fazla sıkıyor, oğlum Attila” demişti Muncuk günün birinde bir birliğin önünde oğluyla yan yana Tuna’ya doğru at sürerken. Romalıların yaptığı yeni nehir gemilerini görmek istiyorlardı. “Sen söyle! Sana yeterince zaman tanımadım mı?”</p>
<p>“Bunu yaptın” diye cevap verdi Attila, bir an bile tereddüt etmeden.</p>
<p>“Roma’dan döndüğünden bu yana seni izliyorum” diye devam etmişti babası sözlerine. “Kafanın ve kalbinin Limes’in ardındaki sahte ışıltı tarafından zehirlendiğini biliyoruz. Aklın Romalıların işe yaramaz bilgileriyle dolu... Roma’nın bahçeleri, caddeleri ve sarayları aklından çıkmıyor! Bal gibi tatlı, fakat sahte sözler... Tüm bunlara bir son verilmeli artık! Bu pisliği kafandan söküp atmanın vakti geldi de geçiyor! İcabında kan ve at teri yardımıyla olsa bile...”</p>
<p>“Beni seferlerinin hiçbirine götürmedin...”</p>
<p>“Çünkü at üzerinde savaşmak yerine konuşacağından ve vaaz vereceğinden emindim!”</p>
<p>“Ben Romalı değil, bir Hun’um!”</p>
<p>“Bundan artık pek emin değilim, oğlum!” diye homurdandı Muncuk Han. “Bazı geceler yıllar önce yüreğine bir ok saplanmasının, başının bir kılıç tarafından uçurulmasının ya da...”</p>
<p>“Ya da ne?” diye sordu Attila ve elinde olmadan yutkundu. “Ya da bir kemendin beni attan alaşağı etmesinin daha iyi olacağını düşünüyorsun, değil mi? Bunu mu söylemek istiyorsun? Geri döndüğüm için üzgünsün! Yufka yürekli bir Romalı olduğumu düşünüyorsun! Sana ve çok değerli, kudretli ağabeyime utanç getiren bir zavallı...”</p>
<p>“Hiçbir şey anlamıyorsun, oğlum! Hem de hiçbir şey!”</p>
<p>“Öyle mi dersin? Bence tam aksine! Daha Ravenna’da kendime geldiğim zaman her şeyi anlamıştım!”</p>
<p>“Yeter artık! Onu rahat bırak!” diye atılmıştı o anda amcası Oktar. Hemen yanı başlarında at sürüyordu ve konuşmalarını sessizce dinlemişti. Attila’nın çevresindeki erkeklerin arasında sadece Oktar ve Aybars onun tarafını tutuyordu. Bu arada ağabeylerinin de çocukları olmuştu, fakat henüz hiçbirisinin bir avdan veya seferden geri döndükleri zaman gururla kucaklayarak havalara fırlatacakları erkek evlatları yoktu.</p>
<p>Kadınlar ve çocuklar bu seferlerin neredeyse hiçbirine katılmıyorlardı. Erkeklerden bazıları geri dönmediği zaman ise geride kalan dul kadın, birkaç gece boyunca ölen erkeğin akrabaları tarafından yurtlarında avutuluyordu. Bu dul kadınların hiçbirinin aç kalmaktan korkmasına gerek yoktu, çünkü ganimetten evli bir kadının hak ettiği payın tümünü tamı tamına alıyorlardı. Genç ya da ihtiyar, güzel ya da çirkin, hiçbir ayırım yapılmaksızın, hepsi. Buna rağmen hiçbir kardeş, oğul veya amca, kocalarını kaybeden kadınlarla belli bir süreden daha fazla yatmaya mecbur tutulamıyorlardı...</p>
<br/>

<p class="ilk">Aybars kendisi için özel koyunlar yetiştirmeye başlamıştı ve hayvanların yiyecekleri tekrar bollaşmaya başladığı zaman, Hunlar kendilerine yeni bir kağan seçme konusunu düşünmeye başladılar. Kara Hunları, müttefiklerini, bağımlı kavimleri ve sayısız isimsiz aileyi hükümdarlığı altında birleştirecek olan kişi, bu defa “<i>Sancağın Alemi ve Süsü</i>” Muncuk Han olacaktı.</p>
<p>Aynı sırada Attila atlarını yeni bir düzene göre ayırmaya başlamıştı. Hun atlarının çoğu, ikinci yaşlarında burulan iğdişlerden oluşuyordu. İhtiyar heyeti üyelerinden ve başarılı savaşçılardan hiçbiri bir aygıra veya kısrağa binmezdi. Ne yapacakları önceden asla kestirilemeyen bu hayvanlar, savaşın en önemli kuralı olan at, binici ve yay arasındaki uyumu her an bozabilirlerdi.</p>
<p>Daha önce bir sürü yaklaşık otuz tane kısrak, yirmi tane bir yaşında tay, yirmi tane iki ya da üç yaşında at, yirmi tane iğdiş ve bir tane aygırdan oluşurken, Attila Han adamlarına sürüyü yeni bir düzende oluşturmalarını emretti. Karpatlarla Aşağı Tuna arasındaki obasında bulunan sürülerindeki at sayısını yarıya indirmeye başlamıştı. İyi bir aygırın en az otuz kısrağa ihtiyacı bulunduğu ve fazla sayıda aygırın sürünün dağılmasına neden olacağı görüşüne şiddetle itiraz ediyordu.</p>
<p>Attila, adamlarına bu görüşün bozkırlarda doğduğunu ve bir sürüde gereğinden fazla aygır bulunması durumunda bunların birbirleriyle mücadeleye girişeceği ve sürünün dağılacağı korkusundan kaynaklandığını anlatmıştı.</p>
<p>“Bir sürüye on beş aygır, on tane bir yaşındaki tay, on tane iki ya da üç yaşındaki at ve birkaç aygır koyun! Bu yeni düzenin sebebini de söyleyeyim size: Çok daha fazla sayıda burulmuş ata ihtiyacımız olacak! Her an güven içinde binebileceğimiz binlerce güçlü ve iyi at!”</p>
<p>Attila, kendisini merakla süzen çok sayıda insanı uzun uzun süzdü. Ve ansızın bu insanlardan birçoğu, Attila’nın gözlerinde onu kardeşinden daha güçlü kılan yeni bir bakışın belirdiğini fark etti.</p>
<br/>

<p class="ilk">Attila bu yıllar zarfında dünyadaki büyük güçlerle ve <i>Imperium Romanum</i>’un her iki tarafında olup bitenlerle pek az ilgilendi. O da kendi yaşındaki her Hun gibi göçebelik, sürüleri iyi ve yeterli besleme, onlara geniş çayırlar bulabilme ve çam dallarına ilk çiy düşmeden insanların ve hayvanların kışı sağ salim atlatabilmeleri için gerekli hazırlıkları yapabilme sanatlarını öğreniyordu.</p>
<p>Bazen, yurdundaki küçük ve sıcak ateşin başında Greka ve bu arada üç yaşına basmış olan İlek ile otururken, rehinelik yıllarında adlarından sık sık söz edilen insanlar hakkında konuşuyorlardı.</p>
<p>“Aetius ve Vizigotlardan artık neredeyse hiç söz edilmiyor.” dedi Greka erkeklerin ertesi sabah bir kış avına çıkmak üzere sözleştikleri bir akşam.</p>
<p>“Görünüşe göre dünya hâlâ kendisini Roma’nın zaptının etkilerinden kurtarabilmiş değil” diye güldü Attila. Greka’nın kendisine uzattığı çanağı alarak, içindeki sıcak bitki çayından dışarıdan getirdiği soğuğa karşı birkaç yudum içti. Sonra da karısının oğlu için renkli kurdelelerle süslediği eski bir eyerin üzerine oturdu. Greka aradan geçen yıllarda daha güzel bir kadın olmuştu. Ondan başka bir kadınla evlenmek istemediğini söylediği zamanlarda babasıyla arasında sık sık tartışmalar yaşanıyordu. Bu kararından vazgeçmesi için ona genç savaşçılardan oluşan bir akıncı birliğinin komutanlığı, en soylu ve en güzel Hun kızlarının arasından dilediğini kendisine eş olarak seçebilme imkânı teklifinde bulunmuşlardı. Fakat Attila’nın kararı kesindi.</p>
<p>Aslında arada sırada babasının sözünü dinlemeyi ve eski geleneklere itaat etmeyi aklından geçirmemiş değildi. Fakat sonra kardeşlerinin ateşin başında şarap içerken giderek daha yüksek sesle Greka’nın küçükçe göğüsleri ve Hun kadınlarına kıyasla daha dar kalçaları hakkında pis şakalar yaptıklarını duymuştu.</p>
<p>“Kılıcını hâlâ Romalı bir kâtibin kalemi gibi tutuyor... herhalde bu yüzden o Amazon’a ihtiyacı var... döşekte ona erkekliğinin nerede olduğunu gösteriyor olmalı...”</p>
<p>Adamların çınlayan kahkahaları hâlâ kulaklarındaydı. Gerçi Aybars kendisine destek olmasaydı, hâlâ babasına itaat edebilirdi. Aybars ona doğrudan Karaton Kağan’a başvurmayı salık vermişti. Karaton Kağan’ın Muncuk’un en küçük oğluna bir istisna yapılmasına bir itirazı yoktu. Bu arada Aybars sayıları yüzleri bulan koyun kemiklerini ateşte yakarak incelemiş, sonunda Greka’nın ne Ostrogotlara, ne de başka bir Cermen kabilesine ait olduğunu, bilakis soyunun doğrudan Ak Hunlara dayandığını bildirmiş, dolayısıyla da Attila’ya büyük bir yardımda bulunmuştu.</p>
<p>“Yeni bir şeyler duydun mu?” diye sordu Greka ve oğlunun burnunu silerek, babasına doğru koşmasına izin verdi. Bu küçük, fakat iri yapılı oğlan çocuğu, Greka’nın gururuydu. Muncuk Han ve kardeşleri eski gelenekler uyarınca onun kafasını şekillendirmek istemiş, fakat Attila buna izin vermemişti. Genç baba oğlunu dizlerine oturttu, onunla birlikte güldü ve onu havaya fırlatarak yurdun postlarla kaplı çadırına düşmesine meydan vermeden gövdesinden yakaladı.</p>
<p>İlek neşeyle gülüyor ve sevinç çığlıkları atıyordu. Greka da başını salladı ve güldü. Sonra ateşin başına giderek kor halindeki tezekleri bir araya küredi, yurdun orta direğinin kenarından sallanan iplerden birini çekti ve tepedeki duman ve ışık deliğini bir miktar küçülttü.</p>
<p>“Kral Alarich’e... ne olmuş?” diye soru Attila küçük oğluna.</p>
<p>“Kral Alarich öldüüü” dedi İlek incecik sesiyle. Sonra babasının kollarının arasına atlayarak, ondan kendisini tekrar havaya fırlatmasını istedi.</p>
<p>“Evet, Kral Alarich öldüüü” diye tekrarladı Attila neşeyle. Sonra üç yaşındaki oğlanı havaya fırlattı ve neredeyse yere düşecekken tekrar yakaladı.</p>
<p>İlek sevinçle cıvıldadı. “Şimdi kimi soracaksın?” dedi babasına büyük ve parlak gözleriyle bakarak. “Uldız? Donat? Veya Karaton?”</p>
<p>“Karaton Kağan’a ne oldu?”</p>
<p>“Karaton Kağan öldüüü...”</p>
<p>“Evet, Karaton Kağan öldüüü...”</p>
<p>“Sonra?” diye sordu İlek doymak bilmez bir neşeyle.</p>
<p>“Daha bir yığın adam var” dedi Attila. “Fakat sen onların hepsini henüz tanımıyorsun.”</p>
<p>“Onun kafasını bütün Roma Konstantin’leriyle, generalleriyle ve senatörleriyle doldurayım deme!” dedi Greka sesinde küçük bir hoşnutsuzluk ifadesiyle.</p>
<p>“Öyle bir şey yaptığım yok!”</p>
<p>“O halde henüz iki yaşında bile olmayan bir çocuğa Vizigot kralının ancak Güney İtalya’ya kadar ilerleyebildiğini, orada da yüksek ateşten öldüğünü kim anlattı?”</p>
<p>“Bu onun için bir hikâyeden başka bir şey değil ki! Tıpkı siz Cermenlerin Halirun cadıları, kana susamış tanrıları ve Valhalla’da durup dinlenmeden savaşan ölü savaşçıları gibi...” Attila gülerek karısına baktı.</p>
<p>Greka da gülümsüyordu. “Fakat Vizigotların ölen krallarını tüm hazineleriyle birlikte Busento Nehri’ne gömmelerini hâlâ son derece garip buluyorum... Gerçi siz de krallarınızı bir daha kimsenin bulamayacağı şekilde gömüyorsunuz. Tıpkı kilden yapılma savaşçılarıyla gömülen efsanevi Çin imparatoru Qin Shi Huangdi gibi...”</p>
<p>“Siz de bizim kağan çadırlarımızdan daha büyük tepe mezarları yapmıyor musunuz?”</p>
<p>“Ne yazık ki seni hayal kırıklığına uğratmak zorundayım” diye güldü Greka. “O mezarlar bize değil, İskitlere ait! Biz Gotlar krallarımız için asla tepe mezarları inşa etmedik...”</p>
<p>“Kavga etmeyin!” diye cıvıldadı İlek.</p>
<p>“Haklısın!” dedi Attila ve güldü. Bu konuda fazla konuşmamalarına rağmen, imparatorluğun batı yarısında neler olup bittiğini merak etmiyor değillerdi. Kendileri o sırada aşılması neredeyse mümkün olmayan Aşağı Tuna deltasıyla batı ve kuzey yönlerinde uzanan Karpat Dağları’nın arasında kalan bölgede oturuyorlardı. Dağlar, geçit vermez ikinci bir duvar gibi yükseliyordu etraflarında.</p>
<p>Attila ailesiyle birlikte babasının obasında yaşamaya devam ederken, ağabeyleri genellikle silahlı akınlara katılıyorlardı. Bu durumun iyi ve kötü yanları vardı. Attila babasıyla sürekli bir ilişki içinde bulunuyordu, fakat öte yandan ne boyunun tüm erkekleri için hayati bir önem taşıyan savaş tecrübesi edinebiliyordu, ne de ganimet ve altın sahibi olabiliyordu.</p>
<p>“Alanlar ve Suebler hakkında da yeni bir şey duyulmuyor” dedi Greka öylesine. “Nasıl olsa İspanya’da kendi krallıklarını kurmayı başardılar. Bu nedenle Vizigotlar da rahatlamış durumdalar.”</p>
<p>“Zaten artık göç etmeleri için de bir sebep kalmadı” dedi Attila. “Athawulf onları Güney İtalya’dan kuzeydeki Pirene Dağları’nın eteklerine götürdü. Onun bir kral olabilecek yeteneğe sahip olduğunu asla düşünmezdim...”</p>
<p>Vizigotlar Roma’nın zaptından sonraki kışı İtalya’nın güneyinde geçirmişlerdi. Gemilerle zengin Afrika Eyaleti’ne geçebilmeye sadece bir kez teşebbüs etmişlerdi, o da başarısızlıkla sonuçlanmıştı. Gemileri daha karşılaştıkları ilk fırtınada parçalanıp sulara gömülmüştü. İlkbaharda toprak müsaade eder etmez de tekrar kuzeye dönmüşlerdi. Vizigotlar, Kral Alarich’in yerine kayınbiraderi Athawulf’u kendilerine kral seçmişlerdi.</p>
<p>“Athawulf domuzun teki!” dedi Greka dişlerinin arasından ıslık gibi bir sesle. “Alarich’in gömüldüğü nehir yatağına tekrar su verilir verilmez, ölü kralın kız kardeşini altı çocuğuyla birlikte yanından defetti!”</p>
<p>“Yatağını Ravenna’daki imparatorun kız kardeşiyle paylaşmak için olsa gerek!” dedi Attila sırıtarak. Vizigotlar dönüşte bir kez daha Roma önlerine gelmiş, fakat <i>Cloaca maxima</i> ve diğer iğrenç kokulu kanalizasyonlardan yayılan salgın hastalıklardan ölesiye korktukları için, surların dışında kalmayı tercih etmişlerdi. Kral Alarich’in korkunç ölümü karşısında geçirdikleri şoktan hâlâ kurtulamamışlardı. Galya’ya vardıklarında bölgenin meşhur tarlalarında herkese yetecek kadar buğday yetişmediğini fark etmiş, bu nedenle de ülkenin gerçek sakinlerini Pirenelerin ötesine dek kovalamışlardı.</p>
<p>“Aklından geçenleri biliyorum!” dedi Greka burnundan soluyarak. “Fakat inandığım tüm tanrılar adına sana yemin ederim: Seni asla başka bir kadınla paylaşmayacağım – hem de siz Hunların evlilik ve sadakat hakkında en küçük bir fikre sahip olmamanıza rağmen!”</p>
<p>“Bunu daha önceden bilmezmiş gibi konuşma!”</p>
<p>“Elbette biliyordum! Fakat beni bir Augusta veya imparatoriçe ile evlenmek için asla başından atamayacaksın!”</p>
<p>“İyi ama senin zaten henüz altı çocuğun yok ki!” diye güldü Attila.</p>
<p>“Bunun sorumlusu ben miyim?” dedi Greka ve parmak uçlarına yükselerek gerindi. Attila İlek’i yere koydu ve birkaç adımda karısının yanına giderek onu kucakladı. Greka çocuğun orada olmasına önem vermeden yavaşça inledi. Bu arada onlara bakan İlek neşeyle güldü ve yanlarına gelerek onların bacaklarına sarıldı.</p>
<p>“Aybars Amca’nın yanına git!” dedi Greka soluk soluğa. “Haydi bakalım!”</p>
<p>İlek onların yalnız kalmak istediklerini anlamıştı. Artık bir kardeşe kavuşmanın vakti gelmişti.</p>
<br/>

<p class="ilk">Toprağı kaplayan karların arasından baharın gelişini müjdeleyen ilk kardelen çiçekleri boy gösterdiği zaman, Muncuk Han’ın obasına giderek daha fazla sayıda tacir ve seyyah uğramaya başlamıştı.</p>
<p>Hunlar, tekrar uzamaya başlayan günlerin öğleden sonralarında yurtlarının önünde oturuyor, obalarına gelen bu insanların dünyada, özellikle de <i>Imperium Romanum</i>’da olup bitenler hakkında anlattıklarını dinliyorlardı.</p>
<p>Hunlar ve onlarla birlikte yaşayan diğerleri, bu sayede günün birinde önem kazanıp kazanmayacakları kimse tarafından bilinmeyen bu yenilikleri, başkalarına kıyasla daha çabuk öğreniyorlardı. Hunlar, yüzyıllardan beri uydukları bir geleneğe bağlı kalmaya devam ediyorlardı: Sadece bir kişi tarafından aktarılan bir bilgi ilgiyle dinleniyor, fakat bir kar tanesinden veya küçük bir rüzgâr esintisinden daha büyük bir önem kazanmıyordu. Daha sonra obaya gelen başka bir insan aynı bilgiyi aktardığı, sözleri de sanki ezbere okunuyormuş gibi bir izlenim uyandırmadığı takdirde anlatılanın değeri artıyor, hele bunu üçüncü ve dördüncü kişiler de takip ederse, herkes bir çocuğun yapboz oyunu gibi bilgi parçalarını yan yana getirerek gerçeğin ne olduğunu anlamaya çalışıyordu.</p>
<p>Attila’nın çevresindeki insanlar, yazılı haberlere fazla itibar etmiyorlardı. Yazılı haberler onlar için fazlasıyla donuk, ölü ve hareketsizdi. Buna karşın ateşin başında anlatılan hikâyeler o kadar çekici, o kadar heyecanlıydı ki! Herkes o anki ruh haline göre anlatılanları farklı değerlendiriyor, tasvirler oluşturuyor, arzu ettiği kalıba sokabiliyordu. Hayal ile gerçek arasındaki ince çizginin nerede bulunduğunu çok iyi bilen bu insanlar, resimlerle süslü bir hikâyenin çekirdeğindeki gerçeği anlamakta da fazla zorlanmıyorlardı.</p>
<p>Bu gerçekler arasında örneğin Alanların <i>Imperium Romanum</i>’un en batısındaki İspanya Eyaleti’nde nihayet kendi krallıklarını kurmayı başardıkları da bulunuyordu. Aynı şeyi Suebler de başarmıştı. Başkaları ise Konsül Constantius’un Cermen Burgund kabilesini müttefik olarak adlandırdığını ve onlara Orta Ren bölgesinin batısına yerleşme izni verdiğini anlatıyordu. Burgundlar, Vandalların nispeten daha barışçı, el sanatlarında başarılı bir koluydu. Fakat bu kez kendilerine büyük savaş tecrübesine sahip Gundahar adlı birini kral seçmiş ve Orta Ren bölgesinde bir krallık kurmuşlardı. Devletlerinin başkenti, eski bir Kelt yerleşimi olan Borbetomagnus adlı bir şehirdi.</p>
<p>Hun hanlarının pek çoğu için uzak Galya veya İspanya’da, Afrika’da, hatta İtalya ve Alplerin kuzeyinde olup bitenler fazlasıyla karmaşık ve kafa karıştırıcıydı. Hangi Constans, Constantius veya Constantinius’un hangi lejyon tarafından bilmem hangi kalede iki ya da üç yıllığına imparator ilan edildiğini bilmek istemiyorlardı. Hunlar ve Muncuk Han için Roma İmparatorluğu’nun sadece iki bölgesi önem arz ediyordu: <i>Trakya</i> ve <i>İllyricum</i>, Tuna’nın güney ve batı bölgeleri. Geri kalan yerlerin Cermenler tarafından istila edilmesi umurlarında bile değildi...</p>
<p>O yıl Tuna üzerindeki buzlar eridiği zaman, Hun gözcüleri nehrin güney yakasında birtakım gizli faaliyetlerin yürütüldüğünü fark ettiler. Nehir kıyısındaki aralarına büyük kumaş parçalarının gerili olduğu direkler, arka tarafta ne yapıldığını meraklı gözlerden tümüyle gizliyordu.</p>
<p>Gözcüler gözetleme faaliyetlerine devam etme emri aldılar ve gerçekten de bir süre sonra Romalıların Tuna donanmasını tamir etmekle meşgul oldukları haberiyle geri döndüler.</p>
<p>“Yakında kendimize yeni bir kağan seçeceğimizi hesaplıyor olmalılar” dedi Attila akşam babasının yanından döndüğü vakit. “Uzun süredir kullanılmamaktan çürüyen gemilerini onarıyor ve yenilerini inşa ediyorlar.”</p>
<p>“Bu fikir Konstantinopolis’teki genç imparatora mı ait acaba?” diye sordu Greka. Fakat Attila hayır anlamında başını salladı.</p>
<p>“Sanmam” dedi sonra. “Gerçi o artık on dört yaşında, fakat Doğu Roma’nın gerçek hükümdarının hâlâ Saray Muhafızları Komutanı Anthemios olduğunu sanıyorum. Bu adam uzun süredir bize karşı sağlam bir savunma duvarı inşa etmek için elinden geleni yapıyor.”</p>
<p>“Büyükbaban Uldız’ın şehrini kuşatması karşısında duyduğu korku iliklerine dek işlemiş olmalı” dedi Greka ve kocasına yaklaştı. Attila, kucağındaki İlek’le birlikte eski ve sevgili eyerinin üzerinde oturuyordu. Greka, parmaklarıyla Attila’nın ensesindeki kasları yavaş yavaş ovmaya başladı.</p>
<p>“Batı Romalılar kendileriyle beraber onlara karşı savaşmamız için bize para ödüyorlar” dedi Attila. “Doğu Romalılar ise bizden en az kendi inançlarındaki şeytan kadar korkuyorlar.”</p>
<p>“Doğru... Bu durum beni de şaşırtıyor” dedi Greka. “Bu korkunun sebebi nedir acaba?”</p>
<p>“Çok basit” diye karşılık verdi Attila. “On beş yıl önce Gaina onları öldüresiye korkutmuştu. Bizden korkmalarının sebebi ise Uldız Han’ın onlara o yabani adamın kellesini getirmiş olması. Bu olayın üzerinden yedi sene geçmiş olmasına rağmen, hâlâ büyük bir gayretle şehirlerini çevreleyen Theodosius duvarının yapımında çalışıyorlar.”</p>
<p>“Bu duvara neden bir çocuğun ismi verilmiş?”</p>
<p>“Çünkü Anthemios hem onun sadece vasisi, hem de bu duvarın tam bin yıl boyunca ayakta kalacağını beyan etmiş. Böylesine görkemli bir duvara elbette ki bir konsülün değil, bir imparatorun ismi yakışır.”</p>
<p>“Bu duvarı bu kadar önemli kılan da neymiş?”</p>
<p>“Anthemios, duvarı Konstantinopolis’in zengin sakinlerinin arazileri üzerine inşa ettiriyor, fakat onlara kamulaştırma parası ödemek istemiyor. Bu nedenle surların üst kısımlarının sadece askeri amaçlar için kullanılmasına rağmen, arazi sahipleri alt kısımları üzerinde diledikleri şekilde tasarrufta bulunabiliyorlar.”</p>
<p>“Bunun sebebi nedir peki?” Greka Attila’nın sözlerinden hiçbir şey anlamamıştı.</p>
<p>“Çünkü hiçbir şey boş boş oturup kafayı çeken, yoldan geçen kadınlarla kızlara sarkıntılık eden, üstüne üstlük ganimet peşinde de koşamayan askerleri beslemek kadar pahalı olamaz!”</p>
<br/>

<p class="ilk">“Artık babanın ve Aybars Amca’nın yanında daha fazla oturmamalısın” dedi Greka aradan birkaç gün geçtikten sonra. “Giderek bir hatibe veya Notarius’a dönüşmen hiç hoşuma gitmiyor.”</p>
<p>“Bunu da nereden çıkardın?” diye sordu Attila. Kucağında İlek vardı.</p>
<p>“Yarışmalarda diğerleriyle karşılaşmaktan kaçındığının farkındayım. Bilmeyen biri senin bir Hun hanının kâtibi veya bir şaman talebesi olduğunu düşünebilir.”</p>
<p>“Gücümü kardeşlerimle kıyaslamak istemiyorum!” dedi Attila alışılmadık sertlikte bir sesle. “Aramızdaki hesap henüz kapanmış değil. Bunu Bleda da biliyor, ben de. Fakat bunun zamanı henüz gelmiş değil.”</p>
<p>“Öyle mi? Demek bu arada atların sırtını, ok ve yayı, kılıç ve kementleri diğerlerine bırakıyorsun?”</p>
<p>“Hiç de değil!” dedi Attila. İlek’i kucağından alarak yere oturttu, sonra ayağa kalkarak Greka’ya yaklaştı ve onu kalçalarından kavradı. “Benimle gel!” dedi. Birlikte yurdun ön bölümüne geçtiler. Attila direklerden birine asılı olan işlemeli bir sadaktan üç tane ok ve değerli bir yay aldı.</p>
<p>Sonra elindekilerle birlikte dışarı çıktı ve güneş ışığında kendi elleriyle hazırladığı okları inceledi. Metalden yapılma üçgen biçimli uçları pırıl pırıl parlıyordu. Arkasında da üç adet ince tüyden yapılma denge kanatçıkları vardı.</p>
<p>“Uçlarında sert demir kullanıldığı takdirde oklar deri bir zırhı rahatlıkla delip geçer” dedi karısına ve oğluna dönerek. “Fakat yumuşak bakır kullanıldığı takdirde, demir pullardan yapılma en sert zırha bile çarptığı anda ok bir çengel şeklinde kıvrılır ve pulların altından... çakkar!.. düşmanın işini bitiriverir!”</p>
<p>“O halde yumuşak olan, sert olanından çok daha tehlikeli!” dedi İlek ve düşünceli bir tavırla başını yana eğdi. Attila sevgi dolu bir bakışla onu süzdü. Daha güzel bir kafa yapısına sahip olmaları için, doğumlarından sonra oğullarının başlarının bandajlarla tahta bir cendere içine alınmasına izin vermeyecekti.</p>
<p>“Evet, oğlum” dedi Attila bir süre sonra. “Yumuşak olan, bazen sert olandan çok daha tehlikelidir!”</p>
<p>Okları sağ eline aldı ve ilkini kirişe taktı. Sonra da büyük yayı fazla zorlanmadan gerdi.</p>
<p>İlk ok dümdüz bir şekilde havaya uçmuştu. Attila neredeyse gözle görülmeyecek bir hızla ikinci oku yaya taktı ve ilk okun ardından fırlattı. Sonra da aynı şekilde üçüncüsünü.</p>
<p>“<i>Çakkar!</i>”</p>
<p>Üçüncü ok büyük bir süratle ikinci okun yanından geçti ve ilkine isabet etti. Bir an sonra da ikinci ok diğer ikisine isabet etti.</p>
<p>“Bu iş işte böyle yapılır!” dedi Attila gülümseyerek. “Sert ve yumuşak bir arada!”</p>
<p>“Bunu sadece Hunlar başarabilir!” dedi Greka, hayranlıkla gülümseyerek.</p>
<br/>

<p class="ilk">Ağaçların dallarındaki tomurcuklar büyük bir görkemle geniş yapraklara dönüştüğü sırada, kış mevsimini Tisza havzasındaki Batı Hunlarının yanında geçirmiş olan bir adam Muncuk Han’ın obasına geldi.</p>
<p>Bu tacir, Tuna’dan Konstantinopolis’e uzanan büyük Roma yolu üzerinde bulunan Naissos şehrindendi. Buraya bir yıl önce batıdan gelmiş, fakat Doğu Roma tarafından Tuna’nın kuzeyinde yaşayan Hunlar ve Cermenlerle yapılan ticaret koşullarının son derece ağırlaştırılması yüzünden, Konstantinopolis’e gidememişti. Yine de bazı cesur tacirler, Hunlardan ve Cermenlerden değerli kürk ve postları satın almanın yollarını buluyorlardı. Bunlara karşılık olarak da enginlerin atlı halkına, sınır dışına çıkartılmaları mühürlü imparatorluk emirleriyle kesin olarak yasaklanmış malların tümünü veriyorlardı.</p>
<p>Ateşin üzerinde kaynayan kazanın başında oturdukları ilk akşam, tacir onlara bir sene önce vuku bulmuş, fakat birçoğu için yeni olan bir hikâye anlatmaya başladı.</p>
<p>Vizigot Athawulf’un eski imparatorun kızı ve şimdikinin kız kardeşi olan Galla Placidia ile evlendiğini Hunların birçoğu biliyordu. Batıdan gelen tacir bu olayı ayrıntılarıyla anlatma şansına sahipti, çünkü o da Cermen kralının sarayındaki davetlilerden biriydi.</p>
<p>“Basit bir tacir olarak bu lütfe nasıl nail olduğumu bilmelisiniz” dedi Naissoslu adam. “Ben buradan fazla uzak olmayan Margus Nehri kıyısında Constantius’la birlikte büyüdüm. Onun kim olduğunu biliyorsunuz, değil mi?”</p>
<p>Dinleyicilerin bazıları evet büyük çoğunluğu ise hayır anlamında başlarını salladılar.</p>
<p>“Constantius Flavius!” dedi tacir bu ismi daha önce duymamış oldukları için onları suçlarcasına. “Geniş bir göğsü, güçlü bir boynu ve hiçbir Roma miğferinin sığmadığı koca bir kafası olan olağanüstü bir savaşçı!”</p>
<p>“Yoksa başı küçükken şekillendirilmiş miydi?” diye sordu Attila ilgiyle.</p>
<p>“Kesinlikle hayır! Buna yemin edebilirim...”</p>
<p>“Peki bu Constantius’un seninle ve Vizigotlarla ne ilgisi var?” diye sordu Muncuk Han sabırsızlıkla. “<i>Comes ve magister militum</i> olan o adamdan söz ediyorsun, değil mi?”</p>
<p>Attila başını kaldırarak ona baktı. Roma’dan geriye döndüğü zamandan bu yana babasıyla olan ilişkisi düzelmiş değildi. Gerçi birbirleriyle konuşuyorlardı, fakat sadece saygılı olmak isteyen iki yabancının yaptığı gibi.</p>
<p>“Evet, ondan söz ediyorum” dedi Naissoslu tacir. “Geçtiğimiz yılın Batı Roma konsülü. Onun batıdaki en güçlü ve nüfuzlu komutan olduğundan eminim. Ona karşı çok dikkatli olmanız gerekiyor!”</p>
<p>“Roma ve Ravenna’yla neredeyse hiç ilgimiz yok” dedi Muncuk Han dudaklarında aşağılama dolu bir gülümsemeyle. “Doğu Roma’nın çocuk imparatoru, vasisi Anthemios ve düzenbaz hadımlar burada bize daha yakın...”</p>
<p>Naissoslu tacir güldü. Ateşin başında birlikte oturduğu bu adamlarla nasıl başa çıkacağını çok iyi biliyordu.</p>
<p>“Haydi, başla artık!” diye emretti Muncuk Han bir kez daha.</p>
<br/>

<p class="ilk">“O halde geçen yılın ilk ayında –yani tanrının dört yüz on dördüncü yılının ocak ayında– bir barbarın bir imparatorluk prensesiyle evlenmesinin öyküsünü dinleyin!” diye söze başladı tacir. “Görkemli düğün töreni, eski Roma geleneklerine göre Narbo şehrinde yapıldı. Müteveffa imparator Theodosios’un kızı ve Batı Roma İmparatorluğu’nun meşru hükümdarının kız kardeşi, artık Vizigot kralının yasal karısı olmuştu. Athawulf, niyetinin ne kadar ciddi ve dürüst olduğunu kanıtlamak için, Kral Alarich’in kız kardeşi olan karısını altı çocuğuyla birlikte yanından kovdu.”</p>
<p>“Peki onun ailesinden hiç kimse, en cızından oğullarının haklarını korumak için, orada bulunmuyor muydu?” diye sordu Attila.</p>
<p>“Sen bu konuda ne bilirsin ki!” dedi babası öfkeyle. O da diğer Hun ileri gelenleri gibi çadırında en azından bir elin parmakları kadar kadın bulunduruyordu.</p>
<p>“Sanmıyorum” diye cevap verdi tacir. “Bana kalırsa, tüm bu zaman boyunca sadece bir tutsak olmasına rağmen, Prenses Placidia da sarışın Vizigot’a âşık olmuş olmalı. Fakat Athawulf da ona çok değerli bir ganimet gibi davrandı. Hatta düğün töreninde bile onun sağ tarafında durdu. Böylece bir imparatoriçenin kızının, bir Cermen kralından daha yüksek bir seviyede bulunduğunu tüm dünyaya göstermiş oldu.”</p>
<p>“Deminki gibi <i>Barbar Kralı</i> desene!” diye atıldı Attila.</p>
<p>“Her neyse... Dediğim gibi, bu şimdiye kadar Galya’da gerçekleştirilmiş olan düğün törenlerinin en güzeliydi” diye devam etti tacir sözlerine. “Sabahın çok eken saatlerinde Latince ve Gotça ‘yaşa’ nidaları göğe yükselmeye başlamıştı. Gotlar, kralları için benim bir arkadaşımın konağını kiralamak istiyorlardı. Arkadaşım Ingenius buna yanaşmadığı zaman ise Athawulf’un elçileri konağın zaten uzun zamandır krallarına ait olduğunu söylediler. Bu şekilde ben de hem kalacak yerimden, hem de mallarımın bir kısmından oldum. Elimde Galya’da yaşayan Romalı zengin aileleri için büyük miktarda değerli baharat vardı...”</p>
<p>“Bu anlattıklarının düğünle bir ilgisi var mı?” diye sözünü kesti Muncuk Han. Naissoslu adam başını yana eğerek bir an için düşündü.</p>
<p>“Hayır” dedi sonra, “istersen bu kısmı atlayabilirim... Neyse, benim de tam o sırada Batı Roma konsülü ilan edilen adam gibi Naissos’tan geldiğimi duyunca, beni düğüne davet ettiler.</p>
<p>“Constantius denilen o adam da Narbo’da mıydı?” diye sordu Attila.</p>
<p>“Dalga mı geçiyorsun! Romalılar, Athawulf’un bu büyük edepsizliği ve haddini bilmezliği karşısında öfkeden deliye dönmüş vaziyetteler. Fakat anlaşılan tümü değil, çünkü pek çok batı eyaletinden gelen heyetler Athawulf ve Galla Placidia’ya mutluluk dilekleri sundular. Senatör Attalus da oradaydı. Senin onu tanıman gerekir, Attila...”</p>
<p>“Senatör Attalus mu? Roma şehrinde oturanların Ravenna’ya karşı imparator ilan ettikleri ve Athawulf’la birlikte Ravenna üzerine yürüyen adam mı?”</p>
<p>“Evet, o da düğündeydi. Hatta törenin tam ortasında çifte hitaben kendisinin yazdığını iddia ettiği uzun bir övgü şiiri bile okudu. Fakat bu methiyeler Athawulf’un pek umurunda değil. O neyi fethettiğini çok iyi biliyor; aynı zamanda eniştesinin gazabından korkması gerektiğini de...”</p>
<p>“İmparator Honorius’tan kim korkarmış ki!” diye bağırdı Muncuk Han. Onun etrafındaki erkekler de kahkahalarla güldüler ve elleriyle kılıçlarının kabzalarına vurdular. Sadece Attila gülmüyordu. O tavuksever imparatorun istediği zaman ne kadar inatçı ve sert olabileceğini biliyordu; bilhassa söz konusu olan Vizigotlar ise. Bir süre sanki çok uzaklarda bir yerlerdeymiş gibi sessizce önüne baktı. Sonra dudaklarının kenarında ince bir gülümseme belirdi, derin bir nefes aldı ve kendi kendine şöyle dedi: “Demek Athawulf hiç de göründüğü kadar aptal değilmiş!”</p>
<br/>

<p class="ilk">Attila duyduklarını hemen aynı gece Greka’ya anlattı. Naissoslu tacir dışında Muncuk Han’ın obasında Galla Placidia ve Athawulf’u kendi gözleriyle sadece onlar görmüştü.</p>
<p>“İnsan sadece anlatılanları dinlediği zaman, çok uzaklardaki bir efsaneyi dinliyormuş gibi oluyor” dedi karısına. Yerdeki döşekte yan yana yatıyor ve birbirlerini yavaşça oluşuyorlardı.</p>
<p>“Tüm bu zaman boyunca ne düşündüğümü biliyor musun?” Attila, karısının ocaktaki sönmekte olan ateşin son kızıllığı içinden yükselen sesini duydu.</p>
<p>“Hayır, söylersen öğreneceğim” diye homurdandı. Greka, Attila’ya biraz daha sokuldu.</p>
<p>“Athawulf’un bir imparatorluk prensesini evlilik yatağına atabilmesi için, kavminin ta soğuk kuzey denizindeki Scantinavia adasından buraya yaptığı uzun yolculuğu... Ne de olsa bu biraz da benim hikâyem sayılır!”</p>
<p>“Bu hikâyeyi biliyorum” dedi Attila ve karısının kulağını öptü. “Fakat ne kadar anlatırsan anlat, ondan yine de hoşlanıyorum...”</p>
<p>“Atalarımız ellerinde kalan son üç gemiyle soğuğun ve açlığın önünden güneye kaçtılar. Birçoğu geride kaldı ve bunların bir kısmı sonradan ilk gidenlere yetişmeyi başardı. İlk gidenler kendilerine Vistula yakınlarında yeni tarlalar açtılar. Ve sonra kavmimizin nüfusu arttı. İlk önce dikkatli ve umut dolu bir şekilde, sonra da önü alınmaz bir çığ gibi. Yaşlılar çok fazla çocuğun, beslenmesi gereken çok fazla ağız anlamına geldiğini söyleyerek, kavmimi uyardılar. Fakat kavmimizin önderleri, yargıçları ve kralları olan adamlar için önemli olan bilgelerin uyarıları değil, savaşçıların sayısıydı. Etraflarında giderek daha fazla sayıda oğlan çocuğu görmeyi arzu ediyorlardı. Gerçi onlar da yok olma korkusunu yaşıyorlardı, fakat giderek daha güneye inebilecekleri düşüncesi onları rahatlatıyordu. Ve en güçlüleri, ilk güneye inecekler olmak istiyorlardı...”</p>
<p>“Bu beni her zaman şaşırtmıştır” dedi Attila yavaşça. “Bizde asla böyle olmamıştı. Biz aslında belli bir hedefi olan bir kavimden ziyade sığırlardan ve atlardan, koyunlardan ve keçilerden, küçük ve büyük ailelerden, obalardan ve boylardan oluşan ve ağır ağır batıya doğru ilerleyen bir sürüye benziyorduk. Elbette ki bizim aramızda da otlaklar konusunda ufak tefek anlaşmazlıklar, su başları ve dağ geçitleri yüzünden küçük savaşlar, bazen kuşaklar boyunca süregelen düşmanlıklar vardı. Fakat gruplardan hiçbiri diğerine hükmedecek kadar kuvvetli değildi. Ve bir kavim oluşturma düşüncesi, aslında ilk olarak size, güneydoğuda Karadeniz’le karşılaşan ve güneybatıda <i>Imperium Romanum</i>’un sınırlarını zorlayan kuzeylilere çarptığımız zaman aklımıza geldi...”</p>
<p>“Biz Roma’nın Sicilya ile Brittania arasında sahip oldukları topraklardan çok daha fazlasını zapt etmiştik” dedi Greka. Attila, onun bu başarıdan hâlâ gurur duyduğunu hissetti. “Kuzeydeki deniz ile Yunanlıların <i>Pontus Euxeinos</i> adını verdikleri güneydeki deniz arasındaki tüm bölgeler bize aitti.”</p>
<p>“Bununla neden yetinmediğinizi bugüne kadar anlayabilmiş değilim” dedi Attila. Yavaşça karısının göğüslerini okşadı. “Orası güneyin çorak dağlarından çok daha güzel bir yer.”</p>
<p>“Evet, o uçsuz bucaksız engin topraklar, gerçekten de çok güzeldi” diye içini çekti Greka. “Fakat kendisine tam olarak güvenemeyen halklar için belki de gereğinden büyük. Fethettiğimiz ülke o kadar büyüktü ki, sonunda aramızdaki ilişkiyi yitirdik.”</p>
<p>“Ostrogotlar ve Vizigotlar.”</p>
<p>“Bu isimlerin hiçbir zaman gökyüzünün yönleriyle bir ilgisi olmadı” dedi Greka. “Fakat bunu biliyorsun, değil mi? Greutunglar ismi de verilen Austrogotlar, büyük Dinyeper ve Dinyester nehirleri arasındaki bozkırların hakimleri oldular. Bu benim kendi halkımdır. Athawulf ise Terwingler olarak da bilinen ve Danaster ile Tuna arasındaki topraklara hakim olan Vizigotların bir üyesidir...”</p>
<p>“Aybars birkaç gün önce koyun kemiklerine baktı” dedi Attila ansızın karısının sözünü keserek.</p>
<p>“Bilge şamanımız kemiklerde ne görmüş?”</p>
<p>“Athawulf ve Placidia arasındaki ilişkinin kesinlikle iyi sonuçlanmayacağını söylüyor...”</p>
<p>“Ne yapalım yani? Şu anda bunu düşünmek zorunda mıyız?”</p>
<p>Attila karısına iyice yaklaştı ve dudakları onun dudaklarını buldu. Sonra çılgınca kucaklaştılar ve birbirlerinin üzerinde vahşi atlar gibi şaha kalkmaya başladılar.</p>        
    </body>
</html>