<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="main.css" rel="stylesheet" type="text/css" />
</head>
    <body>
<p class="baslik2">38</p>
<p class="baslik2">Oğullar</p>
<div class="bos3"></div>
<div class="ortali"><img src="attila2.jpg"/></div>
<div class="bos1"></div>
<p class="ilk">Hunlar, Büyük Kağan Attila’nın ölümünü, atalarının yüz yıllardan beri yaptıkları gibi karşıladılar. Bir yandan yas tutuyor, diğer yandan da onun öbür dünyaya uzanan köprüyü bir mutluluk ânında aşmasına izin verilmiş olmasından dolayı seviniyorlardı.</p>
<p>Romalılar, Yunanlar, Cermenler ve Büyük Kağan’m ordugâhında bulunan diğer kavimlerden insanlar, Hunların neden bu kadar neşeli olduklarını bir türlü anlayamamışlardı. Onlar kendi krallarının ancak savaş alanında ve akla gelebilecek en korkunç şekilde öldüğü takdirde doğrudan Valhalla’ya gidebileceği düşüncesine alışıktılar.</p>
<p>Hunların ise bu konuda bambaşka düşünceleri vardı.</p>
<p>İlk gün her şeyi olduğu gibi bıraktılar. Aybars kısa bir toplantıdan sonra meclis üyelerine dağılmalarını söylemişti. Sonra da öğrencilerinden en iyi koyunlarından birini getirmelerini istemişti. Aybars bu hayvanı kendi elleriyle dünyaya getirmiş ve çok iyi korunan bir ağılda büyütmüştü. Yaşlı şaman, hayvanın kanını son damlasına kadar bir çanağa akıttı. Sonra da ruhlar kendisini duyuncaya kadar davulunu çalıp şarkı söyledi.</p>
<p>Ruhların kendisini duyduklarına kanaat getirdiği zaman kendi elleriyle topladığı birkaç odunu üst üste yığdı, ilk kez kullanılmış çakmak taşlarıyla bir kartal yuvasından alınan yumuşak tüyleri tutuşturdu ve kıvılcımlara hayat üfledi. Sonra yüz yıllardan beri sadece bu iş için kullanılan bir bıçakla koyunun kürek kemiklerini etlerinden ayırdı ve ilk coşkusunu yitirmiş olan ateşin korlarında onları arındırdı. Şarkı söylemeye devam ederek kürek kemiklerini bir uçları dışarıda kalacak şekilde ocağa yerleştirdi ve ateşin üzerine adamotu bitkisinin toz haline getirilmiş köklerinden, porsuk ağacı talaşından ve kurutulmuş sinek mantarının parçalarından birer tutam serpiştirdi.</p>
<p>Sonra şarkı söylemeye ara vermeden, ateşten yükselen dumanı derin derin içine çekmeye başladı. Kemiklerin altındaki son alevlerin de kaybolup, yerlerini sadece korlara terk etmeleri oldukça uzun sürdü. Ancak bundan sonra Aybars eline bir ucu ince oymalarla süslü bir âsâ aldı, kemiklerin üzerindeki külleri kenara itti ve sıcak nedeniyle oluşan çatlakları uzun uzun inceledi. Akşamın çok geç saatlerinde artık iyice yaşlanmış olan Gepid kralını yanına çağırttı ve ona hem kendi adamlarının bir kısmının, hem de Konstantinopolisli tutsak mimarlarının tam bir ay boyunca Attila’nın mezarını hazırlayacakları noktayı işaret etti.</p>
<p>Bu arada tahta sarayda oturan kadınlar da yurtlarına geri dönmüşlerdi. Hemen o gece obadaki tüm tahta yapılar söküldü. Sadece Attila’nın ve Onegesios’un sarayları olduğu gibi bırakılmıştı. Buraya Hunların yeni Büyük Kağanı ve başdanışmanı yerleşecekti. Yeni kağanın kim olacağı henüz kimse tarafından bilinmiyordu, fakat kadınlarının ve yurtlarının yerleştirileceği alandaki hazırlıklar sona ermek üzereydi.</p>
<p>Yüzden fazla Hun ve Got zanaatçısı, üç gün üç gece durmaksızın çalıştıktan sonra, Büyük Kağan için iç içe geçmiş üç ayrı tabut hazırlamışlardı.</p>
<p>Attila’nın sarayının önünde keçeden yapılma yeni bir kağan yurdu hazırlanmış ve renkli ipek kumaşlarla süslenmişti. Kağan yurdunun yanında ise sıcak yaz aylarında erzak ve malzeme saklamaya mahsus yurtlara benzer yuvarlak çadırlar kurulmuştu.</p>
<p>Kağan yurdunun sadece kuzeydeki tahta saraya bakan tarafı kapalıydı. Diğer üç tarafı tamamen açıktaydı ve yurdun tam ortasında bulunan çiçeklerle süslü podyumun büyük alanın hemen her tarafından rahatlıkla görünebilmesine olanak sağlıyordu.</p>
<p>Kara Hunların Büyük Kağanı’nın gövdesi bizzat Aybars tarafından açılmış ve temizlenmişti. Cesedin tahnit edilmesi ve içinin bahar yastıklarıyla doldurulması tam üç hafta sürmüştü. Ölü kağan ancak ondan sonra kırmızı ılgın ağacı dallarının üzerine yatırılmış ve savaşa hazırlanır gibi silahlanmış beş savaşçı tarafından önce altın bir tabutun, sonra da ince işlemelerle süslenmiş tahta bir tabutun içine yerleştirilmişti.</p>
<p>Büyük Kağan’ın cesedinin önünden tam bir hafta boyunca davul çalan ve <i>sagu</i> söyleyen şamanlardan, geri planda ağlayan kadınlardan, şarkılar söyleyen genç kızlardan ve boğuk bir sesle mırıldanan erkeklerden oluşan sonu gelmez bir insan seli geçti. Tabutun önünden geçen her savaşçı ölü kağanın önünde yavaşça ismini mırıldanıyordu. Bazıları ise burada ne kadar çok ismin eksik olduğunu düşünüyorlardı – Attila’yla beraber Galya seferine katılmış, ya da son İtalya seferinde ona yoldaşlık etmiş olan savaşçılar için ne ovada bir yığma mezar inşa edilmiş, ne taş bir haç dikilmiş, ne de Cermenlerin Valhalla’sında bir şeref yeri ayrılmıştı. Fakat diğer dünyaya ayak basmak için görünmez köprüyü aştığı sırada Büyük Kağan’ı onlar karşılayacaktı...</p>
<p>Son matem gününün öğleden sonrasının geç saatlerinde aile fertleri ve Kara Hunların seçkin <i>Logades</i>’leri tabuta yaklaştılar. İçlerinden bir kısmı, birkaç yıl içinde muazzam bir coğrafyanın tek hükümdarı olan bu adamın huzur dolu yüzüne uzun uzun baktılar. Geride bıraktığı miras kuzeyde <i>Scantinavia</i> önlerindeki denize, güneydoğuda Pontus Euxinus’a, doğuda <i>Maiotia Bataklık Denizi’</i>ne, güneyde ve batıda bin yıllık <i>Imperium Romanum</i>’un her iki yakasına dek uzanıyordu.</p>
<p>Kağanlarını son bir kez selamlamak için tabuta yaklaşan erkeklerin neredeyse tümü, saçlarını ve sakallarını olabildiğince dipten kesmişlerdi. Bozkır atlılarının bu çok eski geleneğini bilmeyenler, kanlarının göz yaşlarına karışması için, bıçaklarıyla yüzlerini çizdiklerini sanıyorlardı. Oysa bir erkeğin öbür dünyaya açılan yolda kağanına verebileceği en özel hediye sadece ve sadece saçlarıydı. Neredeyse kendi yaşamları kadar önemli bir hediyeydi bu...</p>
<p>Hediye edecek saçlara sahip olmayanlar ise dişi kartalların yumuşak göğüs tüylerini, üzerlerinde büyülü işaretler bulunan renkli ipek parçaları, kurutulmuş ve şamanlar tarafından okunup üflenmiş ılgın ağacı suyu topakçıkları, ya da haşhaş bitkisinin beyaz kanını getiriyorlardı. Tabutun etrafı değerli merhemlerle dolu çanaklarla, kımız tulumlarıyla, yüzük ve bileziklerle, kılıç ve hançerlerle, mücevherlerle süslü at koşumlarıyla, üzerlerinde savaştığı ve mağlup ettiği imparatorların resimleri bulunan altın paralarla dolmuştu.</p>
<p>Adamos en değerli kolluklarını, Constantius ise Attila’nın kendisine son dikte ettirdiği Latince harfleri kâğıda dökmekte kullandığı kaz tüylerini feda etmişti. Çok sayıda köyün efendisi olan Berichos, tabutun yanına hayvan sürülerini işaretlemekte kullandığı demir damgayı koymuştu. Tabutun etrafındaki irili ufaklı hediyelerin sayısı giderek artıyordu.</p>
<p>Hediye gecesi sona erdiğin ve günün ilk ışıkları ufku kızıl renge boyamaya başladığı zaman, Aybars çok renkli duman için büyük ateşler yaktırdı. Beyaz, siyah ve kızıl dumanlar, büyük obanın üzerinde neredeyse dimdik bir şekilde göğe yükseliyor, Attila’nın ordugâhının ne kadar geniş olduğunu dosta düşmana gösteriyorlardı.</p>
<p>Güneş, ilk ışınlarını bir keşifçi gibi Karpat Dağları’nın üzerinden gönderdiği zaman, şaman uzun ve tiz bir çığlık kopardı. Davulunu çılgınca çalmaya, hoplaya zıplaya dans etmeye başladı. Sayıları giderek artan insanların kendisine katıldığını fark etmiyordu bile.</p>
<p>Yüzlerce ağzın yüzlerce kez tekrar edeceği bir ağıt yakıyordu bir yandan:</p>
<br/>

<div class="ortali">
<p><i>Ey Hunların güçlü babası Attila,</i></p>
<p><i>Gelmiş geçmiş kağanların en bilgesi,</i></p>
<p><i>Muncuk’un oğullarının en küçüğü,</i></p>
<p><i>Ve cesur kavimlerin büyük efendisi!</i></p>
<p><i>Hunların ve Cermenlerin üzerinde,</i></p>
<p><i>Büyük bir kudretle hükümdar oldun.</i></p>
<p><i>Korkusuz zafer yürüyüşünle,</i></p>
<p><i>Çifte Roma’nın dünya imparatorluğunu,</i></p>
<p><i>Ve surlarla çevrili şehirlerini korkuya boğdun.</i></p>
<p><i>Ganimetlerini asla geride bırakmadın,</i></p>
<p><i>Ve kaybolmalarına asla izin vermedin.</i></p>
<p><i>Mağlupların yakarışlarına kulak verdin,</i></p>
<p><i>Onları yıllık vergi karşılığında affettin.</i></p>
<p><i>Ve tüm bunları başarmış olmanın mutluluğuna erdin.</i></p>
<p><i>Ölümün ne düşmanın açtığı yaradan,</i></p>
<p><i>Ne de bir kalleşin elinden oldu.</i></p>
<p><i>Hayatının en görkemli çağında,</i></p>
<p><i>Dostlarınla şölen yaparken,</i></p>
<p><i>Sevgilinin kollarında acı duymadan göçüp gittin.</i></p>
<p><i>Kimsenin intikamını bile alamayacağı,</i></p>
<p><i>Ne müthiş bir ölüm, Attila, ne müthiş bir ölüm!</i></p>
<br/>
</div>

<p class="ilk">Ertesi gece gökyüzünde ay görünmüyordu. Güneş yuvarlağının son parçası da batıdaki dağların ardında gözden kaybolduktan sonra, Attila’nın cesedini saran altın ve tahta tabutlar, demirden yapılan bir üçüncüsünün içine yerleştirildi. Sonra tüm silahları, en değerli eşyaları ve <i>Logades</i>’lerin hediyeleriyle birlikte Büyük Kağan’ın mezarına eşlik etmesi için seçilen erkekler ortaya çıktı. Skir kralı Edekon, oğlu Odoaker’le uzun bir sefere çıkar gibi vedalaşmıştı.</p>
<p>İç içe geçmiş üç tabutun önünde, tüm Hun boylarından yüz bakire yürüyordu. Yüzlerini canlı renklere boyamışlardı, uzun beyaz elbiselerine kartal kanı sürmüşlerdi, ellerinde ise kıtık ve taze tereyağından imal edilmiş meşaleler taşıyorlardı. Roma <i>plaustrum</i>’larına benzer bir şekilde yapılmış olan dört tekerlekli, ağır bir arabanın üzerine yerleştirilmiş olan üç katmanlı tabut, iki kere beş kara aygır tarafından çekiliyordu. Onun peşinden de kağan mezarına yerleştirilecek ve karanlığın cinlerine sunulacak hediyelerle dolu uzun bir araba konvoyu geliyordu. Hunların Galya ve İtalya seferlerinden elde ettikleri ganimetler de aynı arabaların üzerinde taşınmıştı.</p>
<p>Tabutun sağında ve solunda, en iyi kılıç ve ok ustalarının bulunduğu akıncı birliği bulunuyordu. Onların ardından da, Attila’nın başka bir kağana hizmet etmeleri mümkün olmayan danışmanları ve yakın dostları geliyordu.</p>
<p>Attila’nın kadınlarının ve çocuklarının cenaze alayına katılmalarına izin verilmemişti. Ruhların ölünün bedenini ve dünyevî eşyalarını incelemeleri sırasında onları rahatsız etmeyecek tek aile ferdi, Aybars Amcaydı. Aynı kandan olan diğerleri kıskançlık, hırs ve şehvetli düşünceleriyle, onların akıllarını kolaylıkla karıştırabilirlerdi.</p>
<p>Cenaze alayı sessizce uzaklaşmaya devam ediyordu. Her elli adımdan sonra beyaz elbiseli bakirelerden biri elindeki meşaleyle yerinden ayrılıyor ve karanlığın içine dalarak alayın yanında yürümeye devam ediyordu. Kısa bir süre sonra meşalelerin ışıkları karanlık ovada ruhsal birer işaret gibi parlamaya başlamışlardı.</p>
<p>Gece yarısından çok sonra, meşale taşıyan genç kızların sonuncusu da kafileyi terk etti. Erkekler ve atlar büyük gök yurdunun yıldızları altında ilerlemeye devam ettiler. Bu arada pek çok kez yön değiştirdiler, fakat yollarını bulmaları için haritalara ve mil taşlarına ihtiyaçları yoktu.</p>
<p>Bir süre sonra en öndeki atlar durdu. Aybars büyük bir dikkatle atından indirildi. Yaşlı şaman o kadar güçsüz düşmüştü ki, atının üzerinde bile zorlukla durabiliyordu. Edekon’un en iyi birliğindeki iki genç savaşçıdan destek alarak, üzerinde bulundukları alanda yürümeye başladı. Yarı kör şaman, keskin gözlerin bile fark edemeyeceği bir şeyi arar gibi, birkaç kez oradan oraya gitti. Sonra ansızın durdu. Tıpkı bir hayvan gibi bir şeyler sezinlemişti.</p>
<p>“Burası!” diye bağırdı çatallaşan sesiyle. Yanındaki savaşçılar yere eğildiler, toprağın üzerinde bir değnek buldular ve onu çimenlerin arasına çaktılar. Sadece parıldayan yıldızlar tarafından aydınlatılmayan gece, tokmaklardan yükselen ürpertici seslerle yankılanıyordu. Aybars büyük cebinden koyu renkli bir şerit çıkardı ve bir ucunu titreyen parmaklarıyla değneğe bağladı. Bu arada yavaşça cıvıldıyordu. Yanındaki iki savaşçı, şamanın elindeki şeridin sonu gelinceye kadar, onunla beraber ileri yürüdüler.</p>
<p>“Heybe!” dedi sonra şaman sert bir sesle. Bir an sonra göğsünde atların yemliğine benzer büyük bir heybe sallanmaya başlamıştı. Aybars normalde kehanet kemiklerindeki et kalıntılarını sıyırmak için kullandığı bıçağı aldı ve heybede bir delik açtı.</p>
<p>Büyülü toz akıyor, şaman yürüyordu. Elindeki koyu renk şeridin ucunu sıkı sıkıya tutuyordu. Çimenlerle kaplı toprağın üzerinde yavaş yavaş düzgün bir daire oluşmaya başlamıştı. Sonra Aybars şeridi kendisine doğru çekerek çemberin merkezindeki değneğe doğru yürümeye başladı. Tam değneğe ulaşmak üzereyken bir kez daha etrafında dolaşmaya başladı ve büyülü toz ile daha küçük yeni bir çember çizdi.</p>
<p>Bu esnada koca alan derin bir sessizliğe bürünmüştü. Atların derin soluklarından başka en küçük bir ses bile duyulmuyordu. Sonra şaman kendisine ait olmayan bir sesle konuşmaya başladı. Bir çocuğunkine benzer incecik sesle söylediği her cümleden sonra, alanı dolduran adamlar Hıristiyanların dualarında olduğu gibi boğuk bir mırıltıyla onun söylediklerini tasdik ediyorlardı.</p>
<p>“Yaşamın yasasını yüceltiyoruz” diyordu çok yaşlı şaman kuş cıvıltısına benzer duyulur duyulmaz sesiyle, “çünkü bunun anlamı büyümektir, ölmek için... ve ne bir sur, ne bir saray... ne de başka bir dev anıt, başlangıçla son arasına bir duvar öremez... çünkü ne bir başlangıç vardır, ne de bir son... bu nedenle ölüye öbür dünyaya giden yol veya yeni bir başlangıç için ihtiyaç duyacağı şeyleri veriyoruz... fakat bu gerçekleşene kadar, Attila, mezarını suskunluk ve unutkanlık erdemlerinin ardına gizleyeceğiz...”</p>
<p>Ölü kralı mezara taşıma şerefine lâyık görülen beş el için, bu sözler bir işaretti. Kral Edekon’un bölüğüne ait olan bu adamlar, bir yarım daire oluşturacak şekilde ileri çıktılar. Ortadakiler yavaşça yere eğildiler, avuçlarıyla çimleri kavradılar, dikkatle yerden kaldırarak, öne doğru yuvarladılar. Sonra aynı işlemi başkaları yaptı... ve sonra yine başkaları. Büyük bir kolaylıkla, sanki toprağa gömülü görünmez bir atın sırtındaki bir örtüyü alırmış gibi, toprağın yüzeyini üzerindeki çimlerle birlikte kaldırıyor ve yuvarlıyorlardı.</p>
<p>Ortaya yavaş yavaş altın yaldızlı ince demir levhalarla kaplı kütükler çıkmaya başlamıştı. Şaman tüm dairenin yıldızların ışığı altında ortaya çıkmasına kadar bekledi. Bu alan neredeyse bir kağan yurdu kadar büyüktü. Savaşçılar ilk tabakanın oluşturduğu büyük ruloları ellerinden bıraktılar ve kenara çekildiler. Yirmi beş kişiden oluşan başka bir grup atlarının üzerinde çemberin dış kenarına kadar ilerlediler. Aynı anda ilk grup da ortaya gitmişti. Omuzları birbirine değecek kadar dar bir daire oluşturdukları zaman ise geriye döndüler. Şamanın bir işareti üzerine yere diz çökerek, ağaç kütüklerinin yüzeylerindeki oyuklara gizlenmiş olan demir halkaları kavradılar. Her halkanın içinden bir kement geçirilmişti.</p>
<p>Savaşçılar bu kez kementleri kavradılar, yavaş yavaş yürümeye başlayarak, halatları çemberin dışında bekleyen atlılara teslim ettiler. Sonra atların arasından geçerek yıldız biçiminde açıldılar ve ileride yeni bir daire oluşturdular.</p>
<p>Büyük Kağan’ın tabutuyla beraber gelmiş olan adamların hiçbiri, daha önce buna benzer bir mezar görmüş değillerdi. Evet, Karadeniz’in kuzeyinde İskitlere ve Kimmerlere ait yığma mezarlara kurbanlar vermiş, etraflarında mermer sütunlar bulunan taş lahitleri incelemiş, ölülerin duvarlardaki çukurlara gömüldüğü yeraltı mezarları karşısında şaşkınlıkla bakakalmışlardı. Hatta içlerinden bir kısmı Ravenna’da içinde büyük, boş bir lahdin bulunduğu, tavanı mozaik yıldızlarla kaplı bir anıt-mezar bile görmüştü. Fakat böylesini... hayır, böylesini daha önce hiç görmemişlerdi.</p>
<p>Aybars davuluna bir kez daha vurdu. Skirlerin atları yavaş yavaş, fakat hep birlikte her yana doğru ilerlemeye başladılar. Kalın kalaslardan yapılma kapak ağır ağır açılmaya başlamıştı. Ortaya çıkan büyük odanın altın kaplı duvarları, yıldızların altında ışıl ışıldı.</p>
<p>Skirler, Attila’nın üç katmanlı ağır tabutunu, tersine çevrilmiş büyük bir kağan yurduna benzeyen odanın içine dikkatle indirdiler. Sonra da ona verilen hediyeler, silahlar, giysiler ve erzak da, arabalarla birlikte mezar odasının içine yerleştirildi. Yük atlarının eyer ve koşum takımları çıkartılarak aşağıda bırakıldı. Sonra da kağanlarından ayrılmak istemeyen adamlar, tek kelime etmeden aşağı inmeye başladılar. Kağanın yanına ilk ulaşan Onegesios olmuştu. Onu Berichos, Adamos ve Skir kralı Edekon takip ettiler. Son olarak Aybars indi aşağı. Mezar odasının karanlıklarında kaybolmadan önce, kollarını yukarı kaldırarak gökyüzündeki ata ruhlarına son bir kez yakardı.</p>
<p>Skir savaşçılarının atları, artık kalın kalaslardan yapılma kapağın ağırlığına dayanamıyorlardı. Adım adım geriye gitmeye başladılar; ta ki büyük çukurun üstü yeniden tümüyle kapanıncaya kadar. Sonra savaşçılar hızla ve tek kelime etmeden demir halkalara bağlı olan ipleri çözdüler, çimenli toprağı kalasların üzerine yaydılar ve büyük çemberin kenarlarını düzelttiler. İşleri bitince de ayağa kalkarak, geride bir iz kalıp kalmadığını kontrol ettiler.</p>
<p>Sonra ilk iş olarak ellerini çırparak ve dillerini şaklatarak yük hayvanlarını dört bir yana doğru uzaklaştırdılar. Kendileri de üzerlerine bulaşmış olan beyaz tozu silkelediler ve atlarını çılgınca kamçılamaya başladılar. Güneşin doğuşuna kadar dörtnala at sürmeleri ve kesinlikle bir arada bulunmamaları emrini almışlardı.</p>
<p>Savaşçıların hiçbiri, şamanın beyaz tozunun burun ve ağız yoluyla içlerine nüfuz ettiğinin farkında değildi. Beyaz toz, iç organlara ulaştığı anda, etkisini göstermeye başlayacaktı...</p>
<br/>

<p class="ilk">Aynı gece İlek, Dengizik ve İrnek bir araya geldiler. Birkaç saat öncesine kadar üzerinde babalarının tabutunun bulunduğu podyumun yanındaki yastıkların üzerine yerleştiler, kadehlerine şarap doldurdular ve kendilerine altın bir tepsi içinde ikram edilen soğuk etten ve tatlılardan yemeye başladılar. Hizmetkârların ve refakatçilerin tümü gidene kadar tek kelime etmediler. Kulaklarını dışarıda esen rüzgârın ıslığı dolduruyordu. İlek ve Dengizik’in muhafızları kapıyı tutmuşlardı. Ölü kağanın oğullarını kimse rahatsız edemeyecekti.</p>
<p>“Ben ikinizden de daha büyüğüm” diye söze başladı Kara Hunların Doğu Kağanı. “Dolayısıyla yeni Büyük Kağan ben olmalıyım!”</p>
<p>“Ben de babamızın oğullarının en serti ve en başarılısıyım!” dedi Dengizik başını dikleştirerek. “İster meşru karılarından olsun, ister odalıklarından, ister bir geceliğine yatağına aldığı karılarından... tümünün!”</p>
<p>“Evet, haklısın” dedi İrnek yumuşak bir sesle. “Sen daima ona hepimizden fazla benzemişsindir!”</p>
<p>“Nasıl! Bu ona destek olduğun anlamına mı geliyor!” diye kükredi İlek kardeşine doğru. İrnek ne yapacağını bilemez bir halde telaşla başını salladı. Kardeşlerinin yüzlerine karşı bir şeyler söylemek onu ürkütüyordu. “Ben Dengizik’e nasıl destek olabilirim ki?” dedi boğuk bir sesle. “Babamızın en sevdiği oğlu ben değil miyim?”</p>
<p>“Bu iş böyle olmayacak!” diye homurdandı Dengizik. Canı kavga etmek istemiyordu. “Oylama yapacağız ve buna babamızın tohumundan gelen herkes katılacak... Tüm oğullar ve tüm kızlar... ister meşru olsun, ister olmasın! Bundan da bir sonuç çıkmazsa, taht için aramızda kura çekeceğiz!”</p>
<p>“Müttefiklerimizin bundan hoşlanacağını mı sanıyorsun?” diye sordu İrnek. “Onlar sadece güçlü ve başarılı olduğumuz sürece yanımızda kalacaklar! Kara Hunların devleti bu şekilde paylaştırılacak olursa, bize bir daha asla saygı duymazlar!”</p>
<p>“Bildiğiniz gibi yapın!” dedi İrnek öfkeyle. “Ben bir Hun kağanıyım ve öyle kalacağım!”</p>
<p>Belindeki kılıcı kavrayarak ayağa kalktı, son bir kez düşündü, sonra da yurttan dışarı fırladı. Kimsenin kendilerini dinlemediğini sanıyorlardı, fakat gerçek böyle değildi. Birkaç gün sonra Ostrogotlar başlarını alıp gittiler. Yeteri kadar uzaklaştıktan sonra, geriye bir elçi gönderdiler. Ostrogotlar bundan böyle Hunların ne müttefiki, ne de bağımlıları olacaktı...</p>
<br/>

<p class="ilk">“Hildiko’yu sorguya çekmeliyiz!” diye kükrüyordu tahta sarayın koridorlarını arşınlayıp duran İlek öfkeyle. “Ostrogotların ihanetine kimin sebep olduğunu mutlaka öğrenmeliyiz! Babamızı öldürmesi için ona zehri onlar vermiş olmasın? Yoksa bu Konstantinopolis hadımlarının işi mi?” Fakat kardeşlerinin hiçbiri genç Cermen kadınını suçlama niyetinde değildi. Gotların Kral Ermanerich’in ölümünde yaptıkları gibi davranmak istemiyorlardı.</p>
<p>“Hildiko, Svanhild değil!” dedi Greka Attila’nın oğullarına. “Kimse onu Attila’nın ölümü yüzünden suçlayamayacak, dört atın arasına bağlayamayacak ve vücudunun parçalanmasını seyredemeyecek!”</p>
<p>Dengizik onun ne demek istediğini ilk anlayandı. “Babamızın son karısı ile ben ilgileneceğim!”</p>
<p>“Sen de istersen benim yanımda kalabilirsin” dedi İlek Greka’ya. Attila’nın ilk karısı, ince bir gülümsemeyle ona teşekkür etti.</p>
<p>Birkaç gün sonra Andagis ordugâha geri döndü. Attila’nın ölümüne kadar kimse <i>Campus Mauriacus</i> savaşının kahramanını tahkir etmeye cüret edememişti. Oysa şimdi bir gece zarfında her şey değişmişti. Vizigot kralını mızrağıyla atından düşürmeyi başaran adam Ostrogotlar için artık Hunların Büyük Kağanı’nın en değerli savaşçılarından biri değil, aksine Amelung kral sülalesine utanç getiren bir haindi. Onu eskimiş ve işe yaramaz bir çuval gibi fırlatıp atmışlardı.</p>
<p>Attila tarafından Ostrogot kralı ilan edilen Valamir, kavminin yakaladığı şansı derhal görmüştü. Hunların Büyük Kağanı’nın mutlaka bir talihsizlik, bir kaza sonucu mu ölmüş olması gerekiyordu? Attila’nın bir komplo kurbanı olduğunu iddia etmesi, bağımlı kavimler için daha faydalı olmaz mıydı? Hatta bu Roma ve Konstantinopolis’in dahi işine gelmez miydi?</p>
<p>“Düğün gecesinde ölüm!” denilmeye başlanılacaktı bir süre sonra <i>Imperium Romanum</i>’un dört bir yanında. Ren havzasındaki kavimler ise “Burgundların intikamı!” diye anacaklardı aynı olayı. Bu söylentilerden ikisi de doğru değildi, fakat kısa sürede kavimlerin zihinlerine silinmez bir şekilde işleneceklerdi.</p>
<br/>

<p class="ilk">Attila’nın oğulları birbirlerinden kavgalı ayrıldılar. İrnek barışsever biri olduğunu ispat etmek için, Doğu Roma koruması altına girdi. İmparatorun hadımları, bu en yumuşak vahşiye de diğer barbarlar gibi davranmak, yani onu aralarında eriterek ortadan kaldırmak kararındaydılar. İmparator ve hadımlarını hiçbir şey Hun güçlerinin parçalanması kadar memnun edemezdi.</p>
<p>İrnek, Doğu Romalıların Hunlara son kez vergi ödediklerinin farkında bile değildi: Yapılan bir barış anlaşması sonucu, yerleşmeleri için Hunlara Güney Karpatlar ile Tuna arasındaki on yıllar süren akınlar sonucu artık neredeyse hiç kimsenin yaşamadığı bereketli topraklar verilmişti. Aynı şekilde Trajan Köprüsü’nün ayaklarından Tuna’nın Karadeniz’e döküldüğü yere kadar uzanan araziyi de, otlak olarak kullanabileceklerdi.</p>
<p>Böylece İrnek kendisini <i>Imperium Romanum</i>’un dostu ve müttefiki olarak adlandırabilen ilk Hun hükümdarı oldu. Buna karşılık olarak artık göçebe yaşamına son vermesi, yerleşik hayata geçmesi ve imparatorluğun sınırlarını canı pahasına koruması bekleniyordu. Tıpkı yüzyıllar boyunca Roma ve Konstantinopolis’in koruyucu ve sıcak kanatları altına sığınmış olan Cermenler ve diğer kavimler gibi. İrnek’le birlikte Alanların büyük kısmı da bu kanla sulanmış, fakat bereketli topraklara yerleşmişti...</p>
<br/>

<p class="ilk">Batı Roma’nın tüm silahlı kuvvetlerinin başkomutanı, dört kez konsül ve <i>Patricius Flavius</i> Aetius için de Attila’nın beklenmedik ölümü büyük bir uğursuzluğun başlangıcı olmuştu. Onun sonunu Hunlara bildiren ise Vandal kralı Geiserich’ten başkası değildi. Hunerich 454 yılında Adriyatik Denizi, Aquileia, Kehribar Yolu ve Julius Alpleri üzerinden Pannonia Ovası’na geldi. Hunların yeni hükümdarlarına yaşlı babasının selam ve iyi dileklerini getirmekle görevliydi.</p>
<p>Hunerich büyük bir şaşkınlıkla kardeşler arasındaki miras anlaşmazlığının henüz bir sonuca ulaşmadığını fark etmişti. İlek onu soğuk bir şekilde karşılamış ve Aşağı Tuna’daki İrnek’in yanına göndermişti. Fakat sonra fikir değiştirmiş, Dengizik’e de haber vererek, Hunerich’le neredeyse aynı anda en küçük kardeşlerinin yanına ulaşmışlardı. Vandal prensi, Attila’nın oğullarının durumunu dikkatle inceliyordu. Uzunca bir süre tereddüt ettikten sonra, onlara Roma’da neler olup bittiğini anlatmaya başladı. Bu zamana kadar Hunların kulağına Roma garnizonlarından ve askeri üslerinden çeşitli söylentiler gelmişti. Fakat Attila’nın hayatta olduğu dönemin aksine, batıda olup bitenler onlar için artık o kadar önemli değildi.</p>
<p>“Bir imparatorun en önemli generallerinden birini kendi elleriyle bıçaklaması pek sık rastlanan bir durum değil ne de olsa” dedi Hunerich.</p>
<p>“Gerçekten de kendi elleriyle mi yapmış?” diye sordu İlek. Bir yandan da babasından kalma altın kakmalı bir hançerle dişlerini karıştırıyordu.</p>
<p>“Benim şu anda burada oturuyor olmam kadar gerçek” dedi Vandal. “Fakat ona hançeri uzatan General Heraclius’un ta kendisi. Bu adam, Aetius’un Katalon Ovası’nda kazandığını söylediği zafere her zaman kuşkuyla yaklaşmıştı. Özellikle de Papa Leo’nun babanızın gerçek gücünü Roma’da herkese anlatmasından sonra...”</p>
<p>“Bunun konuyla ne ilgisi var?” diye sordu İlek isteksiz bir tavırla.</p>
<p>“Çok basit” diye cevap verdi İrnek kardeşine Vandal prensinin yerine. “Şayet babamız onun öne sürdüğü gibi ağır bir yenilgi almış olsaydı, bir sene sonra Kuzey İtalya’nın altını üstüne getiremezdi.”</p>
<p>“Doğru, demek bunu kastediyor” dedi İlek ve başını salladı.</p>
<p>“Demek sonuç olarak babamız her şeye rağmen onu mağlup etti!” diye sırıttı Dengizik.</p>
<p>“Bir bakımdan söylediklerin doğru sayılır” dedi Hunerich ona hak verircesine. “Babanızın ölümü Aetius’un tüm stratejisini altüst etti. On yıllar boyunca sizi sadece kendi emelleri için kullanan bu adam, koca bir hiç olarak ortada kalakaldı! Gizli silahı olarak kullanabileceği güçlü bir Büyük Kağan’ın olmaması, güçlü general Flavius Aetius’a da ihtiyaç duyulmaması anlamına geliyor!”</p>
<p>“Bunu her zaman tahmin etmiştim” dedi İrnek düşünceli bir tavırla. “Babam ve Aetius o kadar sık kapışmalarına rağmen, asla birbirlerinin gırtlaklarına tam olarak yapışmamışlardı...”</p>
<p>“Romalıların ona ihtiyacı vardı – tıpkı bu kez bizim size ihtiyaç duymamız gibi” dedi Hunerich dudaklarında kibar bir gülümsemeyle. Attila’nın üç oğlundan hangisine kralının düşüncelerini aktarabileceğini biliyordu artık!</p>
<p>Bir süre daha çeşitli kavimler hakkında konuşmaya devam ettiler. Uzun süre tartıştıktan ve yeteri kadar şarap içtikten sonra, gelecekte Galya’ya hükmedecek olan kavmin Vizigotlar değil, Franklar olacağı konusunda görüş birliğine vardılar. Üvey babası Aetius’un kendisini artık destekleyemeyecek olmasına karşın, Salis Franklarının altın saçlı önderi, büyük bir hükümdar sülalesinin kurucusu olacaktı...</p>
<p>“Daha şimdiden... yani Troyes katliamından bu yana... kendilerine Merowingler adını veriyorlar” dedi Hunerich. “Kardeşi Gundebaud’un Maaş, Ren ve Mosel arasındaki mağlup kavmi ise artık olsa olsa onların hizmetkârı olur!”</p>
<br/>

<p class="ilk">İrnek’in kardeşlerine sormadan, kendi başına karar vererek kaleme aldığı mesaj, birkaç satırdan ibaretti. Vandal prensiyle sadece çok kısa bir süre baş başa görüşebilmişlerdi. Hunların kendilerine yakın bir gelecekte yeni bir Büyük Kağan seçme ihtimali bulunmadığını anlayan Hunerich, Julius Alpleri üzerinden İtalya’ya geri döndü.</p>
<p>Attila’nın oğulları Batı Roma’da olup bitenlerin ayrıntılarını ancak bir sonraki yılın sonbahar aylarında öğreneceklerdi. Attila’nın üç oğluna Geiserich’in selamlarını getiren bu kez de Hunerich’ten başkası değildi. İrnek ise ondan artık şüphelenmeye başlamıştı. “Sen kralının sıradan bir habercisi değilsin” dedi ona, “aynı zamanda onun gözü, kulağı ve dilisin...”</p>
<p>“İyi bir dostun siz Hunları yeniden Roma’ya bakmaya ikna etmeye çalışması, seni rahatsız mı ediyor, Attila’nın oğlu?” İrnek hayır anlamında başını salladı. Hunerich, son zamanlarda Roma’da neler olup bittiğini, bir kadeh tatlı Trakya şarabı eşliğinde sadece ona anlatmaya başlamıştı:</p>
<p>“Dört yüz elli beş yılının Mart ayında, yani Büyük Kağan Attila’nın ölümünün ikinci yılında ve Flavius Aetius’un ölümünün altıncı ayında, Batı Roma imparatoru Üçüncü Valentinian, en iyi askerlerine yaz aylarını Tiber Nehri’nin sol yakasındaki Mars Ovası’nda eğitimle geçirmelerini emretmişti. Kendisi de meşhur Hun yayını bir kez olsun kullanmak istiyordu. Bunu ona öğretecek olanların arasında, Balamir ve Karaton, Uldız ve Muncuk, Oktar ve Ruga, Attila ve Bleda kağanlar ile siz üç varisin bağlı bulunduğu boydan Hunlar da vardı.”</p>
<p>İlek, Vandal prensinin kadehini kendi elleriyle doldurdu.</p>
<p>“İmparatorun karşısında duran askerlerin her biri, Flavius Aetius’un seçkin birliklerinin savaşçılarıydı” diye devam etti Hunerich. “İçlerinden Optila adlı birine babanızın Aetius’la olan dostluğundan söz ettim. Eskiden Aetius’un koruması olan Traustila adındaki bir diğeri de, altmış yaşındaki Petronius Maximus’un yakın adamlarından biriydi. Maximus, üç kez İtalya genel valiliği yapmış olmanın verdiği güçle öldürülen generalin varisi olmak istemiş, fakat bunu bir türlü başaramamıştı...”</p>
<p>“Söylediğin bu isimleri şimdiye dek duymuş değiliz” dedi İrnek. “Ve bundan sonra öğrenmeye de hiç niyetim yok!”</p>
<p>“Sadece birkaç isim daha” diye ısrar etti Vandal. “Roma’da dizginlerin kimin elinde bulunduğunu bilmenizin faydalı olacağını düşünüyorum! İzin ver, anlatmaya devam edeyim: Gerçekte son derece çıtkırıldım bir adam olan imparator, Hun kağanları ile Aetius arasındaki ihanet ilişkisinden söz etmeye başladığı zaman, saçlarını Roma hizmetinde ağartmış olan bu iki Centurio öne çıktı. Valentinian’a göstermek üzere değerli Hun yaylarını kuşanmışlardı. Fakat bu Hun silahının gizemli gücünün nereden kaynaklandığını ona göstermek yerine, bir hamlede kısa Roma kılıçlarını çektiler. Yaklaşık iki bin lejyonerin ve imparatorluğun seçkin birliklerinin gözleri önünde, birlikte ve tek kelime etmeden önce Heraclius’un, sonra da imparatorun başlarını uçurdular.”</p>
<p>“Romalıları böylesine öfkelendiren nedir?” diye sordu İrnek hiçbir şey anlamadan. “Maximus neden imparatorun dul karısıyla evlenmesin ki? Bizde herkes ölü kardeşinin karısı ve kız kardeşlerine bakmakla yükümlüdür!”</p>
<p>“İmparatorun dul karısının gerçekten de kocasının katilini yatağına alması gerektiğini mi söylüyorsun? Hadi bunu yaptı diyelim, oğlunu katilin kızıyla evlendirmesi mutlaka şart mı?”</p>
<p>“Babamın ve Yunan danışmanlarının pek hoşlandığı bu karmaşık ilişkilere beni çekmezsen sana minnettar kalırım!”</p>
<p>“Öyle olsun! Neyse, sonuçta Eudoxia Maximus’un isteğine uydu, fakat babamı kocasına karşı yardıma çağırdı! Geiserich Haziran ortalarında Roma önlerinde karaya çıktı. Maximus arkasına bile bakmadan kaçtı, fakat kendi muhafızları tarafından yakalandı ve halk tarafından linç edildi. Papa Leo ise Geiserich’in karşısına çıktı, fakat biz yine de istediklerimizi elde etmeyi başardık...”</p>
<p>Hunerich düşünceli bir tavırla gülümsedi.</p>
<p>“Kapitol’un bronz çatı kaplamalarını bile aldık...”</p>
<p>“Bu da niye?”</p>
<p>“Bir Hun olarak bunu anlaman gerekirdi! Çünkü kaplamalar altın kaplıydı, İrnek!”</p>
<br/>

<p class="ilk">Ostrogotlar Pannonia’ya kalıcı bir şekilde yerleşmişlerdi. Valamir, Theodmir ve Vidimir’in kendilerine ait bölgeleri vardı, fakat Attila’nın oğullarının boş yere yapmaya çabaladıkları gibi kesin bir ayırıma gitmekten kaçınmışlardı. Aralarında hâlâ şiddetli tartışmaların yaşanmasına rağmen, Dengizik bir süre sonra İlek ve İrnek’i Gotlara karşı birleşmeye çağırmayı başarabildi.</p>
<p>“O hain Cermenler bugüne kadar bize bağlıydılar ve bundan sonra da öyle kalacaklar!” diye bağırdı Dengizik ikinci bahar toplantısında öfkeyle. Kara Hunların hakimiyet alanları, kızgın güneş altındaki kar gibi eriyip gitmişti. Pannonia Ovası’nın bir kısmını ve Tuna havzası ile Karadeniz arasındaki toprakları güçlükle ellerinde tutabiliyorlardı. Tuna’nın batı kıyıları ile Drau ve Sava arasındaki bölgeler, çoktan beridir Ostrogotlar tarafından kontrol ediliyordu.</p>
<p>“Birbirimizle daha iyi geçinmeliyiz!” diye bağırdı Dengizik atının üzerinden. “İşinize gelsin ya da gelmesin...”</p>
<p>Büyük Kağan Attila’nın eski ordugâhında yanan ateşleri geride bırakarak, yanlarına kimseyi almadan kuzeye doğru bir parça at sürmüşlerdi. Kimse iki yıl öncesine kadar sayısız yurdun ve çadırın kurulduğu bölgenin bugün neden bomboş olduğu konusunda tek kelime bile etmiyordu. Büyükbaş hayvan ağıllarının çitleri çürüyüp parçalanmıştı. Geriye kalan parçaların, en küçük bir tahta, deri veya yün parçasına yüzyıllar boyunca değerli bir hazine gözüyle bakanlar tarafından bile kullanılmamış olması, olayın bambaşka bir boyutuydu.</p>
<p>İki küçük derenin birleştiği sazlık bir alana geldikleri zaman, Attila’nın üç oğlu yok oluşu kendi gözleriyle bir kez daha gördüler. Küçük Tanrılar Dağı’ndan geriye sadece birkaç taş parçası kalmıştı. Etrafta ruhlara adanmış bir tek hediye veya para yoktu. Sadece taşların arasında birkaç çürümüş kumaş parçası, o kadar...</p>
<p>“Evet, ne olacak?” diye sordu İlek sabırsızlıkla. Hâlâ kardeşlerinden bir cevap almayı bekliyordu.</p>
<p>“Roma’nın her iki kısmı da bu aralar bize göre değil” diye karşılık verdi İrnek. “Ben Konstantinopolis’le barış içinde yaşıyorum... Görünüşe göre Vandalların hızlı gemiler inşa etmeye başlamalarıyla birlikte, Roma kapıları bize tümüyle kapanmış vaziyette!”</p>
<p>“Bunu nereden biliyorsun?” diye bağırdı Dengizik.</p>
<p>“Biliyor olmam yetmez mi?”</p>
<p>Dengizik boş ver dercesine elini salladı. Küçük kardeşini seviyordu, fakat İrnek onun gözünde Attila’ya layık bir oğul yerine, karı kılıklı bir şaman parçasıydı.</p>
<p>“Siz bilirsiniz” dedi İrnek sonunda. “İçimde hiç de iyi bir his yok, ama...”</p>
<p>“Birbirine çarpan silahların sesleri tüylerini ürperttiği zaman kendine gelirsin, merak etme!”</p>
<br/>

<p class="ilk">Her şey Dengizik’in söylediği gibi oldu. Asrın en iyi savaşçıları arasında tıpkı Galya’da olduğu gibi son derece sert ve kanlı çarpışmalar yaşandı.</p>
<p>“Gerçekten de dehşetli bir manzaraydı” diye anlatıyordu Dengizik yıllar sonra bile. “Öfkeden gözleri dönmüş, yalın kılıç Got savaşçıları... dünyanın en iyi atlarının üzerinde, dünyanın en iyi okçuları Hunlar... yaya savaşan çevik Suebler... vücutlarına saplanan okları kırıp atan Gepidler... ve elbette ki ağır silahlı savaşçılarını durmadan değişik savaş düzenlerine sokan Alanlar.”</p>
<p>Dengizik de tıpkı İrnek gibi bu çatışmaların hiç de beklenildiği gibi sonuçlanmadığını biliyordu. Hunlar ilk saldırıda o eski hızlarının düşmanda hâlâ korku uyandırdığı izlenimine kapılmışlardı, fakat kısa bir süre sonra başsız kalmış bir gövdenin üyeleri gibi dört bir yana dağılmış, ağır bir yenilgiye uğramışlardı. Gotlar, Gepidler, Rugiler, Suebler, Quadlar ve Markomanlar bir tarafta, Hunlar, Alanlar, Sarmat kabileleri diğer tarafta...</p>
<p>Gepidler kendilerini Hun atlarının önüne atıyor, kollarıyla hayvanın boynuna sarılıyor ve onları yere deviriyorlardı. Boynundaki ağırlığa dayanamayarak yıkılan atların birinin sırtında İlek vardı. O âna kadar gerçek bir Hun kağanı gibi dövüşen adam, görünmez bir kement tarafından yakalandığı hissine kapılmıştı. Eyerden uçarken eskiden öğrendiklerini hatırlayarak dertop olmaya çalışmış, fakat bunu başaramayarak, kardeşlerinin gözleri önünde yaşamını yitirmişti.</p>
<p>Dengizik ve İrnek bu anlamsız kıyıma deva etmekte fayda görmemiş, geldikleri gibi hızla geri dönmüşlerdi. Pannonia Ovası’nı geride bırakarak güneydoğuya doğru kaçmış ve Karpat Dağları ile Orta Tuna bölgesini tümüyle Cermenlere terk etmişlerdi. Savaş alanında her iki taraftan da yaklaşık otuz bin ölü kalmıştı...</p>
<p>Ostrogotlar her iki imparatora da elçiler göndermişlerdi. Kendilerini Sirmium’dan Aquincum’a kadar tüm Pannonia’nın, Kehribar Yolu’ndan Vindobona’ya kadar tüm toprakların yeni efendileri sayıyorlardı. Skirler ve hayatta kalan Alanlar Aşağı Moesia’ya yerleşmişlerdi. Diğer birkaç kavimle birlikte Rugilere Arkadiopolis civarında yer gösterilmişti. Gepid kralı Ardarich, Attila’nın terk edilmiş ordugâhına el koydu ve kavmini doğudaki Karpat Dağları’na gönderdi. O görkemli yurtlar yavaş yavaş yok olmaya başlamışlardı. Onlarla birlikte cesur bozkır savaşçılarının hatıraları da hafızalardan siliniyordu. Oysa <i>Imperium Romanum</i> topraklarına o ani ve sert girişlerinin üzerinden henüz yüz yıl bile geçmemişti.</p>
<br/>

<p class="ilk">Fakat sonra, Büyük Kağan’ın ölümünün üzerinden on yıl bile geçmeden, İrnek önderliğindeki barışçıl Hunlar, bir parça toprağa ve ekili araziye bağımlı olmanın gerçekte ne anlama geldiğini çok acı bir şekilde öğrendiler. Bu yeni çiftçilerin silahları ve duvarları, yeniden mağrur ve güçlü olan Ostrogotların altınlarını durdurmaya yetmiyordu. Doğu Romalılarla barış yapmış olmasına rağmen, bu Cermen kavminin içinde hâlâ Hunlarla geçirdiği yıllardan kalma bir ateş yanıyordu. İmparator onlara her yıl bol miktarda altın veriyordu, fakat bu onların gözünde sadece kolay kazanılmış paraydı.</p>
<p>462 yılının yaz aylarında Gotlar Attila’nın doğup büyümüş olduğu toprakları işgal ettiler. Şayet babalarına en fazla benzeyen kardeşi tam vaktinde imdada yetişmemiş olsaydı, İrnek’in işinin bitmesi an meselesiydi. Dengizik, doğuya uzanan bozkırlara geri dönmüştü. Kendisine bağlı olan birkaç kabile ve kavimle, Doğu Roma’nın “Dağlar Arasındaki Deniz”e açılan sınırlarına kadar ulaşmış, hatta Sasanî krallığının içinden Hindistan’a kadar akın etmeye cüret etmişti. Hint hükümdarı Skandapgupta onları durdurmayı güçlükle başarmıştı.</p>
<p>Dengizik, kardeşinin yardım çağrılarına kulak vermişti.</p>
<p>Doğunun bozkırlarından koşup gelmiş, zafer sarhoşluğu içindeki Ostrogotları mağlup ederek, kardeşinin yitirdiği ganimeti geri almıştı. Aşağı Tuna kıyılarında Roma lejyonlarıyla karşılaştıkları ilk günler tekrarlanıyor gibiydi.</p>
<p>“Bizden çok şey öğrenmişler” dedi Dengizik, kardeşine ve adamlarına tarlalarını geri verdikten sonra.</p>
<p>“Ya sen ne yaptın? Gittiğin yerlerde barış bulabildin mi?”</p>
<p>“Biz Hunlar ya da Gotlar gibi güçlerini, cesaretlerini ve yeteneklerini ispatlamış olan kavimler, savaşmaya nasıl son verebilirler?” diye sordu Dengizik kardeşine doğuda ve güneyde yaşadığı maceraları ışıldayan gözlerle uzun uzun anlattıktan sonra.</p>
<p>“Biz seninle hiçbir zaman aynı ruhlara saygı göstermedik ve aynı cinlerden korkmadık” diye içini çekti İrnek. “Bu nedenle bir Hun’un çiftçilik yaparak veya hayvan yetiştirerek asla yaşayamayacağını söyleyeceğini biliyorum!”</p>
<p>“Ben karnımı tohumla doldurmaktansa ölmeyi tercih ederim” diye güldü Dengizik. “Evet, Büyük Kağan Attila’nın oğlu, sen sadece kendini kandırıyorsun! Sen de babamız ve atalarımız gibi gerçek bir Hun’sun!”</p>
<p>“Yoksa benden yeniden atalarımızın yayını ve üçgen başlıklı oklarımızı kuşanmamı mı istiyorsun?”</p>
<p>“Evet, kardeşim!” dedi Dengizik sert bir sesle. “Evet, senden bunu yapmanı istiyorum! Gotlar, babalarımıza ait olan her şeye el uzatıyorlar! Tuna’nın batısındaki Pannonia uzun zamandır onların elinde. Şayet onlara şimdi engel olamazsak, tarlalarını ve kulübelerini ateşe verecekleri gün pek uzak değildir! Yarım bin yıl önce Galya’yı fethettiği zaman, Caesar da aynı şeyleri söylemişti!”</p>
<p>Attila’nın ikinci doğan oğlunun soğukkanlı bir tavırla yaptığı en uzun konuşmaydı bu. İrnek uzun süre tereddüt etti. Büyük Kağan’ın sertliğinin ve cesaretinin kendisine geçmediğini biliyordu. Artık sabahları gün doğmadan uyanıyor, kendisine her yurttan daha emniyetli gelen taş kulübesinin önüne çıkıp, tarlalarına bakıyordu.</p>
<p>Bitkilerin üzerindeki sabah çiği, bereketli topraklardan fışkıran yemyeşil filizler, bitkilerin ve hayvanların boy atması, alın terinin ve emeğinin ürünü olan başarılı bir hasattan sonra duyduğu mutluluk, artık onun yaşamının en önemli parçalarıydı. Gerçekten de tüm bunlardan vazgeçip tekrar at sırtında yaşamaya mı başlamalıydı? Yoksa gerçeklerin arkasına gizlenmeye devam edip, ruhların ve cinlerin ülkesine açılan köprünün öte yanında, savaşın, iktidar mücadelelerinin ve ölümün bulunmadığı topraklarda yaşadığını mı düşlemeliydi?</p>
<p>İrnek yumuşak, üzgün bakışlı gözleriyle kardeşini süzdü.</p>
<p>“Seninle birlikte savaşacağım” dedi sonra. “Demek her şey nasıl başladıysa, aynı şekilde sona ermek zorundaymış.</p>
<p>Gotlar ve Gepidler, üzerlerine yürüyen yeni bir Hun ordusunu haber aldıkları zaman, tek yaptıkları gülmek oldu. Dengizik ve yumuşak başlı kardeşi İrnek’in önderlik ettiği Hun boylarının ve birkaç kavim kalıntısının isimlerini telaffuz etmek zahmetinde bile bulunmuyorlardı.</p>
<p>İki kardeş kısa zamanda Tuna’yı aştı.</p>
<p>Pannonia’ya ulaşmalarına az bir süre kala, Cermenler korkunç sesli savaş borularına üflemeye ve büyük davullarına vurmaya başladılar. Hunları son savaşçılarına varıncaya kadar önlerine katıp öyle bir kovaladılar ki, yüzyıllar sonra bile Amelung krallarının bu nefret dolu katliamları korku dolu gözlerle anlatılacaktı.</p>
<p>İrnek ve adamları tarlalarını kaybettikten sonra, bozkırın karanlıklarında yitip gittiler.</p>
<p>Dengizik ise hayatta kalmayı başardı ve atalarının yurdunu tekrar bulana kadar doğuya doğru at sürdü. O ve kavminden geriye kalan az sayıda insan, bir kez daha kurak bozkırın üzerinde, at sırtında koyun ve sığırlarını gütmeye başladılar. Kara Hunların Balamir Kağan önderliğinde batıya doğru yola koyuldukları, Karadeniz’in kuzeyindeki geniş topraklarda yaşıyorlardı. Dengizik iki yıl sonra geri döndü. Fakat Konstantinopolis artık sınırlarında yağma ve baskın hareketlerine göz yummuyordu. Dengizik sayıları giderek azalan savaşçılarıyla Doğu Roma topraklarında oradan oraya dolaşmaya başladı. Kimi zaman zafer kazanıyor, kimi zaman açlık çekiyor, kimi zaman da heybesini ganimetle dolduruyordu. Fakat sonunda Doğu Roma ordusunun tuzağına düştü.</p>
<p>Büyük Hun yayını son kez İsa’nın doğumunun 469. yılında General Anagustos’a karşı doğrulttu. Ancak oku hedefini bulamadı ve bu hatasını tek bir kılıç darbesiyle yaşamını yitirerek ödedi.</p>
<p>Dengizik’in kesik başı, tıpkı iki kuşak önce Uldız Kağan’ın asi Got Gaina’ya yaptığı gibi, Konstantinopolis’e getirildi. Kesik baş büyük zafer alaylarıyla şehrin tüm sokaklarında dolaştırıldı, sonra da insanların doya doya seyredebilmeleri için arenaya dikilen bir sırığın ucuna takıldı.</p>
<p>Hayatta kalan Hunlar, Attila’nın ilk zamanlarına kadar yapmış oldukları gibi, altın karşılığında Roma hizmetine girdiler. İçlerinden bir kısmı din adamlarının ve hadımların imparatorluğunda çok çabuk yükseldi. Komutan, yönetici, hatta vali bile oldular. <i>Imperium Romanum</i>’un Altın Boynuz kıyısındaki bu gerçek başkentindeki kadınların gözleri, Hun savaşçılarını görünce eskisi gibi ışıldamaya devam ediyordu.</p>
<p><i>Imperium Romanum</i>’un doğu yarısı, 1453 yılında, yani Attila’nın ölümünden tam bin yıl sonra Türkler tarafından fethedilinceye kadar, yaşamaya devam etti.</p>
<p>Batı Roma da Hunlarla aynı zamanda tarihin karanlıklarında yok olmuştu. Valentinian III.’ün dokuz halefinden altısı cinayete kurban gitmişti. Tüm komutanlar Cermenlerin etkisi altındaydı. Stilicho, Felix, Bonifatius ve Aetius’un halefi, Attila’nın kâtibi Orestes oldu. Fakat oğluna Roma’nın kurucusu ve ilk kralı olan <i>Romulus</i>’un ismini vermekle ve bu çocuğu on beş yaşına bastığı 475 yılında Ravenna’da imparator ilan etmekle, fazla ileri gitmişti. Konstantinopolis bu imparatoru tanımadığını açıkladı. Skir kralı Edekon’un oğlu Odoaker, bir yıl sonra onu tahttan indirerek sürgüne gönderdi. Bu olaydan bir yıl sonra Hun Kağanı Attila’nın son yoldaşı ve Batı Roma orduları başkomutanı Orestes, Placentia’da Cermen lejyonları tarafından mağlup edildi. Aynı ordu, Odoaker’i İtalya kralı ilan etti. Bu da Batı Roma İmparatorluğu’nun son noktasıydı.</p>
<p>Ya Hunlar? Hedefleri neydi? Ve amaçları?</p>
<p>Tam yüzyıl önce Hunların ilk Büyük Kağanı Balamir, Kafkas sınırlarından Karpatlara ve Alplere dek uzanan büyük yolculuğa son vermişti. Hunların son ve en kudretli kağanı olan Attila ise en sevgili oğlunun, Asya ve Avrupa olarak ikiye ayrılan dev kıtanın en batısına kadar ilerlemesine olanak tanımıştı. Kendisi bunu yapmak yerine, Batı Roma’nın son güçleriyle, sonunda her iki tarafın da mağlup olduğu, anlamsız ve acımasız bir çatışmaya girmeyi yeğlemişti. Bunu neden mi yapmıştı? Artık yolun sonuna geldiklerinin farkına varmıştı belki de. Hem kendisinin, hem de Hunların sonu! Geriye kalan sadece eskinin bir yankısından ibaretti, o kadar...</p>
<br/>

<p class="ilk">Her şeye rağmen, duyabilen kulaklar için, bozkırlar hâlâ Hunların Büyük Kağanı’nın göklere çıkartıldığı şarkılarla çınlıyor ve yıldızlar Attila’nın ilk öğrendiği çocuk melodisini tekrarlıyor:</p>
<br/>
<div class="ortali">
<p><i>Ne mutludur</i></p>
<p><i>Neşeli ruhlarla dolu olan</i></p>
<p><i>Ve önlerinde atların otladığı</i></p>
<p><i>Büyük yurtlarla uzaklara gitmek...</i></p>
</div>    
    </body>
</html>