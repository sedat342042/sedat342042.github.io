<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="main.css" rel="stylesheet" type="text/css" />
</head>
    <body>
<p class="baslik2">12</p>
<p class="baslik2">Karaton Kağan</p>
<div class="bos3"></div>
<div class="ortali"><img src="attila2.jpg"/></div>
<div class="bos1"></div>
<p class="ilk">Aradan üç gün geçtikten sonra boylarında söz sahibi olan ihtiyarlar, çeşitli kavimlerin prensleri ve önderleri, Karaton Kağan’ın bağımlısı Cermen ve Alan kabilelerinin soyluları, sadık adamları ve danışmanlarıyla birlikte yeni ordugâhta bir araya gelmişlerdi.</p>
<p>Bu insanlar birbirinden son derece farklı amaç ve istekler yüzünden burada bulunuyorlardı. Bazılarının komşu kabileler ve kavimlerle sıkıntıları vardı, bazıları asi komutanlarına karşı nasıl davranmaları gerektiğini öğrenmek istiyordu, bazıları ise on, yirmi, hatta otuz yıl önce imzalanmış anlaşmaların yürürlükten kaldırılmasını ricaya gelmişti.</p>
<p>Karaton, <i>Imperium Romanum</i>’un kuzey sınırında yaşayan Kara Hunların ikinci kuşaktan kağanı kabul ediliyordu. Onun yurtlardan ve arabalardan, atlardan, sığırlardan ve koyunlardan oluşan dev ordugâhının büyük kararların verildiği dördüncü bir merkeze dönüşmesini isteyenlerin sayısı da hiç az değildi. Yeni bir başkent olmalıydı burası, hem de Ravenna, Roma ve Konstantinopolis’ten çok daha kudretli...</p>
<p>Fakat insanların bir kısmı, sadece her yıl bir ya da iki defa gelmeyi alışkanlık haline getirmiş oldukları için burada bulunuyorlardı. Geçen ayların neler getirdiğini ve hareketsiz geçen kış mevsiminden sonra nelerin olacağını merak ediyorlardı. Ve içlerinden pek azı, burada aynı zamanda Kara Hun hükümdar sülalesinin hâlâ oldukça güçlü olan <i>Imperium Romanum</i>’un başkentine gönderdiği ilk rehine olan genç bir delikanlının geriye dönüşünün kutlanacağından haberdardı...</p>
<p>Atilla’nın babası ve kardeşleri, bir süre önce iki yüz tanesi atlı savaşçı, diğer iki yüzü de erkek, kadın ve çocuklardan oluşan büyük bir kafileyle Karaton Kağan’ın ordugâhına ulaşmıştı. Muncuk Han’ın seçkin atlı birliğini oluşturan savaşçıların tümü, babaları birbirini tanımış olan ve aralarında bir şekilde akrabalık bulunan gençlerin arasından seçilmişti. Muncuk Han’ın ağabeyleri Ruga ve Oktar da silahlı savaşçıları, köleleri, hokkabazları, yarışçıları ve kadınlarıyla birlikte onun arkasından sökün etmişlerdi. Kadınlar tüm bu zaman boyunca pek ortalığa çıkmamışlardı, çünkü kimse geçerli bir sebep olmadan onları başkalarına göstermeye meraklı değildi...</p>
<p>Han sülalesine ve maiyetine, barınmaları için yılın geri kalan zamanlarında Karaton Kağan’ın beş kere beş yüz akıncısının yaşadığı yurtlar tahsis edilmişti. Keçeden yapılmış kubbe biçimli çadırlar dışarıdan halatlarla, içeriden de kalaslar, tahta parmaklıklar ve çatı kirişleriyle desteklenmişti. Bu yurtların pek çoğu, içlerinde elli kişiyi rahatlıkla barındırabilecek kadar büyüktü. Kadınlar ve çocuklar ise renkli kurdelelerle çevrilmiş daha küçük yurtlarda barınıyorlardı. Şamanlar, şahin avcıları, demirciler, hazineler ve özel öneme sahip olan mallar için de kullanılan bu kurdeleli çadırlar, hem dışarıdan gelecek davetsiz misafirlerin içeri girmesini, hem de içeridekilerin dışarıya habersizce çıkmalarına mani oluyordu.</p>
<p>Karaton Kağan’ın bizzat verdiği bir emirle, Atilla, Aybars ve Gotlar tarafından fethedilen Ebedî Şehir’den buraya kadar olan uzun yolu onlarla birlikte aşan Hun savaşçıları, kağanın oturduğu binanın hemen yakınlarındaki üç yurda yerleştirilmişti. Tüm ordugâhta diledikleri gibi hareket etmekte serbesttiler, fakat yabancılarla günlük selamlaşma dışında konuşup görüşmeleri kesin olarak yasaklanmıştı. Karaton, insanların kulağına gelen yarım yamalak bilgilerin geçmişte çokça örneğinin görüldüğü gibi yanlış olarak başkalarına aktarılmalarını, ya da bilinçli olarak çarptırılmalarını engellemek istiyordu.</p>
<p>Atilla, ilk andan itibaren, Büyük Kağan’ın bilgeliğinde başka bir niyetin gizli olduğunu sezinlemişti. “Sen artık bir çocuk değilsin!” diye uyarmıştı onu Aybars ordugâha girerken. Bu arada şarkılar söyleyen genç kızlar, atların ayaklarının altına taze çiçekler atıyorlardı. “Bu andan itibaren yaptıklarına ve söylediklerine çok dikkat etmelisin! Buradan ayrıldığın zaman henüz bir çocuktun, fakat bu arada omuzlarında sadece yetişkin bir erkeğin saygınlığını değil, aynı zamanda binlerce insana hükmeden sülalene ait olan genç kahramanların yükünü de taşıyorsun! Gelecekte duygularına kılıcından, yayından ve atından daha iyi hükmetmelisin! Bu söylediklerim Bleda’yla olan ilişkilerin için de geçerli!”</p>
<p>Bu uyarı ve Büyük Kağan’ın emri, iki kardeşin derhal birbirlerinin üzerine saldırmalarına engel olmuştu. Fakat, zorunlu olarak selamlaşmaları gereken an gelip çattığında, birbirlerinin yüzüne birer yabancı gibi bakmışlardı.</p>
<p>Tisza’nın taşkın kollarının arasındaki büyük bir ormanın kenarında birbiri ardına değişik gruplar toplanmaya devam ediyordu. Büyük Kağan’ın ordugâhının etrafındaki görünmez büyü çemberi de işte tam burada başlıyordu. Orman, kuzeyde atla bir günlük mesafeye, doğuda ise Pannonia ovasının içlerine kadar uzanıyordu.</p>
<p>Büyük Kağan’ın ordugâhına güneybatıdan başka bir yönden ulaşmak, bugüne kadar hiçbir insanoğluna nasip olmamıştı. Tüm Cermen kabileleri veya Pannonia ovasının etrafına devler ve cinler tarafından inşa edilmiş bir duvara benzeyen Karpat dağlarının civarında yaşayan irili ufaklı halklar, bu tabuyu biliyorlardı. Sadece Hunların gelişinden çok önce Romalıların <i>Dacia</i> eyaletinde yaşayan ve sakin bir yaşam süren bazı boyların bu tabuyu çiğnemesine izin verilebiliyordu. Ortada öyle bir durum vardı ki, sanki aynı bölgede üç ayrı insan ırkı yaşıyor, her biri bu bölge üzerinde hak iddia ediyor, fakat birbirlerine karışmadan ve zarar vermeden öylece yaşayıp gidiyorlardı.</p>
<p>Büyük ordugâhın ortasında bulunan tören yöneticisinin işareti atlıdan atlıya en dış çembere kadar iletiliyor, sonra da yeni bir grup içeri alınıyordu. Her bir grup bunu kendi gelenekleri uyarınca yapıyordu. Birçoğu yüksek selam haykırışları, şarkılar ve sevinç çığlıkları eşliğinde atlarını şaha kaldırıyor, bekleyenlerin önünden heyecanla geçiyorlardı.</p>
<p>Ordugâha gelenlerin tümünün kim olduğunun bilinmesine rağmen, arada sırada duyulan bir boru sesi, bir haykırış ve bir şaman davulunun gümbürtüsü, yeni gelenlerin hangi boy ve aileye ait olduğunu belirtiyordu.</p>
<p>Bazıları elbiselerinin rengi ve yuvarlak kalkanlarının üzerindeki armalar aracılığıyla birbirlerinden ayrılıyorlardı, bazıları ise bu buluşma için özel olarak yeni sancak ve alemler hazırlatmışlardı. Bu hazırlıkların yeni bir sefer veya savaş hazırlığıyla ilgisi yoktu, sadece güneşin ve ayın durumuna bakılarak yapılmış yeni düzenlemelerdi. Bazı seçkin gruplar ise davete bir aile toplantısı havasında katılıyorlardı. Karaton Kağan, kendi oğullarının ölümünden sonra ailesini teşkil eden adamların namına, zengin bir ganimetle eve geri dönen genç önderi selamladı.</p>
<p>Birkaç yüz Hun soylusundan sonra Alanların, Ostrogotların, Gepidlerin ve diğer küçük kavimlerin bağımlı kralları atlarının sırtında alana girdiler. Tuna boyları ile uzak Kafkasya dağları arasında yaşayan halkların neredeyse tümü elçilerini göndermişlerdi, hatta İran çöllerinde hüküm süren Ak Hunlar bile oradaydılar. Kimi at sırtında, kimi arabasında, kimi de yaya olarak gelmişti. Daha önce lejyonerlerle savaşmış olan Cermenler görkemli boynuzlara üflüyor, diğerleri ise yüzlerce lir, kaval ve davul çalıyordu. Ortaya çıkan ses ise bir müzik parçasından ziyade, dehşetli bir gürültüydü.</p>
<p>Büyük Kağan’ın ordugâhı, misafirler için tümüyle yeniden düzenlenmişti. Normalde kağan çadırının batısında bulunan tüm yurtlar, ağıllar ve ateş yerleri, kuzeye ve doğuya nakledilmişti. Bu şekilde en dış ucu kağan çadırının yaklaşık bir Roma mili uzağında bulunan kama biçimli bir alan meydana gelmişti. Alanın her iki tarafında uçlarında tuğların dalgalandığı mızraklar diziliydi. Bu tuğların kimi farklı Hun boylarının ongunlarıyla süslüydü, kimi ise sadece neşe ve coşkuyu simgeleyen renkli kumaş parçalarından ibaretti. Bütün gün boyunca ordugâhta yanan çok sayıda ateşten yükselen dumanlar, ağaç dallarının ve örtülerin yardımıyla küçük, beyaz bulutçuklar şeklinde biçimlendirilmişti. Bir zamanlar Hsiung-no’ların yaşadığı çorak ve ağaçsız topraklarda bu küçük ve beyaz duman bulutları, geri dönen avcı ve savaşçılara obada ne bir salgın hastalığın bulunduğunun, ne de düşmanların hayvanlara, yurtlara, kadınlara ve çocuklara zarar verdiğinin işaretiydi. <i>Beyaz Mutluluk Bulutları Günü</i>, insanlara barış ve huzur müjdeliyordu.</p>
<p>Grupların önderleri batıya doğru uzanan büyük kağan çadırına yaklaştıkça, maiyetindeki insanlar da yavaş yavaş geride kalmaya başlıyordu.</p>
<p>İlk olarak hiçbir boya ait olmayan ve yolda tesadüfen gruplara katılan genç savaşçıların mızraklarının uçlarındaki tuğlar yere eğildi.</p>
<p>Bu noktada inleyip sızlanmanın hiçbir faydası yoktu, fakat kağan çadırında yapılacak üç günlük toplantıdan sonra hiçbir şeyleri olmayanları bile bol bol doyuracak büyük bir şölen yapılacağını herkes biliyordu.</p>
<p>Tacirlerin, kölelerin, yamakların yanı sıra, kadınlar ve çocuklar da kendileri için hazırlanmış küçük yurt ve çadırlarda kalmışlardı. Hunların Pannonia ovasına gelişlerinin ilk yıllarında olduğunun aksine, artık Cermen, Alan, İskit, Türk ve Sarmat asıllı kabilelerin arasında düşmanlık boy göstermiyordu.</p>
<p>Bir zamanlar Vindobona ve Karadeniz arasındaki Tuna boylarında hüküm süren on bir efsanevî lejyonun soyundan gelen melez kavmin üyeleri de oradaydı. Hâlâ Karpat dağlarındaki eski başkentleri Sarmizegethusa’dan ve Romalılardan kaçarken ormanda yakalanıp öldürülen kralları Decabulus’tan söz edip duruyorlardı.</p>
<p>Burada bulunan hiçbir kavim Kara Hunlardan nefret etmiyor, ya da onları görünce dehşetli bir paniğe kapılmıyordu. Buna rağmen dikkatli olmayı tercih edenler ve Hunları potansiyel bir tehlike olarak görenler ise sarp dağ yarlarından, deniz kıyılarından, ormanların karanlıklarından ve altında her şeyi içine alıp yok etmeyi bekleyen bataklıkların bulunduğu zümrüt yeşili çayırlardan ayrılmıyorlardı.</p>
<p>“Otuz beş yıldan beri burada oturuyoruz” demişti Aybars Atilla’ya. “Bu insanlar için oldukça uzun bir zaman. Bu zamanı yaşayan kimse neler olduğunu hatırlayacaktır, fakat sonradan doğanlar için anlatılanların otuz ya da üç yüz yıl önce gerçekleşmiş olması arasında bir fark bulunmayacaktır.”</p>
<p>İkinci gün daha sessiz başladı. Sanki tüm ordugâh uyuyor gibiydi. Şamanlar ve otacılar, çok eski gelenekler uyarınca güneş doğmadan önce kağan çadırının etrafına üzerlerinden kan kırmızısı dumanların yükseldiği çok sayıda küçük ateş yakmışlardı. Sonra ellerini gözlerinin üzerine siper etmiş ve kırmızı duman bulutlarını sökmekte olan şafağın renk cümbüşü içinde tamamen eriyip gitmelerine kadar dikkatle izlemişlerdi.</p>
<p><i>Kızıl Gök Bulutu Günü</i>, çok erken saatlerinden itibaren hediye takdimine ve müttefikler, anlaşmalar, ganimet, paylaşım ve anlaşmazlık konularında fikir alışverişine ayrılmıştı. O gün suçlular için ölüm veya kalım kararları veriliyor, Kara Hunların Büyük Kağanı’na bağımlı tüm mızrakların, yayların ve kılıçların savaş ya da barış yolunda yürüyeceği hükme bağlanıyordu.</p>
<p>Güneş henüz sabah sisleri üzerinde yükselmemişti ki, kavimlerin ve kabilelerin ilk soyluları, binek hayvanlarını görevlilere teslim etmeye başladılar. Soyluların neredeyse tümü kağanın kabul çadırına yürüyerek gidiyordu. Tüm yol boylu boyunca çam dalı, kum ve çimden oluşan bir karışımla kaplanmıştı. Önemsiz bir kral veya prens mevkiindeki bazı soylular kabul yurdunun kapısına kadar at üzerinde gelmeye cesaret edebiliyorlardı, fakat sonra onlar da Karaton Kağan’ın görkemli tahtının önünde diz çökmek veya kendilerini rengârenk işlemeli halıların üzerine atmak için atlarından iniyorlardı.</p>
<p>Misafirler kağanı layıkıyla selamladıktan sonra kenara çekiliyor ve hediyelerinin getirilmesini bekliyorlardı. Küçük kutuların, sandıkların, keselerin, süslü silahların orada bulunanlar tarafından incelenip övülmeleri, sonra da yere açılmış bir çukurun içine dizilmiş olan çift sıra amforanın yanında bulunan halı kaplı tahta bir podyumun üzerine yerleştirilmeleri doğrusu oldukça uzun sürüyordu.</p>
<p>Misafirlerden her birine altın bir çanak içinde şarap ikram ediliyor, yanına da içi yemiş dolu daha küçük bir altın çanak ile küçücük bir dilim güneşte kurutulmuş büyük Karpat ayısı pastırması veriliyordu. Bu pastırma ufacık lokmalar halinde lezzeti tümüyle ortaya çıkıncaya kadar uzun uzun çiğneniyor, sonra da bir yudum şarapla mideye indiriliyordu.</p>
<p>Tüm hazırlıkların ve kabul törenlerinin sona ermesi ve Karaton Kağan’ın gelen misafirlerinden kavimlerindeki hayvanların, kadınların, kölelerin, zanaatçıların, erzakın ve ganimetlerin durumu hakkında bilgi alması, neredeyse tüm sabah boyunca sürmüştü. Bir zamanlar bir Roma kalesinde veya Cermen kabilesinde yaşayan, ya da Aşağı Tuna sınır pazarlarından birinden satın alınarak Karaton Kağan’a hediye edilen olağanüstü güzellikte ve mükemmellikteki cariyeler, durup dinlenmeden misafirlerin boşalan altın çanaklarını şarapla dolduruyorlardı.</p>
<p>Akşama doğru silindir biçimli yüzlerce bakır Hun kazanının içindeki soğan ve sarımsaklı et çorbası ateşin üzerinde kaynamaya başlamıştı. Öte yandan her tarafta koyunlar ve danalar ateşin üzerinde çevriliyor, erkekler dans eden kızların ritmine uyarak el çırpıyor, kımız dolu çamçaklar elden ele dolaşıyordu. Artık nihayet Atilla’nın kendisi hakkında konuşacağı saat gelip çatmıştı.</p>
<p>“Aetius sayesinde Roma İmparatorluğu hakkında oldukça geniş bilgi sahibi olduk” dedi Hunların kağanı. Küçük bir el işaretiyle kendisininki de dahil olmak üzere bütün şarap çanakları doldurulmuş ve herkes büyük bir yudum içmişti. “Aetius bize imparatorluğun uzun yıllara dayanan geçmişini, gücünü, büyüklüğünü ve köklü kültürünü oldukça etkileyici bir şekilde anlattı. Bu nedenle bir Hun olarak Roma ve Ravenna’da gördüklerin bizi yakından ilgilendiriyor, Muncuk Han’ın oğlu!”</p>
<p>“Orada topu topu bir yıl kaldım” dedi Atilla ve derhal ayağa kalktı. Öksürerek boğazını temizledi. Sesinin ve ellerinin titremesine engel olmaya çalışıyordu. Çadırın içine yerleştirilmiş olan eyerlerin üzerinde oturan ağabeylerinin yüzlerinde ince bir gülümseme vardı. Sanki bütün bir yıl boyunca, Roma’ya rehine olarak giden kardeşlerinin, bir yetişkin ve bir erkek olarak kendisini ispatlayacağı ânı beklemişlerdi.</p>
<p>Atilla bu lanet anda Greka’nın kollarının arasında olmayı o kadar çok isterdi ki! Ya da Laudarich ve Geiserich’le birlikte Roma sokaklarını keşfe çıkmış olmayı! Ya da İkiyüzler Kafilesi’nin kendisine beklenti ve umut dolu gözlerle bakan savaşçılarının arasında olmayı! Hatta Aetius’la birlikte Aquileia meyhanelerinin birinde kafayı çekmeyi bile o kadar çok isterdi ki!</p>
<p>Ansızın kulağına hafif, neredeyse duyulmayacak kadar yavaş çalınmış olan bir ıslık geldi. İçgüdüsel bir davranışla gözleri şamanı aradı, fakat Aybars bir süre önce kağanın yurdunu terk etmişti. Geçen gece saatler boyu davul çalarak dans etmiş ve öğleden önce yapılan görüşmelerin tümünde hazır bulunmuştu. Şimdi de diğer törenler için hazırlanacaktı.</p>
<p>Atilla silkinerek kendisini toplamaya çalıştı ve yüzlerinde girdikleri sayısız çatışmaların izlerini taşıyan hanların, beylerin, soyluların ve savaşçıların oluşturduğu topluluğa baktı. Kiminin başında Hunlara mahsus ince deri başlıklar, kiminde ağır Ostrogot miğferleri, kiminde ise Alanlara has tüylü kalpaklar bulunuyordu. Hatta bir süre önce Romalıları mağlup etmiş olan birkaçının başında kısmen altın kaplı tek parça demir Roma miğferleri bile göze çarpıyordu.</p>
<p>Ansızın yurdun epey uzağında Scottas’ın başındaki çember biçimli beyaz saçları fark etti. Greka, Aybars ve Doğan’la birlikte yere çapraz olarak bir engel teşkil edecek şekilde çakılmış mızrakların ardında duruyordu. Kendisini görüp görmediklerini bilmiyordu, ama Greka ile Scottas’ın kendisine el salladıklarını fark etti. Derin bir nefes aldı. İçindeki çekingenlik birdenbire yok olmuştu. Artık Büyük Kağan’ın yurdunda veya dışarıdaki meydanda duran birisinden korkmasına gerek kalmamıştı. Kavminin en iri ve korkunç, en iyi silah kullanan, en vahşi ve acımasız savaşçıları, hatta hanları ve beyleri bile anlatacaklarının karşısında derin bir şaşkınlığa ve hayrete düşeceklerdi.</p>
<p>“Karşınızda konuşmama izin verdiğiniz için hepinize teşekkür ediyor ve saygılarımı sunuyorum!” diye bağırdı yüksek ve anlaşılır bir sesle. Orada bulunanlar gülümsediler ve başlarını salladılar, hatta bir kısmı elleriyle önlerindeki ağır tahta masalara, kalkanlara ve kemer tokalarına vurmaya başladı.</p>
<p>“Bir yıl boyunca bir rehineydim... Kara Hunların bir Roma imparatoruna gönderdikleri ilk ve tek rehine!” diye devam etti cesaretle. Günün birinde geri döndüğü zaman kendisini Roma’ya gönderenlere, hatta daha doğrusu aralarından kovanlara ne diyeceğini günler boyu düşünüp durmuştu. Şimdi ise onların karşısındaydı ve korkusuzca konuşabiliyordu.</p>
<p>“<i>Imperium Romanum</i>’un görkemini ve altınlarını gördüm” diye bağırdı Atilla. “Hem de pek çoğunuz gibi sadece dışından değil, içinden! Ben bir Roma imparatorunun öz kız kardeşini herkesin önünde dudaklarından nasıl öptüğünü ve onunla nasıl yattığını kendi gözlerimle gördüm! Hadımların entrikalarını, generallerin ihtiraslarını, memurların rüşvetçiliğini... kendi tecrübelerimle yaşadım!”</p>
<p>Yurdun içinde bulunanların gözleri faltaşı gibi açılmış ve dudakları aralanmıştı. Atilla’nın söylediği her kelimeyi hafızalarına kaydetmek, sonra da onları bir şaman sözü gibi tekrar etmek istiyor gibiydiler.</p>
<p>“<i>Imperium Romanum</i>’daki zamanımın büyük kısmını kapalı mekânlarda, gökyüzünün görülemediği duvarların ve çatıların arasında geçirdim. İnsanların beş ya da altı katlı evlerin daracık odalarında alt alta, üst üste yaşamak zorunda kaldıklarını gördüm...”</p>
<p>Sonra kısa bir an için sustu, bir zamanlar bir Roma tiyatrosunda görmüş olduğu bir oyuncu gibi başını önüne eğdi, sonra da ani bir hareketle sırtını dikleştirdi ve kollarını iki yana açtı.</p>
<p>“Ve şimdi tekrar buradayım!” diye bağırdı. “Henüz on altı yaşında bile değilim...” Tekrar sustu, kendisine tümüyle hakim olarak içinden üçe kadar saydı, sonra sesinin olanca gücüyle haykırdı: “Ve ben, Muncuk Han’ın oğlu Atilla, Ebedî Şehir Roma’nın kapılarını, kuşatmacıların girebilmesi için bizzat kendim açtım!”</p>
<p>“O yaptı! O yaptı!” diye cıvıldadı dışarıdaki meydandan içeri doğru bir şaman sesi.</p>
<p>Konuşmaların tekrar kabul edilebilir ölçülerdeki bir ses tonuyla yapılabilmesi için, aradan oldukça uzun bir sürenin geçmesi gerekmişti. Çok sonra, dışarıdaki büyük meydanda dans edildiği, yenilip içildiği, şarkılar söylendiği zamanda bile, Karaton Kağan’ın yurdunda yüz kadar seçkin şeref misafiri oturmaya devam ediyordu.</p>
<p>Kara Hunların kağanı, Atilla’nın dönüşünü atalarından Balamir’in Alanlar, Ostrogotlar ve Roma lejyonları üzerinde kazandığı ilk zaferin coşkusuyla kutluyordu. Atilla’ya olağanüstü güzellikte elbiseler giymiş ve süslenmiş karıları ile cariyelerinin önünde yer göstermişti. Sadece bu davranışı bile Atilla’nın gözünde tüm ödül ve nişanlardan çok daha değerliydi.</p>
<p>Fakat yine de artık göğsünde avuç içi büyüklüğünde, üzerinde ışık saçan güneşin ve göğe yükselen bir kartalın görüldüğü altın bir sembol bulunuyordu. Aetius da bunun aynısını Karaton Kağan’ın elinden almıştı. Bu aslında sadece savaştan yüklü bir ganimetle geri dönen komutan ve önderlere lâyık görülen bir nişandı.</p>
<p>Şarap çanakları durmadan dolduruluyor ve hemen ardından boşaltılıyordu. İçeriye durmadan dünyanın hemen her ülkesinden gelen birbirinden güzel kızlar giriyordu. Kimi yarı çıplak, kimi tüllere bürünmüş, kimi değerli kumaşlarla örtünmüş, parmakları ve kolları altın ziynetlerle dolu olan bu kızlar, çadırın içine ışığın ve göğün tanrıçaları, gecenin ve derinliğin baştan çıkartıcı şeytanları, gizem dolu büyücüler ve cadılar olarak giriyorlardı. Böylece dans eden, sevişen, içki içen ve şarkı söyleyen gece, <i>Kara Duman Günü</i>’ne doğru akmaya başladı...</p>
<p>Atilla çok erken bir saatte uyandırıldı ve kağan çadırına getirildi. Görünüşe göre Karaton içkiyi maiyetindeki diğer erkeklerden çok daha iyi kaldırıyordu, çünkü yüzünde uzun gecenin en küçük bir izi bile yoktu. Büyük bir tahta küvetin içinde oturan kağan, yarım düzineden fazla yarı çıplak kızın, olağanüstü güçlü kaslara sahip gövdesini yıkamalarına ve ovmalarına izin veriyordu. Kızların üzerlerinde saçlarına taktıkları rengârenk çiçeklerden ve bellerine sardıkları değerli ipek örtülerden başka hiçbir şey yoktu. İpek örtülerin kaymasını engelleyen çapraz kemerlere ise altından yapılmış küçük figürler ve büyülü semboller asılıydı.</p>
<p>“Roma’da böyle bir kutunun içinde oturmuyordun herhalde” dedi kağan ve kızların yumuşak ellerinin arasında zevkle güldü.</p>
<p>“Hayır” diye cevapladı Atilla kağanın sorusunu. Roma’yı hatırlamak onu ürpertmişti. Sonra yerdeki eyerlerden birisinin üzerine oturdu. Ona da Büyük Kağan gibi altın bir çanak içinde yaban balıyla tatlandırılmış bir cins mayalı koyun sütü ikram ettiler. Bu içkiden içen bir Romalı, ekşimiş sütün tadını kendilerinin çürümüş balık artıklarından yaptıkları sosa benzetebilirdi. Fakat Atilla için dünyada şu anda kağanın da içtiği bu sabah içkisinden daha lezzetli hiçbir şey olamazdı.</p>
<p>“Aetius, atalarımızın Çin imparatorlarında gördüklerine benzer saraylardan söz ediyordu” dedi Karaton.</p>
<p>“Evet, özellikle Roma’da pek çok saray var. Ebedî Şehre kıyasla, Ravenna ancak küçük ve dar bir kasaba. Roma’dan çok önce Yunanlar tarafından kurulmuş. Roma ise çok büyük ve bin yıl boyunca yedi tepe üstünde büyüyen taş bir canavarı andırıyor. Honorius’un sürekli olarak yeni binalar inşa ettirmesine rağmen, Ravenna’dan hiçbir zaman hoşlanamadım.”</p>
<p>“Honorius ne tür binalar inşa ettiriyor?”</p>
<p>“Aklınıza ne gelirse” diye karşılık verdi Atilla. “Kiliseler, saraylar, hayvanları için bahçeler, hatta kendisi için bir mozole. Sadece limanı onu korkutuyor. Orada ne tür cinlerin yaşadığını bilmiyorum, fakat her öğleyin deniz hızla karaya hücum ediyor ve şehrin surlarına kadar her tarafı işgal ediyor.”</p>
<p>Tam bu anda kapıda Muncuk Han, Ruga Han ve Oktar Han belirdi. Boyları Karpatların doğusundaki Tuna deltasında ve kuzeyden gelerek Karadeniz’e dökülen üç büyük nehrin havzalarında yaşıyordu. Atilla amcalarını pek iyi tanımıyordu; fakat Ruga’nın keskin ve soğukkanlı bir zekâya, Oktar’ın ise her türden içkinin ismini ve niteliğini aklında tutabilmesini sağlayan müthiş bir hafızaya sahip olduğunu biliyordu.</p>
<p>“Biraz da Roma savaşçılarından söz edelim” dedi Karaton. Roma saraylarının hangi ayrıntılarıyla ilgilendiğinin muhtemel halefleri tarafından bilinmesini istemezmiş gibi konuyu değiştirmişti.</p>
<p>“Evet, ne tür donanımlara sahipler ve nasıl eğitim görüyorlar?” diye bilmek istedi babası da. Atilla günlerden beri babası Muncuk Han’ın kendisini bir kenara çekmesini ve uzun yokluğuna sebep olan olaylar hakkında konuşmasını beklemişti. Fakat babası da dahil olmak üzere hiç kimse attan düşüşünü bir kelimeyle olsun imâ bile etmemişti. Bu olayla ve en büyük oğul yerine kendisinin gönderilmesi kararıyla ilgili her şey aradan geçen süre zarfında tabuya dönüşmüştü.</p>
<p>O zamanlar gerçekte neler olduğunu Atilla hâlâ tam olarak anlayamamıştı. Fakat aklındaki sorulara asla gerçek bir cevap alamayacağını da son derece kuvvetli olarak hissediyordu.</p>
<p>Han kardeşler kendilerine de balla karıştırılmış ekşi süt getirttiler ve hafifçe inleyerek yumuşak postlarla kaplı eyerlerin üzerine oturdular. Muncuk Han içkisinden büyük bir yudum aldı. “Talimleri kaç türlü? Onları hiç talim ederken gördün mü?”</p>
<p>“Onların talimini sadece bir kez gördüm, fakat bu konuda çok şey işittim, baba. Romalı yaya birliklerin belli formasyonlarda silah kullanma ve ilerleme talimleri. Burada öncelikle <i>phalanx...</i>”</p>
<p>“Bu konuda daha sonra konuşuruz” diye sözünü kesti onun Karaton. “Yaya birlikleri göğüs göğüse dövüşten başka ne öğreniyorlar?”</p>
<p>“Yürüyüş esnasında neredeyse bizden daha hızlı bir şekilde kamp kuruyorlar. Bir alarm ânında küçük ve büyük savaş birlikleri muazzam büyüklükteki mesafeleri çok kısa sürede geride bırakabiliyorlar. Fakat yiyecek konusunda genellikle herkes başının çaresine bakmak zorunda kalıyor, çünkü tahıl ve et ikmalinde uzun süredir büyük sorunlar yaşanıyor. Organizasyon bir kuşak önce olduğu kadar mükemmel değil artık...”</p>
<p>“Neden?” diye sordu Karaton. Bu arada su dolu küvetten çıkmış ve cariyelerin kendisini büyük, yumuşak ve renkleri ağartılmış havlularla kurulamalarına izin vermişti. “Onlara sabit bir maaş ve yemek tayını verilmiyor mu?”</p>
<p>“Generidus’un Dalmaçya’ya genel komutan olarak atanmasının sebebi de bu değil mi?” diye atıldı Atilla’nın babası. “Görevi lejyonların ve yardımcı birliklerin yasal haklarını düzenlemekti sanırım.”</p>
<p>“Oğlunun bize anlatacaklarını dinlemeyi merakla bekliyorum” dedi kağan sesinde yumuşak bir suçlamayla. Sonra da ayakları panter pençesi şeklinde oyulmuş yüksek bir divanın üzerine uzandı. Muncuk Han dişlerini sıkarak olur anlamında başını salladı. Atilla, babasının Karaton Kağan tarafından azarlanmasının kendisini etkilemediğini şaşkınlıkla fark etmişti.</p>
<p>“Düşman üzerine yürümedikleri veya erzak temin etmeye çalışmadıkları zamanlarda da, yol yapımıyla uğraşıyorlar” diye sözlerine devam etti Atilla.</p>
<p>“Yol yapımı!” diye tekrar etti Karaton Kağan.</p>
<p>“Tüm Roma lejyonerleri yol ve köprü yapımında çalışır. Bunu yüzyıllardan beri yaparlar...”</p>
<p>“Atlılar da mı?”</p>
<p>“Hayır, onlar değil” diye karşılık verdi Atilla. “Ya da ben hiç görmedim. Onlar daha ziyade üzerlerinde tüm zırhları ve silahları olduğu halde atın eyerinin üzerine sıçrama ve öbür taraftan aşağı atlama talimi yaparlar. Bizim gibi üzengi kullanmadıkları için, bu o kadar basit bir şey değil. Zaten üzerlerindeki zincirden örme ağır zırhlar ve göğüslerindeki metal işlemeli zafer nişanları ile genellikle eyer kolanlarına takılıp kalıyorlar.”</p>
<p>“Bizim gibi eyer kaşlarına sahip değiller” dedi Muncuk.</p>
<p>“Bazı birliklerde nadir de olsa üzengi ve eyer kaşı kullanılıyor” dedi Atilla. Neden olduğunu bilmiyordu ama babasına muhalefet etmek ona garip bir zevk veriyordu. “Roma’da İmparator Trajan şerefine dikilmiş olan bir sütunun altındaki kabartmalarda, üzengi kullanan atlılar açık bir şekilde görülebiliyor. Fakat dediğim gibi bu ender bir durum, çünkü bu tür donanımların kadınlara göre olduğu kabul edilip hor görülüyor.”</p>
<p>“Pekâlâ, bunun üzerine daha sonra da konuşuruz” dedi Muncuk Han yumuşak bir sesle. O anda en küçük oğlunun içinden neler geçtiğini fark etmemişti. “Roma atlıları eyere atlamaktan başka ne öğreniyor.”</p>
<p>“Yaya savaşçılar da haftada birkaç kez sırtlarında çok ağır yükler olduğu halde çok uzak mesafeleri çok kısa sürede kat etme talimi yapıyorlar” diye karşılık verdi Atilla. Günde yirmi Roma mili normal kabul ediliyor. Akşam olunca da deri çadırlarıyla kendilerine bir kamp kuruyorlar. Normal çadırlar sekiz kişiden oluşan bir <i>contubernium</i> için düşünülmüş. Çadırların kurulmasında kullanılan direk ve çıtalar katırların sırtında naklediliyor ve imparatorluğun her köşesindeki depolarda yüzyıllardan beri aynı düzende muhafaza ediliyor.”</p>
<p>“Yani tıpkı bizde olduğu gibi...”</p>
<p>“Hayır, baba” diye itiraz etti Atilla. Bunu yapmak ona gerçekten de zevk veriyordu. “Tıpkı bizde olduğu gibi değil. Bizim yurtlarımız yuvarlak, buna karşın lejyonerlerin çadırları kare veya dikdörtgen şeklinde.”</p>
<p>“Bunun ne anlamı var?”</p>
<p>“Bu bizim kamplarımızın da yuvarlak olduğu ve kağan veya önder çadırının etrafına kurulan çemberlerden oluştuğu anlamına geliyor. Kağan yurdunun etrafına önce danışmanların ve yabancı misafirlerin yurtları, sonra da hazinelerin ve silahların konulduğu yurtlar kuruluyor. Onların etrafında kadınların, çocukların, bekçilerin ve en değerli atların yurtları var. Bu çemberlerin etrafında ise savaşçıların ve zanaatçıların yurtları, erzak depoları, kuyular, ağıllar ve kümesler bulunuyor. Onların etrafında ise kölelerin, tacirlerin, son muhafızların ve yabancıların yurtları ve kulübeleri ovanın içine kadar uzanıyor...”</p>
<p>Yurdun içindeki erkekler, daha önce bir Hun kağanının ordugâhının düzeni üzerine hiç kafa yormamış gibi, genç rehineyi büyük bir dikkat ve şaşkınlıkla dinliyorlardı. Zaten böyle bir şeyi yapmaları için bir neden var mıydı ki? Bir kağanın ordugâhının nasıl düzenlenmesi gerektiğini bildiren bir plan, emir veya gelenek mevcut değildi. Bu ordugâhların her biri diğerinden farklıydı, şekli ve biçimi günden güne değişiyordu, fakat asla dar ve karmaşık değildi.</p>
<p>“Peki bunda seni bu kadar etkileyen nedir?” diye sordu Karaton yavaşça.</p>
<p>“Duvarlara ihtiyacımızın olmayışı!” diye patladı Atilla. “Romalılarda her şey bir cins yol kavşağı ve bir çit veya duvarla başlar. Her askerî kamp, her kale gibi tüm imparatorluğun en gizli ideolojisini yansıtan küçük bir örnektir...”</p>
<p>Yurttakilerin hiçbiri Atilla’nın nereye varmak istediğini anlayamamıştı.</p>
<p>“Tüm yollar Roma’ya çıkar” dedi Atilla ve doğruldu. Artık öğrendiklerini ve Roma’dan ne anladığını göstermenin vakti gelmişti. “İmperium Romaum Ebedî Şehir’de başlar ve orada son bulur. Ve her şey sadece ve sadece Roma’nın dünyanın merkezi olduğunu belirtmeye hizmet eder!”</p>
<p>“İyi ama bunun Roma askerî kampları ve kaleleriyle ne ilgisi var?” diye sordu Karaton. Bu arada cariyeler onun vücudunun çıplak olan üst kısmını güzel kokulu yağlarla ovmaya başlamışlardı.</p>
<p>“Bu, her Roma kampının çok iyi korunan en az dört giriş ve çıkışa sahip olduğunu gösterir” diye karşılık verdi Atilla. “Ben artık bir Roma kampı gördüğüm zaman çok uzaklardan bile çitlerin ardında atların nerede bulunduğunu, hazinenin nereye konulduğunu, yardımcı kuvvetlerin çadırlarının nereye kurulduğunu ve birliğin kutsal savaş sancakları ile sembollerinin nereye dikildiğini söyleyebilirim.”</p>
<p>Atilla sözlerini bitirince bir an için durdu.</p>
<p>“Bu arada aynı şeyi etrafı duvarlarla çevrili Roma kampları ve kaleleri için de söyleyebilirim...”</p>
<p>“Tahmin etmiştim” diye soludu Karaton. “En başından bu yana Romalıların kendi düzenleri içinde boğulup gideceklerini söylemiyor muydum?”</p>
<p>“Evet, bunu söylemiştin” diye onayladı onu Muncuk Han. “Fakat bu sözlerde bizim için yeni olan ne var ki? Son otuz yıl zarfında Atilla’nın anlattıklarını düzinelerce kez kendi gözlerimizle görmedik mi?”</p>
<p>Atilla belli belirsiz gülümsedi. Yapayalnız geçen o uzun aylar boyunca kâbus dolu gecelerinde dilediği tanrı hediyesine nihayet kavuşmuştu işte!</p>
<p>Kağanına ve öz babasına karşı çıkması asla mümkün değildi. Fakat onların ikisini de, Karaton’un şu anda gerçekten olduğu gibi, herkesin önünde çırılçıplak bırakması mümkündü.</p>
<p>“Evet baba, haklısın” dedi sükûnet dolu bir sesle. “Bunları görmüştük, hem de ta Balamir ve Uldız Han zamanında...”</p>
<p>“Boş versene!” diye bağırdı Karaton öfkeyle. “Sonunda aklını kaçıran o büyükbabana yazıklar olsun!”</p>
<p>Araya giren Muncuk onu yatıştırmaya çalıştı. “Tamam, tamam! Uldız’ın ölümünün üzerinden epey zaman geçti. Şu anda gelecek seferlerimiz açısından sadece Romalıların askeri stratejilerini bilmemiz önem taşıyor.” Sonra tekrar en genç oğluna döndü. “Romalıların dövüşmeyi unutmaya başladıkları gerçek mi?”</p>
<p>“Hayır” diye karşılık verdi Atilla kısa bir düşünme ânından sonra. Zafer sarhoşluğu içinde sadece bir defa adamlarına gereğinden fazla güvendiği için Uldız’ın başarılarının tek kelimeyle olsun anılmaması, hiç mi hiç hoşuna gitmemişti. Oysa onun gözlerinin kamaşmasına, hatta kör olmasına kazandığı büyük zaferler neden olmamış mıydı? Kendi adamlarının ihanetini, ancak herkes tarafından terk edildikten sonra fark edebilmişti. Atilla çok uzun bir süre önce kendi başına böyle bir şeyin asla gelmeyeceğine dair yeminler etmişti. Sonra kendisini topladı ve babasının sorusunu cevapladı.</p>
<p>“Lejyonlara giderek daha az sayıda gerçek Romalının katıldığı bir gerçek, fakat diğerlerine onlardan daha az değer verilmiyor...”</p>
<p>Atilla alnını kırıştırdı. Söylemek istediklerini tam olarak izah etmeyi başaramadığını düşünüyordu.</p>
<p>“Roma’nın düşüşünün aklınıza yanlış şeyler getirmesine izin vermemelisiniz! Roma dışındaki bölgelerde yüzyıllar öncesinin savaş ruhu hâlâ yaşıyor. Lejyonerlerin ölüm yürüyüşlerinden biz Hunlar da dahil olmak üzere hiç kimse yarasız beresiz kurtulamaz. Atlı savaşçılar da gece gündüz demeden dağa çıkmak ve özellikle de süratle dağdan inmek gibi zorlu hücumları talim edip duruyorlar...”</p>
<p>“Bunu nerede gördün? Ravenna’da dağ falan yok ki!” diye bağırdı o zamana dek anlatılanları sessizce, fakat merakla dinlemiş olan Ruga. “Ve sen oradayken Roma Gotlar tarafından kuşatılmıştı...”</p>
<p>“Bunu Aquileia yakınlarında gördüm” dedi Atilla soğuk bir sesle. “Vipara vadisinde, Julius Alplerinin başlangıcında...”</p>
<p>“Orası da neresiymiş?” diye soludu Atilla’nın amcası Oktar. Susamıştı. “Burada hiç şarap bulunmaz mı?”</p>
<p>“Günün birinde kafayı çekerken geberip gideceksin!” diye homurdandı Karaton öfkeyle. “Şu adama şarap verin ki sesini kesip otursun!”</p>
<p>“Vipara, İtalya’nın doğu ve batı dağlarının arasından akan en önemli nehirdir” dedi Atilla çokbilmiş bir tavırla. “Emona ve Carnuntum üzerinden Mare Suebicum’un engin sularına ve kolay fethedilebilir geniş topraklara uzanan Kehribar Yolu burada son bulur...”</p>
<p>“Tamam, tamam, iyi öğrenmişsin!” Karaton Kağan bıkkın bir tavırla Atilla’nın sözünü kesti. “Zaten seni bunu yapman için Roma’ya rehine olarak gönderdik! Fakat ben burada kağan olarak bulunduğum müddetçe aranızda kavga etmeyin! Bu hepiniz için geçerli... Senin ve kardeşin için de, Atilla!”</p>
<p>Atilla belli belirsiz kasıldı, fakat kendisini derhal toparlayarak başını salladı. Karaton Kağan gülerek doğruldu. Cariyelerin kendisini giydirmelerine izin verirken, Atilla’ya aklına takılan önemsiz birkaç soru daha yöneltti.</p>
<p>“Roma’da yenilip içilen şeyleri sen de tattın mı?”</p>
<p>“Hepsini değil. Fakat yine de her birinden bir parça denemeye gayret ettim.”</p>
<p>“Peki sence hangi yemeğin tadı en kötüydü?” diye sordu Karaton Kağan merakla.</p>
<p>“<i>Liquam</i>’lar!” dedi Atilla yüzünü buruşturarak. “Özellikle de <i>garum</i> adını verdikleri kahverengi sos.”</p>
<p>“Nedir bu?” diye sordu Karaton.</p>
<p>“Çürümüş balık sosu” diye cevap verdi Atilla ve ürpererek silkindi. “Bunu balıkların tuzlanmış iç organlarından ve... ve çürüyüp kokuşana kadar haftalarca güneşin altında bekleyen artıklarından yapıyorlar!”</p>
<p>Atilla, etrafındaki adamların benizlerinin solduğunu fark etti. Hatta Oktar öğürmekten kendini alamadı. Bu iğrenç yemekten duydukları tiksintiyle birbirlerine baktılar ve dillerini şaklattılar.</p>
<p>“Balık artıklarıyla işlenen peynire mi benziyor?” diye sordu Muncuk.</p>
<p>“Onunla mukayese bile edilemez!” diye itiraz etti Atilla.</p>
<p>“O zaman belki de yüz günlük leziz kuş yumurtalarımızı andırıyordur!” dedi Karaton Kağan.</p>
<p>“Belki” dedi Atilla. “Fakat balık balıktır ve balık olarak kalacaktır!”</p>
<p>“Öyle olsun bakalım” dedi Karaton Kağan. Yerden kılıç kuşağını aldı ve ağır deriyi kendi elleriyle vücuduna yerleştirdi. Görünüşe göre sabık rehinenin sorgusu sona ermişti. Fakat kağan ansızın elini havaya kaldırdı.</p>
<p>“Sana son bir soru soracağım, Atilla. Fakat şimdiye kadar sorduklarımın en önemlisi.”</p>
<p>“Dinliyorum.”</p>
<p>“Artık Roma’da neler gördüğünü ve duyduğunu biliyoruz. Şimdi bana doğruyu söyle! Orada geçirdiğin bir yıldan sonra hâlâ bir Hun musun, yoksa Roma yaşantısının zehri kanına ve yüreğine karıştı mı?”</p>
<p>Oktar’ın dudaklarından kısa, fakat anlamlı bir gülüş yükseldi.</p>
<p>“Evet, ne diyorsun?” diye sordu Karaton bir kez daha ciddi bir sesle.</p>
<p>Atilla dişlerini sıktı. Gözlerini yere dikmiş, can havliyle ne cevap vermesi gerektiğini düşünüyordu. Doğru cevabı vermek son derece basitti; önemli olan, doğru cevabın hangisi olduğuydu. Bundan kendisi bile tam olarak emin değildi. Karaton Kağan’ın sorusunu “Evet, sözünü ettiğin zehir kanıma ve yüreğime karıştı, artık gerçek bir Hun değilim!” diye cevaplaması işten bile değildi. Fakat yine aynı şekilde “Ben hâlâ bir Hun’um, Roma’yı büyük ve kudretli kılan sebeplerin hiçbirini anlamadım ve hissetmedim!” cevabını da verebilirdi.</p>
<p>“Ben... ben bunu bilmiyorum!” diyebildi sonunda.</p>
<p>“O halde kendini kendinden sakın” dedi Karaton ve ona yaklaştı. Atilla içgüdüsel olarak ayağa fırladı. Karaton Kağan delikanlının önünde durdu ve ağır pençelerini onun omuzlarına koydu.</p>
<p>“Uzun bir yol aşman gerekti ve seninle gurur duyuyorum, Atilla!” dedi boğuk bir gülmeyle. “<i>Imperium Romanum</i> adı verilen o zalim ülkede görüp duyduklarını asla unutma! Sen bin yıldır insanları, kavimleri ve hatta toprağı boyunduruğu altına alan ve elindeki tüm imkânlarla sömüren bir kudretin tam ortasındaydın!”</p>
<p>Kağan başını çevirerek Kara Hunların üç hanına baktı.</p>
<p>“Önümüzdeki yılları iyi değerlendir ve şuradakilerin bildiklerini öğrenmeye çalış!” dedi pek çok anlama gelebilecek bir şekilde. “Fakat önce tekrar gerçek bir Hun olman gerekiyor!”</p>        
    </body>
</html>