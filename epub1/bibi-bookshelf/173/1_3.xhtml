<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="main.css" rel="stylesheet" type="text/css" />
</head>
    <body>
<p class="baslik2">3</p>
<p class="baslik2">Got Ateşlerinin Yanında</p>
<div class="bos3"></div>
<div class="ortali"><img src="attila2.jpg"/></div>
<div class="bos1"></div>
<p class="ilk">Attila’nın kulaklarına, dakikalar boyunca, uzaklarda şarkı söyleyen erkek sesleri, hafif davul gümbürtüleri ve bunlara karışan ağustos böceği cırlamaları geldi sadece. Sonra taş kaplı yolun kenarındaki çalılar hışırdadı. Ilgın ağaçlarının arasından ay ışığında parlayan beyaz bir siluet çıkmıştı. Fakat bu Aybars değil, Geiserich’ti.</p>
<p>“Sessiz ol, küçük... Olduğun yerde kal... Sana amcanı getirdim... Yürüyebiliyor musun?”</p>
<p>“Evet” dedi Attila. Şaşkınlıkla sesinin oldukça çatlak çıktığını fark etmişti. Vandal’ın kendisine küçük diye seslenmesine bile kızamıyordu. Anlaşılan durumu hiç de iyi değildi. Bu arada Aybars da çalıların arasından çıkmıştı. Hun şamanının üzerinde hayvan postlarından ve kuş tüylerinden yapılma uzun bir elbise vardı. Elbisesinin üzerine o kadar çok sayıda demir araç ve ruh tasviri asılıydı ki, parlak ay ışığında bile postların gerçek renginin ne olduğu anlaşılamıyordu.</p>
<p>Aybars bir kere Attila’nın etrafında dolandı ve onu dikkatli bakışlarla inceledi. Bu arada alçak sesle bir şeyler mırıldanıyordu. Attila ansızın şamanın elbisesine asılı olan demir araçların asla paslanmadığını düşündü. Uzun büyüler ve sonsuz yakarışlar sonucu, her bir aracın içi ölümsüz bir ruhla doldurulmuştu. Hun savaşçılarının üzerindeki kuş tüyleri gibi iç içe geçmiş sayısız pullardan oluşan zırhlar da aynı büyünün etkisiyle onları yaralanmaktan koruyordu. İlginçtir ki Romalılar da zırhlarına lorica plumata, yani tüy zırhı adını veriyorlardı...</p>
<p>Aybars yavaşça şarkı söyleyerek Attila’yı kucakladı. Bu arada tecrübeli elleriyle vücudunun her bir bölgesini ayrı ayrı yokluyordu.</p>
<p>“Görünürde yara bere yok” diye fısıldadı sonunda rahatlamış bir ifadeyle. “Aynı şekilde vücudunun içinde de.”</p>
<p>Şamanların büyük ve ulvî meseleler dışındaki konulara ilgi gösterdikleri aslında pek nadirdi. Attila da kendisini o andan itibaren bir kuş kadar hafif ve rahatlamış hissediyordu. Roma saraylarının, koridorlarının, odalarının, salonlarının, evlerinin, çatılarının ve surlarının içinde yaşadığı o korkunç kâbus nihayet son bulmuştu.</p>
<p>“Buraya nasıl geldin?” diye sordu Attila amcasına. “Hem de tam en gerekli olduğu anda!”</p>
<p>“Bulutlar, rüzgârlar ve kuşlar bana ne yapmamı söylediler, kardeşim Muncuk’un oğlu” diye cevap verdi şaman gizemli bir sesle. Bu durumun onu eğlendirdiği açıkça belli oluyordu. “Kendi cennetlerine giden ölü Cermen savaşçılarının zafer çığlıklarını dinledim, dörtnala giden atların nallarından yükselen seslere kulak verdim, pek çok koyunun kürek kemiğini ateşte yakarak arındırdıktan sonra üzerlerindeki çatlakları inceledim ve bu sayede en gerekli anda burada olmayı başardım...”</p>
<p>“Roma’nın ne zaman zapt edileceğini bildiğini mi söylemek istiyorsun?”</p>
<p>Aybars omuzlarını silkti ve boş ellerini gösterdi.</p>
<p>“Gel, buradan gidelim!” dedi sonra. “Roma surlarından hiç hoşlanmam... Özellikle de üzerimize nişan almış olan okçuların bulunduğu kulelere bu kadar yakınken...”</p>
<p>“Yoksa benim bundan hoşlandığımı mı sanıyorsun?” diye inledi Attila ve Geiserich ile Aybars’ın kollarına girmelerine izin verdi. “Kulelerdeki lejyonerler artık neredeyse hiç nöbet tutmuyorlar... Bana kalırsa şu anda bile Roma’daki son canlı farelerin peşine düşmüşlerdir. Buna rağmen tüm bu taşlardan, surlardan ve kulelerden... nefret ediyorum!”</p>
<p>“Sorunu cevaplamak gerekirse...” diye konuşmasına devam etti Aybars biraz kıyıda kalmış ateşlerin arasından geçerken, “... Karaton birkaç bin kişiye Batı veya Doğu Roma İmparatorluğu’na yardım etme iznini verene kadar bekleyebilirdim. Aynı şekilde rehinemiz Aetius’un geri dönmesine kadar da bekleyebilirdim, fakat kemikler bana güneş dönümünden yedi gün önce yalnız başıma yola çıkmamı öğütlediler...”</p>
<p>“Yapayalnız mı?” diye sordu Attila şaşkınlıkla. Şaman başını öne eğdi ve neşeli bir ifadeyle tekrar yavru bir kuş gibi cıvıltılı sesler çıkarmaya başladı. “Neredeyse yapayalnız! Emona’da, Sava Nehri üzerindeki Kehribar Yolu’na kadar yalnız başıma at sürdüm... Ta ki Athawulf adındaki o Cermen palavracısına rastlayana kadar... Keşke ruhlar ve şeytanlar bana o sahtekârın suratını hiç göstermeselerdi!”</p>
<p>Ellerini başına vurarak genç bir kuş gibi cıvıldamaya başladı. “O zaman Kral Alarich’in beceriksiz kayınbiraderini kendi kavmini ve bizim savaşçılarımızın bir kısmını, mükemmel donanımlı ve örgütlü Roma lejyonlarının üzerine sürmesini seyretmek zorunda kalmazdım... Onlardan daha akıllı olmak istiyordu, fakat tüm tahminleri yanlıştı... Hele o ayyaş ve sefil savaşçıları... Bir zamanlar Romalılar tarafından saygı ve hayranlıkla “sarı yeleli aslanlar” olarak anılan savaşçılarla hiçbir ilgileri kalmamış! Evet, kardeşim Muncuk’un oğlu, o pelteye dönmüş zavallı Cermen sürüsünün anlamsız saldırılarının Ravenna’daki lejyonerler tarafından kolaylıkla durdurulduğuna, sonra da çiğnenip geçildiğine bizzat şahit oldum!”</p>
<p>“Nasıl oldu bu?” diye sordu Attila heyecan içinde. Bu arada dik bir yamacı tırmanmaya başlamışlardı. Hava yeraltı mezarlarında olduğundan çok daha sıcaktı, fakat kuşatma altındaki şehrin boğucu havası kadar kötü kokmuyordu. Attila uzun zamandan bu yana ilk kez büyük kazanların içinde pişen et çorbasının kokusunu almıştı. Halsizliğiyle birleşen büyük sevinci, az kalsın yere düşmesine sebep olacaktı.</p>
<p>Kısa bir süre sonra Got ateşlerinin en az bin adım ötesine kurulu olan yurtların ve keçe kaplı arabaların bulunduğu yere vardılar. Biraz ötede Ostrogotlara ait birkaç araba ve çadır göze çarpıyordu. Görünüşe göre Hunlar ihtiyaç duyduklarından çok daha fazla ata sahiptiler. İnsanlar ise sessizce onlara bakıyorlardı. Attila hayatında ilk defa sessiz, sinmiş ve ürkek Hunlara rastlıyordu. İçlerinden sadece biri, Attila’dan biraz daha büyük bir delikanlı, şamanın çadırının önüne yeniden yakılmış olan ateşe yirmi adım kadar yaklaşmaya cesaret etmişti. Bir süre çadıra baktıktan sonra, tekrar karanlıkların içine geri çekildi. Bu garip durum Attila’yı oldukça rahatsız ediyordu, fakat kafasını uzun uzun yoramayacak derecede yorgun ve bitkindi.</p>
<p>Ancak karnını doyurup biraz dinlendikten sonra, bu yeni durum hakkında daha fazla bilgi edinmek istedi. Bu arada Geiserich gelecek günlerin neyi getireceğini öğrenmek için bir kez daha Alarich’in karargâhına gitmişti. Bu nedenle o geri dönünceye dek beklemeye karar verdi.</p>
<p>“Şimdi anlatmaya devam edebilirsin” dedi sonra amcasına. Ateşin yanına sırt üstü uzanmış, başını yüksek bir eğere dayamıştı. Bu eğerler deri kayışlarla küçük ve hızlı atlarının üzerine bağlı olmadıkları zamanlarda, Hunlara oturak ve dayanak olarak hizmet ediyorlardı.</p>
<p>“Buradaki insanlara ne olduğunu mu soruyorsun?” Amcası kuru bir sesle güldü. “General Generidus’un birlikleri onları neredeyse son adama dek kesti, biçti, öldürdü veya sakat bıraktı... Oysa İtalya’nın düzlüklerine ve taş kaplı yollarına ulaşmıştık bile... Adriyatik Denizi’nin kuzey kıyılarının görünmesine de pek az bir zaman kalmıştı!” Elinin tersiyle sanki bu dehşet ânını bir daha hatırlamak istemezmiş gibi bir hareket yaptı.</p>
<p>“Demek gerçekten bir katliam oldu! Sen de orada mıydın?”</p>
<p>“Evet, ben de oradaydım...” diye inledi şaman, “... ve ne yazık ki orada değildim!”</p>
<p>Attila anlamıştı. Bir şaman bir anlamda bir kraldan bile daha kudretliydi, çünkü kimsenin müdahalesine maruz kalmadan bir dünyadan ötekine gidebilmek ancak onlara mahsustu.</p>
<p>“Tek başıma olsaydım buraya her türlü tehlikeden uzak, rahat rahat gelirdim” dedi şaman uzun bir aradan sonra. “Yol kenarlarında ve ormanlarda soyacak adam bekleyen o sefil haydutlar bile benim gibi bir adamın etrafından geniş bir yay çizerek geçerler!” Aybars bir an için neşeyle güldü. “Hatta imanlı Hıristiyanlar bile beni görünce haç çıkartıp tabanları yağlıyorlar. Bazıları beni görünce öylesine korkup şaşırıyor ki, sanki dönüşünü bekledikleri kral benmişim gibi kendilerini önümde yere atıyorlar. Oysa başımın üzerinde beyaz güvercinlerin uçuştuğu filan yok ve Alplerdeki o katliamdan sonra ancak Aquileia ile Ravenna arasındaki bataklıklarda suyun üzerinden yürüdüğüm söylenebilir...”</p>
<p>“Suyun üzerinde mi yürüdün?” diye sordu Attila şaşkınlıkla.</p>
<p>“Eh, bazen uzaktan bakınca öyle görünüyor...”</p>
<p>Attila yüksek sesle gülmeye başladı. Aybars’ın anlattıkları değil, içine düştüğü şaşkınlık kendisine son derece komik geliyordu.</p>
<p>“Yolculuğundan kimin haberi var?” diye sordu sonra amcasına.</p>
<p>“Sadece Karaton, baban ve Romalı rehinemiz...”</p>
<p>“Ne! Aetius buraya geleceğini...”</p>
<p>“Ondan o kadar çok şey öğrendim ki, ona ne kadar teşekkür etsek azdır! Romalılar onu tanımadan kaçmayı başardı. Aslında onun bana Aquileia surlarına kadar eşlik etmesini istiyordum...”</p>
<p>“Şu hale bak! Bir Hun şamanı ile lejyoner zırhına bürünmüş bir Roma soylusu, birlikte Roma’yı kuşatanların yanına gidiyorlar...”</p>
<p>“Hayır, iki şaman” diye düzeltti Aybars. “Bir Hun gibi görünen bir şaman ve kutsal kabul törenini yeni geride bırakmış olan bir diğeri...”</p>
<p>“Bir Kanlıbaş mı?”</p>
<p>“Evet, Attila, bir Kanlıbaş! Yüzü kutsal sayıda bıçak darbesi ile bir daha asla sakalı çıkmayacak şekilde çizildi! Yecüc ve Mecüc tarafından bildirilen hayvan bilgeliğinin altı yüz altmış altı kesiği...”</p>
<p>“Neden?” diye bağırdı Attila dehşet içinde. “Roma rehinesine bunu neden yaptınız? Roma’nın tüm kadın ve kızları bu yüzden bizden nefret ediyor... yeni doğan çocuklarımızın yüzlerini bile bıçakla çizerek sakatladığımızı sanıyorlar!”</p>
<p>“Yazı sanatına hakim olanlar, söz sanatına hakim olanlardan çok daha başarılı yalanlar söyleyebilirler!” diye içini çekti Aybars gözle görülür bir üzüntüyle. “Bu saçmalıkların taşa veya parşömene ancak korku, nefret, ya da iftira yüzünden yazıldığını ben de çok iyi biliyorum! Bu imparatorlukta yazı yazmaya vakıf olanlar daima haklıdır; yazdıkları yalan ve saçmalıktan ibaret olsa bile!”</p>
<p>“Evet, gerçekten de yazdıklarında en küçük bir doğruluk payı bile yok” dedi Attila amcasını onaylayarak. Alevlerin titreyen ışıklarında amcasının yüzüne baktı. Bilmeyen birinin şamanın yüzündeki yüzlerce yara izini fark etmesi imkânsızdı. Tam aksine, amcasının yüzü eski geleneklere göre tabaklanmış bir yaban domuzu derisi kadar pürüzsüz ve sağlıklı görünüyordu. Attila bu düşünceyle kendi kendine güldü. “Bana hâlâ cevap vermedin.”</p>
<p>“Bu onun fikriydi” dedi Aybars neşeli bir sesle. “Zaten soylu Romalı güzelliğinden hiçbir şey yitirmiş değil! Her zaman için beyaz mermerden yapılma bir heykele modellik edebilir! Sadece biz Hunlar hakkında atılan pek çok palavradan birini kullandık ve Aetius’un yüzünü kan kırmızısı bitki sularıyla boyadık.”</p>
<p>Tam bu anda Alarich’in karargâhından geri dönen Geiserich, kapıdan içeri girdi. Şamanın son sözlerini duymuştu. “Neden palavra olsun ki?” diye atıldı sırıtarak. “Yeni doğan tüm erkek çocuklarınızı bu şekilde sakatladığınızı bilmeyen yok!”</p>
<p>“Hiç de değil!” diye itiraz etti şaman. “Bu daha ziyade...”</p>
<p>“Ve sen, Vandal” diye amcasının sözünü kesti Attila, “sen güçlü, sarışın, bir aslan kadar cesur bir Cermen savaşçısısın! Fakat herkesin bildiği gibi, tüm Vandalların kafalarının içinde kurutulmuş samandan başka bir şey yoktur...”</p>
<p>“Öyle olsun” dedi Geiserich ve güldü. “Artık yatsak iyi olur. Kral Alarich yarın sabah bizi görmek istiyor.”</p>
<p>“Üçümüzü de mi?” diye sordu Attila.</p>
<p>“Hayır, sadece beni ve amcanı. Ona senden hiç söz etmedim.”</p>
<p>Attila inanmaz bir tavırla ona baktı.</p>
<p>“Benden hiç söz etmedin mi? Ama ben...”</p>
<p>“Tamam, tamam” dedi Aybars. “Bu benim isteğimdi...”</p>
<p>Vizigotlar, kuzeyli isimleri neredeyse unutulmuş birtakım müttefik Cermen kabileleri ve Batı Hunlarından yaklaşık yüz kadar savaşçı, Roma tepelerinin üzerinde sabırsızlıkla bekliyordu. Kötü hava koşullarına karşı yurtların ve arabaların etrafında ciddi bir tedbir almamışlardı. Hatta içlerinden pek çoğu yolculuk çıkınının bağlarını çözmeye bile gerek duymamıştı. Vizigot kralı tarafından şehrin zapt edilmesi ve yağmalanması emrinin verilmesi artık bir an meselesiydi. Buna rağmen Hun savaşçıları Attila’nın üzerinde kötü, güvensiz bir etki bırakmışlardı. Kendisinin geldiği Aşağı Tuna boylarında Hunlar o toprakların efendileri gibi davranıyorlardı. Hatta Uldız Han yönetiminde alınan ilk büyük mağlubiyet bile, amcası Ruga ve Oktar’ın yönetimindeki Hunlara baş eğdirememişti. Anlaşılan bu Orta Tuna Hunları, o eski mağlubiyetin çok daha ağırını tatmış olmalıydılar.</p>
<p>Hunların neredeyse hepsi tüm bu zaman boyunca Muncuk Han’ın en küçük oğlunun etrafından geniş bir yay çizerek geçmişlerdi. Bu insanlar onun boyuna ya da ailesine ait değillerdi.</p>
<p>Kendi sürüleri neredeyse bir kuşak önce Aquincum adlı Roma şehrinin yakınlarına, Tuna’nın batıya doğru büyük bir kıvrım yaptığı yere geldiği için, Batı Hunlarını ve Attila’yı sadece haklarında anlatılanlardan tanıyorlardı. Otlakları büyük kralın karargâhına birkaç günlük mesafedeydi. Muhtemelen içlerinden hiçbiri Karpatların doğusuna veya Tuna’nın aşağı kısmına geçmemişti. Attila onların Karaton Kağan’ı veya Uldız Han’ı bir kerecik olsun görmüş olduklarından bile kuşkuluydu.</p>
<p>Alarich’in takviye olarak gördüğü şey, aslında uzun zaman önce güçten düşmüş bir kalabalığın son kalıntılarıydı. Pek çoğu Romalılar tarafından öldürülmüş ve yok edilmişti. Hayatta kalmayı başaranların neredeyse tümünün vücutlarında kumaşlardan, yapraklardan ve hayvan postlarından yapılma sargılar göze çarpıyordu. Yaşadıkları ağır yenilginin acı dolu izlerini zihinlerinden bir türlü atamıyorlardı. Başlarında kendilerine önderlik edecek hiçbir soylu kalmamıştı ve başkalarının yüzüne bakamayacak denli büyük bir utanç içindeydiler.</p>
<p>Attila’nın ev sahipleri sabahın erken saatlerinde yurtlarını toplamış ve biraz daha batıda bulunan hafif eğimli bir tepenin yamacında yeniden kurmuşlardı. Buradaki otların ve çalıların durumu, atlar ve keçiler tarafından kemirilmiş olan ilk konaklama yerinden daha iyiydi. Burada da dört bir yandan gelebilecek kötü sürprizlere karşı korunaklıydılar ve diğer karargâhlardan çok daha fazla görüş mesafesine sahiptiler. Buna rağmen Hunlarda hiçbir sevinç belirtisi yoktu; ne karargâhtaki işler esnasında, ne de at binme talimleri esnasında.</p>
<p>Attila karargâhın taşınma işlemine karışmamış, neredeyse öğlene kadar derin bir uyku çekmişti. Şimdi, yani şamanın verdiği tozdan bir tutam karıştırdığı keçi sütü dolu bir çanağı midesine indirdikten sonra, kendisini uzun zamandır olmadığı kadar güçlü hissediyordu. Damarlarındaki kan kaynıyor, mutlaka bir şeyler yapması gerektiğini hissediyordu. Yeni ateş yerinin etrafında bulunan büyük taş parçalarından birinin üzerine oturmuştu. Roma’dan kaçmayı başardıklarına hâlâ inanamıyordu. Geiserich onu ve Laudarich’i ne büyük zorlukla yeraltı mezarlarına kadar taşıdığını, sonra daha da büyük bir güçlükle Cermen delikanlısını Vizigotların şifacısına götürdüğünü anlatmıştı. Bu iş de bittikten sonra Prens Athawulf’un fiyaskosundan sağ salim kurtulmayı başarmış, fakat aşağılanmış ve ruhen çökmüş Hunları aramaya koyulmuştu.</p>
<p>Karanlık basar basmaz yalnız başına Via Saleria yakınlarındaki duvara geri dönmüş ve yeraltı mezarlarının çalılar arasına gizlenmiş olan çıkışını tekrar aramaya başlamıştı. Fakat elindeki meşaleye rağmen bir süre sonra arayışını yarıda kesmek zorunda kalmıştı...</p>
<p>Geiserich ertesi sabah Aybars’la birlikte Alarich’in Via Saleria’nın batısındaki kraliyet çadırlarına doğru yola koyulmuştu. Çıplak ayaklı, dikkat çekici güzellikte birkaç genç kız Hunların keçilerine bir taş atımı kadar yaklaşmışlardı. Attila kızların kendisiyle ilgilendiğinin farkındaydı, fakat Ostrogot olduklarını anlayınca onlara bakmaktan vazgeçti.</p>
<p>Hâlâ oldukça öfkeli olmasına rağmen, yaşının büyük olmasının verdiği avantajla Geiserich’in şehirden oldukça başarılı bilgiler topladığını kabul etmek zorunda kalmıştı. Buna rağmen kendisine haksızlık yapıldığını düşünüyor ve şehirden kaçışının şaman tarafından neden gizlenmek istendiğini bir türlü anlayamıyordu. Bu kim için önemliydi ki? Ve Aybars bununla neyi gizlemek istiyordu?</p>
<p>Şaman ise büyük ikna yeteneğini kullanarak, Attila’ya, enerjiden ve sabırsızlıktan patlayacak hale gelmiş olan Got askerlerinin durumlarını anlatmış, onların ateş başlarında sadece topal bir Vandal’dan değil, perişan görünüşlü bir Hun prensinden de söz etmelerinin gereksiz olduğuna inandırmaya çalışmıştı.</p>
<p>“Onlar büyük savaşçılar” demişti Aybars. “Fakat her şeyi abartma eğilimleri o kadar fazla ki, savaşırken o güne dek gömdükleri tüm ölülerin ruhlarının gökyüzünde kendileriyle birlikte at koşturduğuna kendilerini ikna etmişler. Ölü savaşçılarının şöhreti onlar için yaşayan bir Hun’un şöhretinden daha önemli olduğundan, biz de kendimizi onlara uydursak çok iyi ederiz...”</p>
<p>Daha bir yıl önce Attila şamanın bu sözlerinin anlamını kavrayamazdı. Fakat bu arada savaş ve diplomasi sanatı üzerine o kadar çok şey öğrenmişti ki, artık çarpışan demir silahların başarının sadece bir bölümü olduğunu düşünüyordu. Her kılıç darbesinin alkış istemediğini, her mızrak saldırısının sırığın ucundaki yüzüğe isabet etmesinin gerekmediğini ve her küçük zaferin bir savaşı kazandırmadığını öğrenmişti. Çünkü her başarısızlık, sahte ve göstermelik olsa bile, diğer tarafın bardağına gözleri kör ve kulakları sağır eden zehirden birkaç damla döküyordu...</p>
<p>Böylece Attila kendisini yanmış koyun kürek kemiklerindeki işaretlerin ve bir şamanın yaptığı yorumların, on beş yaşındaki bir delikanlı için fazlasıyla bilgelik taşıdığı düşüncesine inandırmaya çalıştı.</p>
<p>Sabah güneşinin altında gözlerini kırpıştırarak Romalıların Ebedî Şehri’ne bakıyordu. Vatikan tepesinde Hıristiyanların şamanı ve kâhini St. Petrus’a adanmış olan katedrali ve daha uzakta, Tiber kıyısında St. Paul’e adanmış olan diğer katedrali gördü.</p>
<p>Attila bir süre şehrin etrafındaki 150 yıllık duvara baktı. Bu duvarın Roma imparatoru Aurelius zamanında yapıldığını biliyordu. Fakat koruması altında bulundurduğu her şey, pek kısa bir süre sonra kuşatmacıların eline düşecekti. Bugün, yarın, ya da birkaç gün sonra... Duvarlardaki üç yüz altmış kule ve her biri küçük birer kaleye benzeyen on dört şehir kapısı bile bir işe yaramıyordu.</p>
<p>Buna rağmen, karargâhtaki Hunlardan birkaçı, Attila’ya Hıristiyanların tapınaklarındaki değerli eşyaların yağmalanmasının yasak olduğunu söylemişti. Hunlar bu yasağın sebebini anlayabiliyorlardı. Kutsal tören ve ayinlerin yapıldığı bu binaların Alarich için tabu olmasını son derece doğal karşılıyorlardı. Ne de olsa Aryan mezhebinden olmalarına rağmen, Gotlar da Hıristiyan’dı. Buna rağmen Got savaşçılarının pek çoğunun kendilerine hakim olmaları yolundaki emirden hiç mi hiç hoşlanmadığı da fısıldananlar arasındaydı.</p>
<p>Fakat Attila Got savaşçılarının Roma şehrini yağmalama fırsatı elde edip edemeyeceklerinden oldukça kuşkuluydu. Kendisi Roma’nın insanın üzerine üzerine gelen binalarını görmüş, görkemli saraylardan, caddelerden ve dikilitaşlardan, üzerinde altın kaplama heykellerin bulunduğu göğe yükselen sütunlardan oluşan o büyüleyici ama bir o kadar da korkutucu ve tehdit dolu dünyayı yakından tanımıştı. Got savaşçıları, altın parıltıları içinde yan yana dizilmiş olan tapınak ve sarayları gördükleri zaman, şaşkınlıktan ağızlarını ardına kadar açarak taş kesilmiş gibi oldukları yerde kalacaklardı. Kim bilir, belki de Circus Maximus’un göğe yükselen helezonlarını gördükleri zaman yere diz çöküp haç çıkartacak ya da Wotan veya kuzeyin diğer tanrılarına yalvaracaklardı. Sevinç çığlıkları arasında kendilerini hamamların sıcak sularına atıp, yüksek kubbelerin altında şarap, kadın ve şarkı eşliğinde eğlendikleri zaman, ellerinde taşıdıkları ganimetleri bir kenara fırlatıp bir daha ilgilenmemeleri bile mümkündü...</p>
<p>Attila soyluların çok sayıdaki dev saray komplekslerini hatırlayınca dudaklarını ısırdı. Taş kesilmiş ve kuşaklar boyunca yeni ilavelerle genişletilmiş kağan yurtlarına benzeyen bu saraylar, şehir içinde bir şehir oluşturuyordu. Ganimet arayan yağmacıların ilk ve en önemli hedefleri bunlar olmalıydı – Roma şehrinin açlıktan ölmek üzere olan halkından önce davranmayı başarabilirlerse elbette... Roma’nın güzel vücutlu, parfüm kokulu, kibar hanımları için dehşet dolu saatler ve günler sonunda kendilerini bir eşya gibi kaçırıp bulduğu ilk yatakta ırzına geçenin bir barbar mı, kendi kölesi mi, yoksa bir Romalı mı olduğu ne fark ederdi ki?</p>
<p>Romalı soylu bayanlar en leziz yiyecek ve içeceklerle donatılmış sofralarında bu konuyu sık sık konuşmuşlardı. Attila çeşitli ziyafetlerde yapılan bu konuşmalara onlarca kez tanık olmuş, Hunlar ve diğer vahşi hayvanlar hakkında anlatılan tüyler ürpertici hikâyelerin eşliğinde zevkin doruğuna çıkan kadınları izlemişti.</p>
<p>Fakat şu anda kuşatmacılar da en çılgın hayallerin eşliğinde zevkin doruğuna çıkıyor olmalıydılar. Saldırının her an başlayabileceğini düşünen Attila, elinde olmadan ürperdi.</p>
<p>Alarich’in ordusundaki hayvan postlarına bürünmüş, ok ve yayla silahlanmış, en büyük korkuları kendi cadaloz karıları olan derbeder Sarmatlar ile demir zırhlara bürünmüş, güçlü kuvvetli, doğuştan savaşçı Gotlar, bugüne dek asla görmemiş oldukları Romalıların lüks yaşam tarzlarını tahayyül bile edemezlerdi. Fakat tümü de bu yaşam tarzına tepeden dalmak istiyor, Romalıların birçoğunun iktidarsız ve entrikacı lapacılar ya da fanatik rahipler olduklarını biliyorlardı.</p>
<p>Etrafındaki derin sessizlik Attila’yı şaşırtıyordu. Birden aklına güneşin en yüksek olduğu saatte Romalıların kendilerinden geçercesine derin bir yorgunluğa kapıldıkları geldi. Görünüşe göre ne senatörler, ne köleler, ne rahibeler, ne de pazarcı kadınlar kendilerini bu yorgunluktan kurtaramıyorlardı. Attila, Roma’da yaşadığı tüm bu aylar boyunca, bütün bir şehrin nasıl olup da günün belli saatlerinde uykuya dalabildiğini bir türlü anlayamamıştı.</p>
<p>Hunlar gündüzü ve geceyi zaman dilimlerine bölmüyorlardı, fakat Attila Romalıların saat ve dakikalarına göre düşünmeyi çok çabuk öğrenmişti. Romalıların günleri, gece yarısından sonraki altıncı saatte başlıyordu. Yedinci saat, günün ilk saatiydi. Altı saat sonra gün ortasına ulaşılıyordu. Zeytin ve ekmekten oluşan ve bu saatte yenilen küçük öğün, aylardan beri bir rüya olmuştu. Romalıların sadece pek az kısmı mone adı verilen dokuzuncu saatte cena, yani akşam yemeği yeme lüksüne sahiptiler.</p>
<p>Fakat görünüşe göre bu uyku durumu sadece Roma vatandaşlarıyla, yabancı tacirlerle, köleler ve akla gelebilecek tüm kavimlerden oluşan lejyonerlerle değil, yedi tepeli şehrin havasıyla ilgili bir durum olmalıydı, çünkü Got karargâhında da en ufak bir faaliyet göze çarpmıyordu.</p>
<p>Aybars ve Geiserich’in tekrar tepeden yukarı tırmanmaları oldukça uzun sürdü. Hun şamanı kartal tüyleriyle süslenmiş asasını çok uzaklardan sallayarak Attila’ya selam verdi. Atıyla birlikte bir kaya parçasının üzerinde bekleyen Attila’nın etrafında giderek daha fazla Hun toplanıyordu.</p>
<p>Soylu bir kökenden gelmesine rağmen Aybars onlara ne yapacaklarını söyleyemez veya önderlik edemezdi. Şamanlar savaşçı değillerdi. Onlara çoğu zaman gerçek birer insan gözüyle bile bakılmazdı.</p>
<p>Attila, Aybars’ın büyülü bir dansa başlamasından sonra bile etrafındaki Hunların neden sessiz ve durgun olduklarını biliyordu. Hiç tanımadıkları bu yerde Gotlara daha fazla yaklaşmaktan çekiniyor, ellerinde azıcık olsun ganimet bulunmadan Tuna’ya geri dönmeye cesaret edemiyorlardı. Tümü birden kendisine, Attila’ya bakıyor, amcasının şaman dansını kendileri için kabul ve tercüme etmesini bekliyorlardı.</p>
<p>Attila amcasının işaretlerini anladı ve kavradı. Vücudunun içinde sevinç ve heyecandan oluşan sıcak bir dalganın estiğini hissetti. Derin bir nefes aldıktan sonra yüzüne geniş bir gülümseme yaydı ve eğerin üzerinde doğruldu. Sonra bir sıçrayışta yere atladı, ellerini yukarı kaldırdı ve bir sevinç çığlığı attı.</p>
<p>“Bir gün daha!” diye bağırdı diğer Hunlara. “Yarın, tüm Roma uykuya daldığı zaman... Öğle dinlenmesinde...”</p>
<p>Hunlar büyülenmiş gibi Attila’nın yüzüne bakıyor, dudaklarının arasından çıkan kelimeleri can kulağıyla dinliyorlardı. Tam hep bir ağızdan savaş çığlıkları atmaya başlayacakları anda, Aybars’ın keskin ıslığı onları durdurdu:</p>
<p>“Susun! Düşmanın plandan haberdar olmasını mı istiyorsunuz?”</p>
<p>Hunlar, yollara düştüklerinden bu yana, ilk kez öfkeli bir şamanın emrine uyuyorlardı.</p>
<p>“Sakın Alarich’i hafife almaya kalkmayın” dedi Aybars. Attila ve Geiserich’le birlikte, yurdunun önündeki ters çevrilmiş kazanın üzerinde oturuyordu. Çadırın renkli örtüsü yukarı kıvrılmıştı, yan duvarlar açılarak içerisinin havalanması sağlanmıştı. Daha basit olan diğer yurtlardan yüz adım kadar uzaklıkta bulunuyordu. Adamlar az önce kızlar tarafından getirilen keçi sütünü tahta bardakların içinden küçük yudumlarla içiyorlardı.</p>
<p>“Alarich, Vizigotların kralı Gaina gibi ikiyüzlü ve Radagis gibi körlemesine ileri atılan bir budala değil” diye devam etti Şaman sözlerine. “O, cesur Baltha soyundan geliyor, yani ırkının en asillerinden biri. Buna rağmen öldürülen can düşmanı Stilicho olmasaydı, Alarich bugün Roma kapılarına dayanmış olamazdı.”</p>
<p>Attila amcasının anlattıklarını ilgiyle dinliyordu. Roma’nın en iyi öğretmenlerinden diyalektik ve retorik dersleri aldıktan sonra, farklı görüşlerin ne büyük bir öneme sahip olduğunu anlamış, her şeye başka gözlerle bakmaya başlamıştı. En önemsiz gibi görünen ayrıntılara bile dikkat etmeyi öğrenmişti. Eskiden büyümekte olan tüm delikanlılar gibi alelacele bir görüş bildirir, sonra da utanmak zorunda kalmamak için yanlış olduğunu bile bile bu fikri savunmaya çalışırdı. Şimdi ise farklı bir yöntem uyguluyordu. Önce konuşulanları dikkatle dinliyor, karşısındakinin ne düşündüğünü iyice anlamak ve zaman kazanmak için hiçbir şeye itiraz etmiyor, ancak kendi düşüncelerinin yeterince olgunlaştığını düşündüğü zaman konuşmaya başlıyordu.</p>
<p>Başlangıçta bunu tekrar tekrar denemişlerdi. Attila başlangıçta oldukça zorlanmasına rağmen, sonradan diğerlerinin konuşmasına izin vermenin yetenek ve zekâyla ilgili olduğunu anlamıştı. Ve şimdi Aybars’ın da aynı yönteme göre hareket ettiğini anlıyordu. Şaman, büyük bilgisini başkalarına ders vermek veya kendi görüşlerinin doğruluğuna ikna etmek için kullanmıyordu. Tam aksine, yapılan her itirazı, her farklı görüşü, büyük dans elbisesini oluşturan kuş tüyleri, metal plakalar ve değerli taşlar gibi dikkatle topluyordu. Bu elbisenin yapımı asla sona ermiyordu ve şaman her akşam büyük bir sabır ve dikkatle onun üzerinde çalışıyordu. Şimdi de bir yandan şarkı söyler gibi konuşuyor, diğer yandan da yine değerli elbisesi üzerinde çalışıyordu.</p>
<p>“<i>Imperium Romanum</i>’da son derece alışılmadık şeylerin olup bittiğini unutmamalısınız. İmparatorluk aslında çoktan öldü, fakat sözde düşmanları onu hayatta tutmaya devam ediyor.”</p>
<p>“Nasıl oluyor bu?” diye sordu Attila.</p>
<p>“Stilicho ve Alarich’i ele alalım. Stilicho, Vandalların soylu sınıfına mensuptu. Babası İmparator Theodosius zamanında çok önemli askeri görevlerde bulunmuştu. Bu nedenle Stilicho, Cermen kökenine rağmen Roma’da doğmuş ve bir Romalı gibi yetiştirilmişti. Bizim gibi o da göçebe Cermen kavimlerinin dili olan lingua franca’yı biliyor, bunun yanı sıra doğu dili olarak şimdi senin de bildiğin Yunanca’yı, kudret, yasama ve yürütme dili olarak da Latince’yi konuşuyordu.”</p>
<p>“Bunun şimdi ne önemi var?” diye sordu Geiserich sabırsızlıkla.</p>
<p>“Alarich’i ne kadar iyi tanıyabilirsek, Roma’yı da o derece iyi anlayabiliriz.”</p>
<p>“Az önce Vizigot kralından değil, Stilicho’dan söz ediyordun.”</p>
<p>“Sabırlı ol, Geiserich. Az sonra ona da geleceğim.”</p>
<p>Attila Vandal soylusuna alaycı bir bakış fırlattı.</p>
<p>“Baksana, imparatorluğun en önemli adamı senin kavminden!” dedi. “Hatta o iki Roma imparatorunun vasisi, birinin damadı ve ölümüne kadar da imparator Honorius’un kayınpederiydi, hem de tam iki kez!”</p>
<p>“Stilicho öldü!”</p>
<p>“Alarich gibi düşünmeyi başarsaydı, bugün hayatta olabilirdi” dedi elbisesiyle meşgul olmaya devam eden şaman. “Alarich, kavminin tüm kabilelerinin itaat ettiği ilk önder. Theodosius’un ölümünden bir yıl önce, Frigidius Nehri’nin kıyısında, korkunç bir bora fırtınasının tam ortasında öteki imparator Eugenius’u mağlup etmesinden yana bu böyle. Alarich Romalıların güçlü bir müttefikiydi, ta ki Stilicho onları Sava ile Tuna nehirlerinin Karadeniz’e döküldüğü yerdeki topraklara yerleşmelerini söyleyene kadar...”</p>
<p>“İyi ama bu onların her zaman düşledikleri bir şey değil miydi?” diye sordu Attila. “Tüm Cermenler etrafı bir çitle çevrili küçük bir tarla ile küçük bir köy evinin hayalini kurmazlar mı?”</p>
<p>“Çok doğru” dedi Aybars gülerek. “Kuzeyde ve doğuda açlık çektikleri zaman zarfında gerçekten de en büyük hayalleri buydu. Fakat sonra ter yerine kanla suladıkları topraklarda hasadın ne kadar verimli olacağını fark ettiler. Şehirlerdeki altın ve mücevherlerin ışıltısı, sıcak güneydeki tatlı yaşam tümünün gözünü kör etmişti. Artık vahşi topraklarda ter döken çiftçiler değil, gerçek birer savaşçı olmak istiyorlardı. Alarich sadece sıradan bir ordu komutanı değil, tüm Vizigot kabilelerinin kralı ve önderi olmaya zorlamalarının da gerçek sebebi buydu.”</p>
<p>“Fakat Stilicho onların parmaklarına çok çabuk bastı” dedi Geiserich sırıtarak. “Yaklaşan tehlikenin ne kadar büyük olduğunu fark etti ve Ren havzasında onları çembere aldı. Gotlar tümüyle yok olma tehlikesiyle karşı karşıya kalmışlardı...”</p>
<p>“... fakat diğer imparatorluk naiplerinin kıskançlık ve hasetleri imdada yetişti” diye lafa karıştı Attila.</p>
<p>“Evet, gerçekten de Doğu Roma’nın on iki yaşındaki imparatoru Arkadios’un vasisi Rufinus, Stilicho ya bir ültimatom göndermişti: Bu bölgeyi acele terk etmesini, çünkü burasının Batı Roma değil, Doğu Roma toprağı olduğunu ihtar ediyordu.”</p>
<p>“Stilicho’nun geri çekilişi hiç de bir Vandal’a yakışır bir davranış değil” dedi Geiserich.</p>
<p>“Stilicho’nun intikamı çok acı oldu” dedi Aybars. “O zamanlar olup bitenler hakkında pek çok şey duymuş olmalısınız. Bu nedenle şimdi benden gerçeği dinleyin: Doğu Roma savaşçılarına o zamanlar Gaina komuta ediyordu. O da Alarich gibi bir Cermen ve neredeyse tüm Gotlar gibi Aryan mezhebinden bir Hıristiyandı. İmparator Theodosius’un ölümünden ve imparatorluğun iki oğlu Honorius ile Arkadios arasında paylaştırılmasından sonra, Stilicho tarafından Doğu Roma birliklerinin başına getirilmişti. Sonra Arkadios onun yetkilerini elinden aldı. Doğu Roma’nın bu uyuşuk ve kıt akıllı hükümdarının danışmanı ve koruyucusu Rufinus, evlerine geri dönen Ostrogotları iyi ya da kötü karşılamak durumundaydı. Ne de olsa Ostrogotlar imparatorluk adına asiler ve taht gaspçılarıyla savaşmış, üstelik başarılı da olmuşlardı. Arkadios ve vasisi, Gaina’nın önderliğinde Konstantinopolis’e geri dönmekte olan birliklere doğru at sürdüler. Hatta Rufinus Cermenlerin şerefine omuzlarına bir Cermen kürkü bile atmıştı.”</p>
<p>“Bununla ne elde etmek istiyordu?”</p>
<p>“Rufinus, bu şekilde kendisini Doğu Roma imparatorluğu kuvvetlerinin gerçek başkomutanı olarak kabul ettirmek istiyordu. Fakat Cermenler Theodosius için zafer kazandıkları esnada Rufinus orada değildi. Onun kendilerini pohpohlayarak neye ulaşmak istediğini pek çabuk kavradılar. Gaina’nın maiyetindeki Got önderleri onunla kısa bir süre tartıştılar. Rufinus ansızın kendisini üzerine doğrultulmuş kılıçların arasında bulmuştu. Atını kılıçların arasından kurtarmayı başardığında, bu defa talihsiz bir şekilde mızrakların arasına düştü. Onun yerini alan hadım Eutropius ise Rufinus’tan çok daha kurnaz ve hilekârdı. Eudoxia adındaki güzel ve şehvetli Cermen kadınını imparatorun yatağına sokan da bizzat onun kendisiydi. Eudoxia, iki sene öncesinden ölümüne kadar, imparatorun dua ve ayin dışında bir şeyle ilgilenemeyecek kadar güçsüz düşmesini başarıyla sağlamıştı.”</p>
<p>“Ya Stilicho?” diye sordu Geiserich şaşkınlıkla.</p>
<p>“Stilicho o zamanlar oradan birkaç günlük mesafede bulunuyordu” diye cevap verdi şaman taklit edilmesi mümkün olmayan bir kıkırdamayla. Attila kuş cıvıltısına benzer bu gülüşün, geçen gece kendisini ne kadar şaşırtmış olduğunu düşündü. Şimdi anlıyordu ki amcası Aybars, kapılarını ancak pek az kişiye açan öteki dünyanın eşiğinde durduğu zaman bu şekilde gülüyordu.</p>
<p>“Alarich sonra ne yaptı?”</p>
<p>“Tuna kıyısındaki eyaletlere doğru yola çıktı. Kimsenin aklına onu durdurmak gibi bir düşünce gelmiyordu. Helenler bile Thermopyl Geçidi’nde onu törenle karşılayarak, şehirlerine davet ettiler. Alarich şarap ve ekmek yiyerek yan gelip yatarken, Gotların atları Delphi’nin kutsal sularından içiyor, askerler dev sütunların dibine işiyor ve etraflarındaki kadın ve kızlara bir zamanlar tanrıların yaptığı gibi sahip oluyorlardı.”</p>
<p>“İyi ama Vizigotların bizim önümüzden kaçmış oldukları söylenmez mi hep?” dedi Attila şaşkınlıkla.</p>
<p>“Elbette bizim önümüzden kaçtılar, hem de tam iki kere! Başlangıçta, Alarich’in henüz önemli bir görev üstlenmediği dönemlerde, sonra da Uldız Han’ın Gaina’nın başı karşılığında Bizans hadımlarından anlaşmalar kopardığı zaman. Alarich bunu duyduğu zaman soğuk terler dökmeye başlamıştı, çünkü Hunlarla birleşmiş Doğu Roma lejyonlarının karşısına çıkacak kadar cesur değildi. Alpleri aşarak Padus Nehri vadisine çekilmeyi tercih etti.”</p>
<p>“Yaklaşık dokuz yıl kadar önce” diye atıldı sahip olduğu bilgiyle caka satmak isteyen Attila. “Hıristiyanların 401. yılının 18 Kasım günü. O zamanlar imparator Milano’da oturuyor ve en önemli generali Alplerin kuzeyindeki Raetia’da başka Vandallara ve Alanlara karşı savaştığı için, Galya’ya kaçmaya hazırlanıyordu.”</p>
<p>“Evet, fakat sonra Doğu Roma yardım çağrısında bulundu. Stilicho doğruca Adriyatik Denizi’nin üzerinden Korinth’e çıktı ve Vizigotları Doğu Roma’nın ilk imparatorunun ismine atfen Arkadia adı verilen bölgede çembere aldı. Hem de su kıtlığı çekilen bir yaylanın tam ortasında. Stilicho nihayet Doğu Roma imparatorluk sarayındaki rakiplerini yerlerinden edecek mekanizmayı oluşturmuştu.”</p>
<p>“Daha önce bundan söz edildiğini hiç duymamıştım” dedi Geiserich.</p>
<p>“Çok doğal, çünkü bu hareket başarısızlığa uğradı ve uzun zaman boyunca bu konuda tek kelime bile edilmedi” dedi Aybars ve bir müddet kuş gibi cıvıldadı. “Arkadios en önemli memurlarını ve danışmanlarını o çöle gönderebilecek kadar güçlü değildi. Aslında Stilicho’nun bunu bilmesi gerekirdi. Pekâlâ, şimdi bana söyleyin bakalım: Batı Roma orduları başkomutanı olan Vandal generalinin yerinde siz olsaydınız, tuzağa düşmüş eski müttefiklerinizle ne yapardınız?”</p>
<p>Aybars elindeki dikiş malzemelerini bir kenara koydu ve saz bir sepetin kapağını açtı. İçinde ağzı sıkı sıkı kapalı kil bir testi vardı. Aybars’ın elleri yavaşça testinin üzerinde dolaştı ve Cermenlerin Run harflerine benzer bir tamga çizdi. Attila bu ilginç arpağı daha önce birçok kez görmüştü, fakat Geiserich elinde olmadan soluğunu tuttu.</p>
<p>“Ne yapıyor?” diye fısıldadı Attila’ya dönerek. “Bu bir sunu töreni mi?”</p>
<p>“Kendisine tanrıların yiyeceğinden alıyor” diye karşılık verdi Attila.</p>
<p>“Evet?” diye sordu şaman. “Stilicho’nun yerine siz olsaydınız ne yapardınız? Bu tür soruları kendinize sık sık sormalısınız, çünkü günün birinde mutlaka siz de benzer kararlar vermek zorunda kalacaksınız. Sen de, Attila ve sen de, Geiserich...”</p>
<p>“Bunun olacağını pek sanmam” dedi Geiserich acı dolu bir sesle. “Biz Vandallarda tüm yarışmalarda birinci gelmeyen biri asla kral olamaz!”</p>
<p>Aybars belli belirsiz gülümsedi. Sonra yavaşça kil testinin kapağını açtı ve içinden üç parmağıyla silindir biçimli gümüş bir kutu çıkardı. Bu kutu yaklaşık olarak bir kadının avuç içi büyüklüğünde ve iki parmak yüksekliğindeydi. Yan taraflarında gümüş yuvalar içine yerleştirilmiş bir düzine Kaplan Gözü vardı. Kutunun kapağında bu değerli taşların daha büyükleri göze çarpıyordu, en büyükleri ise kapağın tam ortasındaydı. Ortadaki taşla kenardakiler arasında mavinin her tonunu yansıtan lacivert taşlar vardı.</p>
<p>Aybars büyük bir dikkatle kutunun kapağını açtı, sonra da içinden küçük bir kadına benzeyen, gri renkli bir kök çıkardı. Kadının uzun saçları, dolgun göğüsleri, geniş kalçaları, ileri çıkık bir karnı ve birbirine dolanmış kök bacakları vardı: Bir i<i>nsan-kökü...</i></p>
<p>Geiserich derin bir soluk aldı. Attila da vücudunda ani bir sıcaklık dalgasının dolaştığını hissediyordu.</p>
<p>“İşte benim <i>insan-köküm</i>” dedi Aybars şefkat ve sevgi dolu bir sesle. “Biz şamanlar buna benzer köklerden, büyük duvara kadar uzanan geniş topraklarda ender olarak yetişen <i>roccoco</i> bitkisinden, Karpatlarla Bataklık Denizi arasındaki Bin-Meyve-Ağacı’nın ezilmiş yapraklarından ve yaralı haşhaş bitkisinin gözyaşlarından öyle bir toz hazırlarız ki, sarhoşluk veren tüm içkilerden çok daha etkilidir.”</p>
<p>Aybars bu tozdan küçük bir tutam aldı, sonra da Attila ve Geiserich’e uzattı. “Bunu burnunuza çekmeniz gerekiyor.”</p>
<p>“Bunu yapabilir miyiz?” diye sordu Attila şaşkınlıkla.</p>
<p>“Neden olmasın?” diye karşılık verdi ve burnuna ateşin etrafında oturan koca bir savaşçı topluluğuna bile yetecek bir tutam toz daha çekti. “Evet, Geiserich, o zamanlar Batı Roma lejyonlarının ve müttefik ordularının başkomutanı sen olsaydın, Alarich’in kaderi nasıl olurdu?”</p>
<p>“Bir daha imparatorluğa zararlarının dokunmaması için onları rüzgârın dört bir yanına dağıtırdım.”</p>
<p>“Ne kadar garip” dedi şaman ve kendi kendine bir şarkı mırıldanmaya başladı. “Doğu Roma, kısa bir süre önce Skir halkını işte bu yöntemle cezalandırmaya başladı. Gerçi Uldız Han’ın talihsiz müttefikleri hâlâ hayattalar, fakat biz Hunlara olan bağlılıkları yüzünden, Romalılar tarafından daha önce köleleştirilen hiçbir halkın uğramadığı kadar ağır cezalara çarptırıldılar.”</p>
<p>“Onlara ne oldu?” diye sordu Geiserich.</p>
<p>“Artık Skir diye bir halk yok” diye karşılık verdi şaman. “Neredeyse tüm önderleri ve en cesur savaşçıları lejyonerler tarafından öldürüldü veya çarmıha gerildi. Kadınlarının ve kızlarının ise artık adları bile anılmıyor. Göz açıp kapayana kadar dünyanın dört bir yanındaki köle pazarlarına dağıtıldılar. Fakat normal koşullar altında her şeyleri alındıktan sonra serbest bırakılan güçsüzler ve değersizler bile artık ortalarda görünmüyorlar...”</p>
<p>“Onlar da mı öldürüldü?” diye sordu Attila.</p>
<p>“Daha kötüsü, oğlum!” dedi Aybars şarkı söylercesine. “Çok daha kötüsü... Hayatta kalanlar, ancak kendi halklarından biriyle bir daha asla konuşmayacaklarına yemin etmek suretiyle canların kurtarabildiler. Bundan böyle imparatorluğun herhangi bir yerinde birbirleriyle karşılaştıkları zaman birbirlerine bakamayacaklar, el sıkışamayacaklar, birbirleriyle konuşamayacaklar ve elbette ki bir aile kuramayacaklar.”</p>
<p>“Tüm bir halkın ruhunu aç ve susuz bırakmak demek bu!” diye bağırdı Geiserich yumruklarını sıkarak. Şaman ise vücudunun üst kısmını yavaşça iki yana sallamaya başlamıştı.</p>
<p>“Roma, bin yıldan bu yana az önce söylediğinden başka bir şey düşünmüyor, Geiserich! Halkları mağlup ediyor, onları sömürüyor ve imparatorluğun dört bir yanına dağıtıyor. Stilicho ise Vizigotların karşısında daha akıllıca davranmayı düşünüyordu...”</p>
<p>“Ben olsam sadık bir vasal kazanmak için Alarich ve Gotlarının çekip gitmesine izin verirdim” diye atıldı Attila.</p>
<p>“Evet, Stilicho da aynen böyle düşünmüştü. Zaten böyle de yapmak zorundaydı, çünkü imparatorluğun sorumlu olduğu yarısında peş peşe sorunlar belirmeye başlamıştı. Ren boylarında, Galya’da ve Afrika’daki tahıl ambarlarında... Epidaurus Dağları’nda beklemekte olan Alarich, oradan sıvışabilmek için uygun bir fırsat kolluyordu. Onu çok iyi anlayabiliyordum, çünkü o sarp dağların arasındaki derin vadiler, düzlüklerde yaşamaya alışmış insanlar için hiç de uygun bir yer değildi. Gotlar her gece Thing adını verdikleri toplantılar düzenliyor ve içlerinde bulundukları bu kötü durumdan bir an önce kurtulacaklarına dair birbirlerine yeminler ediyorlardı. Fakat Alarich ateşli delikanlılık çağını çoktan geride bırakmıştı. Stilicho’nun Alplerin kuzeyindeki isyanları bastırabilmek için Pannonia’dan ayrılmasını sabırla bekledi. Sonra da büyük yağma seferine çıktı...”</p>
<p>“Buna rağmen Stilicho onu üç kere mağlup etti ve İtalya topraklarının dışına attı” dedi Geiserich.</p>
<p>“Ve her defasında biz Hunlardan yardım istedi” diye onayladı onu Aybars. “Aynı yılın Kasım ayında Asti’de, sonraki Nisan’da Polentia’da, yazın da Verona’da...”</p>
<p>“Bu başarıların şerefi sadece Hunlara ait değil” dedi Geiserich. “Alan ve Vandalların da Roma generaline katıldıklarını unutmayın.”</p>
<p>“Bundan doğal bir şey olamazdı zaten” dedi Attila. “Doğu Roma İmparatoru Arkadios, 10 Ocak günü oğlu Theodosius II.’yi Augustus ilan etti. Böylece o budala Arkadios’a bir çocuğun eşlik edeceği ve Roma İmparatorluğu’nun en güçlü kişisinin bundan böyle de Stilicho olarak kalacağı kesinlik kazanmıştı.”</p>
<p>“Alan ve Vandalların tümü Stilicho’ya katılmış değil” dedi Aybars. “Birçoğu yıllar boyunca Alplerin kuzeyinde oradan oraya gezip durdu ve karşısına çıkan her şeyi yerle bir etti. Roma lejyonerlerinin ve silahlı sınır muhafızlarının bulunmayışından dolayı pek çok tarlanın artık sürülmediğini ve halkın duvarlarla çevrili yerleşim yerlerine sığındığını sık sık duyuyorum.”</p>
<p>“Buna rağmen Vizigotlar beş yüz yıldan bu yana Roma’yı kuşatan ve Romalıları kendi duvarlarına hapseden ilk Cermen kavmi.”</p>
<p>“Aslında bu bizim için büyük bir fırsat” dedi Attila düşünceli bir tavırla. “Roma İmparatorluğu’nun kuzey ve kuzeydoğudaki sınır kaleleri yavaş yavaş yok oluyor. Doğu Roma ancak kendi yağında kavruluyor, Batı Roma ise ha çöktü, ha çökecek. Alplerin kuzeyinden Galya’ya kadar olan tüm bölgelerin bizim olmasını kim ve ne engelleyebilir ki?”</p>
<p>“Atak olmak delikanlılığın şanındadır” diye karşılık verdi şaman sallanmaya devam ederek. “Evet, imparatorluk dağılıyor, fakat şu anda en az yaralı ve kör bir ayı kadar tehlikeli, belki de daha fazla. İmparatorluğun en büyük şehrini kaybetmesine bu nedenle seviniyoruz zaten...”</p>
<p>Şaman ansızın sustu ve gözlerini ardına kadar açarak hiç kıpırdamadan Attila’ya baktı.</p>
<p>“Biliyor musun?” diye sordu sonra. Attila başını salladı.</p>
<p>“Neyi biliyor muyum?”</p>
<p>“Zavallı ve utançtan yerin dibine giren Hun kardeşlerimizin bu gece yeraltı mezarlarını kullanarak nasıl içeri girebileceklerini...”</p>
<p>“Hayır” diye karşılık verdi Attila hiçbir şey anlamadan. “Bunu nasıl bilebilirim ki?”</p>
<p>“Yeraltı mezarlarına şehirden nasıl girileceğinin planı sende” dedi Geiserich. “Bendeki parça ise çıkışı bulmaya yarıyor...”</p>
<p>“Ya Laudarich’in planı?”</p>
<p>“Onu kaybetmiş... Hem de daha şehirden bile ayrılmadan!”</p>
<p>“Hunların en iyilerine önderlik edeceksin!” dedi Aybars. “Sadece birkaç kişiye. Karanlık basınca onları yeraltı mezarlarına sokacak, sonra da şehirden dışarı çıkartacaksın. Orada güneş kartal noktasına ulaşana kadar bekleyeceksin. Sonra da kararlaştıracağımız şekilde hareket edeceksin...”</p>
<p>“Bu... bu mümkün değil” diye kekeledi Attila. “Bugüne kadar yarışmalarda sadece tahta yüzükler kazandım. Metal bir yüzüğe sahip olmadığım sürece, hiçbir savaşçı bana itaat etmez.”</p>
<p>“Yanılıyorsun, kardeşim Muncuk’un oğlu! İlk demir yüzüğü, Romalıların önünde attan düştüğün zaman kazandın. Rehinemiz Aetius, gösterdiğin cesaret yüzünden seni öylesine takdir etti ki, Karaton Kağan seni demir yüzükle ödüllendirdi.”</p>
<p>Attila ansızın kıpkırmızı kesildi.</p>
<p>“Bu gerçek mi?” diye sordu heyecandan kesik kesik konuşarak.</p>
<p>Geiserich ve Aybars, kahkahalarla gülerek delikanlının omuzlarına sert şaplaklar indirdiler.</p>         
    </body>
</html>