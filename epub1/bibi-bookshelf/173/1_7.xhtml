<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="main.css" rel="stylesheet" type="text/css" />
</head>
    <body>
<p class="baslik2">7</p>
<p class="baslik2">Amazon Dansı</p>
<div class="bos3"></div>
<div class="ortali"><img src="attila2.jpg"/></div>
<div class="bos1"></div>
<p class="ilk"><i>İkiyüzler Kafilesi</i> yavaş yavaş, fakat bir engelle karşılaşmadan <i>Via Aemilia</i>’ya ulaşmıştı. Sabahleyin, yola koyulmadan az önce, Aybars kafilede bulunanların sayısını tam olarak öğrenmek istemişti. Doğan kafile boyunca tam iki kere at sürmüş, sonra en arkaya geçmiş ve herkesi teker teker sayarak öne doğru ilerlemişti.</p>
<p>Üç Hun atlısı, bir kadın ve bir çocuk gece karanlığında bilinmeyen bir sebepten ötürü geride kalmış veya <i>Via Aemilia</i>’nın dağ tarafındaki küçük akarsu vadilerine girerek gözden kaybolmuştu. Daha önce esrarengiz bir şekilde ortadan yok olan o iki Sarmatla birlikte, kayıplarının sayısı dokuza ulaşmıştı. Son konakladıkları yerde yanlarına gelen iki tacir ise Tuna kıyılarına kadar onlarla birlikte gelip gelemeyeceklerini sormuşlardı. Aquileia adlı nehir limanında başka tacirlerle buluşmayı ve onlardan alacakları işlenmiş fildişini Roma’ya götürmeyi tasarlıyorlardı. Böylece kafileyi oluşturan insanların sayısı, Scottas da dahil olmak üzere, tekrar yüz doksan üçe çıkmıştı.</p>
<p>Kafile’nin karşısına sık sık Roma yollarını tek başına seyahat edemeyecek kadar güvensiz bulan küçük gruplar çıkıyordu. Birlikleri dağılmış, savaşacak hali kalmamış ya da cezalı lejyonerler, efendilerini yitiren ya da öldüren köleler, evleri ve ahırları yakılmış aileler, amaçsız bir şekilde oradan oraya dolanıp duruyordu. Bunların yanı sıra hayattaki her şeylerini yitirmiş genç kızları ve delikanlıları da unutmamak gerekiyordu. Bunlar genellikle bir araya gelerek büyükçe gruplar oluşturmuşlardı. Tek amaçları ise <i>Imperium Romanum</i>’u dev bir örümcek ağı gibi saran bu çürümüş, donmuş ve soysuzlaşmış, sürekli isteyen fakat hiçbir şey vermeyen yasa ve kuralların arasında, her ne şekilde ve nasıl olursa olsun, hayatta kalabilmekten ibaretti.</p>
<p><i>İkiyüzler Kafilesi</i>’ne bazen nereye ait oldukları ve nereye gitmek istedikleri hiç kimse tarafından bilinmeyen insanlar da katılıyordu. Alınlarının ortasında gerçek niyet ve düşüncelerini belirten işaretler olmamasına karşın, toplum yaşamının yazılı olmayan kurallarına uygun davrandıkları sürece kafilede bulunmalarına izin veriliyordu. Elbette ki herkes her şeyin gündüz göründüğü kadar sakin ve huzurlu olmadığını biliyordu. Gruplar arasında hırsızlıklar, anlaşmazlıklar ve küçük kavgalar asla eksik olmuyordu. Buna karşın <i>İkiyüzler Kafilesi</i>, Roma ordusunun subay üniformalı askerleri tarafından düzenin korunmaya çalışıldığı pek çok kafileden çok daha huzurlu olarak yol alıyordu...</p>
<p>O zamana kadar bir kere olsun yayalar, atlılar veya arabalar tarafından geçilmiş değillerdi. Sadece bazı gecelerde, kamplarını o kötü şöhretli, yüksek duvarlı, pis yataklı, kötü yemekli ve fahişelerle dolu hanların civarında kurduklarında, birtakım atlılar ve atlı arabalar, Hunların ve beraberindeki insanların yanından mümkün olduğunca hızlı bir şekilde geçmeye çalışıyorlardı. Aynı şey yorgun Roma atlarının yenileriyle değiştirildiği ve yemlendiği <i>mutationes</i>lerde de gerçekleşiyordu. Roma İmparatorluğu sınırları dahilinde yaşayan bütün halklar, bu <i>mutationes</i>lerin yol boyunca belli aralıklarla bulunduğunu biliyorlardı. Yolların oluşturduğu devasa örümcek ağının düğüm noktalarını köyler veya surlarla çevrili şehirler değil, buraları oluşturuyordu.</p>
<p>Attila, babasının bir zamanlar bu yabancı imparatorluğun garip ve gizemli ulaşım yolları hakkında kendisine söylediklerini, tekrar tekrar hatırlıyordu:</p>
<p>“Suyun üzerinde Romalılar sadece mümkün olduğu kadar çabuk kıyıya ulaşma konusunda başarılıdırlar. Pontus’ta ve büyük nehirlerde kocaman kayıkların içinde balık istifi üst üste oturur ve uzun kürekleri çekerek yol alırlar. Fakat sahip oldukları yollar en az bizim kıvrık yaylarımız kadar başarılı ve etkilidir. Bu yollar, en başından beri yakıp yıkmaya ve fethetmeye programlanmış bu imparatorluğun en başarılı icraatıdır. Çok sayıda savaşçı ve köle lejyonu, yere gömülü taşlardan oluşan bu savunma, hücum ve iktidar sistemini kurmak için çok miktarda kan, fakat daha fazla miktarda gözyaşı ve ter döktü.”</p>
<p>Babasından sözleri dinlerken bu yolların bu kadar büyüleyici olabileceğini hayal bile edemezdi; oysa şimdi parşömen haritasını her fırsatta önüne yayıyor ve üzerindeki incecik çizgileri uzun uzun inceliyordu.</p>
<br/>

<p class="ilk">Kafile, Arimini’nin güneyinde mola verdi. Hunlar kıyıdan fazla uzak olmayan bir mesafede yurtlarını ve çadırlarını pek sık olmayan aralıklarla kurarken, Gotlar ve azatlı köleler ilk iş olarak arabalarını bir duvar şeklinde yan yana yerleştirdiler. Sadece pek azı yıkanmak için denize gitmişti. Attila, Roma fatihlerine katılan bu insanların ani korkusunun nedenini öğrenmesi için, Doğan’ı onların yanına gönderdi.</p>
<p>“Sarmatlarla araları bozulmuş” dedi Doğan az sonra geri döndüğünde.</p>
<p>“Hiç farkına varmadım” dedi Attila.</p>
<p>“Ben de...” dedi Aybars. Attila, şamanın endişeyle kaşlarını kaldırışını izledi. “Mesele neymiş?”</p>
<p>“Muhtemelen aralarındaki o eski nefret” dedi Doğan önemsemez bir el hareketiyle. “Sarmatlarla Ostrogotların birbirlerini çekememeleri yeni bir şey değil...”</p>
<p>“Bizi de hiç kimse çekemiyor” dedi Attila ve güldü.</p>
<p>“Evet, fakat Sarmatlarla Ostrogotlar birbirlerinden korkmuyorlar” diye atıldı Aybars. “Ve her iki kavim de şimdi bizim çayırlarımız olan toprağın bir zamanlar kendilerine ait olduğunu öne sürüyorlar...”</p>
<p>“Bir şeyin kime ait <i>olmadığının</i> aslında onları ilgilendirmemesi gerekirdi” dedi Scottas derin bir görüşle. “Nasıl olsa ikisinin de bundan bir çıkarı yok.”</p>
<p>Aybars gülümsedi.</p>
<p>“Mağluplar genellikle tozların içinde daha çabuk kimin sürüneceği konusunda birbirleriyle anlaşamazlar ve bu durum fatihlerin işlerini büyük ölçüde kolaylaştırır. Güçlü olan, eğer yeteri kadar akıllıysa, sesini bile yükseltmeden hizmetindeki zayıfların birbirlerini parçalamalarını sağlar. Bunu sakın unutmayın...”</p>
<p>Attila, Doğan ve Greka karşılıklı olarak birbirlerine baktılar. Doğru ışığa tutuldukları takdirde, şamanların sözlerinin değerli incilere dönüşebileceğini uzun zamandır biliyorlardı.</p>
<p>“Sarmatlar aslında Persler gibi İran’dan geliyor” diye sözlerine devam etti Aybars, “daha doğrusu tam olarak Tanais’ten. İskitlerin eski dilini konuşuyorlar ve onlar gibi göçebeydiler. Yüzyıllar önce kuzeyden gelen Gotlarla ve hemen hemen aynı zamanda kendilerini Aşağı Tuna havzasına doğru sıkıştıran Romalılarla birleştiler.”</p>
<p>“Ben de Sarmatların bizim yardımcı kavimlerimizden biri olduğunu düşünüyordum” dedi Doğan. Aybars başını salladı.</p>
<p>“Kısmen öyle” dedi sonra. “Onlar da uzun zamandır Skirler kadar dağınık yaşıyorlar. Eskiden dört büyük kabileden oluşuyorlardı: Kral Sarmatlar, Lazikler, Dinyeper ve Tuna arasındaki Urgiler, Tanais’e kadar uzanan bölgede Roxolanlar. Peki, Gotların onlardan neden nefret ettiğini, Romalıların da neden korktuğunu biliyor musunuz?”</p>
<p>Attila başını salladı. “Tek bildiğim, yüzyıl kadar önce onların sürülerinin Pannonia çayırlarında otladığıydı.”</p>
<p>“Doğru. Roma imparatoru Konstantin’in üç yüz yıl önce onları topraklarına kabul edip Adriyatik Denizi’nin iki kıyısına yerleştirmesine kadar, hızlı ve güçlü bir halktılar.”</p>
<p>“Yani buraya da” dedi Attila.</p>
<p>“Az önceki kavganın sebebi de buydu” dedi Doğan. “Sarmatlar, buraya yerleştirilmelerinin sebebini, ne Cermenlerin ne de Romalıların kendilerini mağlup edememesi olarak açıklıyorlar. Ostrogotlar da buna son derece bozulup, Sarmatların karılarının sözünün dışına çıkmayan korkaklar olduğunu söyleyerek cevap veriyorlar.”</p>
<p>“Aslında bu iddiaların her ikisi de tam anlamıyla yanlış sayılmaz” dedi hatip Scottas. Söylediği birden fazla anlama gelebilirdi. Attila ona baktı, fakat onun hitabet yeteneğiyle kendisini etkilemesine bir daha izin vermeyecekti.</p>
<p>“Ne demek istiyorsun?” diye sordu ona.</p>
<p>“Şöyle” dedi Scottas ve ellerini yavaşça saçlarının üzerinde gezdirdi. “Sarmatların savaş birlikleri gerçekten de büyük bir şöhrete sahip. Fakat Gotlara da hak vermek gerekir ki, onların düşmanlarını korku ve yılgınlık içinde bırakan akınlarını erkekler değil, kadınlar gerçekleştiriyordu.”</p>
<p>“Kadınlar mı?” diye sordu Greka şaşkınlıkla.</p>
<p>“Bunu bilmiyor muydun?” diye sordu Scottas. “Sarmatlar anaerkil toplum düzeninde yaşıyorlar. Kabilelerin ve ailelerin kaderini kadınlar belirler. Onların kadın savaşçıları İskitler tarafından bile ‘<i>Erkek Öldüren</i>’ olarak adlandırılıyordu. Fakat anlaşılan o kadar da başarılı değillerdi, çünkü efsanelerimiz Akhilleus, Herakles ve Theseus adlı kahramanlarımızın birbiri ardına Penthesilea, Hippolyte ve Antiope adlı Amazon kraliçelerini öldürdüğünü, soyduğunu ve kaçırdığını anlatır...”</p>
<p>“Siz de bundan gurur duyuyorsunuz!” dedi Greka hakirâne bir sesle. Scottas, Attila ve Doğan kaçamak bakışlarla birbirlerini süzdüler ve omuzlarını silktiler. Greka, erkeklerle başa çıkamayacağını anlamıştı, fakat aynı anda hatip onun imdadına yetişti:</p>
<p>“Tüm kadın Sarmat savaşçıları mızrak kullanıp ava çıkabilir. Fakat en başarılı ve tehlikelileri yayı daha iyi çekebilmek için sağ göğüslerini kestirir, sol göğüslerini de düşmanın dikkatini dağıtmak için açıkta bırakırlar. Bu nedenle biz Yunanlar onları Amazon yani <i>Memesiz</i> olarak adlandırırız...” Greka öfkeyle başını salladı.</p>
<p>“Ve siz erkekler bu saçmalığa gerçekten inanıyorsunuz, öyle mi?”</p>
<p>“Kulağa iyi geliyor, değil mi?” dedi Attila gülerek.</p>
<p>“Bu tıpkı siz Hunlar hakkında anlatılan o saçma sapan korku hikâyelerine benziyor” dedi Greka burnundan soluyarak. “Zayıf erkekler, güçlü rakiplerini daima acıma bilmeyen şeytanlar olarak nitelemişlerdir.”</p>
<p>“Fakat onlarda biraz olsun şeytanlık vardı” dedi Scottas dikkatle. “Kılıçlarının kabzalarına lületaşından yapılma büyülü inciler takıyorlardı...”</p>
<p>“Fakat bu bambaşka bir şey!” diye itiraz etti Greka.</p>
<p>“Dur biraz!” diye atıldı Attila. Ellerini yukarı kaldırarak bir an için put gibi oturdu. “Lületaşından yapılma inciler mi dedin?”</p>
<p>“Ne olmuş onlara?” diye sordu şaman.</p>
<p>“Onları gördüm. Birkaç gün önce... Fakat nerede, bir türlü hatırlayamıyorum...”</p>
<p>“Belki de Roma’da görmüşsündür” dedi Doğan. Fakat Attila başını salladı. “Hayır” dedi, “daha sonraydı...”</p>
<p>Attila bir kez daha düşündü ve ansızın lületaşı incilerini nerede gördüğünü hatırladı. Raetia’da, hayvanların paylaştırılması sırasında! Sonra hızla ayağa fırladı.</p>
<p>“Neredeler?” diye bağırdı telaşla.</p>
<p>“Kim? Sarmatlar mı?” diye sordu Doğan.</p>
<p>“Otur yerine! Adamlar çoktan gitti buradan...” dedi Aybars itiraz kabul etmeyen yumuşak sesiyle.</p>
<p>“Adamlar mı?” diye sordu Attila. “Az önce ‘adamlar’ mı dedin?”</p>
<p>Fakat Aybars kendi kendine bir şarkı mırıldanmaya başlamıştı bile.</p>
<br/>

<p class="ilk">Aynı akşam, tehlikeli bataklıkların ve sazlıkların arasında boş yere güvenli bir yükselti aradıktan sonra, şaman, Hunların aynı şekilde bataklıkların arasından geçerek batıya nasıl ilerlediklerini anlatmaya başladı.</p>
<p>Aslında bunu yapmaya ilk olarak Greka başlamıştı. Uzun süredir akşamları ateşin başında Aybars ve Attila’yla birlikte oturuyordu. Bu akşamların birinde ansızın ataları hakkında bildiklerini anlatmaya başlamıştı:</p>
<p>“Birkaç on yıldan bu yana Kimmerlerin ve İskitlerin ülkesinde oturuyordu” diye anlatıyordu. “Bazı yıllarda bozkır rüzgârlarının tarlalarımızı kurutmasına rağmen durumumuz iyiydi. Fakat soğuk ve kuraklık, kuzey denizlerinin ötesindeki oturulmaz haldeki anavatanımız <i>Scantinavia</i>’da olduğundan daha hızlı yakalamıştı bizi. Et, peynir, yün ve tahıl stoklarımızı Karadeniz’in kuzey kıyılarındaki Yunanların şehirlerine götürmek zorunda kalmıştık. Bu insanlar artık eski efsanelerinde sözü edilen erkekler ve kadınlar kadar güçlü ve dayanıklı değillerdi...”</p>
<p>“O sert iklime bir türlü alışamamışlardı” diye atıldı Scottas. “Pontus bizim için daima gizemli, kara bir delik olmuştu. Bizim üç bin güneşli adaya ve yumuşak huylu sulara alışkın olduğumuzu unutmayın. Fırtınalarla dolu o karanlık sulara bir türlü uyum sağlayamadık. Pek çoğumuz kar fırtınasının ve kış buzlarının ne anlama geldiğini bile bilmiyordu. Ve tüm zorluklar sonunda emin bir limana demir attığımız zaman, karşımızda yeni ve korkunç bir okyanusun uzandığını görüyorduk: Bozkır...”</p>
<p>“Yani bizim vatanımız!” dedi Aybars derin derin içini çekerek. “Orasının neden bizim vatanımız olduğunu biliyor musun?”</p>
<p>Scottas hayır anlamında başını salladı.</p>
<p>“Sonsuz ve sınırsız olduğu için! Evet, aynen duyduğunuz gibi... Belki biz bozkır atlıları ya da büyük denizciler, sonsuzluğun ne anlama geldiğini söyleyebiliriz. Görüş alanını kısıtlayan hiçbir şey yoktur... Ne bir ağaç, ne bir dağ, ne bir duvar. Atının nallarının altındaki toprak uçsuz bucaksızdır, atını sürersin, sürersin, sürersin... Tıpkı engin gökyüzündeki bulutlar gibi...”</p>
<p>Aybars yarı kapalı gözlerle gülümsedi. Yeniden bir şarkı mırıldanmaya başlamıştı ve vücudunun üst kısmı bir sağa bir sola sallanıp duruyordu. Bu arada Greka hikayesine devam etmeye başlamıştı:</p>
<p>“Roma imparatoru Theodosius’un ölümünden bir yıl önce, Chersonesos’un harap duvarlarının önünde dünyaya gelmişim. O zamanlar bu bölgedeki eski Yunan şehirlerinin çoğu zavallı birer yıkıntıdan ibaretti.”</p>
<p>“Fakat bu arada tacirlerin gemileri tekrar o tarafa yolculuk etmeye başladı” dedi Scottas. “Ben de bir kez oraya gitmiştim. Karadeniz’de beni en çok neyin şaşırttığını biliyor musun?”</p>
<p>Greka başını salladı.</p>
<p>“Alçak kayalıkların önündeki çakıl taşlarının üzerindeki su karanlık falan değil, aksine berrak ve yeşildi.”</p>
<p>“Oraya bozkır üzerinden mi gittin?” diye sordu Attila şaşkınlıkla. Scottas hayır anlamında başını salladı. “Got silahları satın almak için Karadeniz’in kuzey kıyılarındaki kolonileri dolaşan yelkenli bir gemideydim.”</p>
<p>“Got silahları mı? Kim için? Biz Hunlardan kimse seni engellemeye çalışmadı mı?”</p>
<p>Scottas güldü. “Engellemek mi? İki hafta boyunca limandan limana gezmemize ve akla hayale gelebilecek her kavimden insanlarla karşılaşmamıza rağmen, bir tek olsun Hun görmedik!”</p>
<p>“Denizle pek aramız yoktur” diye itirafta bulundu Attila ve yan gözle Greka’ya baktı. Kız ona gülümsedi ve dudaklarıyla bir öpücük gönderdi. “O silahları kim için satın almıştınız peki?”</p>
<p>“Konstantinopolis’in savunmasına yardım edecek olan birlikler için” diye cevap verdi Yunan. “Doğu Roma lejyonlarındaki Ostrogotların cepleri altın dolu, fakat doğru düzgün bir demircileri yok. Ayrıca bazı konularda hâlâ fazlasıyla batıl inançlara sahipler, hatta haçın altında bile. Bozkır sislerinde dövülen demir, Roma bıçaklarından çok daha uzun süre dayanıyor...”</p>
<p>“İşte bu şekilde konuşman hoşuma gidiyor, hatip!” diye güldü Attila. “Bu şekilde devam edersen, günün birinde imparatora göndereceğim mektupları senden başkasına yazdıracağımı sanmam...”</p>
<p>“Şeref duydum! Fakat ben yine de size çok daha farklı konularda faydalı olabileceğimi düşünüyorum.”</p>
<p>Attila soran gözlerle ona baktı.</p>
<p>“Ravenna” dedi Scottas. “Şehrin etrafından dolaşacağımızı biliyorum. Fakat bana kalırsa imparatorluk sarayında neler olup bittiğini öğrenmek hiç de fena olmaz.”</p>
<p>“Ben de tüm bu zamandır bunu düşünüp duruyorum” dedi Attila ve başını salladı. “Gerçi Ravenna uzun süredir bizden haberdar...”</p>
<p>“Ganimeti mi kast ediyorsun?” diye sordu Doğan.</p>
<p>“Ondan da...”</p>
<p>“Endişeye gerek yok” diye lafa karıştı Aybars. “Ravenna’nın imparatorluk sarayında hiç kimsenin varolan sorunlara bir yenisini eklemek isteyeceğini sanmam. İmparator Honorius’u ise tümüyle bir kenara koymak gerekir. Senatörlerin altınları ve hazineleri onu ilgilendirmez. Tam aksine: Bizi görmezden gelerek, Roma’yı ne kadar küçümsediğini herkese göstermiş olacak. Onun nefreti Cermenlere ve Alarich’in Vizigotlarına yönelmiş durumda. Büyük Stilicho ve adamları artık hayatta değil. Onu ve taraftarlarını acımasızca takip eden hain Olympius, iki yıldan beri Dalmaçya’da saklanıyor.”</p>
<p>“Ya imparatorluğun yeni güçlü adamı Jovinius?” diye sordu Attila.</p>
<p>“Bunu sen söylüyorsun” dedi Scottas. “Bana kalırsa o Batı Roma içlerinin en güçlü adamı. Stilicho’nun hatalarını tekrar etmek istememesiyle tanınıyor. Kimsenin kendisini barbar kavimlere karşı çok yumuşak ve âlicenap davranmakla suçlamasına izin vermek niyetinde değil.”</p>
<p>“Jovinius, Roma’nın lejyonerlerine ve birliklerine sadece Hıristiyan tanrısı üzerine değil, aynı zamanda imparatorun başı üzerine de sonsuz sadakat ve bağlılık yemini ettirdi” dedi Aybars söze karışarak.</p>
<p>“Bu onun en büyük hatasıydı” dedi Yunan hatibi. “Alarich fazlasıyla tehlikeli olmaya başladığı zaman Honorius isteseydi Hıristiyan tanrısı üzerine edilen yemini geçersiz kılabilirdi, fakat kendi başı üzerine edileni değil! Gururu buna asla izin vermezdi...”</p>
<p>“Yoksa o kendisini tanrıdan üstün mü görüyor?” diye sordu Greka şaşkınlıkla.</p>
<p>“Onun türünün ilk örneği olmadığını biliyorum” dedi Scottas ve güldü.</p>
<p>“Demek Romalılar bir delinin yüzünden birbirlerini yediler ve şehirlerini kaybettiler!” diye homurdandı Attila.</p>
<p>“Jovinius, Alarich’in rakibi Attalus’un yanına sığındı, fakat orada da ihanet peşinde koşuyor...”</p>
<p>“Dikkat edilmesi gereken bir adam” dedi şaman onları uyarırcasına. “Roma’nın düşüşünden sonra imparatora ne yapması gerektiğini kim söyleyecek?”</p>
<p>“Bilmiyorum” dedi Scottas. “Çok ciddiyim... Gerçekten de bilmiyorum!”</p>
<p>“Yapacak sadece bir tek şey var” dedi Attila bir süre sonra.</p>
<p>“Evet” dedi şaman neredeyse onunla aynı anda. Her zaman huzur dolu olan gözlerinde, ansızın bir şimşek çakmıştı. “Her halükârda sen bir daha imparatorluk şehrine geri dönmeyeceksin!”</p>
<p>Attila amcasının bu kadar sert ve katı olabileceğini asla düşünemezdi.</p>
<p>“Ravenna’nın surlarının hemen dibinden geçeceğiz” dedi şaman. Ansızın o kadar yüksek bir sesle konuşmaya başlamıştı ki, diğer ateşlerin etraflarında oturanlar bile onun söylediklerini duyabiliyorlardı. “Gerçi onlar şehrin büyük kapılarını açmayacaklar, fakat biz yine de imparatorluk surlarının etrafından dolanacağız. Yük hayvanlarımızın sırtında ve arabalarımızda bulunan Roma altını, başına hiçbir şey gelmeden <i>Via Popilia</i>’ya. geri dönecek... Deniz kıyısı boyunca Aquileia’ya, oradan da daha ötelere devam edecek...”</p>
<p>“Ya ben?” diye sordu Attila hiçbir şey anlamadan. “Herhangi bir Roma lejyoneri beni tutsak edebilir. Yoksa leylekler ve kartallar gibi şehrin üzerinden uçmamı mı bekliyorsun?”</p>
<p>“Sen de hukuksal olarak hâlâ Roma’nın rehinesisin!”</p>
<p>“Bu ne saçmalık!” diye itiraz etti Attila. “Size kapıyı ben açtım, sizlerle ve Gotlarla beraber şehre en ön saflarda hücum ettim, çadırımda yaklaşık on kilo kadar Roma altını var...”</p>
<p>Aybars dudaklarını büzdü ve vücudunun üst kısmını iki yana doğru sallamaya başladı. Ateşin etrafında oturan insanlara bakıyordu. Doğan omuzlarını silkti. Diğer birkaç savaşçı da meşgul oldukları işleri bırakmış ve tüm dikkatlerini onlara yöneltmişlerdi. Greka, bir daha asla bırakmak istemezmiş gibi, elini Attila’nın kolunun üzerine koydu. Sonunda Scottas kendisinden bir cevap beklenildiğinin farkına vardı.</p>
<p>“Evet” dedi hatip. “Durum gerçekten de oldukça karmaşık görünüyor.” Derin derin düşünüyormuş gibi eliyle yüzünü sıvazladı. “Sen elbette ki hâlâ <i>Imperium Romanum</i>’un rehinesisin” dedi sonra Attila’ya dönerek. “Anlaşma, anlaşmadır. Ebedî Şehrin düşmesi bile bu durumu değiştirmez.”</p>
<p>“<i>Pacta sund servanda!</i>” diye tekrarladı Attila yapmacık bir gülümsemeyle.</p>
<p>“Fakat bu dünyada değil!” diye atıldı Greka alaycı bir sesle. “Bizde şöyle derler: Sasanîler sözlerini sadece kendilerine çıkar sağladığı sürece tutarlar, Herullar asla bir anlaşmaya sadık kalmazlar, Maurîler ise bütün bunları hiç mi hiç umursamazlar...”</p>
<p>“Sonuç olarak siz bir anlaşma yaparak veya yapmayarak Batı Roma imparatorunun şehrinin önünden geçebilirsiniz... Ben ise şehrin etrafındaki bataklıkları dolaşmaya mecburum.”</p>
<p>“Gerçekten de arabaları tıka basa ganimet dolu yüz Hun atlısı ile bir o kadarınıda başka kavimlerden insanların oluşturduğu bir kafilenin, Ravenna’nın önünden başına bir iş gelmeden geçebileceğine inanıyor musunuz?”</p>
<p>“Evet” dedi şaman.</p>
<p>“Ne pahasına peki?” diye sordu Scottas kendisini tutamayarak.</p>
<p>“Göreceğiz” dedi şaman mutlak bir sükûnetle. Aynı anda Attila amcasının kader cinlerine bağlı olan görünmez ipleri doğru yerlere tutturmuş olduğunu anladı.</p>
<p>“Ben yalnız başıma şehre gideceğim” dedi Scottas.</p>
<p>“Ben de bunu teklif etmek üzereydim” dedi şaman dostça bir gülümsemeyle. “İki gün vaktin var. Seni hareket ânına kadar bekleyeceğiz.”</p>
<br/>

<p class="ilk">İkinci günün akşamında Scottas geri dönmemişti. Kafile hâlâ <i>Via Aemilia</i> ile imparatorluk şehrinin önünden kıyı boyunca kuzeye uzanan <i>Via Popila</i>’nın kesişme noktasında bulunuyordu. Arimini ile Ravenna arasında sadece üç konaklama istasyonu vardı. Bu düz ülkede hızlı bir atlı için bu bir günlük mesafe demekti. Fakat surlarla çevrili şehre temas etmeden Padus’un kollarının üzerinden nasıl geçebileceklerini öğrenmek istiyorlarsa, daha beklemek zorundaydılar. Çünkü kesin olan bir şey vardı: Hiç kimse bataklıktan geçen uzun ve zorlu yolları kullanmayı arzu etmiyordu...</p>
<p>Aybars, Doğan ve başka altı Hun, her akşam olduğu gibi içinde et parçaları kaynayan büyük bir kazanın fokurdadığı ateşin etrafına oturmuşlardı. Adamlardan bazıları bacaklarını ovalıyor, bazıları da yere serdikleri keçe şilteler ve hayvan postları üzerine uzanarak dinleniyordu. Şaman, müteakip günlerde yaz fırtınaları kopacağını bildirmişti. Ayrıca kampın civarında çok fazla sayıda kırmızı karınca vardı.</p>
<p>“Scottas’ın anlattıklarını nasıl bulmuştunuz?” diye sordu Attila. Uzun zamandan beri erkek mi, kadın mı olduklarını hâlâ bilmedikleri Sarmatların aniden ortadan kaybolmaları üzerine konuşmuyorlardı.</p>
<p>“Oldukça ilginçti” dedi Doğan ve sırıttı. Ucu çatallı uzun kaşığıyla kazanın içinden büyükçe bir et parçası aldı ve dikkatle küçük bir parça ısırdı. “Özellikle de oğlanlar hakkında söyledikleri...”</p>
<p>“Ah, o söyledikleri –her zaman olduğu gibi– cennet kuşunun süslü tüyleriydi” diye içini çekti Aybars. “Böyle şeyler her yerde olur, fakat onlar Roma kartalını havada tutan kanatlar değildir.”</p>
<p>Attila, Greka’nın Ostrogotlar ve tacirler tarafından oluşturulan araba duvarının yanından gelişini izledi. Eli kolu çeşitli kese ve çanaklarla doluydu. Attila, battaniyesinin üzerinde ona yer açtı. Greka malzemelerini dikkatle yere koydu, sonra ona doğru eğildi ve dudaklarından hafifçe öptü.</p>
<p>“Şu anda ihtiyaç duymadığımız yurtların tümünü geride bıraktık” dedi Aybars gülümseyerek. “Ne yapalım, altın ve ziynet zaten yeterince ağır çekiyor...”</p>
<p>“Geceler henüz sıcak” dedi Attila. “Kurması kolay Roma çadırları pekâlâ işimizi görür.”</p>
<p>“Doğru, Pannonia’daki Tuna havzasına kadar daha bir ay kadar vaktiniz var.”</p>
<p>“Greka Tuna havzasından sonra da yanımda kalacak” dedi Attila. Aybars ellerini yukarı kaldırdı. “Önce Tisza kıyısındaki Karaton Kağan’ın yanına mı, yoksa Tuna’daki Demir Kapı yarlarının ötesindeki otlaklarımıza mı gideceğimizi bile bilmiyoruz.”</p>
<p>“Bu seçeneklerin her ikisi de kararımızı değiştirmeyecek” dedi Attila. “Greka yanımda kalacak!”</p>
<p>Aybars başını salladı. Şu anda kardeşinin oğluyla kavga etmesinin anlamsız olacağını biliyordu. Onun artık çocukluktan çıkıp bir delikanlı olduğunun farkındaydı. Bu da onun yatak arkadaşını kendisinin seçebileceği anlamına geliyordu. Fakat ailesinin, boyunun ve kavminin bu seçimden memnun olup olmayacağı, kurban kemiklerinde henüz yazılı değildi...</p>
<p>Attila, Greka’nın kemerindeki küçük bir keseden biraz kav çıkarmasını ve bunu iki taşın arasına yerleştirmesini izledi. Bir kez daha kendi kavmiyle Cermenlerin gelenekleri arasında bir farklılık dikkatini çekmişti. Hunlarda sadece şamanlar kavı çalı suyunda işleyip güneşte kurutarak ateşlemeye hazır hale getirmeye yetkiliydiler. Greka ise kamışların yumuşak kabuklarını kaya tuzuyla yıkamıştı. Şimdi de kemerinden ince uzun bir demir parçası çıkartıyordu. Çakmaktaşına indirdiği birkaç hafif darbe, etrafa saçılan kıvılcımların pamuğa benzer topağı tutuşturmasına yetmişti. Greka’nın kavın üzerine eğilmesiyle birlikte, Attila damarlarında akan kanın şakaklarına hücum ettiğini fark etti. Genç Got kızı, küçük alevlerin yükselmesine kadar kava üflemeye devam etti. Bu arada ince eteği sıyrılmış, bacakları ve kalçaları ortaya çıkmıştı. Attila elinde olmadan dudaklarını yaladı. Greka’nın yaptığı her şeyin kendisini neden bu kadar heyecanlandırdığını anlayamıyordu. Genç kızın her hareketi, her bakışı, her sözü, bir şamanın sarhoşluk verici içkisi gibiydi...</p>
<br/>

<p class="ilk">“Scottas’ın güvenilir biri olduğunu düşünüyor musunuz?” diye sordu Greka akşam yemeğinde büyük kazanın başında oturdukları sırada.</p>
<p>“Sanırım öyle” dedi şaman. “Ona biraz zaman tanımamız gerekiyor...” Neredeyse bir kol uzunluğundaki kaşığından dikkatle biraz et suyu içti. “Buna rağmen bu andan itibaren tüm ganimet altınlarının arabalara değil, atların sırtına yüklenmesini teklif ediyorum.”</p>
<p>Erkekler soran gözlerle onu süzdüler. Attila da amcasının bu teklifle neyi amaçladığını bilmiyordu.</p>
<p>“Kötü bir rüya mı gördün?” diye sordu ona. “Yoksa koyunun kürek kemiklerinde, acil bir kaçış için hazırlanmamız gerektiği yolunda bazı alametler mi vardı?”</p>
<p>“Şu anda nereye ve nasıl kaçabiliriz ki?” diye sordu Aybars pek de dostça olmayan bir sesle. “İmparatorluğun merkezinden uzaklaşmamız için daha yüzlerce Roma mili yol almamız gerekiyor. Burada eğitim görmüş olan her lejyoner, civardaki dağları, ormanları, batıya ve kuzeye giden yolları senin o değerli dünya haritandan çok daha iyi bilir! Hayır, Attila! Bize saldırmak veya ganimetimizi ele geçirmek isteyen biri, bunu çoktan yapmış olurdu!”</p>
<p>“Ben de aynı şeyi söylüyorum!” dedi Attila. “Bu yüzden de bu ani tedbirin sebebini merak ediyorum.”</p>
<p>“Çünkü böylesi daha iyi” dedi şaman öfkeli bir sesle. “Bu konuda daha fazla konuşmak istemiyorum! Her şeyi en ince ayrıntısına kadar bilmek istemen canımı sıkıyor!”</p>
<p>Şaman gülümseyerek yeniden bir şarkı mırıldanmaya başladı. Attila öfkeyle homurdandıktan sonra omuzlarını silkti ve Greka’ya baktı.</p>
<br/>

<p class="ilk">Gecenin ilerleyen saatlerinde, artık kimsenin canının şarkı söyleyip eğlenmek istemediği zaman, Attila ve Greka ortak yuvaları olan küçük deri çadırın önünde oturuyorlardı. Greka da en değerli eşyalarını yeniden tasnif etmeye ve paketlemeye başlamıştı.</p>
<p>“Nedir bunlar?” diye sordu Attila. Greka yere bağdaş kurdu ve özel hazinesini güneşten yanmış çıplak bacaklarının arasına serdi.</p>
<p>“Bu, tuzlalardan gelen gerçek deniz tuzu” dedi ve küçük kil testileri işaret etti. “Tacirlerin elinde bundan daha çok var, fakat Tuna kıyılarında buradaki fiyatından en az on kat fazlasına satabileceklerini biliyorlar.”</p>
<p>Attila güldü. “Peki bu nedir?”</p>
<p>“Kokla...”</p>
<p>Greka, sol bileğini onun burnuna doğru uzattı. Attila, kızın bileğini öptüğü anda burnuna keskin bir koku bulutunun çarptığını ve dilinin ucunun yandığını fark etti.</p>
<p>“Lanet olsun! Bu da nesi?”</p>
<p>“Galya parfümü” diye cevap verdi Greka irkilerek. “Neyin var?”</p>
<p>“Bunu sakın bir daha yapayım deme!” diye kızdı Attila yarı şaka, yarı ciddi. “Dilimi bir ısırgan otu gibi yaktı ve çok kötü kokuyor!”</p>
<p>“Sen zaten etten başka ne bilirsin ki?” diye karşılık verdi Greka korkusuzca. “Meyve ve sebze yemek bile istemiyorsun!”</p>
<p>“Ben bir insanım, otçul bir hayvan değil!”</p>
<p>“Tamam, tamam... pasta ve ekmek yemeyi de bu yüzden reddediyorsun...”</p>
<p>“Ben bir Hun’um! Galyalılar ve Romalılar gibi beyaz ekmek yiyen bir ana kuzusu değil!”</p>
<p>“İşte sende en fazla hoşuma giden bu” dedi Greka Attila’ya sokularak. “Demek ki bundan sonra sadece sevgilin olarak kalacağım ve asla yoldaşın olmayacağım...”</p>
<p>“Bu da nereden çıktı?” diye homurdandı Attila.</p>
<p>“Romalılar, bir erkeğin ekmeğini paylaştığı insana cumpane adını verirler... Bunu bilmiyor muydun?”</p>
<p>“Hayır” dedi Attila. “Ben Roma’dayken böyle bir şey yoktu.”</p>
<p>“Geiserich senin yoldaşın değil miydi? Veya Laudarich?”</p>
<p>“Bilmiyorum” diye karşılık verdi Attila kısa bir düşünme ânından sonra. “Aslında benim hiçbir yoldaşım yok. Roma’dan önce daima kardeşlerimle bir arada olmak zorundaydım, şimdi de bildiğin gibi ekmekle pek aram yok...”</p>
<p>“Ben sadece senin kalın kafalının teki olduğunu biliyorum” dedi Greka gülerek ve onu kucakladı. “Fakat korkarım senden hoşlanıyorum. Hem de gerçek bir Hun gibi, en vahşi şekliyle...”</p>
<p>Attila keyifle kızın sevgisinin tadını çıkardı.</p>
<p>“Bu söylediğinin ne anlama geldiğini pek bilmiyorum” dedi sonra. “Fakat yoldan çıkmamıza sebep olmadığı müddetçe bir itirazım yok.”</p>
<p>“Korkmana gerek yok” diye karşılık verdi Greka. “Ben de burada daha fazla kalmadan bir an önce Tuna’ya dönmek istiyorum. Burası fazlasıyla kalabalık! Çok fazla şehir, çok fazla yol...”</p>
<p>“Ve çok fazla Romalı var!” diye içini çekti Attila. Greka gülerek onun kolunu çimdikledi. Sonra birlikte genç kızın Ostrogotların yanından getirdiklerine bakmaya başladılar. Özellikle sabunotundan yapılan macun Attila’nın dikkatini çekmişti. Galya’dan gelen parfümden çok daha güzel kokuyordu. Sonra sol koluyla genç kızı kavradı ve sağ elini ince gömleğinin içine sokarak yavaşça göğüslerini okşamaya başladı. Greka’nın göğüslerinin uçları sertti ve ağzından vahşi hırıltılar yerine boğuk inlemeler çıkıyordu.</p>
<br/>

<p class="ilk">Üçüncü günün akşamı da Scottas ortaya çıkmadı. Bu olağanüstü güzellikteki, pırıl pırıl Eylül günü oldukça sıcaktı, soğuğa katlanmaya alışkın olanlar için fazlasıyla sıcak... Tacirlerin, Vizigotların ve birkaç azatlının arasında hoşnutsuzluk belirmişti. Daha fazla beklemek istemiyorlardı. İçlerinden birkaçı denize girerek eğlenmişti, fakat büyük çoğunluk bir anlık bir deniz sefası için varını yoğunu savunmasız bırakmayı düşünmüyordu. Attila bile yavaş yavaş burada boşa vakit geçirmekten başka bir şey yapmadıkları, hayatın <i>Via Aemilia</i>’da. yüzyıllardan beri olduğu gibi kesintisizce akıp gittiği kanaatına varmaya başlamıştı.</p>
<p>Akşam olup da ateşin başındaki büyük Hun kazanları yeniden kaynamaya başladığında, kimsede konuşacak hal kalmamıştı. Güneşin batmasına rağmen çadırların ve yurtların içi girilemeyecek kadar sıcaktı.</p>
<p>“Bu güzel zamanı değerlendirmelisiniz, çocuklar!” dedi Aybars bir süre sonra. “Bana kalırsa yüzmeye gidin. Merak etmeyin, çadırınıza ve hazinelerinize ben göz kulak olurum.”</p>
<p>Attila etrafına bakındı. Diğer Hunların pek çoğu ellerinde şarap kadehleriyle iyice küçülmüş ateşlerin başında oturuyordu. Hilal biçimli ince ay, kumsal ile kamp arasında kalan siyah-mavi gökyüzünde yavaş yavaş yükselerek, pırıl pırıl parlayan yıldızların arasındaki yerini alıyordu. Ansızın denizden yana yabancı bir gürültü işitir gibi oldu ve başını doğrultarak kulaklarını dört açtı.</p>
<p>“Birkaç kişinin ayak seslerini işitir gibi oldum” dedi sonra.</p>
<p>“Yok canım!” dedi Greka ve güldü. “O gürültünün sebebi çam kozalakları. Geçtiğimiz aylar boyunca hava fazlasıyla sıcaktı.” Gözlerinde garip bir ifadeyle Attila’ya baktı. “Geliyor musun?” diye sordu sonra.</p>
<p>Attila, ona bir çam ormanını en son ne zaman gördüğünü sormak istedi, fakat ağzından sadece şu kelimeler döküldü: “Bunun için vaktin çok geç olduğunu düşünmüyor musun?”</p>
<p>“Gel” dedi genç kız kısık bir sesle, “zaten ne kadar baş başa kalabiliyoruz ki...”</p>
<br/>

<p class="ilk">Attila ve Greka, bir müddet alçak suyun içinde yüzerek, daha gündüzden sahilde görmüş oldukları ikinci bir kum yükseltisine ulaştılar. Suyun ancak bileklerine ulaştığı ilk kum yükseltisinin üzerinde birbirlerini o kadar uzun bir süre öpmüş, sevmiş ve kucaklamışlardı ki, denizin okşayan ve ılık dalgalarıyla bütünleştiklerini fark etmemişlerdi bile.</p>
<p>Attila ansızın etrafına bakındı. Kulağına gelen sesin ne olduğunu bilmiyordu. Sahile yavaşça vuran dalgaların sesine karışan bir at soluması...</p>
<p>“Buradalar!” diye bağırdı Greka ansızın. “Attila! Görüyor musun?” Şimdi Attila da onları görmüştü. Greka delikanlının yanına yüzdü ve elini omzuna koydu. Sudan çıkarlarken Attila da ona sarılmıştı.</p>
<p>Suratları olmayan şeytanlara benzeyen üç karanlık gölge, atlarını kum tepelerinden denize doğru sağdan, soldan ve ortadan sürüyorlardı. Dalgaların kıyıya vurduğu yerden kırk, elli adım kadar uzaktaydılar ve hızla Greka’yla Attila’nın elbiselerini çıkardıkları yere doğru yaklaşıyorlardı.</p>
<p>“Kum yükseltisine geri dönelim mi?” diye sordu Greka telaşla. Ancak sesinde korkudan eser bile yoktu. Attila başını salladı ve düşündü. Sadece kollarını hareket ettiriyor, ayaklarıyla yere sıkıca basmaya çalışıyordu.</p>
<p>“Kim bunlar?” diye sordu Greka. “Bizden ne istiyorlar?”</p>
<p>“Onların kim olduğunu bilmiyorum. Fakat elbiselerimizdeki birkaç değersiz paradan daha fazlasını istedikleri kesin!”</p>
<p>“Üç kişiler... Hayır, arkada iki kişi daha var...”</p>
<p>“Evet, fakat fazla iri yapılı değiller. Bunlar Cermen değil. Belki Romalı, belki de...</p>
<p>“Belki de ne? Hun mu?”</p>
<p>“Bunu az sonra öğreneceğiz!”</p>
<p>Attila ansızın kıyıya vuran dalgaların arasında bir at kişnemesi işitti. Çıplak ve silahsızdı. Fakat kıyıdaki kumların arasında en azından bir at bulunuyordu. Ve atlar bazen kılıçlardan ve insanlardan daha faydalı olabilirlerdi...</p>
<p>Bir an için bu tehlikeyi göze almaya değip değmeyeceğini düşündü. Fakat başka ne yapabilirdi ki? Tek başına belki bu gölgelerden kurtulmayı başarabilirdi, fakat ya bu kızla beraber?</p>
<p>“Hemen kampa geri dön!” diye seslendi Greka’ya Hun dilinde. “Ben onları oyalarım. Acele et!”</p>
<p>Greka Hun dilini onun söylediklerini anlayabilecek kadar biliyordu. Fakat arkasını dönmesine bile fırsat kalmadan, gölgelerden ikisi yönlerini Arimini’ye doğru çevirmişlerdi. Bunun tek bir anlamı olabilirdi: Gölgelerden en az ikisi, kendi dilini anlayabiliyordu. Derin bir nefes aldı, sonra sığ suyun içinde olabildiğince hızlı adımlarla kıyıya doğru koşmaya başladı. Gölgelerin diğer üçü onun ne yapmaya çalıştığını anlamıştı. Atlarını onunla kum tepeleri arasına sürdüler. Ansızın bir kement ıslık çalarak Attila’nın üzerine doğru yol almaya başladı. Bu şeytanlar ok ve yay, mızrak ve kılıç, hançer ve bıçak, kısacası akla gelebilecek tüm silahları kullanabilirlerdi! Fakat bir kement, asla!</p>
<p>Bleda’nın sinsice saldırısının ruhunda ve bedeninde açtığı yaraların acısı henüz dinmiş değildi.</p>
<p>“Çakkar!” diye bir nara attı Attila elinde ne bir ok, ne de bir yay bulunmasına rağmen. Üzerine doğru gelen kemendin sesini takip ederek onu havada yakaladı, hızla kendine çekti ve aynı anda serbest bıraktı. Bunu o kadar çok tecrübe etmişlerdi ki... Hem de henüz çocuk denecek bir yaşta!</p>
<p>İlk gölge kumların üzerine yuvarlanmıştı. Attila elindeki kemendin ucuna yıldırım hızıyla kendi usulünce bir düğüm attı ve karanlığın içine doğru savurdu. Hiçbir şey görmemesine rağmen, ipin gerilmesinden birisini yakaladığını anlamıştı. Gölgelerden ikincisi de acıyla bağırarak yere yuvarlandı. Attila kötü kötü güldü ve elindeki kemendi bir kırbaç gibi etrafına savurdu. Gölgelerden üçüncüsü de isabet almıştı.</p>
<p>Ansızın bir mızrağın sivri olmayan ucu çıplak göğsüne çarparak yere düştü. Attila mızrağı almak için bir girişimde bulunmadı, çünkü elindeki kement şu anda çok daha etkili bir silahtı. Öteki ucunda ilk gölgenin bulunması, onu daha da etkili kılıyordu.</p>
<p>Attila yerde yuvarlanan ikinci gölgeyi yakaladı ve boynunu koparacakmış gibi sıktı. Gölge son bir gayretle kendisini Hun delikanlısının elinden kurtarmayı başardı ve denize doğru kaçmaya başladı. Aynı anda Attila Greka’nın sarı saçlarını gördü. Genç kız doğruca üzerine doğru koşuyordu.</p>
<p>“Hayır!” diye bağırdı sesinin olanca gücüyle. “Buraya gelme!”</p>
<p>Greka onu dinlemiyordu. Attila yıldızların solgun ışıklarının altında üçüncü gölgenin vücudunun bir yay gibi kıvrıldığını ve kollarından birini yukarı kaldırdığını gördü. Elinde sivri uçlu bir mızrak parlıyordu...</p>
<p>Attila elindeki kemendi hızla kendisine çekti, tökezledi, tekrar doğruldu ve ileriye atıldı. Birkaç adımda üçüncü gölgenin yanına ulaşmıştı. Aynı anda ilk gölgenin yerleri sarsacak bir şekilde yumruklarıyla toprağa vurduğunu gördü.</p>
<p>Attila üçüncü gölgenin üzerine atıldı ve yumruğuyla ense kökü ile kürek kemikleri arasına olağanüstü sertlikte bir darbe indirdi. Kemikler çatırdadı, fakat mızrak elden çıkmıştı bile...</p>
<p>Aynı anda toprağın sarsılmasına yeri döven yumrukların değil, aksine kumsala doğru dört nala koşan bir atın nallarının neden olduğunu anladı. Beklediği fırsat ayağına gelmişti. Attila atın sırtına atlamaya hazırlanırken, ansızın sırtına sert ve geniş bir nesnenin şiddetle indiğini fark etti. Elini sırtına attı, fakat avuçlarının arasına birkaç inci tanesinden başka bir şey gelmemişti.</p>
<p>Attila düşmanlarının en azından birisini öldürdüğünü biliyordu. Fakat bu yeterli değildi. Bir yıl içinde üçüncü defa arkadan yapılan bir saldırı sonucu mağlup olmuştu.</p>        
    </body>
</html>