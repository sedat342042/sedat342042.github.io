<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="main.css" rel="stylesheet" type="text/css" />
</head>
    <body>
<p class="baslik2">36</p>
<p class="baslik2">Mincio’daki Mucize</p>
<div class="bos3"></div>
<div class="ortali"><img src="attila2.jpg"/></div>
<div class="bos1"></div>
<p class="ilk">Attila’nın ordusu, zafer yürüyüşüne Aquileia önlerinden batıya doğru devam ediyordu.</p>
<p>“Yakında bundan çok daha fazlasına sahip olacağız!” diye haykırıyordu Büyük Kağan atının üzerinde doğrulup eliyle batıyı işaret ettiği zaman. “Saçlarını kadınlar gibi kıvırtan erkek müsveddeleri korkudan tir tir titreyerek gelmemizi bekliyorlar! İleri, savaşçılar! Altınlarını nehirlere atmalarına veya o açgözlü elleriyle toprağa gömmelerine fırsat vermeden Romalıların şehirlerini yakıp yıkalım!”</p>
<br/>

<p class="ilk">Aquileia’dan bir sonraki saldırının hedefi Concordia’ydı. Hun atlılarının öncüleri, iki şehir arasındaki otuz millik mesafeyi kurumuş akarsu yataklarıyla kaplı düz arazide iki saatten daha az bir sürede aldılar. Fakat Ostrogotların son arabalarının <i>Via Annia</i> üzerinden şehre ulaşmaları iki gün sürmüştü.</p>
<p>Sonraki haftalar boyunca da kafilenin bu yapısı kendisini korumaya devam etti. Gerek Attila, gerek müttefik Cermen kavimlerinin kral ve önderleri, karılarını yanlarına getirtmeye karar vermişlerdi. Yukarı İtalya ovaları onlara Pannonia’yı hatırlatıyordu; fakat burasının iklimi daha yumuşaktı ve o kadar sık ormanlarla kaplı değildi. Alplerin kuzeyindeki bölgelerde olduğu gibi kadınların, çocukların ve silahsızların burada baskınlardan korkmalarına gerek yoktu.</p>
<p>Attila’nın karşısına bir tek Roma lejyonu, hatta bir tek hızlı <i>turma</i> süvari birliği bile çıkmamıştı. Sanki Roma’da yüz binlerce silahlı savaşçıya hükmeden bir imparator yoktu, sanki büyük orduların hızla ilerlemesine yarayan geniş yollar hiç var olmamıştı, sanki <i>Campus Mauriacus</i> savaşının sözde büyük kahramanı Aetius zerrelerine ayrılarak kaybolup gitmişti...</p>
<p>Küçük Concordia şehri kapılarını kapama veya kendisini savunma girişiminde bile bulunmadı. İlk keşifçilerin atlarını hızla şehre doğru sürmeleri, yanından geçip gitmeleri, sonra da aynı hızla geri dönmeleri esnasında, şehrin ardına kadar açık kapılarından paçavralara bürünmüş, kir pas içinde, açlıktan bir deri bir kemik kalmış binlerce insan dışarı akın ediyordu. Bu insanların en yaşlıları bile birbirlerine “küçük” veya “delikanlı” gibi kelimelerle hitap ediyorlardı. Bu insanların ağızlarından çıkan garip ve yabancı dildeki sözleri güçlükle anlamalarına rağmen, Hunların bu şehrin bir köle yuvası olduğunu anlamaları pek uzun sürmemişti...</p>
<p>Şehrin kulağa oldukça barışçıl gelen ismi Yukarı İtalya’nın en önemli silah imalathanelerinden birisini oldukça başarılı bir şekilde perdeliyordu, çünkü lejyonerler ve silah tacirleri bu şehri anarken saygı dolu bir ifadeyle <i>Concordia Saggitaria</i> adını kullanıyorlardı – yani “Okçular Birliği”...</p>
<p>Hun atlıları bu ismin anlamını öğrendikleri zaman, inanamaz bir tavırla başlarını salladılar. Güya savaşın ne demek olduğunu bilen erkekler olan lejyonerlerin, nasıl olup da yaşamlarını yığınlar halinde imal edilen silahlara emanet edebildiklerini akılları almıyordu. Kendisini kullanacak olan savaşçı tarafından asla okşanmamış, özenle cilalanmamış olan bir yayla fırlatılacak bir ok, hedefini nasıl bulabilirdi? Her gün hiç durmadan aşağılanan ve kırbaçlanan köleler tarafından hazırlanan bir okla insan nasıl konuşabilirdi?</p>
<p>“Bunlara ok mu denir! Birer cansız tahta parçası sadece... Uçlarına taktıkları kaba demir parçalarını cilalamaya bile gerek görmemişler!” dedi Doğan hor gören bir ifadeyle. Buna rağmen şehrin dökümhaneleri, imalathaneleri, odun kömürü ve demir rezervleri, bakım ve ikmal birliklerinin önderleri için oldukça sevindirici bir armağandı. Akla gelebilecek tüm eyalet ve sınır bölgelerinden gelen yaklaşık iki yüz ustayı da hiç düşünmeden saflarına kattılar. Bunu yaparken onlara beslenme, ücret ve ganimetten pay vaat etmiş, hatta her şeyin yolunda gitmesi durumunda kış gelmeden önce evlerine dönebileceklerini bile söylemişlerdi.</p>
<p>Şamanların bu bölgede bulunan çayırların kuru ve akarsuların temiz olduklarını tespit etmelerinden sonra, ordu tam dört gün boyunca Concordia surlarının önünde konakladı. Birkaç küçük kavgada yaşamını yitirenler dışında şehir halkından hiç kimse ölmedi. Hatta kadınlar ve kızlar bile belli ölçülerden öte rahatsız edilmemişlerdi. Neredeyse hiçbiri ölü kocasının, oğlunun veya babasının ardından yas tutmak zorunda kalmamıştı. Bu yüzden Concordia kadınlarının yüzlerinde nefret izleri yoktu. Hatta açık havanın yıprattığı bu güçlü kuvvetli yabancı erkeklerden duyulan korku, bazen içlerinde bir geceliğine kocalarını onlardan biriyle değiştirmek arzusunu bile uyandırıyordu.</p>
<p>Bu hoş moladan sonra Hun ordusu acele etmeden yola koyuldu. Büyük Kağan, kendisiyle birlikte hareket eden kavimlerin gönüllerini hoş tutmak için ellerinden geleni yapıyordu. Tıpkı kafile boyunca delidolu at koşturan gençlere yaptığı gibi...</p>
<p>“Akıllarını başlarına getirmek için önderlerini değiştirelim mi? Yoksa daha tecrübeli savaşçılar kementleriyle onları alaşağı etsinler mi?” diye sordu Doğan.</p>
<p>“Ortada bir savaş veya çok acil bir durum olmadığı müddetçe bir başkasını kementle yere indiren bir kimse, derhal eşyalarını toplayıp geri gidebilir!” dedi Attila beklenmedik bir kabalıkla.</p>
<p>“Zaten bu gençlerin yaptıkları bir oyundan başka bir şey değil...” diye atıldı Orestes. “Genç ayılar veya kurtlar gibi birbirlerinin üzerinde güçlerini ve hızlarını deniyorlar!”</p>
<p>“Doğru” dedi Doğan ve başını salladı. “Biz yine de liderlerinin kulaklarını bükelim... Oyunun tadını kaçıracak olurlarsa, onlara gereken dersi versinler...”</p>
<p>Attila, üzerinde zengin ve değerli işlemeler bulunan cam kadehlerden birini eline aldı. Kağan yurdunda bulunan çok sayıdaki kızlardan biri derhal yanına gelerek kadehini tatlı, kaliteli şarapla doldurdu. Attila küçük bir yudum içtikten sonra, dalgın dalgın önüne bakmaya başladı. Campus Mauriacus savaşından bu yana yüzünde ilk kez şüphe ve tereddüt izleri belirmeye başlamıştı. Her zamankinden daha yaklaşılmaz bir hali vardı. Elindeki kadehte bulunan şarabın yüzünde oluşan dalgalar belli belirsiz titriyordu.</p>
<p>Kara Hunların Büyük Kağanı büyülenmiş gibi bu titreyen dalgalara bakıyordu. Sanki görünmez bir güç onu etkisi altına almıştı. Vücudunun üst kısmı dairesel hareketler çiziyordu. Şarap dolu bu kadeh, onun önünde uzun süredir arayıp da bulamadığı bir dünyaya uzanan bir kapıyı açmıştı sanki. Kendisini ve başkalarını neşeli ve mutlu kılan her şey, o anda onun için anlamını yitirmişti. Sadece şamanların yapabildiği gibi, kendi içine bakmaya başlamıştı. Yurdun içinde bulunan kızların, erkeklerin, şarabın, atlıların, Romalıların, annelerin ve doğmamış çocukların, kuşların ve bir kavimler toplantısının ikinci gününün kızıl duman bulutlarının çok, ama çok ötesinde, bambaşka bir yerde yüzüyordu. Belindeki kemerden, kılıcından ve üzerindeki mücevherlerden sıyrılmıştı. Elbiseleri büyülü bir el tarafından vücudundan çıkarılıvermişti. Alplerin yüksek zirvelerindeki büyük beyaz kayaları, Kuzey Galya’nın yeşillikleri arasındaki beyaz düzlükleri, keşişlere, rahiplere, sonra da haça gerilmiş adamlara dönüşen gölgeleri görüyordu.</p>
<p>Attila’nın boğazından bir inilti yükseldi.</p>
<p>Hayır! Bir şaman olmak ... hayaller ve sanrılarla boğuşmak, gücünün ve kudretinin etrafına bir kadının kolları gibi sarılan şeytanî sis girdaplarının içinde yitip gitmek istemiyordu!</p>
<p>O bir kağandı! Hun boylarının ve ailelerinin şimdiye dek görmüş olduğu en büyük kağan! Hakimiyet alanı kuzeydeki <i>Mare Suebicum</i>’dan <i>Imperium Romanum</i>’un sınırlarına dek uzanıyordu. Sözü Roma yasalarından daha kuvvetliydi! Kara gözlerinin bir bakışı, yaşam veya ölüm anlamına geliyordu!</p>
<p>Sayısız kadını, isimlerini bile bilmediği kızları, korkusuz oğulları olmuştu. Buna rağmen ansızın tüm vücudu acıyla dolmuştu. Kulaklarının uğuldadığını duyuyor, bakışlarının bulanıklaştığını görüyor, dilinin acılaştığını ve vücuduna bir halsizlik çöktüğünü hissediyordu.</p>
<p>Ansızın yüksek sesle güldü ve elindeki kadehi yurdun tahta direklerinden birine doğru fırlattı. Hayır, ben bir şaman olmayacağım, diye düşünüyordu. Her istediğine sahip olan bir erkek olmak bana yeter! Zengin ve güçlüydü... insanlar kendisinden hem korkuyor, hem de saygı duyuyordu. Başka ne isteyebilirdi ki? Önünde uzanan şehirlerden toplayacağı birkaç bin kilo altını mı? Galya, İspanya veya Afrika gibi büyük bir eyaleti mi?</p>
<p>Batı Roma’yı mı?</p>
<p>Doğu Roma’yı mı?</p>
<p>Yoksa tüm imparatorluğu mu?</p>
<p>Attila sağ elinin tersiyle burnunu sildi. Nedenini bilmediği burun kanamaları yeniden başlamıştı. Başkaları bunu fark etmiyordu, fakat gene de rahatsız ediciydi. Vücudunun bazen kendisine ihanet etmesinden ve buna karşı hiçbir şey yapamamaktan çok rahatsız oluyordu.</p>
<p>Büyük Kağan dikkatle burnundan nefes aldı. Bu ani ve rahatsızlık verici burun kanamalarına karşı Aybars’ın bugüne dek verdiği ilaçlar hiçbir işe yaramamıştı. Greka’nın bitki çayları ve yanında olduğu günlerde burun kanatlarına yaptığı dikkatli masajların da bir faydası yoktu. Hayır, diye düşünüyordu Attila bu arada, her şey hazır olduğu zaman, tüm <i>Imperium Romanum</i> bile ona yetmeyecekti...</p>
<p>Aklı bu tür düşüncelerle doluyken, tahtadan veya mermer sütunlardan yapılmış dev bir sarayın içinde oturup kapısını aşındıran insan yığınlarının dertlerini dinlemek istemiyordu. Altın işlemeli, ipek kumaşlarla süslenmiş büyük kağan yurdunda uzun zamandır kendisini altın bir kafese kapatılmış gibi hissediyordu.</p>
<p>Tüm bu odalarda kaç kadının oturduğunu bile bilmezken, bu görkem ve ihtişamın ne anlamı vardı ki? Arada sırada kendisine yeni doğmuş çocuklar getiriyor ve isimlerini söylüyorlardı. Kızı olduğu zaman da en az oğlu olmuş kadar sevinmişti. En büyük üç oğlundan başka Gheism, Emnedzar ve Uzendur da onun için önemliydi. Gepid kralları Ardarich ve Laudarich’in kız kardeşleri olan kadından doğan Gheism, Attila’nın Konstantinopolis nezdindeki elçisi olmuştu.</p>
<p>Buna rağmen haleflerinden duyduğu hoşnutsuzluk her geçen gün artıyordu. Evet, onlar yetenekli, güçlü ve iyi oğullardı, fakat yine de eksik bir şeyler vardı...</p>
<p>Aklına birdenbire Balamir, Uldız, Karaton, Ruga ve Oktar gelmişti. Sonra babası ve kardeşi Bleda. Ailesinin büyüklerinden hayatta sadece kendisi ve amcası kalmıştı. Fakat şaman Aybars o güne kadar ne bir tahtta oturmuş, ne de dev orduları zafere veya ölüme götürmüştü. Peki, kendisi bunu yapmıştı da ne olmuştu? Bir şeyler mi kazanmıştı? Yoksa aksine bir şeyler mi kaybetmişti? Yoksa hiç bilmediği başka bir tür ganimet daha mı vardı? Sadece gören gözlere sahip olanların bilebileceği başka şeyler... Şamanlar, çok sayıda tanrının rahipleri, hatta Hıristiyanların o garip tanrısının hizmetkârları bunu biliyor olabilirler miydi? Attila kendi kendine homurdanarak başını salladı.</p>
<p>“Kendini iyi hissetmiyor musun?” diye sordu Orestes endişeyle.</p>
<p>“Hayır, kendimi hiç iyi hissetmiyorum!” diye homurdandı Attila. “Fakat bundan size ne?”</p>
<br/>

<p class="ilk">Hunlardan ve müttefiklerinden oluşan büyük ordunun bir sonraki durağı, bir önceki gibi otuz Roma mili uzaklıktaki Altinum şehriydi. Attila yurdunun sökülüp yeniden kurulmasını beklemedi. Altinum’un önüne geldiği zaman ilk iş olarak surların etrafını dolandı ve şehre giren tüm yolların tutulmasını emretti. Arabaların üzerinde taşınan otuz tane çok hafif kayık, derhal şehrin limanına indirildi. Her kayığın içinde otuz okçu vardı ve görevleri kuşatmayı kırmaya yeltenecek olanları durdurmaktı.</p>
<p>Attila ilk iki geceyi Greka’nın küçük ipek çadırında geçirdi. Fakat dışarıda bekleyen muhafızlar, o sıcak gecelerde içeriden herhangi bir ses yükseldiğini duymaya muvaffak olamadılar.</p>
<p>Üçüncü günde Attila adamlarından kuşatılmış kentin özellikleri hakkında bilgi aldı. Yarım saat sonra müttefik krallarına, kendi hanlarına ve birliklerin komutanlarına saldırı işareti verecek düzeyde bilgi sahibi olmuştu.</p>
<p>Alpleri aşan Via Claudia Augusta’ya açılan en büyük tali yolun başlangıcı, <i>Mare Hadriaticum</i>’un kuzeybatı lagunlarında kurulu olan bu liman şehrinde bulunuyordu. Tuna’ya kadar uzanan mil taşları da bu nokta merkez alınarak hesaplanıyordu. Lagunların kuzey bölgesi olduğu gibi Altinum şehrine, bünyesinde denize açılan dar kara parçaları, kum bentleri ve adaları da bulunduran daha büyük güney kısmı ise Patavia’ya aitti. Suyla iç içe girmiş bu bölge ta Yunanlılar zamanından beri tacirlere korsanlardan korunabilecekleri iyi limanlar bulabilme imkânı sunuyordu. Şehrin kuruluşu İllyrialı Venetlere kadar dayanıyordu. Romalılardan önce Etrüskler, Yunanlar, Fenikeliler ve Mısırlılar da buraya demir atmışlardı. Ve Aquileia’da satılmayan kehribarlar, Kehribar Yolu’nun son noktası olan bu şehirde daima alıcı buluyordu.</p>
<p>Bu bölge Attila’nın ordusu için gerçek bir cesaret sınavı haline gelmişti. Göz alabildiğine uzanan geniş düzlük, en darı on adım olan su yolları ve kanallarla doluydu. Bu tehlikeli su tuzaklarından kazasız belasız kurtulmak isteyen tüm savaşçılar, kendilerinden önce buradan geçenlerin açmış olduğu dar patikaları ve tahta köprüleri adım adım takip etmek zorundaydılar.</p>
<p>Başka bir zamanda ve başka koşullar altında bu arazi bu büyüklükte bir ordu için gerçek bir tuzak olurdu. Fakat doğunun bozkırlarından gelen atlı savaşçılar kısa zamanda kötü korunan şehrin önüne kamp kurmuşlardı.</p>
<p>“O halde, haydi bakalım!” dedi Attila adamlarıyla son ayrıntıları da tartıştıktan sonra.</p>
<br/>

<p class="ilk">Hun ve Cermen savaşçıları, şafak sökerken korkunç savaş naraları eşliğinde zengin tacirlerin lüks villalarına saldırdıkları zaman, en küçük bir direnişle bile karşılaşmadılar. Onların istediği de buydu, çünkü ellerine geçen altın, mücevher ve değerli kumaşları alıp, yollarına devam etmek istiyorlardı.</p>
<p>Atlı savaşçılar, şehrin daha zengin dış mahallelerine, Concordia’da olduğundan çok daha sert ve etkili saldırılarda bulunuyorlardı. Şehrin iç kısmı, çamurlu toprağa yüz yıllar boyunca kölelerin alın teri ve göz yaşı dökerek çaktıkları tahta direklerin üzerine kurulu evlerden ibaretti. Burada fazla bir ganimet elde etme imkânı bulunmadığını tümü biliyordu. Ravenna ve başka pek çok şehirde oturan zenginler şehrin dışında güzel villalar yaptırmışlardı ve sıcak yaz aylarını Adriyatik Denizi’nin serin kıyılarında geçirmeyi tercih ediyorlardı. Kendileri gelmese bile, en azından karılarını ve çocuklarını mutlaka gönderiyorlardı.</p>
<p>Savaşçıların naraları, silahların ve zincirlerin şakırtıları, kadınların çığlıkları ve cesur erkeklerin bağırıp çağırmaları kısa zamanda dört bir yana yayıldı. Şehirden yükselen gürültü kısa zamanda öylesine korkunç bir hal almıştı ki, çalılıklardaki kuşlar uçuşuyor, hayvanlar etrafa kaçışıyordu.</p>
<p>İşte bu şehrin nihaî fethinin işaretiydi. Birleşik ordu derhal ikiye ayrıldı. Dört kere beş yüz atlıdan oluşan ilk grup, fazla zorlanmadan açılan <i>Maioribus Kapısı</i>’ndan içeri şehre daldı. Diğer grup ise deniz kıyısına doğru ilerledi ve <i>Boreana Kapısı</i>’na saldırdı. Şehrin bu küçük kapısı oldukça zorlu çıkmıştı. Fatihlerin ilk grubu sevinç çığlıkları eşliğinde karşılarına çıkan direnişi kırarken, diğerleri koçbaşlarının, katırların ve taaruz merdivenlerinin gelmesini beklemek zorunda kalmışlardı.</p>
<p>Kapının kırılması sadece birkaç dakika sürdü. Atlılar keskin zafer çığlıkları eşliğinde şehrin dar sokaklarına daldılar. Az sonra kırmızı tuğlalardan yapılmış, yüksek çatılı bir kilisenin önünde toplanmışlardı. Kiliselerin pencerelerinden ve çatısından aşağı kaynar yağ dökülmeye başlandığı zaman, öfkeleri iki katına çıktı. Aslında kendileri savunmacıların bu sıcak saldırısını dişlerini sıkarak kabullenebilirlerdi, fakat atlarının acı dolu çığlıkları yüreklerini paralıyordu.</p>
<p>Bu arada geri kalan dört akıncı birliği de korkunç çığlıkların eşliğinde Altinum sokaklarına dalmıştı. Atlar bile savaş naraları atar gibi yüksek sesle kişniyordu. Hunlar ellerindeki kementlerle şehrin her tarafında kaynayan kazanları bir anda devirdiler. Sonra alev alev yanan tahta parçalarını mızraklarının ucuyla evlerin çatılarına fırlatmaya başladılar. Altın ve ganimet, akıllarının ucundan bile geçmiyordu! O anda tek düşündükleri, tapınaklarının ve kutsal binalarının çatılarından Hunların üzerine kaynar ölüm boşaltmaya cüret eden bu şehre haddini bildirmekti...</p>
<p>Üç gün sonra şehirde Attila’nın adamlarının ilgisini çekebilecek hiçbir şey kalmamıştı. Aquileia ve Concordia’da olduğu gibi, burada da altın ve gümüş işlikleri son âna kadar sağlam kaldı. Savaşçılar aslında kimseyi öldürmek niyetinde değillerdi, fakat aptalca bir cesaretle kendilerinin veya efendilerinin altınlarını korumak için silaha davrananlar, kesinlikle affedilmiyordu. Şehir halkının büyük çoğunluğu, Hunların ve müttefiklerinin sadece altın peşinde olduğunu öğrenmişti. Sanat eserlerinin veya başka değerli eşyanın değil – sadece altının! Çünkü bu değerli madeni tekrar eritmek, kendileri için yeni kemer tokaları, silah süsleri, atları için dizginler, kadınları ve çocukları için süs eşyaları yapmak istiyorlardı...</p>
<br/>

<p class="ilk">Birleşik Hun-Cermen ordusu, Altinum’dan ayrıldıktan sonra doğruca güneybatıya ilerlemeye başladı. Pek çok önderin güneye sapmaya can atmasına rağmen, Attila kararında ısrarlıydı.</p>
<p>“Ravenna’yı kuşatıp da ne yapacağız!” dedi onlara. “Alarich ve Radagis de bunu denemiş ve kazançları sadece boş yere vakit kaybetmek olmuştu...”</p>
<p>“Aquileia’da yaptığımız gibi onları aç bırakamaz mıyız?” diye sordu Orestes.</p>
<p>“Hayır” diye cevap verdi Attila. “İmparator Honorius’un bundan elli yıl önce ilk Got akınları sırasında Mediolanum’dan Ravenna’ya neden kaçtığını sanıyorsunuz? Sadece buradaki sivrisinekler yüzünden! Evet, başlarınızı salladığınızı görüyorum, fakat gerçek böyle! O küçük canavarlar vücutlarında yaz sıcağının ölümünü taşıyorlar... Tiber kıyısında kurulu olan Roma’yı kuşatan Alarich ve Vizigotları da onlardan ölesiye korkuyorlardı.”</p>
<p>Attila dişlerini sıkarak yurdun içinde sert adımlarla bir ileri, bir geri dolanmaya başladı. “Bataklıklar, Padus’un ne yapacağı belli olmayan suları ve tahkim edilmiş yeni surlar – atların sırtında savaşan ve kazanan savaşçılar için hiç de uygun değil! Zaten imkânı olan herkes malını mülkünü yanına alarak imparatorun peşinden Roma’ya gitti!”</p>
<p>“O halde nereye gidiyoruz?” diye sordu Onegesios.</p>
<p>“Patavia’ya sadece otuz mil var. Roma’dan bir karşı saldırıyla karşılaşmadığımız takdirde, orada ikiye ayrılacağız. Birkaç akıncı birliği Alpleri yağmalayabilir. Yeteri kadar ganimet topladıktan sonra da tekrar Mediolanum’da buluşuruz.”</p>
<p>“Peki sen ne tarafa gideceksin?”</p>
<p>“Güneye” dedi Attila ve bir an duraksadı. “<i>Via Aemilia</i> üzerindeki altın ticaret şehirleri boyunca ilerlemek istiyorum.”</p>
<p>“Yakıp yıkacak mısın, yoksa ganimet mi toplayacaksın?” diye sordu Onegesios gülümseyerek.</p>
<p>“Bu sadece ve sadece o şehirlerde oturan insanlara bağlı. Bizi uysal bir şekilde ve cömert hediyelerle karşılayacak olurlarsa, onlara kendi lejyonerlerinin pek çoğundan daha yumuşak davranırız.”</p>
<p>“Peki ya tanrılarına ve yüksek duvarlarına fazla güvenecek olurlarsa?”</p>
<p>“O zaman iki ihtimal var: Ya onları altınlarına ve kadınlarına el koyarak, fidye için tutsak ederek, en iyi zanaatkarlarını köle yaparak, sonra da şehirlerini yakarak cezalandıracağız...”</p>
<p>“İkinci ihtimal nedir?”</p>
<p>“... ya da yine aynı şekilde altınlarına, kadınlarına ve zanaatkarlarına el koyacak, fakat resmî yapıları, evleri ve kulübeleri esirgeyeceğiz...”</p>
<p>“Halkın geri kalan kısmı ne olacak peki?”</p>
<p>Attila Onegesios’a iyice yaklaşarak tam önünde durdu ve onu tepeden tırnağa süzdü. Dudaklarının son kenarı hafifçe seğiriyordu. “Geri kalanlar mı?” diye sordu sonra. “Hangi geri kalanlardan söz ediyorsun?”</p>
<br/>

<p class="ilk">Büyük Kağan birçok kez toplanan ganimetin hastalar ve yaralılarla birlikte dört tekerlekli sağlam arabalara yüklenerek, en az iki akıncı birliği eşliğinde Tuna’ya geri götürülmesini emretmek zorunda kalmıştı. İşe yarar zanaatkarları, akrabaları tarafından fidye ödenmesi muhtemel olan aileleri, köle veya yatak arkadaşı olarak kullanmak üzere çok sayıda genç kızı da yanlarında götürüyorlardı...</p>
<p>Fetih, çığlık, ganimet ve tecavüz dolu gecelerin yanı sıra, Hun ordusunda öyle saatler de yaşanıyordu ki, Attila bataklılardan sadece salgın hastalıkların değil, <i>Imperium Romanum</i>’un on yüz yıllık birikiminin de yayıldığını düşünür gibi oluyordu. Savaş meclisinde taaruz ve kuşatmayla değil, bilakis hak, hukuk ve Roma yasalarıyla ilgili konuşmaların yapılmasını, hatta kendisinin de bunlara iştirak etmesini, ancak böyle açıklayabiliyordu.</p>
<p>“Bir an için tecavüze uğrayan bir kadının kendisine tecavüz eden adamı isterse ölümle cezalandırabilmesine, ya da isterse onunla evlenebilmesine imkân tanıyan bir yasa bulunduğunu farz edelim!” dedi Attila. Tüm sefer boyunca Scottas’ın yüzünün ne kadar asık ve donuk olduğunu fark etmişti. Onun kara düşüncelerini biraz olsun dağıtabilmek istiyordu. “Bir adam aynı gece zarfında iki kadına tecavüz eder, kadınlardan biri onun ölümünü, diğeri de kendisiyle evlenmesini talep ederse, Roma hukuku bu işe nasıl bir çare bulur?”</p>
<p>Scottas üzgün gözlerle ona baktı.</p>
<p>“Bu aynı çocuk üzerinde hak iddia eden iki ailenin o aptalca hikâyesine benziyor” diye karşılık verdi isteksiz bir şekilde.</p>
<p>“Gerçekten de cevap veremeyecek kadar kötü durumda mısın?” diye sordu Attila. “Ben olsam onu önce evlendirir, sonra da öldürtürdüm. O zaman ikisinin de isteği yerine gelmiş olurdu!”</p>
<p>“Ne yazık ki neşelenecek durumda değilim” dedi Scottas acı içinde. “Bu kadar çok kan görmeye dayanamıyorum.</p>
<p>Attila ona uzun uzun baktı.</p>
<p>“Uzun yıllar boyunca benim sadık bir dostum oldun” dedi sonra.</p>
<p>“En güçlüler bile günün birinde zamana mağlup düşerler!”</p>
<p>Attila o gece hâlâ en eski ve sadık yoldaşı olan Greka’nın yanına gitti. Scottas o geceyi atlatamamıştı. Güneşin batışıyla doğuşu arasında geçen süre içinde ölen yüz kişiden biri de oydu...</p>
<p>Hunların Büyük Kağanı artık vahşî at koşularına, fetih çığlıklarına ve ganimetin sayılmasına katılmıyordu. Bu arada giderek daha fazla sayıda Got hastalanmaya başlamıştı. Zaten hiçbir zaman yeterince dirençli olamamışlardı. Attila buna yüz yıllarca süren sert ve soğuk bozkır yaşamının yokluğunun sebep olduğunu düşünüyordu.</p>
<p>Serin sonbahar günlerinde, Padus Ovası’nın batıya doğru hafifçe yükseldiği bölgeden, Alp Dağları’nın güney kısmını ve Yukarı İtalya’nın batı kesimlerini görebiliyorlardı. Bu seferin son şehri Ticinum olacaktı. <i>Via Aemilia</i> üzerindeki çok sayıda yolun birleştiği bu düğüm noktası, Ticinus Nehri’nin sol kenarında kurulmuştu. Şehrin limanından ayrılan bir geminin Padus üzerinden <i>Mare Hadriaticum</i> ile Ravenna’ya ulaşması mümkündü. Attila şehrin yakılıp yıkamamasını emretti. Romalı hükümdarların burada nasıl yaşadıklarını görmek istiyordu.</p>
<p>Fakat şehre girer girmez buraya kendisinden önce çok daha güçlü bir hükümdarın ayak basmış olduğunu anladı. Sokaklardaki derin sessizliğin ve duvarlardaki olağanüstü güzellikteki fresklerin onu aldatmaları mümkün değildi. Bu şehir, ölümcül elleriyle onları okşamak için, kollarını açmış bekliyordu...</p>
<p>“Geri!” diye haykırdı Büyük Kağan var gücüyle. Görünmez tehlikenin farkına diğerlerinin tümünden daha çabuk varmıştı. “Çabuk geri dönün! Herkes kireç üzerinde yürüsün!”</p>
<p>Şehirde korkunç bir salgın hüküm sürüyordu.</p>
<p>Kaçarcasına kuzeye doğru ilerlemeye başlamışlardı. Buna rağmen Attila’nın emri altındaki kavimler kafilesi atlı ve yaya savaşçılardan oluşan büyük bir hayvan gibi bir çayırdan diğerine otlayarak gidiyordu. İnsanlar ve hayvanlar her gün inanılmaz miktarda ete, tahıla, yeşilliğe ve içilebilecek her türlü sıvıya ihtiyaç duyuyorlardı. Büyük ve ağır arabaları içinse yolda buldukları ve gözlerine değerli görünen tüm nesneleri dolduruyorlardı. Özellikle de altın ışıltısına sahip olanları...</p>
<p>Mediolanum da kısa zamanda Hunların eline düştü. İlk atlılar şehrin surlarına ulaştıkları zaman, tüm kapıların ardına dek açık olduğunu gördüler. Bunu yapmalarının sebebi ise Attila ve ordusunu dostça karşılamak değildi; tam aksine, arkalarına bile bakmadan şehirden kaçan insanlardan hiçbirinin aklına kapıları çekmek gelmemişti!</p>
<p>Attila bu eski imparatorluk başkentine girdiği zaman, kendisini bir yıl önce Reims’teymiş gibi hissetti. Kimse sokakların kenarlarına yığılmamıştı ve kimse forumun taşları üzerinde diz çökerek kendisine yalvarmıyordu. Ortalıkta kaçamayacak denli yaşlı veya genç birkaç kadın, erkek veya çocuk dışında, sadece korku duygusu nedir bilmeyen budalalar vardı. Hatta birkaç kötürüm dilenci çarpık suratlarıyla gülümseyerek, pençeye dönüşmüş ellerini Attila’ya doğru uzatıyor, ondan kendilerine yardım etmesini istiyorlardı.</p>
<p>Attila’nın küçük bir el hareketiyle onları durdurmasına kadar, savaşçılar bu adamlara temiz bir sopa çektiler. Az sonra atlılar çınlayan nal sesleriyle imparatorluk sarayının ilk büyük iç avlusuna ulaştılar. Attila buradaki binaların Ravenna’da gördüklerinden daha büyük olduğunu düşündü. Sonra birkaç kez avluyu dolaştılar. İçlerinden birkaçı atlarını geniş basamaklı merdivenlere doğru sürdüler ve sarayın içine girdiler.</p>
<p>Ancak Attila atından indiği zaman hepsi geri geldi. Büyük Kağan kılıcının kayışını sıktı ve havanın çok sıcak olmasına rağmen, sadece kenarlarında kürk bulunan hafif kraliyet pelerinlerinden birisinin omuzlarına konmasına izin verdi.</p>
<p>Sonra da yanında danışmanları ve yüksek rütbeli komutanları bulunduğu halde sarayı dolaşmaya başladı. Oğulları İlek ile Dengizik’in yanı sıra, Laudarich ve Scottas’ın yokluğunu ne kadar hissettiğini kimseye belli etmiyordu. Tüm duvarlar değerli halılar ve gösterişli tablolarla kaplıydı. Attila gözünün ucuyla bile bakmadan onların önünden geçerken, en büyüklerden bir tanesinin önünde ansızın duruverdi. Tabloya bir süre baktı, sonra da yere tükürerek başını salladı.</p>
<p>“Romalılar böyle işte!” dedi yanındakilere. “Doğu ve Batı Roma imparatorları bir tahtın üzerinde oturuyor, biz barbarlar da ayaklarının dibinde sürünüyoruz...”</p>
<p>Sözlerini bitirdikten sonra adamlarının öfkeli bağırışlarının dinmesini bekledi. “Bu tablo yeniden yapılsın!” dedi sonra. “İmparatorluk için bu koca yalanın resmini yapan ustalar, bu kez gerçeği tasvir etsinler! Büyük Kağan olarak ben bir tahtın üzerinde oturuyorum, iki Roma’nın imparatorları da ayaklarımın dibine altın dolu vergi keselerini yığıyorlar...”</p>
<p>Attila’nın etrafındakiler kılıçlarını kınlarına vurarak sevinç çığlıkları attılar.</p>
<p>Sonra da hep birlikte sarayın diğer yüksek tavanlı salonlarını gezmeye başladılar. Uzun zamandan beri hiç bu kadar neşeli ve coşkulu olmamışlardı.</p>
<p>Hemen aynı akşam Roma sarayının büyük bahçesinde düzenledikleri görkemli zafer şöleninde, Büyük Kağan danışmanlarına bundan sonra yapmak istediklerine dair düşüncelerini anlattı. Neredeyse her zamanki gibi ağzına çorba ve sebze yemekleri koymamış, sadece birkaç parça et kızartmasıyla yetinmişti.</p>
<p>“Bundan sonraki hedefim ancak Roma olabilir!”</p>
<p> “Geiserich’ten önce mi davranacaksın?” diye sordu Orestes gülerek. “Bu şehir de daha öncekiler gibi senin kudretine asla karşı koyamaz. Ne var ki Kral Alarich’in kaderini düşünmekten de kendimi bir türlü alıkoyamıyorum. Roma’yı fethetmeyi başarmış olmasına rağmen, şehrin üzerine çökmüş olan korkunç lanet, eninde sonunda onun işini bitirdi.</p>
<p>Attila dudaklarını büzdü. Orestes’in Romalılardan da ince konuşmak istemesine dayanamıyordu. Kendisi de Hunların diğer bozkır kağanlarından farklı davranıyor ve konuşuyordu. Buna rağmen hâlâ onlardan biriydi ve her zaman onlardan biri olarak kalacaktı.</p>
<p>“Vizigot kralının ölümü üzerine anlatılan o esrarengiz hikâyelerin hiçbirine inanmıyorum” dedi aradan geçen bunca yıldan sonra ilk kez olarak. “Bana kalırsa onu kayınbiraderi Athawulf öldürtmüştür. Hem de o soylu fahişe Galla Placidia’dan aldığı zehirle...”</p>
<p>“Çok keyifsizsin” dedi Orestes. “Başarıların sanki artık seni tatmin etmiyor!”</p>
<p>“Sadece İtalya bataklıklarının neler yapabileceğini düşünüyorum” diye homurdandı Büyük Kağan. “Yıllardan beri kendi kendime sorup dururum: Zaten sorunları kendi başından aşkın olan bir kavim, neden sırf ölü bir kralın gömüldüğü yer belli olmasın diye koca bir nehrin yatağını değiştirip, büyük bir bölgeyi sular altında bıraksın ki? Cermenlerin hiçbir geleneği böyle bir şeyi emretmiyor!”</p>
<p>“Pek çok kişi böyle yapıldığına şahitlik edebilir!” dedi yanındaki adam.</p>
<p>“Bana kalırsa bunu sadece kralın cesedinin kimse tarafından asla bulunmaması için yaptılar. Katiller kendilerini ele vermek istemiyorlardı...”</p>
<br/>

<p class="ilk">Attila bir hafta daha Mediolanum civarında kalmak, sonra da Alplerin etekleri boyunca Bergamum, Brexia, Verona ve Vicentia üzerinden doğuya doğru ilerlemek istiyordu. Roma’dan yola çıkan bir heyetin kendisine doğru yaklaşmakta olduğunu duymuştu, fakat bu kez de gelen haberler oldukça çelişkiliydi. Gerçi Attila bu meseleye fazla önem vermiyordu. İmparatorun veya Aetius’un kendisinden bir ricaları varsa, diledikleri zaman heyet göndermekte serbesttiler...</p>
<p>Gerçekten de bir müddet sonra ulaklar ona resmi bir davetiye getirdiler. Romalılar onunla Attila’nın şimdiye kadar ismini duymamış olduğu tarafsız bir bölgede görüşmek istiyorlardı.</p>
<p>“Şehirlerine sadece onlarla görüşmek için asla gitmeyeceğimi anlaşılan nihayet kavramışlar” diye sırıttı Attila bu görüşmeyi ve gününü kimin planladığını öğrendiği zaman.</p>
<p>“İyi o halde” dedi sonra. “Garda Gölü’nün yakınındaki Mincio Nehri’ne gidelim bakalım! Fakat ordunun ana gövdesi planlandığı gibi Bergamum ve Brexia’yı vakit geçirmeden fethetsin!”</p>
<br/>

<p class="ilk">Hunlar ve Kral Meclisi üyeleri, aradan üç gün geçtikten sonra, iki yıl önce Batı Roma konsülü, böylece de tam bir yıl için imparatordan sonra en önemli Romalı olan adamla buluştular.</p>
<p>Gennadius Avienus, Hunların neye önem verdiklerini bildiği için, onları zengin ve soylu ziynetlerle süslenmiş değerli bir atın üzerinde karşılamıştı. Onlara öncelikli olarak imparatorun selamını iletmiş ve yanında duran Ebedî Şehrin eski valisi Trigetius’u müzakere başkanı olarak tanıtmıştı. Trigetius’un son derece huzursuz ve sinirli olduğu her halinden belliydi. Attila, bu adamın kendisi hakkında çok şey duymuş olduğunu ilk bakışta anlamıştı. Nefret ve lanet dolu yalanlar, gözünü kör etmiş olmalıydı...</p>
<p>Heyetteki üçüncü soylu kişi, Piskopos Leo’nun ta kendisiydi. Attila önce diğerlerini selamladı, fakat derhal Ebedî Şehir’deki kırk beş diğer piskoposu kendisini Papa sanıyla çağırmaya zorlayan bu adamla konuşmaya başladı.</p>
<p>Attila için iki cins Hıristiyan başrahibi vardı: Sofu körler ve dışarıya karşı sofu görünen akıllılar. Leo hakkında anlatılanlar doğruysa, bu adam <i>Imperium Romanum</i>’da yaşayan tüm piskoposların hepsinden kıyas kabul etmeyecek kadar fazla akıllıydı.</p>
<p>Ve aynı zamanda da en tehlikelisi!</p>
<p>Görüşmeye katılanların tümü, içgüdüsel olarak bu karşılaşmanın ne büyük bir öneme sahip olduğunu anlamışlardı. Roma’nın soylu ve ışıltılı heyeti, bin yıllık imparatorluğun tüm heybet ve görkemini Mincio Nehri’nin yanına taşımıştı. Attila’nın Roma’da bizzat yaşadığı kıtlık yılları, geride en küçük bir iz kalmayacak şekilde anılardan ve belgelerden silinmişti.</p>
<p>Güneşin altında ışıl ışıl parlayan çok sayıda görkemli ipek çadırın arasına, ellerinde altın yaldızlı Roma kartalları ve standartları taşıyan güçlü-kuvvetli Cermen savaşçıları yerleştirilmişti. Şatafatlı tören üniformalarına bürünmüş subayların ve beyaz ipek elbiseli rahiplerin sayısı da hiç az sayılmazdı. Attila bir an için bu insanların buraya özel olarak getirilmiş ve yine özel olarak hazırlanmış kostümlere büründürülmüş tiyatro oyuncuları olabileceği şüphesine kapıldı. Arka planda da silahlı muhafızlar, müzisyenler ve çok sayıda hafif giyimli köle göze çarpıyordu. Köleler yemeklerin hazırlanması ve içki servisiyle meşguldüler.</p>
<p>“Her şeyden önce size bir şartımı bildireceğim” dedi Hunların Büyük Kağanı. Trigetius sert bir tokat yemiş gibi sarsıldı, fakat Gennadius Avienus ve Leo başlarını salladılar.</p>
<p>“Roma’nın kölelerinin veya tutsaklarının bana hizmet etmesini istemiyorum!”</p>
<p>Üç Roma elçisinin yüzlerinde bir an için büyük bir şaşkınlık ifadesi belirdi, fakat sonra Trigetius bastırmakta güçlük çektiği bir iniltiyle parmaklarını şıklattı. Yardımcılarının ve memurlarının yarım düzine kadarı koşarak yanına geldiler. Eski Roma valisi heyecanla onların kulaklarına bir şeyler fısıldadı, sonra da elini yelpaze gibi sallayarak eski yerlerine gönderdi.</p>
<p>Bu arada cilalanmış beyaz mermerden yapılma büyük bir sofranın etrafına oturmuşlardı. Başlarının üstünde yeşil ve turuncu ışıltılar saçan bir güneşlik vardı. Balmumundan yapılmış yunuslar, orman hayvanları, tavus kuşları ve sülünler, rengârenk çiçeklerin arasında boy gösteriyorlardı. Sofrada oturan herkesin önüne, içinde meyveler, hamur işleri ve çeşitli tatlılar bulunan tabaklar yerleştirilmişti. Attila bunların hepsini elinin tersiyle kenara itti. Bunların sofraya sadece gösteriş maksadıyla yerleştirildiğinin farkındaydı. Yaban hayvanlarının etini eyerinin altında yumuşatan bir barbar olan kendisini, akılları sıra çok eskiye dayanan yemek kültürleriyle etkileyebileceklerini sanıyorlardı.</p>
<p>“Ne yazık ki bir <i>triclinium</i> için sayımız çok fazla” dedi Attila alaycı bir sesle. Bu şekilde onların sahneledikleri oyundan etkilenmediğini de belirtmiş oluyordu. Bu masanın üç tarafına o üç meşhur sedir yerleştirilmiş olsaydı bile, yine de samimi bir yemek için sayıları en üst sınırdan bile kat kat fazlaydı. Bu nedenle Attila onlara kendi usulünce cevap vererek belindeki kemerin tokasını çözdü, altın ve elmaslarla süslü, zümrüt kakmalı kılıcını çıkardı, sonra da çaprazlamasına masanın üzerine koydu.</p>
<p>“Başlayın bakalım!”</p>
<p>Yapılması gerekeni ilk kavrayan piskopos oldu.</p>
<p>“Tüm batı dünyasında Baba olarak tanınıyorsun – hatta Gotlar sana neredeyse sevgi dolu bir şekilde Babacık diyorlar” diye söze başladı piskopos dostça bir sesle. Attila ise sert bir el hareketiyle onu susturdu.</p>
<p>“O sadece aptalca bir şakaydı” dedi ona. “Rehine olduğum zamanlarda sık sık canımı sıkan bir alay...”</p>
<p>“Artık kendi deyiminle canını sıkan bu alayla tanınıyorsun... Hun ordularının, Gotların, Gepidlerin ve Tuna’nın doğusunda yaşayan pek çok kavmin babası.”</p>
<p>“Bütün bunları bana sebepsiz yere söylemediğine eminim...”</p>
<p>“Bir Roma generali için en büyük şeref <i>Patricius Romanorum – Romalıların Babası</i> unvanına sahip olmaktır. Bunun ötesinde biz en yüce varlığımızı Kralların Kralı, Göğün ve Yerin Hükümdarı ve Tanrı Baba olarak adlandırırız. Ben onun en yüksek hizmetkârı ve tüm inananların babasıyım. Ve sen, Büyük Kağan Attila, kendi halkların için bir <i>Papa</i> ve <i>Patricius</i>’sun! Tüm çocuklarının sorumluluklarını – onların günahlarını ve kefaretlerini, altınlarını ve paralarını, suçlarını ve cezalarını, şarkılarını ve kamp ateşlerini üstlenmesi gereken bir baba...”</p>
<p>“Onlar genelde sadece canları ne isterse onu yapıyorlar” dedi Attila. “Ben belki pek çoğu için bir tanrı olabilirim, fakat kesinlikle bir imparator değilim! Bizim bir bölüğümüzün başında bulunan lider, sizdeki bir <i>magister militum</i>’dan çok daha fazla yetkiye sahiptir!”</p>
<p>“Bu da aramızdaki farklılıklardan biri” dedi piskopos.</p>
<p>“Adamlarımın yaptıklarını mı kastetmek istiyorsun?”</p>
<p>“Sana bazı açıklamalarda bulunmama izin ver” dedi piskopos sakin bir sesle. Aslında her ikisi de ağızlarından çıkan kelimelerden çok daha farklı şeyler söylediklerini biliyorlardı. “Ben bir Hun kağanının bir piskopostan daha az kudrete veya yetkiye sahip olduğunu sanmıyorum. Bizde oğullar babalarının sözünden asla çıkmazlar!”</p>
<p>“Şimdi ne diyeceğini tahmin edebiliyorum sanırım” dedi Attila ve gülümsedi. “Bana elli yaşında, büyük bir eve, bir kadına ve çocuklara sahip, fakat babası izin vermediği için, kendi başına hiçbir önemli karar veremeyen bir adamdan söz edeceksin...”</p>
<p>“Yasalarımızı biliyorsun...”</p>
<p>“Roma yasalarına göre bir konsülün bile babasının izni olmadan borç para alamayacağını dahi biliyorum...” Attila arkasına yaslanarak hafifçe gülümsedi, fakat gözleri hâlâ çok sertti. “Dinleyin beni, işgal ettikleri makamlar bile babaları tarafından satın alınmış olan Romalılar... bu size çok barbarca gelse bile... bilin ki... kendi rızalarıyla peşimden gelen tüm erkekler ve kadınlar, üzerlerindeki baba baskısından kurtulmuşlardır...”</p>
<p>Attila sözlerini bitirince Romalıları teker teker ve neredeyse acıma dolu gözlerle süzdü: “Sanırım sizde buna <i>Emancipare</i> adı veriliyor!”</p>
<p>Piskopos Leo, Attila’nın beklediğinden çok daha farklı olduğunu ancak şimdi kavramaya başlamıştı. Hatipleri gibi laf cambazlıklarıyla birbirlerine saldırmaya devam ettikleri takdirde, bu işin sonunun iyi gelmeyeceğinin de farkındaydı.</p>
<p>“Seninle sadece bir kez yalnız konuşabilmeme müsaade eder misin acaba?” diye sordu boğuk bir sesle.</p>
<p>“Burada bulunan diğer insanların görmemesi veya duymaması gereken ne olabilir ki?”</p>
<p>Tam o anda Leo ayağa kalktı, geriye doğru birkaç adım attı ve elbisesinin önünü açtı. Attila onun bacaklarının kan içinde olduğunu ve dizlerinde kabuk bağlamaya yüz tutmuş yaralar bulunduğunu gördü. Piskopos ellerini birbirine kavuşturdu, bir mezmur mırıldanmaya başladı ve yavaşça Hun kağanının önünde diz çöktü.</p>
<p>Attila dişlerini sıktı. Küstahlıkla şaman büyücülüğü karışımı bu tür gösterilerden hiç hoşlanmıyordu.</p>
<p>“Ayağa kalk!” diye emretti ona itiraz kabul etmez bir sesle. Leo önünde iki seçenek bulunduğunu hemen o anda kavramıştı. Hun kağanının önünde secde edip toprağı öpmeye devam ettiği takdirde, sırtına saplanacak bir Hun hançeri tarafından şehit edilmesi, bunun sonucu da genç Roma kilisesi tarafından aziz olarak anılması işten bile değildi.</p>
<p>Diğer seçenek ise daha zor olanıydı, çünkü bu sefer ayağa kalkmak ve kendisinden çok daha kudretli adamları yerin dibine batırmış olan bir hükümdarın gözlerine bakmak zorundaydı.</p>
<p>Leo, daha fazla cesaret isteyen ikinci yolu seçmeyi tercih etti. Ayağa kalktı, belindeki kemeri sıkıştırdı ve bakışlarını doğruca Hunların Büyük Kağanı’nın gözlerinin içine çevirdi. Saniyeler saniyeleri, bakışlar bakışları kovalıyordu. Kudretleri birbirleriyle mukayese bile edilemeyecek olan bu iki adam, tüm kılıçlardan ve büyülerden daha keskin ve sert olan bakışları aracılığıyla birbirleriyle savaşmaya başladılar. Birbirlerine kıyasıya saldırdıkları, etlerini parça parça doğradıkları, fakat kanlarının bir tek damlasını bile akıtmadıkları bu savaş uzadıkça, Hunların Büyük Kağanı ve Hıristiyanların ruhanî lideri bu işten daha da zevk almaya başlamışlardı. Attıkları sessiz çığlıkları onlardan başka kimse duymuyordu.</p>
<p>Attila yaşamında ilk olarak kendisine eşdeğerde, neredeyse sevilesi bir rakip bulmuştu. Ruga, Bleda, hatta Aetius bile onunla gerçek bir rekabet içine girecek kapasitede değillerdi, oysa gizemli, dünya dışı bir ruh krallığının vekili olan bu adam... Bu adamın tanrısı, diğerlerinin tümünden daha güçlü olduğunu iddia ediyordu. Kendisini çırılçıplak, en küçük bir direniş göstermeden düşmanlarına teslim eden, Kutsal Ruh adı verilen bir öze sahip olan oğlunun da...</p>
<p>“Evet?” diye sordu Attila. Romalı Leo’nun yüzünde en küçük bir kas bile oynamıyordu. Sadece yanına sarkıttığı sol kolunun baş parmağı hafifçe seğiriyordu, o kadar. Hunların Büyük Kağanı bunu gördü ve anladı.</p>
<p>“Ya yoluma devam edecek olursam?”</p>
<p>Başparmak tekrar seğirdi, bu kez daha kuvvetli bir şekilde. Attila başını yana eğdi. “Kendini güvende hissediyorsun, değil mi?”</p>
<p>“İstiyorsan öldür beni!”</p>
<p>“Bunu yapsam dahi elime ne geçecek?”</p>
<p>“Bu yüzden sana bir teklif yapmaya cüret ediyorum.”</p>
<p>“Peki benden... benden gerçekten istediğin nedir?”</p>
<p>“Hun, Got ve Gepidlerden oluşan orduna, tüm köleleri, yardımcı kavimleri, kısacası her şeyiyle birlikte, hiç vakit kaybetmeden, daha bugün geri dönüş emrini vermeni istiyorum.”</p>
<p>“Demek bunu istiyorsun?”</p>
<p>“Evet, bunu istiyorum.”</p>
<p>“Bu bir emir mi?”</p>
<p>“Hayır...” Leo ve Attila bir kez daha birbirlerinin gözlerine baktılar. Ve aradan sonsuzluk kadar uzun bir saniye geçtikten sonra, Leo her şeyi kazanmak için bu güç gösterisini kaybetmeyi göze aldı: “Senden rica ediyorum... efendim Jesus Christus adına!”</p>
<br/>

<p class="ilk">Bundan sonraki görüşmeler daha az ve öz geçti. Attila, güneye ve Roma üzerine yürümekten vazgeçti. Buna karşılık imparatorluğun konsülü, Roma valisi ve Papa, ona Kuzey İtalya’yı teklif etmişlerdi.</p>
<p>“Canının istediği tüm şehirlere girebilir ve istediğin gibi yağmalayabilirsin” dedi Tregetius dramatik bir şekilde.</p>
<p>“Altınların ve hayvanların tümü bize ait olacak!”</p>
<p>“Hepsi sizin...”</p>
<p>“Kiliseler ve manastırlar da...”</p>
<p>“Onlar için dua edeceğim” dedi Papa. Bu cevap üzerine Hunların Büyük Kağanı, <i>Imperium Romanum</i>’da yaşayan tüm Hıristiyanların ruhanî liderine düşünceli gözlerle baktı. Bu adamı Roma imparatorlarından, güçlü hadımlarından ve askerî komutanlarından ayıran gerçek özellik neydi? Nasıl oluyor da aynı anda hem yumuşak ve şefkatli, hem de sert ve eğilmez biri olabiliyordu? Sadece Roma’yı kurtarabilmek için, imparatorluğun merkez bölgesinin tam yarısını nasıl gözden çıkarabiliyordu?</p>
<p>“Bir sorum daha var” dedi Attila sonunda. “Flavius Aetius neden sizinle birlikte gelmedi?”</p>
<p>Papa Leon anlamlı bir şekilde güldü.</p>
<p>“Bunun sebebini kim senden daha iyi bilebilir” dedi sonra neredeyse dostça bir ifadeyle. “Çünkü onun devri artık kapandı!”</p>
<p>Attila başını salladı. Bu ifadeyle neyin kast edilmek istendiğini sadece kendisi ve Roma’dan gelen adam biliyordu. Görüşmelerin geri kalan ayrıntılarını danışmanlarına havale etti. İki gün sonra tüm anlaşmalar imzalanmıştı. Roma heyeti memnun bir şekilde geri döndü. Hunların Büyük Kağanı da derhal Roma tarafından kendilerine terk edilen bölgelerin yakılıp yıkılması emrini verdi.</p>
<p>Elde edecekleri ganimetle birlikte sağ salim geri dönmek istedikleri takdirde, acele etmeleri gerekiyordu. Hava giderek kötüleşiyordu ve Aquileia kuşatmasında baş gösteren salgın giderek yayılıyordu.</p>
<p>Şehirlerde oturan insanlar, Hunlar gelmeden önce ölüyordu. Çiftçiler hasat yapmıyordu. İnekler artık sağılmadıkları için, korkunç böğürtülerle can veriyorlardı. Çocuklar boş yere kendi dışkıları içinde yatan ebeveynlerini uyandırmaya çalışıyorlardı. Kuzey ve batı yönündeki Alpler, güneydeki üzüm bağları ve Adriyatik Denizi arasında kalan bölgede bulunan her köyün, derenin ve gölcüğün üzerinde dayanılmaz bir koku vardı...</p>
<p>Yukarı İtalya’nın Hun ordusu tarafından yakılıp yıkılması esnasında Doğu Roma birlikleri Tuna’yı aştılar ve Hunların sınır muhafaza birliklerini Attila’nın kendi ülkesinde mağlup ettiler. Batı Romalıların son on yıllar boyunca yaptıklarının aksine, İmparator Markianos imparatorluğun diğer yarısının imdadına yetişti. Attila’yı sadece sırtından vurmakla kalmayıp, en genç ve cesur generalini ona karşı gönderdi. Doğu Roma ordusunun başındaki bu adamın ismi de, kaderin bir cilvesi olarak, Aetius idi...</p>
<br/>

<p class="ilk">Attila’nın korktuğu sonunda başına gelmişti. Hunlar iki ateş arasında kalmışlardı ve sınırlı imkânlara sahiptiler. Hatta Tisza kıyısındaki ana karargâh bile tehdit altındaydı.</p>
<p>Attila son derece öfkeliydi. Ne kadar ağır bir darbe aldığının farkında olduğu için, ısrarla Doğu Romalılardan kendisine Theodosios dönemindeki vergiyi ödemelerini istiyordu. Fakat İmparator Markianos ona boyun eğmedi.</p>
<p>“İsteğinde ısrar ediyorsan bizimle savaşmalısın!”</p>
<p>Hunlar, Aquileia adı verilen salgın yuvasının önünden geçerek doğuya doğru gitmeye cesaret edemediler. Sadece gönüllüleri ganimetten paylarına düşenle birlikte Julius Alplerinin üzerinden gönderiyorlardı. Hızlı atlılar kuzeye doğru ilerlemeye başlamışlardı. Kışın kendisini tüm şiddetiyle hissettirmesinden az önce, kuzeyin zorlu geçitlerini aşmayı başardılar. Noricum eyaleti kendilerine en küçük bir ganimet bile sağlamamıştı. Bir zamanlar kuzeyin en büyük ve zengin şehri olan <i>Augusta Treviorum</i>, yağmalanmaya değmeyecek kadar fakir düşmüştü.</p>
<p>Sonradan, Attila tekrar tahta sarayına yerleştiğinde ve soğuk kış rüzgârları ovayı kasıp kavurmaya başladığında, oturup ellerindeki her şeyi saydılar. Salgın hastalığın ve Doğu Roma ile yapılan savaşların sebep olduğu kayıplar göz önünde tutulduğu zaman bile, bu yılın altın ve ganimet bakımından oldukça bereketli geçtiğini anlamaları fazla uzun sürmemişti.</p>
<p>Sonradan saygı dolu <i>Büyük</i> unvanını alacak olan Papa Leo’nun, Hunları Roma’yı zapt etmemeleri ve Kuzey İtalya şehirleri ile yetinmeleri konusunda ikna etmeyi başarmasından dolayı, oldukça özel bir yıldı bu. Aynı yılda Aquileia, Concordia, Altinum ve hatta Patavia’dan kaçan insanlar, Adriyatik Denizi kıyısında kendilerini sonraki saldırılardan koruyacak yeni bir yer buldular. Bu yerin etrafında duvar gibi dağlar veya yarlar değil, sadece su ve denizkulaklarının arasındaki ince kara şeritleri vardı.</p>
<p>Bu insanlar, sığındıkları bu yeni vatanların “Veni etiam” adını verdiler – “Ben de buraya kadar gelmeyi başardım...”</p>        
    </body>
</html>