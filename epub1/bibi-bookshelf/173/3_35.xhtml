<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="main.css" rel="stylesheet" type="text/css" />
</head>
    <body>
<p class="baslik2">35</p>
<p class="baslik2">Aquileia Leylekleri</p>
<div class="bos3"></div>
<div class="ortali"><img src="attila2.jpg"/></div>
<div class="bos1"></div>
<p class="ilk">Doğu Roma, zaman kazanmak için General Apollonios başkanlığındaki bir heyeti Hunlara gönderdi. Fakat Attila onların Tuna’yı aşmalarına izin vermedi.</p>
<p>Savaş yoldaşlarının pek çoğu Pannonia’daki kışlaklarına, Tuna ve Tisza’nın doğusundaki ovaya, Karpatlardan Karadeniz’e kadar uzanan geniş düzlüklere geri dönmüşlerdi. Attila da kış aylarını tahta sarayında geçirmek, karıları ve çocuklarıyla gevezelik etmek ve arada sırada Aybars Amca’nın dişi kartalıyla kurt avına çıkmak istiyordu. Yaşlı şaman uluyan kurt sürülerine saldıran bir kartalın ardından doludizgin at koşturacak kadar güçlü değildi artık...</p>
<p>“İmparatorunuzun bana söyleyeceği bir şeyler varsa, önce değerli hediyelerle gönlümü hoş tutması gerekir! Yok bunu yapmak istemiyorsa, pek çok kişinin öleceğini bilmeli.”</p>
<p>Bir gün sonra Doğu Roma elçilerinden cevap geldi: “Hediyeler konusunu elbette görüşebiliriz, fakat önce resmî olarak aramızdaki anlaşmazlıkları bir karara bağlamamız gerekir.”</p>
<p>“Hayır” diye karşılık verdi Attila bu talebi duyduğu zaman. Fakat başka bir tehdit savurmadan elçilerin gitmesine izin verdi.</p>
<br/>

<p class="ilk">“Sana ne oluyor?” diye sordu Orestes birkaç gün sonra.</p>
<p>“Altına ihtiyacımız var” dedi Büyük Kağan “Bizans surlarının veya Doğu Roma’nın karşısına çıkmak istiyorsak, büyük miktarda altına sahip olmalıyız. Bu yüzden her bir altının bizim için büyük önemi var!”</p>
<p>“Galya’dan getirdiklerimiz yeterli değil mi?”</p>
<p>“Hayır” dedi Attila kısaca. “Bir ganimet seferi veya bir savaş için tabii ki yeterli. Fakat o general imparatoru ve Yeşiller Partisi’ni dize getirmek için çok az!”</p>
<p>“Yeni bir ganimet seferi mi düşünüyorsun?”</p>
<p>“Daha iyi bir fikrin var mı?” diye cevap verdi Attila.</p>
<p>“Hayır... Fakat ne tarafa gitmeyi düşündüğünü öğrenmeyi isterdim...”</p>
<p>Attila dudaklarını büzerek birkaç kez homurdandı, sonra da konuşmaya devam etti: “Alplerin kuzeyinden henüz döndük. O tarafın işi bitti. Doğruca kuzeye de gidemeyiz, çünkü o bölgelerde savaşta bizi destekleyen kavimler yaşıyor. Güneydoğuda da pek çok kez kafamızı Konstantinopolis’in surlarına çarptık. O halde geriye ne kalıyor, benim akıllı dostum?”</p>
<p>“Batı Roma elbette... Pannonia ve az korunaklı Julius Alpleri üzerinden Kuzey İtalya’daki Padus Ovası...”</p>
<p>“Fena değil” dedi Hun kağanı takdir dolu bir sesle. “Bu düşünce haftalardan beri zihnimi meşgul ediyor. Nem, sis, don görülmeyen sıcak havada yapılacak rahat bir sefer, her üç günde bir kötü surlarla çevrili küçük bir şehir, sonra da altın ve gümüş dolu büyük sandıklar... Kulağa hiç de fena gelmiyor, değil mi?”</p>
<p>Attila ayağa kalkarak yurdun bir köşesinde duran bir masanın yanına gitti ve kendisine saatler boyu çiğneyebileceği bir parça ayı pastırması kesti.</p>
<p>“Kendisini iyi hissettiği zaman Aybars buraya gelsin! Gelecek yaz İtalya’da havanın nasıl olacağını öğrenmek istiyorum...”</p>
<p>Böylece insanlar ve hayvanlar için son derece zalim geçen bir kış mevsimi, Hıristiyan kavimlerin Paskalya bayramına kadar ortalığı kasıp kavurmaya devam etti...</p>
<br/>

<p class="ilk">Attila sefere çıkmak için acele etmiyordu. Hun kağanının yakın çevresinde çok fazla batıya gidilmemesi, sadece imparatorluğun iki yakasını birbirinden ayıran sınır boyunca Adriyatik Denizi’ne kadar uzanılmakla yetinilmesi yolunda bir görüş belirmişti. Fakat Attila <i>Imperium Romanum</i>’un merkezine yapacağı bu sefer için kendisine özel bir hedef seçmişti...</p>
<p>Büyük Kağan, 452 yılının ilkbaharının sonlarına doğru, müttefiklerinin ve bağımlı kavimlerinin ordularıyla birlikte Tuna üzerinden batıya doğru ilerlemeye başladı. Birkaç gün boyunca Tuna ile batı dağları arasındaki geniş gölün etrafında kamp kurarak, diğer kuvvetlerin de kendilerine katılmalarını beklediler. Hunlar ve yardımcı kavimler bu hoş molayı en iyi şekilde değerlendiriyorlardı. En derin yeri bir adam boyunu aşmayan Pelso Lacus’un serin sularında yıkanıyor ve sadece bu bölgede bulunan sudak benzeri lezzetli balıkları çıplak elle yakalama müsabakaları düzenliyorlardı.</p>
<p>Batıdaki dağların arasından geçen yol, korkulanın aksine son derece rahattı.</p>
<p>“Ravenna veya Roma’yı değil, Aquileia’yı istiyorum” dedi Attila Julius Alplerinden aşağı inmeye başladıkları esnada. “Bu şehir diğerlerinin tümünden daha değerli... hatta imparatorluğun hoşuma giden tek şehri bile olduğunu söyleyebilirim!”</p>
<br/>

<p class="ilk">Attila tam üç ay boyunca, yaz mevsiminin en sıcak günlerine kadar Aquileia’yı kuşattı. Roma İmparatorluğu’nun dokuzuncu büyük şehri son derece korunaklıydı. Bir taraftan denizle, diğer taraftan da çok sayıda akarsu ve bataklıkla çevrelenmişti. Alışılmadık sıcaklıkta bir yaz mevsiminin yaşanmasına rağmen, sık sık şiddetli fırtınalar kopuyordu. Attila bu bölgede yaşanan bu kötü havanın sebebini biliyordu. Yaşamında ilk ve son kez bir Roma kalyonunda seyahat ettiği zaman gördüklerini unutmamıştı. O korkunç fırtınanın üzerinden tam kırk iki yıl geçmesine ve bu zaman zarfında yüzlerce savaş ve sayısız ölü görmüş olmasına rağmen, kalyonun küreklerini çeken genç lejyonerlerin gözlerine, boyunlarına ve göğüslerine saplanan sivri tahta parçalarını bir türlü aklından çıkartamıyordu...</p>
<p>Kuşatmanın daha ilk haftalarında etkili olmaya başlayan fırtınalar, çoğu zaman civardaki akarsuların kabarmasına ve çadırların su altında kalmasına neden oluyorlardı. Bir sonraki taşkından kurtulabilmek için kuşatmacıların yüzlerce küçük toprak yığını oluşturmaları gerekmişti. Aquileia’nın kuzeyinde bulunan ve “Kral Tepesi” adı verilen tek yükselti, işte bu zorunluluk sonucu oluşmuştu.</p>
<p>Şehri kuşatan ordunun askerleri arasında moral bozukluğu ve disiplinsizlik günden güne artarken, Attila hemen her gün en iyi okçularından oluşan bir birlikle at sırtında şehri çepeçevre dolanıyordu. Etrafı çifte surla çevrili şehrin dört bir yanında bulunan tüm kapılarını, liman yapılarını, Nartissone ve yan kolları üzerindeki köprülerin tümünü görmeleri fazla uzun sürmüyordu. Gradus’taki deniz bağlantısına kadar şehir sadece çayırlarla, sivrisinek bulutlarıyla kaplı bataklıklarla ve yılın bu mevsiminde sürülmeyen tarlalarla çevriliydi.</p>
<p>Başlangıçta Attila şehre gemilerin girmesine izin veriyordu. Aquileia sakinlerinin, özellikle de tacirlerin ve uzak ülkelerden gelen denizcilerin, “yaşamları karşılığında altın” türünden bir teklife fazla düşünmeden razı olacaklarını tahmin etmişti.</p>
<p>Fakat Büyük Kağan bu kez yanılmıştı. Bir zamanlar kendisinin de içinde yaşamış olduğu çift duvarlı şehrin her yanına büyük mancınıklar yerleştirildiğini görmüştü. Bu korkunç savaş aletleri, Aquileia’yı savunmak için küçük bir hareket, belli belirsiz bir işaret bekleyen dev akreplere benziyorlardı. Henüz bağları çözülmüş değildi, fakat her mancınığın başında bulunan on bir adam, halatları ve tahtaları nemli tutmak için günaşırı nehirlerden kova kova su çekiyorlardı.</p>
<p>“Hazırız!” diye bağırıyordu düşman savaşçıları birbirlerine şaka yollu.</p>
<p>“Biz de... hem de haftalardan bu yana!”</p>
<p>Fakat Attila büyük şehre saldırmıyor, sadece etrafında dolanmakla yetiniyordu.</p>
<br/>

<p class="ilk">Aquileia on dokuz kere beş gün boyunca hiçbir yerden tahıl, et ve şarap ikmali yapamadı. Şehrin civarındaki şehirlerde otlayan inek ve sığırlar, çoktan büyük Hun kazanlarında kaynamış ve binlerce aç ağız tarafından afiyetle mideye indirilmişti. Domuzlar, koyunlar ve keçiler de uzun süredir ortalıkta görünmüyordu. Cermen kavimlerinin pek çoğu artık sadece Gradus civarında avlanan balıkçıların ağlarına takılan deniz hayvanlarıyla besleniyorlardı.</p>
<p>Böylece yaz mevsimi insanların boğazlarının kupkuru kesilmesine yol açan sıcaklarla ve sık sık patlak veren şiddetli fırtınalarla gelip geçmişti...</p>
<p>Günlerin yavaş yavaş kısalmaya başlamasıyla birlikte, kuşatmacılar ihtiyaçlarını doğudan ve kuzeyden gelen Roma yollarının üzerinde bulunan uzak çiftliklerden temin etmeye başlamak zorunda kalmışlardı. Gerçi Hunlarla seve seve ticaret yapan tacirlerin sayısı hâlâ hiç de az değildi. Fakat bugüne kadar Dinar’ları ve Solido’ları cömertçe harcayan alıcılar, artık bir koyun veya sığır sürüsünü gerçek değerinin yarısına satın almak istiyorlardı. Satıcılar ise gerçek değerin iki katında ısrar ediyorlardı ve bunda hiç de haksız sayılmazlardı...</p>
<p>Bu arada havanın değişkenliği garip bir uygulamanın da başlamasına neden olmuştu. Kağanın emri üzerine fırtınalı gecelerden sonra yardımcı kavimlerin bir ata sahip olmayan tüm erkekleri, Aquileia’nın surlarının güneyinden akan Nartissone’nin kıyısında toplanıyorlardı. Şehrin direkleri veya yelkenleri olmayan tüm tekneleri orada toplanmıştı. Sonra adamların ellerine uzun birer sırık veriliyor ve bulabildikleri tüm kurbağaları yakalamaları isteniyordu.</p>
<p>Hunların Büyük Kağanı’nın neden böyle bir emir verdiğini hiç kimse anlayamamıştı. İlk başlarda bu işten hiç hoşlanamayan savaşçılar homurdanmaya ve kaytarmaya yeltenmişlerdi, fakat “Kurbağacılarbaşı”nın kamçısını sırtlarında hissettikten sonra herkes bu emri ciddiye almaya başlamıştı. Büyük Kağan bundan ayrı olarak Nartissone ile Nasonzo nehirleri arasındaki sık ağaçlı korunun ağaçlarının kesilmesine de izin vermişti. Fakat bu izin, özellikle uzun ve düzgün kütüklerin limanın doğusunda, şehirden görülmeyen bir alana götürülmesi şartına bağlıydı. Ayrıca tüm ağaçların toprak hizasında kesilmesi de mutlaka şarttı. Büyük ordudaki atlı ve yaya savaşçılar bu emirler üzerinde fazla kafa yormadılar. Büyük bir kısmı bunları Attila’nın mükemmeliyetçiliğine bağlıyor ve içten içe gülüyorlardı...</p>
<br/>

<p class="ilk">“Romalılar! Romalılar! Ravenna’dan geliyorlarmış!”</p>
<p>“Ravenna mı? Neden oradan?” diye sordu Attila bir keşifçinin kendisine bu tarafa yaklaşan lejyonerler görüldüğü haberini getirmesi üzerine. “Oysa bildiğimiz kadarıyla Aetius’un Roma’da olması gerekirdi...”</p>
<p>“Hayır, bunlar Ravenna yönünden geliyor.”</p>
<p>“Uzun zaman önce terk edilen imparatorluk kalesinden demek!” dedi Attila ve dudaklarını büzerek hafif bir ıslık çaldı. “Gerçekten de Roma lejyonerleri gördüğünüze emin misiniz?”</p>
<p>Haberi getiren keşifçi başını sallayarak yemin etti “Hem de ordunun en seçkin birlikleri...”</p>
<p>Bu olaydan sonra geçen bir saatlik zaman zarfında Attila’ya çok sayıda çelişkili haber ulaşmıştı. Sonra gerçekten de kuşatılmış şehrin surlarının önündeki karargâha bir grup atlı geldi. İlk bakışta gerçekten de üzerlerinde görkemli Roma üniformaları bulunan saray muhafızları oldukları sanılabilirdi. Fakat ikinci bakışta bu otuz üç atlının sadece Hunlardan oluşmuş bir ala olduğu belli oluyordu. Daha önce hiç kimse bu savaşçıları görmemişti ve üzerlerinde neden Roma üniforması taşıdıklarını da kimse bilmiyordu.</p>
<p>“Bu da ne demek oluyor! Nereden geliyorsunuz?”</p>
<p>“Ravenna’dan geliyoruz!” diye bağırdı küçük grubun lideri olduğu anlaşılan adam. “Büyük Kağan’ınıza bir haber getirdik!”</p>
<p>Adamın söylediklerini duymuş olan Attila, bir el hareketiyle her zamanki güvenlik kontrollerinin yapılmasına engel oldu. “Liderleri yanıma gelsin. Fakat at üzerinde değil, yaya olarak!”</p>
<p>Kağan yurdunun yarı yarıya açılmış duvar örtülerinin altından artık pek de genç olmayan, fakat çevik adamların değerli atlarının üzerlerinden indiklerini gördü. Miğferlerini ve silahlarını çıkarmamış olmalarına rağmen, Büyük Kağan başı açık bir şekilde onlara yaklaştı. Adamları tepeden tırnağa süzdükten sonra zırhlarını, t<i>orques</i>’lerini, ince bir toz tabakasıyla kaplı miğferlerini ve üst kollarına takılı halkalarını inceledi.</p>
<p>“Hepinizin mükemmel <i>bracciati</i>’ler olduğunu görüyorum” dedi sonra adamların üst kollarındaki halkaları işaret ederek. “Kendilerini ispat etmiş erkekler var karşımda. Romalılardan ücretinizi nasıl alıyorsunuz?”</p>
<p>“İmparator Üçüncü Valentinian’ın özel kasasından” diye karşılık verdi Roma birliğinin <i>decurio</i> rütbesini taşıyan savaşçısı hiç tereddüt etmeden. “Ben otuz yıldan beri Batı Roma imparatorunun hizmetindeyim.”</p>
<p>“Ruga’nın Hunların Büyük Kağanı olduğu yıldan beri...” dedi Attila alışılmadık yumuşaklıkta bir sesle. “Ya da Honorius’un ölümünden bir yıl önce. Onu tanıyor muydun? Senin ismin nedir?”</p>
<p>“Ben elli yıl önce Uldız Han’ın emrinde savaşmış olan Basık’ın torunu İligar’ım. İkinci soruna gelecek olursak: Evet, İmparator Honorius’u tanıyordum. Ravenna’da bulunduğun sırada seni de görmüştüm...”</p>
<p>“Beni mi görmüştün? O zamanlar en fazla on dört, on beş yaşlarında olmalıydım...”</p>
<p>“Ben de yedi yaşındaydım.”</p>
<p>“O halde baban da imparatorun hizmetinde olmalıydı...”</p>
<p>“Evet, Uldız Han’ın izniyle.”</p>
<p>Attila şaşkınlıkla başını salladı, sonra da parmaklarını şıklatarak yurdun önündeki üç subay ve otuz üç adamı için şarap getirilmesini emretti. İligar yardımcılarını Attila’ya tanıttı, sonra da onları diğerlerinin yanına gönderdi.</p>
<p>“Şimdi anlat bakalım” dedi Attila neşeli bir sesle. Fakat İligar duraksayarak onun gözlerinin içine baktı. Kavmine ihanet eden hainlerin bugüne kadar kim bilir kaç kez boyunlarının vurulduğunu, çarmıha gerildiğini veya kazığa oturtulduğunu gayet iyi biliyordu.</p>
<p>“Bunun pek uygun bir davranış olmadığını bilmeme rağmen, senden bir şey istemeye cüret edeceğim!”</p>
<p>“Sizin hepinizi ne yapabileceğimi biliyorsun demek?” diye sordu Büyük Kağan. Saray muhafızlarının subayı başını salladı. “Romalıların babalarımızla yaptıkları anlaşmaların artık geçerli olmadıklarını hepimiz biliyoruz. Sen, Attila... sen Balamir, Karaton ve Ruga’dan sonra Hun tahtına oturan ilk gerçek Büyük Kağan’sın...”</p>
<p>“Bu nedenle de Hunların artık rehine olmalarına, sırtlarında Cermen, Roma veya Vandal üniformaları taşımalarına ve bir avuç para uğruna kendilerini barbar diye aşağılayanların hizmetine girmelerine izin vermiyorum!”</p>
<p>“Ben Ravenna’da büyüdüm ve benim çocuklarım imparatorluk sarayında doğdular... Oradaki tüm kölelerden ve hizmetçilerden daha iyi yaşıyorduk...”</p>
<p>“Fakat sen Romalılar için bir barbarsın ve barbar olarak kalacaksın, İligar!”</p>
<p>“Bunu sırtıma bir Roma üniforması geçirmeden önce de biliyordum” diye karşılık verdi saray muhafızlarının <i>decurio</i>’su. “Fakat benim damarlarımda hâlâ Hun kanı akıyor...”</p>
<p>“Aradan kırk yıl geçtikten sonra da mı?” diye güldü Attila alaycı bir tavırla. “Damarlarındaki kan donmuş olmalı!”</p>
<p>“Hayır, Muncuk Han’ın oğlu! Senin ve <i>Campus Mauriacus</i>’ta aldığın yenilgi hakkında söylenenlere artık katlanabilmemiz mümkün değil.”</p>
<p>“Bundan birdenbire neden rahatsız oldunuz ki? Sen benim düşmanlarımın saflarındasın. İmparatorluğun hükümdarına ve General Flavius Aetius’a, yani güya beni yenmiş olan adama hizmet ediyorsun!”</p>
<p>“Aetius’a pek az süre itaat etmek zorunda kaldım” diye itiraz etti adam. “Sadece... saray muhafızları komutanı olduğu dönemde. Artık borusu bize ötmez. Zaten bu yüzden bize Valentinian’ın peşinden Roma’ya gitmemizi emredemedi.”</p>
<p>“Fakat imparatorun isteseydi bunu yapabilirdi!”</p>
<p>“Evet, ama yapmadı.”</p>
<p>“Neden?”</p>
<p>“Çünkü artık onu değil, annesi Galla Placidia’nın kendi adına yaptırdığı mozoleyi koruyoruz.”</p>
<p>“Galla Placidia Roma’da ölmüştü.”</p>
<p>“Doğru, fakat insanlar onu hatıralarında hâlâ Ravenna’da yaşatıyorlar.”</p>
<p>Attila küçük bir yudum şarap içti. Muhafız bölüğü komutanına hâlâ şüpheyle bakıyordu. İkisi de henüz her şeyin konuşulmadığının farkındaydı. Büyük Kağan sol elinin küçük parmağının çok hafif, belli belirsiz bir işaretiyle, danışmanlarının adım adım geri çekilmelerini sağladı.</p>
<p>“Bana ne getirdin?” diye sordu nihayet uzun bir aradan sonra. Dürüst bir adam izlenimi uyandıran Hun, kuşkulu gözlerle etrafına bakındı.</p>
<p>“Aquileia’yı kuşattıktan sonra karşına kimsenin çıkmaması seni şaşırtmadı mı?”</p>
<p>“Evet, <i>decurio,</i> doğrusu epey şaşırdım. Hatta tahmin ettiğinden de fazla... Bana bu yüzden mi geldin?”</p>
<p>“Evet” diye karşılık verdi İligar. “Ravenna artık terk edilmiş, içinde kimsenin bulunmadığı boş bir kartal yuvası... Fakat artık işe yaramadıkları düşünülen, bu nedenle de Roma’ya gelmelerine izin verilmeyen yaşlılar, çoğu kimsenin düşündüğünden daha fazla şey görür ve duyar...”</p>
<p>“Benim Ravenna’ya saldıracağımı mı düşündünüz?”</p>
<p>“Hayır! Hem de bir an bile...”</p>
<p>“Bana ne diyeceksin o halde?”</p>
<p>“Aetius, imparator ve piskoposlar, burada kalmaya devam ettiğiniz her gün için haç çıkartıp dua ediyorlar!”</p>
<p>“Aetius dua mı ediyor?” diye güldü Attila gevrek gevrek. “Neden? Yoksa evlerini, altınlarını ve yaşamlarını bize vermek zorunda olan yurttaşlarına acıdıkları için mi?”</p>
<p>“Hayır” diye karşılık verdi <i>decurio</i>. “Bunun daha ziyade şükran duası olduğunu söyleyebilirim.”</p>
<p>“Şükran duası mı?” diye tekrarladı Attila şaşkınlıkla. Hiçbir şey anlamamıştı.</p>
<p>“Evet, çünkü seni burada tutan her gün, iki Roma’nın tüm güçlerini birleştirerek oluşturacağı bir ordunun güçlenmesine yardım ediyor!”</p>
<p>Attila elinde olmadan nefesini tuttu. Sonra başını salladı ve belli belirsiz nefesini tuttu. Demek mesele buydu! Başını kaldırarak büyükbabasının “Çakkar!” ve “Urhhaa!” naralarıyla <i>Imperium Romanum</i>’un sınırlarında yaşayan kavimleri duvarların arkasına atmış olan adamın yüzüne baktı.</p>
<p>“Demek Aetius yeni bir ordu topluyor?” diye sordu sonunda.</p>
<p>“Evet, aylardan beri...” diye karşılık verdi İligar. “<i>Konstantinopolis</i>’teki diğer general... imparator ona elindeki en iyi birlikleri vereceğini vaat etmiş.”</p>
<p>“Bunların fazla sayıda olacağını sanmam” diye güldü Attila. “Oğullarımın ikisi bu aralar onun hayatını oldukça zorlaştırıyorlar!”</p>
<p>“Yerinde olsam bundan fazla emin olmazdım, Muncuk Han’ın oğlu” dedi <i>decurio</i> cesaretle. “Çünkü onların ağır kayıplar verdiğini duyduk...”</p>
<p>Attila kaşlarını çattı. Durum gerçekten de bu denli kötü müydü? Danışmanlarının korkudan kendisine söylemeye cesaret edemedikleri haberleri, artık Roma <i>decurio</i>’lardan mı alacaktı?</p>
<p>“Bu özel birliklerin ilk kısmı birkaç hafta sonra Aşağı Tuna’ya gelmiş olacak” dedi Hun asıllı lejyoner. “Fakat niyetleri Pannonia’yı vurmak değil... Önce bol ganimet toplayıp ordunun hantallaşmasını bekleyecekler, sonra da bir hamlede işini bitirecekler!”</p>
<p>“Aetius! Aetius!” dedi Attila yavaşça. “Seni daha iyi tanımalıymışım!”</p>
<p>“Ne yazık ki henüz söyleyeceklerimi bitirmiş değilim” dedi İligar korkusuzca. “Bir haftadan bu yana Konstantinopolis ve doğu eyaletlerinden gelen gemiler, Ravenna limanına demir atıyorlar. İçleri tıka basa asker ve her türden savaş aletiyle dolu. İkinci bir ordu toplamaya yeter de artar bile...”</p>
<p>“Aetius!” dedi Attila sadece. “Bir kez daha kendi kendini boğacaksın!” Önünde hazırol vaziyetinde bekleyen lejyonerin yüzüne uzun uzun baktı.</p>
<p>“Getirdiğin haberlere karşılık benden ne istiyorsun?”</p>
<p>“Adamlarımın ve benim...” dedi <i>decurio</i>. İlk kez konuşmakta tereddüt eder gibiydi. Attila dostça gülümseyerek ona konuşmasını işaret etti. “Uzun yıllardan beri büyük bir rüyamız var... Tek bir istek...”</p>
<p>“Söyle! Eğer yapabileceğim bir şeyse...”</p>
<p>“Bir kerecik olsun bu üniforma içinde değil, senin akıncılarının arasında savaşmak istiyoruz! Bu uğurda ölümü bile seve seve göze alıyoruz...”</p>
<p>“Ok ve yayla mı?”</p>
<p>“Evet, sizin kullandığınız kıvrık yaylarla... Yani dünyanın en iyi silahıyla!”</p>
<p>“Peki onu kullanabilir misiniz?”</p>
<p>“Hayallerimizi gerçekleştirmemize engel olan nokta da bu işte!”</p>
<p>Attila ona baktı, sonra dilini şaklattı. Bir an sonra Onegesios ortaya çıkmıştı.</p>
<p>“Doğan buralarda mı?”</p>
<p>“Yurdun önünde bekliyor.”</p>
<p>“Söyle buraya gelsin!”</p>
<p>Az sonra Doğan içeri girdi ve <i>decurio</i>’nun yanında durdu.</p>
<p>“İligar ismindeki bu Hun <i>decurio</i>’suyla birlikte buraya gelenleri gördün mü?”</p>
<p>“Onları gördüm ve onlarla konuştum.”</p>
<p>“Fikrin nedir? Bir savaşçı gözüyle onları nasıl buldun?”</p>
<p>“Artık pek genç sayılmazlar” diye karşılık verdi Doğan bir an tereddüt ettikten sonra.</p>
<p>“Onlardan iyi birer okçu yapmayı göze alabilir misin? Dörtnala at sürerken havaya atılan altın bir Solido’yu tam ortasından vurabilecek gerçek okçular!”</p>
<p>“Sanırım” diye sırıttı Doğan. “Gerçek erkekler yaşları ne olursa olsun, her zaman öğrenebilirler! Fakat...”</p>
<p>Attila kaşlarını kaldırarak soran gözlerle ona baktı.</p>
<p>“... iki hafta içinde <i>tremisse</i>’leri de vurabilecek duruma gelebilirler mi, bak onu bilemem işte!”</p>
<br/>

<p class="ilk">Kuşatmanın yüzüncü günü gelip çattığında Hunların Büyük Kağanı, şehrin çatılarında yuva yapmış olan leyleklerin alışkanlıklarının tam aksine yavrularını şehirden dışarı, açık araziye doğru taşımalarını izlemeye başladı.</p>
<p>“Bunu görüyor musunuz?” diye bağırdı Attila atının üzerinden ve yukarıyı işaret etti. Parmağıyla büyük kuşların uçuşunu izliyordu. “Yavrularını bataklıklara götürmüyorlar. Oraların geri kalan son balık ve kurbağaları toplamakla meşgul olan Got ve Sarmatlarla dolu olduğunu biliyorlar...”</p>
<p>Attila kılıcını yere çevirdi, atının dizginlerine asıldı ve dilini şaklattı. “Bir kez daha şehrin etrafını dolanalım!” diye bağırdı sonra yanındakilere. Güçlerinin ve cesaretlerinin büyük kısmının kaybolmasına yol açan son üç günden sonra, yeni bir gayretle atlarını topukladılar. Hatta içlerinden bazıları kuşatma altındaki şehrin civarındaki tüm balıkların ve kurbağaların neden toplandığını bile anlamaya başlamıştı. Leyleklerin şehirden ayrılmamaları, Hıristiyanların ve diğer tanrıların rahipleri için şehirde yeterince yiyecek bulunduğunun bir kanıtıydı. Oysa şimdi leylekler çifter çifter Aquileia’dan ayrılıyorlardı. Aynı akşam Greka da karargâha geldi.</p>
<p>“Yarın öğlen saatlerinde şehre saldıracağımızı herkese duyurun!” diye bağırdı Attila şehrin güney surlarının önünden geçerken. Sonra şehrin doğusundaki limana gelinceye kadar at sürmeye devam ettiler. Attila, şehir savunmasının en zayıf yerinin burası olduğunu hiçbir zaman unutmamıştı.</p>
<p>“Bir ata sahip olmayan savaşçılardan beş yüzü bu gece ellerine geçecek olan tüm gemileri buraya getirsin.”</p>
<p>“Hiçbiri kürek çekmeyi veya yelken kullanmayı bilmiyor” diye karşılık verdi Onegesios. “Kurbağa avlamak için sığ sularda gönderlerle ilerlemeleri yeterliydi...”</p>
<p>“O halde tekneleri ve kayıkları karadan çeksinler... nehir bunu yapmaya elverecek kadar düz akıyor! Romalıların Tuna’nın azgın sularında yüz yıllardan beri başardıklarını biz burada neden yapmayalım? Zaten kıyılarda yürümeyi engelleyecek bir tanecik ağaç bile yok...”</p>
<p>Büyük Kağan kendinden emin bir tavırla güldü. Herkesin bildiği ve tanıdığı Attila buydu işte! Harap olmuş bağların arasından geçerken danışmanları onu izlemekte güçlük çekiyorlardı. Bir daha ancak en uzun ve düz ağaçların depolandığı bölgeye geldikleri zaman durdular. Atlar soluk soluğa kalmıştı, fakat Attila’nın buna aldırdığı yoktu.</p>
<p>“Şimdi saldırıyı nasıl planladığımı dinleyin bakalım” dedi herkesin etrafında toplanmasını bekledikten sonra. “İşte size merdivenlik ağaçlar! Bunların yarısı gece yarısı şehrin dört çıkış yoluna götürülecek. Geri kalan daha iyi yarısı da şimdi bulunduğu yerde kalacak...”</p>
<p>Attila birkaç adım batıya doğru yürüdü ve Aquileia’nın nehir limanını, uzun depo binalarını ve nehrin karşı kıyısındaki diğerleri kadar sağlam durmayan surları işaret etti.</p>
<p>“Kıyıdan iplerle çekilen tekneler Gradus’tan bu limana geldikleri zaman, tam bu noktada saldıracağız...”</p>
<p>“Bu nasıl olacak?” diye sordu Orestes. “Adamlar tekneleri sadece bir taraftan çekebilirler...”</p>
<p>“Yüzebilme yeteneğine sahip ve buraya çekilecek tüm su taşıtlarının içine mümkün olduğu kadar fazla sayıda adam yerleştirilecek. Fakat ellerine yay, kılıç ve mızrak yerine bol miktarda kalkan ve uzun gönder verilecek. Böylece bir taraftan kıyıdakiler halatlara asılırken, diğerleri de tekneleri ellerindeki gönderlerle ittirecekler!”</p>
<p>Büyük Kağan’ın danışmanları, onun saldırı planını ancak şimdi kavramaya başlıyorlardı.</p>
<p>“Cermen müttefiklerimizin tüm boruları ve boynuzları hücum için çalacak. Güneşin doğuşundan tam üç saat sonra tüm savaşçıların gırtlaklarından savaş naralarının yükselmesini istiyorum. Aynı anda mancınıklar şehrin kuzey ve batı surlarını taş yağmuruna tutacaklar. Bu şekilde taaruz birliklerinin sessizce çalışmasını sağlayacağız. Akşamdan hazırlamış olduğumuz merdivenleri kaptıkları gibi doğruca nehre koşacaklar. Nehirde ise ne bir kayık, ne bir tekne, ne de başka bir su taşıtı görünecek... Çünkü hepsi de çoktan nehrin dibini boylamış olacaklar! Bir teki bile suyun üstünde kalmayacak...”</p>
<p>Attila kuru bir sesle güldü ve karşısındaki şaşkın yüzlere eğlenerek baktı.</p>
<p>“... bu nehrin neredeyse tamamen kurumasını beklememin sebebini şimdi anladınız mı?”</p>
<p>“Aybars iyice yaşlanmış” dedi Onegesios cevap olarak, “yoksa bize sadece sıcak günleri değil, fırtınalarla gelen su taşkınlarını da bildirmesi gerekirdi!”</p>
<br/>

<p class="ilk">Batıdaki dağların ardında bulutsuz gökyüzüne yükselen güneş, daha sabahın çok erken saatlerinden itibaren yeryüzünü kasıp kavurmaya başlamıştı. Şehrin etrafında ise yoğun bir faaliyet göze çarpıyordu. Binlerce kuşatmacı, kuzeydeki ve batıdaki surların önüne büyük savaş aletlerini yerleştirmekle meşguldü. Roma yollarının her iki tarafına ise çok miktarda ok ve mızrak yığılıyordu.</p>
<p>Attila en değerli savaş zırhını kuşanmıştı. Sabahın çok erken bir saatinde atına binmiş olmasına rağmen, üzerinde kağan yurdunun da bulunduğu yapay tepenin üzerinden ayrılmamıştı. Buradan karargâhın tüm yurtlarını ve çadırlarını, meydanlarını ve ateş yerlerini, Gotların arabalarını ve neredeyse bomboş ağılları en iyi şekliyle görebiliyordu.</p>
<p>Aquileia’nın altınlarına sahip olmanın ve yeniden batıdaki yeşil çayırlara dönmenin vakti gelmişti de geçiyordu bile!</p>
<p>Günün tam üçüncü saatinde, geçen haftalardaki fırtınaların tümünden daha şiddetli bir gürültü koptu. Cermenler, büyük savaş boynuzlarına kuzeyin soğuk fırtınaları gibi esiyorlardı. Davulların gümbürtüsü toprağı titretiyor, Hunların, Sarmatların ve sayısız bozkır kavminin tiz savaş naraları, Cermenlerin korkunç şarkılarına karışıyordu.</p>
<p>İçlerinden pek çoğu <i>Campus Mauriacus</i>’ta kaybettikleri arkadaşlarının acısını yüreklerinden atamamıştı. Şehre yapılacak saldırının onlar için beklenen ganimeti elde etmekten daha büyük bir anlamı vardı. Etrafı surlarla çevrili zenginliğin düşmesi, hasret kaldıkları intikamı alabilmelerini sağlayacaktı...</p>
<p>Şehrin kuzey ve batı taraflarında giderek daha fazla sayıda savaşçı toplanıyordu. Heybetli mancınıklar adım adım ilerlemeye başlamıştı. Taaruz, eski güçlü günlerinde Roma lejyonerlerinin bile başaramayacağı kadar düzenli ve disiplinliydi.</p>
<p>Büyük Kağan, yurdunun önünde duran atının üstündeydi. Çok uzaklardan bile görülebileceği gibi, o da aynı şekilde çok uzaklara bakabiliyordu. Yavaş yavaş yükselmekte olan güneş, onu kızıl ve altın renklerine boyayarak gerçekte olduğundan da heybetli gösteriyordu.</p>
<p>Güney tarafından ise şehre yavaş yavaş çok sayıda tekne ve kayık yaklaşmaktaydı. Büyük Kağan’ın görüş alanının dışında oldukları için Attila onların sayısını ve kaç adam tarafından çekildiklerini göremiyordu. Tek fark edebildiği, oldukça hızlı bir şekilde ilerledikleriydi. Aquileia surlarının mazgalları arasında ise tek tük insan siluetleri göze çarpıyordu. Attila olup biten her şeyi büyük bir dikkatle izliyor, danışmanlarından veya önderlerinden biri kendisine bir şey söylemek istediği zaman elini sallayarak onları susturuyordu. Bir süre sonra su taşıtlarının teker teker şehrin güney surlarından doğuya döndüklerini ve dağlara doğru ilerlemeye devam ettiklerini gördü.</p>
<p>İşte beklenen işaret buydu! Şehrin batı ve kuzey taraflarındaki gürültü giderek artarken, doğu tarafında ansızın silahsız ve gövdelerinin üst kısımları çıplak olan birtakım adamlar koşuşturmaya başlamıştı. Her on kişinin elinde iki yanına ayak basacak oyuklar açılmış olan büyük ağaç kütükleri vardı ve süratle nehir limanına doğru ilerliyorlardı.</p>
<p>Attila artık vaktin geldiğine karar vermişti. Yıldırım hızıyla kılıcını çekti ve çok, ama çok uzun yıllar önce bir geminin direğinin tepesinde gördüğü gibi, başının üzerine kaldırarak havada sallamaya başladı. Büyük Kağan’ın kılıcından saçılan parıltılar, büyük düzlüğün en uzak köşelerinden bile rahatlıkla görülebiliyordu.</p>
<p>Attila bacaklarının hafif bir dokunuşuyla atını harekete geçirdi. Görkemli hayvan hızla yapay tepenin eteğine indi, düzlüğe ulaşınca şaha kalktı, sonra da nehir limanının kuzeyinden büyük şehri terk eden <i>Via Gemina</i>’ya doğru ilerlemeye başladı. Danışmanlarının bir kısmı onu mümkün olduğu kadar yakından takip etmeye çalışıyordu. Kırk yıldan daha uzun bir süredir birlikte kılıç salladıkları silah arkadaşlarından oluşan özel birliği de hemen yanı başındaydı.</p>
<p>Ellerinde merdiven-kütükleri taşıyan adamlar, kayıklar ve kağanın atlıları neredeyse aynı zamanda limana vardılar. Bir anda ortalığa korkunç bir karmaşa hakim oldu. Limana varmış olan kayıklar ve tekneler balta ve kılıç darbeleriyle parçalanmaya başlanmıştı. İçleri zaten taşlarla ağırlaştırılmış oldukları için, suyun dibini boylamaları pek uzun sürmemişti. Bu arada ıslık çalan kementler havada uçuşuyor, sanki kendiliğinden oluyormuş gibi batmakta olan teknelerle ağaç kütüklerini birbirine bağlıyordu. Yarı bellerine kadar çıplak olan adamlar da durmadan ellerindeki kütükleri enkazların üzerine yerleştiriyorlardı.</p>
<p>Böylece göz açıp kapayana kadar Nartissone üzerinde geniş, sağlam bir tahta köprü meydana gelmişti. Attila taaruz için nehrin dar ve surların yüksek olduğu yeri değil, aksine nehrin geniş ve surların zayıf olduğu yeri seçmişti. Hunların bu bölgeden saldıracaklarına kimse ihtimal bile vermiyordu.</p>
<p>Attila başıyla ellerinde boynuzlarla ve borularla bekleyen adamlara işaret verdi. Gökyüzü bir anda bir kez daha korkunç bir gürültüyle çınlamaya başlamıştı. Yüzlerce Got koşarak yeni liman köprüsünün üzerinden geçiyordu. Karşıya geçtikleri zaman ağaç kütüklerini kaldırarak eğik bir vaziyette duvara dayadılar. Lejyonerlerin yüz yıllardan beri kullandıkları geleneksel merdivenlerin aksine, bu kütükler yukarıdan itildikleri zaman devrilemeyecek kadar ağırdılar.</p>
<p>Büyük Kağan’ın ordusunun en güçlü askerleri, bir çırpıda kuşatılmış şehrin surlarının tepesine çıktılar. Ellerinde kılıçlarının yanı sıra, tahtadan ve demirden yapılmış ağır çekiçler vardı. Savaşçılar süratle duvarları oluşturan büyük kesme taşları birbirlerinden ayırmaya başladılar, fakat soluklanmak için şöyle bir etraflarına bakındıkları zaman bu emrin yerine getirilmesine gerek olmadığını gördüler.</p>
<p>Hun ve Cermen savaşçıları karşılarında tepeden tırnağa silahlı, şehri ölümüne savunmaya kararlı insanlar görmeyi bekliyorlardı. Oysa karşılarında dünyanın akla hayale gelebilecek her ülkesinden gelen saçları ve sakalları bakımlı, başlarında rengârenk takkeler bulunan, üzerlerine en temiz ve en değerli elbiselerini giymiş tacirler bulunuyordu. Ellerinde içleri para, ziynet, inci kolyeler, karabiber torbaları ve sayısız fırfır salyangozundan elde edilmiş boya keseleri bulunan büyük kaplar tutuyorlardı.</p>
<p>Ağaç kütüklerinin ve surların üzerinde bulunan fatihler gözlerine inanamıyorlardı: Kendilerini karşılayan bu insanların hiçbirinin elinde bir tek olsun silah yoktu. Savaşçılardan bazıları ikinci sıra surların üzerine çıkıp aşağı baktıkları zaman karşılarında öyle bir manzara gördüler ki, en cüretkâr hayallerinde bile böyle bir şeyi düşlemeye cesaret edemezlerdi.</p>
<p>Forum sütunlarından <i>Via Gemina</i> üzerindeki Doğu Kapısı’na kadar uzanan bölgede, Aquileia sakinlerinin yarısından daha fazlası sessizce ve hiç kımıldamadan öylece bekliyordu. Ellerinde Hun ordusuna sunulmak üzere hediyeler vardı ve bir teki bile silahlı değildi.</p>
<br/>

<p class="ilk">“Söyleyin bakalım” dedi Büyük Kağan şehrin fethedildiği akşam. “Elinize yeteri kadar altın ve başka hazineler geçti mi?”</p>
<p>Meclis salonunda bulunan adamlar kahkahalarla güldüler. “Hem de beklediğimizden çok daha fazlasını!” diye bağırdı içlerinden biri.</p>
<p>“Hiç de değil!” diye itiraz etti bir başkası. “Elime geçen eşek, sırtındaki yükün ağırlığından hiç rahatsız olmadı. Zengin evlerinin mozaik ve mermer zeminlerinde ayağının kaymamasını bir yana bırakalım, bir kerecik olsun osurmadı bile...”</p>
<p>“Gerçekten de senin için hiç hoş olmayan bir durum” dedi Attila ona hak vererek. “Zararının karşılığında benden yeni bir eşek mi istersin, yoksa okkalı bir osuruk mu?” Bir anda çınlayan kahkahalar salonun tavanındaki kirişleri titretmeye başlamıştı. Ganimetin azlığından yakınan adam neye uğradığını şaşırarak kendisini güç bela dışarı attı.</p>
<p>Bu başarıya rağmen Aquileia seferinden salt bir zafer olarak söz etmek oldukça güçtü. Kırk yıl önce Roma’da olduğu gibi bu uzun kuşatma da şehir halkını birbirine kaynaştırmak yerine laubali, egoist ve ihmalkâr yapmıştı. Şüphesiz halkın bir kısmı tüm kuşatma boyunca örnek bir tutum sergilemişti. Fakat diğerleri kendilerini tuzağa düşmüş ve umutsuz hissettikleri anda ödevlerin, yasaların ve toplum refahının kendileri için hiçbir anlam ifade etmediğini göstermişlerdi.</p>
<p>Eski düzen bekçileri şehirde hâlâ görev yapmaya çalışıyorlardı; fakat kudretlerini şehrin kapıları önünde bozkır savaşçılarına teslim ettikleri için artık boruları ötmez olmuştu. Şehrin dört bir yanında ölüler açıkta yatıyordu. Onları nehre atmaya kimse cesaret edemiyordu, çünkü bu eylemin ölümle cezalandırılacağını biliyorlardı. Böylece cesetler kızgın yaz güneşi altında çürümeye ve böceklere yem olmaya terk edilmişlerdi. Sokaklarda oynayan çocuklar, sinsi yaz ölümünü bir evden diğerine taşıyorlardı.</p>
<p>Attila, ele geçirdikleri ganimetin kendileri için ne büyük bir tehlike oluşturduğunu biliyordu. Fakat artık herhangi bir önlem için çok geç kalınmıştı. Sinsi hastalık savaşçılar arasında da hızla yayılmaya başlamıştı; özellikle de Cermen savaşçıları fethettikleri şehrin bataklıklarından altınla birlikte kendi ölümlerini de almışlardı...</p>
<br/>

<p class="ilk">Çok uzun süredir kuşattıktan sonra nihayet fethettikleri şehrin kendilerini silahların en sinsisiyle yok etmeye başladığını anladıkları zaman, Hun karargâhında baştan başa keskin bir feryat koptu. Savaşçılar teker teker o gizemli “Aquileia hastalığının ölümcül darbelerinin kurbanı oluyorlardı.</p>
<p>Yurtların ve çadırların arasında yıldırım hızıyla bir söylenti yayılmaya başlanmıştı. Fatihlerin tümü katedralin tabanındaki mozaiklerde tasvir edilen büyülü resimleri görmemiş miydi? Horozlarla konuşan kaplumbağalar... eyerlenmiş tekeler, ağızlarından çıplak insanlar çıkartan ejderha-yılanlar...</p>
<p>Şehir hemen o gece ikinci kez fethedildi. Kulaklarına bir kez daha savaş gürültüsü gelen insanlar sıçrayarak yataklarından kalktılar. Evlerin, kiliselerin ve sarayların çatılarına kaya parçalarının yağmur gibi yağdığını anlamışlardı. Dehşet içinde o anda ellerine geçirdikleri eşyalarıyla birlikte dışarı fırladılar ve sokaklarda delicesine koşmaya başladılar.</p>
<p>Kaya yağmuru şehri yerle bir etmeye bütün gece devam etti. Sabaha karşı başlayan yangın bir anda evden eve sıçramıştı. Kısa bir müddet sonra şehrin üzerinden tek bir alev sütunu göğe yükseliyordu.</p>
<p>Attila, Aquileia’nın yok oluşunu uzun uzun seyretti. Fakat içinde en küçük bir sevinç, hatta memnuniyet kırıntısı yoktu. Burada gerek kendisi için, gerekse de ağır hasta olarak Tisza kıyılarına dönmeye hazırlanan adamları için, gereğinden çok daha uzun bir süre kalmıştı.</p>
<p>“Son beş akıncı birliği atlarını eyerlesin ve hastalarla birlikte Alplerin üzerinden Pannonia’ya geri dönsün!”</p>
<p>“Son beş birlik mi?” diye sordu İrnek şaşkınlıkla. “İyi ama onlar diğerlerinin arasında en az ganimete sahip olabilenler!”</p>
<p>“Tamam işte!” diye karşılık verdi Attila. “Ben de bu nedenle onlara burada bekleyip hasta olmak yerine, Doğu Roma’ya karşı savaşarak ganimet toplama fırsatı veriyorum...”</p>
<p>“Tuna’da onların desteğine ihtiyacımız var” diye fısıldadı Onegesios.</p>
<p>“İmparatorluk muhafızları, üniformaları ve silahlarıyla birlikte onlara katılsınlar!” diye emretti Büyük Kağan. “Doğu Roma da artık Hunların <i>Imperium Romanum</i> için savaşmadığını görmeli!”</p>        
    </body>
</html>