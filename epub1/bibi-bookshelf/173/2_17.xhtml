<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="main.css" rel="stylesheet" type="text/css" />
</head>
    <body>
<p class="baslik2">17</p>
<p class="baslik2">İmparatorluğun Kurtarıcısı</p>
<div class="bos3"></div>
<div class="ortali"><img src="attila2.jpg"/></div>
<div class="bos1"></div>
<p class="ilk">Tuna ve Tisza nehirlerinin doğusunda, neredeyse hiç kimsenin yaşamadığı Pannonia Ovası’nın derinliklerinde, küçük ve koruyucu orman parçalarının arasında toplanmışlardı. Kuzey, doğu ve güney yönlerine dek uzanan kar ve buz kaplı Karpat Dağları, ilkbaharın sonlarına kadar aşılmaz bir engel oluşturuyordu. Bundan dolayı yaptıkları sefer hazırlıklarının birileri tarafından gözetlenmesinden ne Büyük Kağan Ruga, ne de diğer Hun önderleri ciddi bir endişe duyuyorlardı.</p>
<p>Attila geri döndüğü vakit Hunlar, Ostrogotlar, Alanlar ve diğer yardımcı kavimler yürümeye hazırdılar. Buna rağmen Ruga Kağan onu Hunlar arasında şimdiye dek görülmemiş bir şekilde karşılamaktan kaçınmadı. Attila’nın onuruna verilen ve üç gün, üç gece devam eden şölen boyunca, savaşçılar midelerine inanılmaz miktarlarda haşlanmış ve kızartılmış et indirdiler. Meşhur Trakya şarabı ve diğer içkiler ise su gibi akıyordu.</p>
<p>Adamların hepsi Ravenna’ya kadar at sırtında zorlu bir yolculuğun kendilerini beklediğini biliyordu. Bu nedenle pek azı yanlarında karılarını ve çocuklarını da almak istiyordu. Diğerleri ise uzun bir ayrılığın verdiği heyecanla aşk ve şehvet dolu geceler geçirdiler. Attila da savaşçıların oradan ayrılmasından sonra diğerleri gibi kadınların yurtlarına taşınmak isteyen Greka’nın yanına pek çok kez gitti.</p>
<p>Bir daha unutulması mümkün olmayan üç gün ve üç gece! Zafer çığlıkları eşliğinde yapılan hücumların, zapt edilen şehirlerin ve taşınamayacak kadar fazla ganimetin hayaliyle geçirilen görkemli bir zaman...</p>
<p>İmparatorluğun batı yarısına yapılacak sefere Büyük Kağan Ruga’nın adamlarından tam kırk bini gönüllü olarak katılmak istemişti. Doğu Kağanı Oktar ise yirmi bin adam yollamıştı. Attila’nın ağabeyleri sefere katılmak istememişlerdi. Greka ise bir kez daha hamileydi. Attila atının üzerinden eğilerek onu son bir kez kucakladı, sonra oğullarına sarıldı ve Ruga Kağan’ın hükümdarı olduğu kavimlerin en seçkin savaşçılarından oluşan akıncı birliğinin başında sol elini yukarı kaldırdı.</p>
<p>Ruga’nın hakimiyet alanı uzun zamandan beri Gotların eski krallıkları, Roma’nın her iki yakası ve Sasanî İmparatorluğu ile kıyaslanacak duruma gelmişti. Hunlar, Yunanların, Romalıların ve Çinlilerin yaptığı gibi dev duvarlar, görkemli şehirler inşa etmemişlerdi. Buna rağmen Kafkaslardan Tuna’ya, soğuk kuzeyden Karadeniz kıyılarına kadar uzanan uçsuz bucaksız toprakların tartışmasız tek hükümdarıydılar.</p>
<p>Attila yavaş yavaş, adım adım harekete geçti. Onun hemen arkasında genç ve yerlerinde duramayacak kadar heyecanlı savaşçılardan oluşan birliklerin önderleri geliyordu. Bu genç savaşçılar, mızraklarının ve ciritlerinin uçlarına bağlı bulundukları boyları ve obaları simgeleyen renkli tuğlar takmışlardı. Ormanın ve bozkırın akla gelen tüm hayvanlarının tahtadan ve kemikten yapılmış, gerçeklerinden neredeyse ayırt edilemeyecek ongunları, ikinci bir ordu teşkil edecek şekilde başlarının üzerinde dalgalanıyordu.</p>
<p>Davul ve boru bölüğü, üç gün ve üç gece boyunca, savaşçıları coşturacak ve ateşleyecek havalar çalıyordu. Bunun sebebi hem Doğu Roma ile yapılan haraç anlaşması, hem de nihayet büyük bir ganimet ele geçirme fırsatının verdiği heyecan ve sabırsızlıktı.</p>
<p>Hunların <i>Imperium Romanum</i>’un duvarlarına ilk çarptıkları gün şiddetle geri sekmişlerdi, oysa birkaç hafta öncesine kadar yıkılmaz görünen iki büyük kule şimdi yerle bir olmuştu: İmparatorluğun doğu yarısı bir Hun kağanına vergi ödüyordu, batı yarısı ise imparatoru savunmak için yardım talep ediyordu.</p>
<p>“Saygıdeğer atalarımız bile Çin’de birbirleriyle savaşan altı krallıkla bu kadar güzel bir şekilde oynamamışlardı” diyordu Aybars Amca şarkı söyler gibi büyük bir neşeyle.</p>
<p>“Orada bize karşı bir duvar inşa edilmişti” diye tamamlamıştı Ruga, “burada ise duvarlar önümüzde açılıyor! Hem de her iki imparatorun sarayına doğru...”</p>
<p>“Gerçekten de sadece yere serilecek kırmızı bir halı eksik” demişti Aetius bile gülerek. Genç Romalı, Büyük Kağan Ruga ve kağan sülalesinin baş şamanı Aybars’ın arasında, alçak bir şeref tepesinin üzerinde duruyordu. Tepenin üzerindeki sazlar, çalılar ve ilkbahar otları, Aybars tarafından okunduktan sonra, dikkatle temizlenmişlerdi.</p>
<p>Kağanın ve şamanın her iki yanına, bu sefere katılmayan Logades’ler sıralanmıştı. Attila onların yüzlerinde pişmanlık, hatta hafif bir kıskançlık izleri görüyordu, çünkü bu kadar büyük bir seferin bu kadar tehlikesiz ve güvenli oluşu pek ender rastlanan bir durumdu. Yeni imparatorun Doğu Roma lejyonlarından son derece korkmasına ve kendisini gerek onlara, gerekse de kendi generallerine karşı korumaları için Hun savaşçılarına avuç dolusu altın vermesine karşın, Hunların hiçbiri Doğu Romalıları ciddi bir tehlike olarak görmüyordu.</p>
<p>Attila savaşçılarına beş at boyu kalıncaya kadar yaklaştı, sonra küçük deri plaklardan ve kuş tüylerinden oluşan zırhının önünü açtı ve önderliği altında savaşa giden adamlara çıplak göğsünü gösterdi. Büyük kalabalık bir anda karıştı. Herkes heyecan ve coşku dolu çığlıklar atıyordu.</p>
<p>Sonra da hızlı ve küçük atlarına binmiş en iyi altmış bin savaşçının seferi başladı. Aslında birliklerin ve grupların yerlerinin önceden belirlenmiş olmasına rağmen, herkes şaman Aybars’ın büyüleriyle bir an önce kutsanmak istediği için, telaşla onun yanına gitmeye çalışıyordu. Sonra ordu yavaş yavaş düzene girdi. Aybars Amca’nın şarkıları atların, çalgıların ve ağlayan kadınların sesleri arasında duyulmaz olmuştu. Üzerine kuş tüylerinden yapılma elbisesini giymiş ve renkli kurdelelerle süslenmiş olan şaman, dev bir kuşu andırıyordu. Etrafındaki kırmızı, beyaz ve siyah renkli tütsü dumanlarından oluşan bulut ise bir an bile gözden kaybolmuyordu.</p>
<p>Yardımcı kavimdekilerle de dahil olmak üzere savaşçılardan her biri Hun kadın ve kızlarından yeni kopartılmış birer çam dalı alıyordu. Bu dallar onların sağ salim geri dönmelerini sağlayacak birer tılsımdı. Ordunun tümünün harekete geçmesi ve Tisza üzerine kurulmuş olan yüzer köprüleri aşması, neredeyse bütün gün sürmüştü. Savaşçıların arkadan gelen yük eşeklerini, katırlarını ve arabaları beklemek istemedikleri daha ilk andan itibaren belli olmuştu. İmparatorluk şehrine mümkün olduğu kadar çabuk ulaşmak için hızla ilerlemek istiyorlardı.</p>
<p>Attila son adamın geçmesine ve şamanın kutsama törenini sona erdirmesine kadar olduğu yerde bekledi.</p>
<p>“Bol şans!” diye bağırdı nihayet Aybars ve sızlayan kollarını iki yanına düşürdü. Bir düzine kadar yardımcısı onu yakalayarak, daha önceden hazırlanmış olan bir döşeğe yatırdılar. Dengizik de sefere katılmayı çok istiyordu, fakat bu izin sadece on üç yaşındaki İlek’e verilmişti. O da sefer boyunca Got silah ustalarının yanında bulunacaktı. Topraktan alınan demirin ağır darbelerle kılıç haline sokulmadan önce neden eritilmesi gerektiğini öğrenecekti.</p>
<p>Attila önce Büyük Kağan Ruga’ya, sonra danışmanlarına, oğluna ve nihayet Greka’ya son bir kez gülümsedi. Batı imparatorunun şehrine ulaştığı zaman bir posta güvercini yollayacağına dair ona söz vermişti.</p>
<p><i>Imperium Romanum</i>’un merkezine yaptığı önceki yolculukların aksine Attila bu kez Tuna’yı geçtikten hemen sonra kuzeye sapılmasını emretti. Güney Pannonia ve Savia bölgeleri eriyen kar sularının sebep olduğu taşkınlardan şiddetle etkilendikleri için, Sava Nehri boyunca uzanan yolu yaz ortalarına kadar kullanmak mümkün olmayacaktı.</p>
<p>Aquincum üzerinden geçen çok iyi durumdaki Roma yolunu Drau Nehri’nin kaynağına kadar takip etmiş, oradan da kuzeybatıya dönmüşlerdi. Bataklığa dönüşmüş çayırlarda ilerlemelerinin oldukça güç olmasına rağmen, atlar burada Sava’nın taşkın bölgelerinden daha rahat yol alıyorlardı. Araları oldukça açılmış olan Hun atlılarının bir kolu Poetovio’ya ulaşmıştı bile. Aquincum’dan gelen lejyonerler, ellerinde tanrı Mitra’nın sembolleri olduğu halde, onların üzerine yürümeye hazırlanıyordu. Attila’nın ordusundaki Hun ve Got önderlerinin bir kısmı, Roma ordusunda Hıristiyanların ve putperestlerin birlik oluşturmalarına oldukça şaşırmışlardı. Cermenler Aryan-Hıristiyan ayinlerini yaparlarken, Romalılar da Poetovio’nın gizli yer altı bodrumlarında acımasız Pers tanrısına tapınıyorlardı. Bu, birkaç yıl öncesine kadar ölümle cezalandırılan bir suçtu...</p>
<p>Kuzeydeki yolların kötü durumu hakkındaki haberler, Konstantinopolis’e kadar ulaşmış olmalıydı. Fakat İmparator Theodosios II.’nin orduları, Ravenna tahtını tekrar kendi sülalesine kazandırmak için yola çıkmıştı bile. Doğu Roma sarayının üç güçlü kadını, kendi oğulları ve kızları arasında paylaştırılacak bir imparatorluğu başkalarına kaptırmaya hiç niyetli değillerdi!</p>
<p>“Geçen haftalar boyunca duyduklarım ve yeni gelen haberler doğruysa, Doğu Roma ordusu iki büyük kol halinde yürüyor olmalı!” dedi Attila hareketlerinin üçüncü akşamında. Bu arada onlar da Kehribar Yolu’na ulaşmışlardı. “Bu kollardan birisi Aspar’ın komutası altında Ege kıyıları boyunca önce Selanik’e, oradan da gizemli <i>Via Egnatia</i> üzerinden Makedonya ve Epirus’a yürüyecek. Diğer kol ise Ardabur’un komutası altında gemilere binerek deniz yolunu kullanacak.”</p>
<p>“Bunlar pek iyi haberler değil” dedi Aetius endişeli bir sesle. “Doğu Roma güçlerinin ne kadar kuvvetli ve vurucu olduklarını çok iyi biliyorum!”</p>
<p>“Son yıllarda bunun pek farkına varamadık” diye güldü Attila.</p>
<p>“Galla Placidia’nın Roma ve Ravenna’da da taraftarlarının olduğunu unutma” dedi Aetius. “İdari memurlardan, vergi toplayıcılardan ve Paladinlerden oluşan orduyu çoğu zaman savaş alanında göremezsin ama inan bana, onlar en iyi lejyonlardan daha kuvvetli ve başarılıdırlar! Zaman çok kısa olduğu için onların hepsini değiştirmeyi başaramadık!”</p>
<p>“Bunlar bana göre şeyler değil!” dedi Attila küçümser bir tarzda.</p>
<p>“Ben de sadece yüksek sesle düşünmüştüm” diye içini çekti Romalı. “Memurlardan, öğretmenlerden ve çanak yalayıcılardan oluşan bu silahsız ordu, beni çok kez Doğu Roma’nın iki ordusundan daha fazla düşündürüyor. Yürekleri ve ruhlarıyla hâlâ eski imparatora bağlılar...”</p>
<p>“Yoksa oklarımızı sofu rahiplerle, yazıcılara yöneltmemizi mi istiyorsun?” diye güldü Attila.</p>
<p>Aetius derin bir nefes aldı ve başını salladı. “Doğu Roma ordularının ikisi de muhtemelen bizimle aynı anda Adriyatik denizine ulaşmış olacaklar...”</p>
<p>“Evet, fakat o kadar güneyde olacaklar ki, uzun süre kayalık sahil boyunca düşe kalka yürümek zorunda kalacaklar!”</p>
<p>“Daha önce o sahillerde bulunmuş muydun?”</p>
<p>“Hayır, fakat orada bulunmuş olan adamları tanıyorum” diye sırıttı Attila. “Öte yandan Castorius’un parşömeni hâlâ elimde. Bu harita üzerinde bir ordunun o bölgede bir günde alabileceği yolun ne kadar az olduğunu rahatlıkla görebilirsin!”</p>
<p>“Umarım haklısındır” dedi Aetius endişeyle. “Eski imparatorluk sülalesinin taraftarları gemilerin Roma’da veya Adriyatik’te daha uygun yerlere yanaşmalarını sağlayacak olurlarsa... o zaman işimiz çok zor demektir!”</p>
<p>“Fazlasıyla karamsarsın!” dedi Attila.</p>
<p>“Birkaç gün önce yola çıksaydık çok iyi olurdu.”</p>
<p>“Önemli değil! Bugünden sonra daha hızlı ilerleyeceğiz...”</p>
<p>Hun öncü birlikleri ertesi akşam Emona’ya ulaştı. Burada Ravenna’dan, dağlık güney bölgelerinden ve Adriyatik Denizi kıyılarından gelen en son haberleri aldılar.</p>
<p>Attila, Aetius, Aybars, Onegesios, Scottas ve yüksek rütbeli komutanlar sık sık Kehribar Yolu’ndaki lejyoner kampında bir araya geliyorlardı.</p>
<p>“Danışma toplantısı mı, yoksa karar toplantısı mı?” diye sordu Attila Roma birliklerinin ve onların hizmetindeki Cermenlerin yanına yaptığı bir at gezisinden heyecanla geri dönen Aetius’u gördüğü zaman.</p>
<p>“Biliyorum, biliyorum” dedi Aetius sıkkın bir gülümsemeyle. “Siz daima karara varmak istersiniz, fakat bizim için danışmak önce gelir.”</p>
<p>“İmparatorluk saraylarında çok fazla gevezelik yapılıp pek az karara varıldığı için olsa gerek!” diye kıkırdadı Aybars.</p>
<p>“Ne yazık ki uzun süredir korktuğum şey gerçekleşti” dedi Romalı. “Doğu Roma birlikleri daha kışın başlangıcında Dalmaçya’daki Salına’yı zapt etmişler. Kötü hava onları da bizim kadar uzun bir süre hareketsiz bırakmış, fakat bu arada Aspar’ın komutası altındaki ordunun bir kısmı kara yoluyla Julius Alplerinin üzerinden İtalya’ya yürüyor.”</p>
<p>“Ya diğerleri?”</p>
<p>“Havanın düzelmesini bekliyorlar. Tüm birliklerini İtalya’ya geçirecek sayıda gemileri yok.”</p>
<p>“O halde ileri!” diye bağırdı Attila ellerini ovuşturarak. “İki günden daha az bir sürede Aquileia’ya, üç günde de iki imparatorun yanına varmış oluruz!”</p>
<p>Aetius başını salladı.</p>
<p>“Hayır!” dedi hiç beklenmedik bir şekilde.</p>
<p>“Burada hayır ne anlama geliyor?” diye sordu Attila şaşkınlıkla.</p>
<p>“İmparator Johannes’le yaptığım plan, Ravenna’nın savunulmasını öngörmüyor...”</p>
<p>“Anlayamadım” dedi Onegesios. “O halde neyi öngörüyor?”</p>
<p>“Doğu Roma ordusunun topyekûn imhasını!”</p>
<p>Bir an için etraf ölüm sessizliğine büründü. Dışarıdaki atlıların yaptıkları şamatadan başka bir ses duyulmuyordu. Günler boyunca dur durak bilmeden at sürmelerine rağmen, hâlâ enerji doluydular. Emona mahzenlerinden aldıkları şarapları içiyor, kehribardan oyun zarlarına ve ipekli kumaşlara kadar akla gelebilecek her türlü malı değiş tokuş ediyorlardı. Birkaç Dinar veya bakır paradan ibaret olsa bile, her savaşçının cebinde bir miktar para bulunuyordu. Bu akıl almaz günde paraların değerlerini üzerlerine basılı olan rakam ve semboller değil, aksine bu garip, neşeli fakat dişlerine kadar silahlı sürünün bir an önce şehirlerinden çekip gitmesini isteyen Emona halkı belirliyordu.</p>
<p>“Hunların pek sayın dostu” dedi Attila sonunda, “acaba uzun geçen kışın ve hava şartlarının yol açtığı gecikmenin seni hiç de rahatsız etmiş olmaması mümkün mü dersin?”</p>
<p>“Ne demek istediğini açıkça söyler misin?”</p>
<p>“Bize en başından beri gerçeği söylemedin!”</p>
<p>“Yavaş ol, Attila!” diye elini kaldırdı imparatorluk sarayının muhafız kıtasının komutanı. “Size bir an bile yalan söylemedim! Benim peşimden sadece İmparator Johannes’in size vaat ettiği altın için geliyorsunuz! Fakat Büyük Kağan Ruga ile benim aramda sizi kullanacağım strateji konusunda hiçbir anlaşma yapılmadı...”</p>
<p>“O halde bize derhal bu stratejinin nasıl bir şey olduğunu anlat!” dedi Attila öfkeyle. “Ne de olsa sizin için kellelerimizi biz tehlikeye atıyoruz!”</p>
<p>“Bizim için değil! Siz bizim başımıza gelenleri bir çıngıraklı yılanın bir kartal yavrusunu yutması kadar önemsemezsiniz!”</p>
<p>“Sanırım kartal yavrusu ile yeni imparatoru kast ediyorsun” dedi Attila. Aetius şaşkınlıkla ona baktı. Muncuk Kağan’ın en küçük oğlunun artık on beş yaşında olmadığına, ayrıca Onegesios ve kardeşi Scottas’ın yanında iyi bir hitabet öğrenimi gördüğüne hâlâ alışamamıştı.</p>
<p>“Pekâlâ” dedi Aetius, “artık nasıl olsa bir sır değil.” Sonra kare biçimli kısa savaş pelerinini yana attı, tahta bir taburenin üzerine çöktü ve bacaklarını ileri uzattı.</p>
<p>Diğerleri de onun gibi taburelerin üzerine oturdular ve şarap kadehlerini doldurmaya başladılar. Sadece Attila ve Aybars bitki özlerinden yaptıkları çayı içmeyi tercih ediyorlardı.</p>
<p>“Planımızın çok basit motifleri var” diye söze başladı Aetius. “Buradaki gibi bir orduyu aylar boyunca beslemek ve etrafı yağmalamalarına engel olmak, hem çok fazla parayı, hem de güçlü bir yumruğu gerektirir. İmparator Johannes böyle bir riski göze alamazdı.”</p>
<p>“Bunu bir Hun bile anlayabilir” dedi Attila alaycı bir sesle. “Demek Ravenna’daki yeni imparatorun ilk icraatı olarak aylar boyunca cümbüş yapacak, ne var ne yoksa yiyip içecek, bu arada sarayın ve civar şehirlerin tüm kadınlarını sıradan geçirecek altmış bin vahşi Hun askerini davet etmesinin pek iyi bir etki yaratmayacağını düşündünüz!”</p>
<p>“Bunu sen söylüyorsun, Attila!”</p>
<p>“Ve siz de bundan korktunuz! Evet! Şimdi gerçeği anlat bakalım!”</p>
<p>“Ardabur ve Aspar’ı ağır silahlı lejyonerleriyle birlikte Ravenna bataklıklarına çekmek istiyoruz. Bunun için de Ardabur’un gemilerinin Ravenna önlerine demirlemesine ve Aspar’ın Tergeste ve Aquileia önünden geçmesine kadar burada beklememiz gerekiyor.”</p>
<p>“Demek Johannes savaşçılarıyla birlikte bataklıklarda onları karşılarken biz de arkadan gelip kıskacı tamamlayacağız ve tahtın Augusta Galla Placidia ile çocuklarına sahip olduğunu savunanların tümünün işini bitireceğiz!”</p>
<p>Aetius cevap vermedi. Taburesinin üzerinde kendi kendine gülümsüyor ve elleriyle kol dayanaklarının iki ucundaki kartal başı oymalarını okşuyordu.</p>
<p>“Evet” dedi Aetius. “Tıpkı dediğin gibi olacak!”</p>
<p>“Peki ne zaman?” diye sordu Attila. “Acelen olduğunu sanıyordum...”</p>
<p>“Yakında fırtına kopacak” dedi Aetius. Gri gözleri sanki çok uzaklara bakıyordu. “Mevsimin sonbahar olmadığını biliyorum, fakat eğer gökyüzü isterse, deniz ilkbaharda bile yeterince korkunç olabilir!”</p>
<p>“Eklemlerimde bir şeyler hissettiğimi biliyordum” diye cıvıldadı şaman. “Batıdaki hava düzenini öğrenip kavramamın üzerinden uzun zaman geçti.”</p>
<p>“Nereye kadar at süreceğiz?” diye sordu Attila sakin bir sesle.</p>
<p>“Vipara vadisine kadar.”</p>
<p>“Ya bunu başaramazsak?”</p>
<p>“Hun atlıları düz bir ovada günde kaç mil yol alırlar? Senin Konstantinopolis’e yaptığın o ölüm yolculuğundan çok daha az mı?”</p>
<p>“Benden çok daha fazla yay ve ok taşımak durumundalar.”</p>
<p>“Sadece üçte birlik kısmı üç günde Aquileia’dan Ravenna’ya gitmeyi başarsa...”</p>
<p>“İki gün ve iki gece” diye sözünü kesti onun Attila. “Gerekirse ihtiyaçlarımızı dörtnala at sürerken bile giderebiliriz!”</p>
<p>“Bunu bana söylemene gerek yok” diye sırıttı Romalı. “Bunu ben de yapabilirim, hatta rüzgâr ters yönden eserken bile!”</p>
<p>Üç gün sonra, bundan tam on beş yıl önce Attila, Greka ve Aybars’ın yeni bir lejyoner kampını keşfettikleri yerde karargâh kurdular. Bir zamanların eğitim alanı, bakımsız bir tarlaya dönüşmüştü. Sadece yıkılmış binalar ve çalılarla kaplanmış kalıntılar burada yaşanmış olan görkemli olaylara tanıklık ediyorlardı...</p>
<p>Hava çok kötüydü. Julius Alplerinin geçit verdiği Emona’dan ayrıldıklarından bu yana, sadece yağmur altında ilerliyorlardı. Zirveleri karla kaplı dağlar, onlarla alay etmek istercesine, arada bir göğü örten kalın bulut tabakasının arasından yüzlerini gösteriyorlardı.</p>
<p>Ve sonra, gece yarısında, bir grup tepeden tırnağa ıslanmış ve bitkin durumdaki atlı, beklenmedik bir şekilde Hun kampına geldi. Attila derhal uyanmıştı. Hemen sonra Aetius, Aybars ve önderlerden birkaçı komutanlık yurdunda belirdi.</p>
<p>“Nereden geliyorsunuz?” diye bağırdı Aetius şaşkınlık ve endişe dolu bir sesle. “Ne oldu?”</p>
<p>Bu yeni gelen on iki kişinin arasında genç saray muhafızlarının da bulunduğunu, yurdun içindeki Hunların ve Cermenlerin ancak birkaçı fark etmişti. Muhafızlar, Attila’nın bir bakışta tanıdığı genç ve Cermen görünümlü bir subayın etrafında toplanmışlardı.</p>
<p>“Benim adamlarım” dedi Aetius gurur ve endişe dolu bir sesle. Attila gözlerini uzun yıllar önce Aquileia’da küçük bir <i>turma</i>’da <i>sesquiplicarius</i> olan adamın üzerine dikmişti.</p>
<p>“Yardımcım Litorius” dedi Aetius, Attila’nın ısrarlı bakışlarını görünce. Adamlar kısaca selâmlaştılar.</p>
<p>“Rugilandlı adam” diye güldü Attila. “Aramıza hoş geldin!”</p>
<p>“Onlara önce bir bardak sıcak şarap versenize!” dedi kendisi de gecenin ayazında titremeye başlayan şaman.</p>
<p>Şarabın getirilmesinden önce Aetius yardımcısını kenara çekti, kolunu boynuna doladı ve kulağını adamı ağzına yaklaştırarak birkaç dakika boyunca sessizce dinledi.</p>
<p>Odada bulunan diğer adamlar homurdanmaya başlamışlardı. Birkaçı isyan etmek üzereydi ki, Attila elini kaldırarak onlara yerlerine oturmalarını işaret etti. İçindeki bir his ona korkunç bir şeylerin olduğunu söylüyordu...</p>
<p>Nitekim az sonra yanılmamış olduğunu anladı. Attila bir Romalının yüzünün bu şekilde karışabileceğine daha önce hiç şahit olmamıştı. Sonsuzluk kadar uzun süren bir süre boyunca Aetius’un yüzü korkunç acılar içinde kıvranan çaresizliğin maskesine dönüşmüştü. Tıpkı manastırlarda ve kiliselerde asılı olan resimlerde, haça gerilmişin karşısında duran insanların yüzünde beliren ifade...</p>
<p>“İmparatoru devirmişler ve zincire vurup zindana atmışlar...”</p>
<p>Aetius başka bir şey söyleyemedi.</p>
<p>Bütün gece boyunca konuşup tartıştılar. Aetius ilk heyecanla derhal alarm verip orduyu harekete geçirmek istemişti. Onu bu düşüncesiz ve anlamsız eylemden vazgeçirmekte oldukça zorlanmışlardı.</p>
<p>“Altmış bin Hun atlısı!” diye bağırdı ansızın. “Artık yağmurun altında tek başıma kaldığıma göre, altmış bin Hun atlısına neden para ödüyoruz ki?”</p>
<p>Son günlerde Ravenna önlerinde ve içinde gerçekte neler olduğu yavaş yavaş ortaya çıkmaya başlıyordu. Ardabur komutasındaki Doğu Roma donanması gerçekten de şiddetli bir fırtınaya tutulmuş, Padus deltasına kadar karmakarışık bir şekilde sürüklenmiş, orada da paramparça olmuştu. Ravenna limanı alanına sığınmayı başarabilen birkaç gemi ise kabaran sular tarafından tekrar tekrar kaldırılıp kayalara vurulmak suretiyle parçalanmıştı.</p>
<p>Kurtulmayı başaran, fakat derhal tutsak alınan insanlardan birinin de Ardabar olduğunu, yurtta toplanmış komutanlar, önderler ve bağımlı krallar hayretler içinde kalarak öğrenmişlerdi. Doğu Roma donanmasındaki savaşçılardan neredeyse hiçbiri yüzme bilmiyordu.</p>
<p>“Zaten bunların birçoğu denizci değil, sadece bu sefere katılabilmeleri için kısa bir eğitimden geçirilmiş olan sıradan askerlerdi” dedi, Ravenna’daki imparatorluk sarayının özel muhafız birliğinin komutan yardımcısı. Bu adam, yıllar önce Attila ve Aetius’u İkiyüzler Kafilesi’ne götüren turma’nın son adamıydı. “Tüm sahiller ceset dolu... Suriyeliler ve Mısırlılar, Egeliler ve Trakyalılar, hatta batıdaki büyük adalardan gelen Korsikalılar ve Sardunyalılar. Tümü de Galla Placidia ve çocuklarını yeniden imparatorluk tahtına geçirebilmek için kendilerini gönüllü yazdırmışlardı...”</p>
<p>“Buna rağmen ben bu imparatoru hâlâ anlayamıyorum!” dedi Attila başını sallayarak. “Güçlü bir rakibe saygıyla yaklaşmak her zaman akıllıcadır; fakat fırsat ele geçtiği anda onu imha etmek daha da akıllıcadır!”</p>
<p>“Johannes’in Galla Placidia ile barışçıl bir çözüm bulmak istediğinden söz ediliyordu” dedi saray muhafızlarının ikinci önderi. “Galla Placidia’nın oğlu Valentian ancak Sezar ve ortak imparator olarak ilan edildi, fakat henüz Augustus unvanı alabilmiş değil!”</p>
<p>“General Ardabur bu nedenle mi daha az tehlikeli ve kararlıydı?” diye sordu Attila fazla bir şey anlamadan. Aetius başını salladı.</p>
<p>“Yeni imparator komplocuların nasıl davranacağını bilmeliydi!” dedi Attila itham dolu bir sesle. “Evet, özellikle onun bunu mutlaka bilmesi gerekirdi! Ve Ardabur’un saraydaki askerleri satın alabilmek için elinden geleni yapacağını da!”</p>
<p>“Karaya ölü olarak çıkan o sözümona fatihler sonunda kazandılar demek!” dedi Aetius acı bir sesle. “O lanet herif adam benim kendi adamlarımı bile Johannes’e karşı kışkırttı... Kendi adamlarımı, Attila! Varolanların en iyilerini!”</p>
<p>“Kılıç kullanmada en iyi olabilirler” dedi Aybars. “Fakat beyinleri ve yürekleriyle öyle olmadıkları kesin!”</p>
<p>“Hadi canım!” dedi Aetius öfkeli bir sesle. “Altınla satın alınmışlar...”</p>
<p>“Bu yüzden onları suçlayabilir misin?” diye sordu Attila. Cermen prenslerinden bazıları bıyık altından sırıtarak, birbirlerinin kulaklarına dışarıdaki adamların atlarını eyerlemek üzere olduklarını fısıldadılar.</p>
<p>“Evet, evet, biliyorum” diye homurdandı Aetius. “Beni sadece Galla Placidia ile çocuklarını bataklıkların arasından geçirmeleri için sığır çobanlarına rüşvet vermeleri öfkelendiriyor!”</p>
<p>‘‘Sığır çobanları bile günün birinde işe yarayabilir!”</p>
<p>Bu kez de şaman yorumunu kendisine saklayamamıştı. Aetius, Hunlarla ve diğerleriyle kendisine acı veren konular üzerinde konuşmanın ne kadar anlamsız olduğunu, ancak şimdi kavrayabilmişti. Çünkü onu en çok rahatsız eden mağlubiyetin kendisi değil, her şeyin ne şekilde kaybedildiğiydi.</p>
<p>Hunların birçoğunun aklının başlangıçta bu yeni durum karşısında karışmasına rağmen, kısa sürede kendilerini toparlayarak ellerinden geleni yaptılar. Julius Alplerinden kopup gelerek, atlardan ve okçulardan oluşan şiddetli bir fırtına gibi Aquileia’nın önünden geçtiler. Onları durduracak hiçbir şey yoktu ve Concordia ile Altinium üzerinden Via Annia yoluyla güneybatı istikâmetine saparlarken kimse karşılarına çıkmaya yeltenmedi. Adriyatik Denizi ile buğday tarlaları arasında çılgınca at sürüyorlardı. Hun akıncı birliklerinin komutanlarının birkaçı yolu önceden tanıyordu. Prens Athawulf’un ordusuyla buralara gelmiş, mağlup olmuş, fakat sonra bol ganimetle <i>İkiyüzler Kafilesi</i>’ne katılmış olan adamlardı bunlar...</p>
<p>Dağlardan yola çıkışlarının ikinci akşamında, deniz kıyısındaki yumuşak eğimli bir tepenin üzerinde kamp kurdukları esnada, bir kez daha Hun ordusuna doğru küçük bir grubun yaklaştığı görüldü. Genç adamların gelişi haber verildiği zaman, komutanlar toplantı hazırlığı yapıyorlardı.</p>
<p>Tam o esnada atından inmekte olan Attila gençlere yaklaşarak onlarla ilk konuşan kişi olmak istedi, fakat Aetius hızlı adımlarla onun yanından geçerek doğruca yeni gelenlerin en genç olanının yanına gitti.</p>
<p>“Carpilius! Sana oradan ayrılmamanı... Ne oldu?”</p>
<p>En fazla on beş yaşlarında gösteren narin delikanlı, atının sırtından Aetius’un kollarının arasına düştü. Kir ve ter içindeki baba oğul bir süre birbirlerini kucakladılar, sonra Aetius oğlunu yavaşça yere bıraktı. Yurtların ve çadırların arasında yanmakta olan meşalelerin sarı ışıklarının altında önce endişeyle onun yüzünü inceledi, sonra da diğer gençleri selamladı.</p>
<p>“İmparator öldü!” diye bağırdı Aetius’un oğlu. “Onu aşağıladılar, işkence ettiler sonra da öldürdüler!”</p>
<p>Bu yeni haberi duyan herkes onların etrafında toplanmaya başlamıştı. Bir süre sonra yüzlerce kişi kimlik ve rütbe farkı gözetmeksizin Aetius, Attila ve Ravenna’dan gelen genç adamların oluşturduğu grubun etrafında toplanmıştı. Arkadakiler neler olup bittiğini öğrenmek istiyordu, fakat Attila keskin bir ıslıkla sessizliği sağlayana kadar kimse bir şey anlayamadı. Aetius ile oğlu dışında herkes bir anda sus pus olmuştu.</p>
<p>“Evet, imparator öldü” dedi Carpilius titrek bir sesle. Etrafındaki adamlar onun yutkunduğunu gördüler.</p>
<p>“Daha yüksek!” diye bağırdı arkadaki adamlardan bazısı.</p>
<p>“İdam edildiği sırada ben de oradaydım... ve binlerce başka insan... askerler sanki bir hırsızmış gibi onun sol elini kestiler ve onu bir eşeğe ters olarak oturttular... içlerinde senin adamların da vardı, baba... ve herkes, tüm Ravenna... imparator Circus’un içinde teşhir edilirken haykırıyor ve sevinç çığlıkları atıyordu... O ve ona sadık olanlar için korkunç bir şeydi bu...”</p>
<p>“Şimdi ne olacak?” diye sordu Attila şafak sökmeye başladığı zaman. Artık acele etmiyorlardı, çünkü hiçbir şey ve hiçbir kimse son üç günde olanları geri getiremezdi.</p>
<p>“İleri!” dedi Aetius taşlaşmış bir yüzle.</p>
<p>“Daha ne istiyorsun?” dedi Attila. “Nasıl olsa İmparator Johannes öldü!”</p>
<p>“İntikam almak istiyorum!” diye bağırdı nefret ve öfkeden deliye dönmüş olan Aetius. “Bu korkunç aşağılamanın altında kalamam!”</p>
<p>Attila’nın önderliğindeki adamlar ne yapacaklarına karar vermek üzere geri çekildiler. Her boy, her bölük ve her birlik, bu yeni şartlar karşısında Ravenna’nın tıka basa dolu silah deposuna, meşru imparatoriçe ile oğluna ve imparatorluğun her iki yakasının birleşmiş ordularına karşı savaşmak isteyip istemediğine karar verecekti. İmparatorluğun batı kısmının ordusuyla birlikte düşmanı makasa almak başka bir şeydi, bu müttefike sahip olmadan imparatorluğun başkentine saldırmak, hatta kuşatmak bambaşka bir şey...</p>
<p>Öte yandan Hunların kafasını kurcalayan son derece basit bir konu daha vardı: Aetius’un artık Ravenna sarayının hazine dairesine girebilme şansı kalmamıştı. O halde kendilerine vaat edilen ücreti kim ödeyecekti? Bu hızlı atlılardan hiçbiri ceplerini bolca ganimetle doldurmadan Tuna kıyılarına, özellikle de Karpatlara dönmek niyetinde değildi!</p>
<p>Attila bu sorunu diğerlerinden çok daha çabuk kavramıştı. Olayların bu hali alacağını ne o, ne de diğer önderler tahmin edememişlerdi. Şimdi bütün mesele sayıları altmış bini bulan bu iyi eğitimli, hırslı, gözü savaş ve ganimetten başka bir şey görmeyen savaşçının nasıl zapt edileceğiydi.</p>
<p>Attila derhal geri dönüş borusu çaldırmayacak kadar akıllıydı. Geçmiş yıllar boyunca emir ve itaat üzerine her şeyi boş yere öğrenmemişti. Şaman, kopan bir fırtınanın önünü almanın asla mümkün olamayacağını, ona bıkıp usanmadan tekrar tekrar söylemişti.</p>
<p>“Beş yüz ya da beş bin insanı önce kabına sığamaz hale getirip, sonra da ağzından çıkacak tek bir sözle durdurmanın mümkün olamayacağını bilmelisin!” demişti Aybars ona. “Evet, Attila! Ata binmekle insanlara önderlik etmek birbirine çok benzer! Canlı varlıkları daima ikna etmeye çalışmalı ve onları asla kendi iradene boyun eğmeye zorlamamalısın! Şayet günün birinde bunu yapmaya gerçekten mecbur olursan, o takdirde de isteğini şiddet kullanmak yerine, emrederek ve düzenleyerek gerçekleştirmeye çalışmalısın! Eğer fırtına seni de koparıp alacak kadar şiddetlenecek olursa, o takdirde eyerini onun üzerine sıkıca yerleştir... ona öfkesine saygı duyduğunu, tek isteğinin onu daha da güçlendirmek olduğunu göster! Gemi azıya almış atlardan ve çılgın savaşçılardan oluşan bir fırtınayı, ancak bu şekilde dizginleyebilirsin: Onları daha fazla kırbaçla ki, seni kendi yönüne takip etsinler!”</p>
<p>Güneşin doğuşundan üç saat sonra sorularının cevaplarını aldılar. Cermenlerin boynuzları alarm çalmaya başlamıştı. Başlangıçta çayırların ve kıyı şeridinin üzerindeki yoğun sis bulutu nedeniyle hiçbir şey görünmüyordu. Her taraf ata binmiş bir süvariden daha yüksek olmayan, beyaz bir örtüyle örtülmüş gibiydi. Ağaçların tepeleri ise beyaz sis örtüsünün üzerinde yüzüyordu.</p>
<p>Sonra deniz, bataklıklar ve nehir kolları arasında kalan alanı kaplayan sis tabakasının üzerinde lejyonların altın yaldızlı kartalları, hızlı atlı birliklerin renkli flamaları, hatta Doğu Roma donanmasının mızraklar üzerinde dalgalanan uzun ve kırmızı şeritleri belirmeye başladı. Theodosius sülalesinin savunucuları, fazla düşünmeye gerek görmeden, sahte bir imparatorun emrinde Hunları imparatorluğun merkezine kadar getiren adamın üzerinde yürümeye karar vermişlerdi. Aetius sislerin arasından yükselen sancak ve flamaları çabuk tanıdı.</p>
<p>“İnanılır gibi değil!” dedi öfkeden köpürerek. “Aspar ve Ardabur önce Roma’dan kovularak Doğu Roma’ya sığınmak zorunda bırakılan, sonra da geri dönmeyi başaran Galla Placidia’nın hizmetinde! Sanki <i>Imperium Romanum</i> ve silahlı güçleri asla ikiye bölünmemiş gibi...”</p>
<p>“Hiçbir hava aşağıdaki şu sis tabakası kadar bizim aleyhimize olamazdı!” diye homurdandı Attila. “Fakat yapacak bir şey yok! Derhal herkes at binsin! Sonra bekleyin!”</p>
<p>“Güya daima güneşli olan İtalya’da bu sis de neyin nesi böyle?” diye sordu Onegesios. Carpilius bir an için kendisini saldırıya uğramış hissetti.</p>
<p>“Burada tüm yıl boyunca sabah sisi görülür” dedi Doğu Romalıya dönerek. Attila’nın etrafındaki adamlar neredeyse aynı anda uzun süredir hazır bekleyen atlarına binmişlerdi. Görüş açısı derhal düzelmişti.</p>
<p>“Ben de buralarda yaşamıştım, Kont Aetius’un oğlu!”</p>
<p>Carpilius, büyük ve yumuşak gözleriyle, babasının kendisine sık sık sözünü ettiği adamı inceledi. Attila onu kendi oğullarıyla kıyaslayınca gülümsedi. Hayır, bu çocuk asla bir kılıç ya da ok üstadı olamayacaktı. Fakat yüzündeki ciddi ve akıllı ifade, onu diğer kavgacılardan derhal ayırıyordu.</p>
<p>“Aspar ve Ardabur’un karşısına çıkacağım!” dedi Aetius. Attila ise omuzlarını silkerek başını salladı.</p>
<p>“Seni onların kollarının arasına atan cesaret falan değil” dedi sonra. “Sakın onun gözlerinin önünde ölmeyi arzu ediyor olmayasın?”</p>
<p>Başıyla Carpilius’u işaret ediyordu. Tam o anda Aetius’un kendisine büyük bir nefretle baktığını gördü. Bakışlarıyla üstündeki zırhı delmek ister gibiydi. İki önder, kıllarını bile kıpırdatmadan, birbirlerinin gözlerinin içine bakmaya başladılar. Fakat vakit henüz gelmemişti...</p>
<p>Etraflarında bulunan insanlardan hiçbiri, sonradan onların o anda birbirlerinin üzerine neden saldırmadıklarını açıklayamamıştı. Bazıları buna Carpilius’un yumuşak bakışlarının sebep olduğunu söylüyordu. Başkaları ise aynı anda sislerin arasından şiddetli ve kulak tırmalayıcı Tuba-borularının sesinin geldiğini söylüyordu. Aybars ise uzun zaman boyunca Attila ve Aetius’un birbirlerini herkesin gözü önünde öldürmelerini engellemek için, toprağın üzerindeki sis tabakasına derhal denize doğru giderek ortadan kaybolma emrini verdiğini anlatıp durmuştu...</p>
<p>Atlı lejyonerler ile Hunlar, iki noktada birbirleriyle karşılaştılar. Ravenna’dan gelen Cermen savaşçıları, korkunç haykırışlarla kendilerini Hunların üzerine atmışlardı. Çıplak bacakları, yırtmaçlı deri eteklikleri, kısa Roma kılıçları ve üzerlerine beceriksizce yaban domuzu, ayı, geyik veya ejderha başları çizdikleri büyük kalkanlarıyla oldukça komik bir görüntü sergiliyorlardı. Bu keman kaşlı, örgülü saçlı, kulakları ve boyunları incilerle süslü, büyük, dolgun, kıpkırmızı dudaklara sahip adamlar, Hunlara ilk anda kadınları hatırlatmışlardı.</p>
<p>İlk ok bulutları Romalıların üzerine ölüm getiren kuşlar gibi çullandı. Başlangıçtaki zafer naraları yerini büyük bir kargaşaya terk etmişti.</p>
<p>“Bu da nesi böyle?” diye kükredi Attila Aetius’a bakarak. “Anlaşılan Romalılar bu kez tam anlamıyla birer barbar olmuşlar!”</p>
<p>“Üzgünüm!” diye bağırdı Aetius gürültünün içinden Attila’ya doğru. “Bu general veya amirallerin ordu yönetmeyi nerede öğrendiklerini ben de bilmiyorum...”</p>
<p>“Bu saçmalık da neyin nesi?” diye bağırdı Attila ansızın ve büyük bir öfkeyle etrafındaki komutanlara döndü. Bir kısım Hun atlısı kendisinden emir falan beklemeye gerek görmeden hızla ileri atılmıştı.</p>
<p>“Neler oluyor? Kim bu aptallar?”</p>
<p>“Onlar doğudan... gelen akıncılar! Bleda Han’la birlikte Sasanî seferine katılmışlardı.</p>
<p>“Burada Bleda falan yok!” diye köpürdü Attila. “Burada benim emirlerime harfiyen uymak zorundalar! Aksi takdirde onları teker teker çarmıha gerdiririm...”</p>
<p>Sonra atını şaha kaldırdı. “Bütün önderler derhal arkama geçsin! O kudurmuş köpekleri tek tek enselerinden yakalayarak eyerlerine geri oturtacağız!”</p>
<p>Sonra Aetius ile oğluna korkunç bir bakış fırlattı. “Bu saçmalığın derhal durmasını sağlayın! Karşılıklı olarak birbirimizi kırıp geçirmemiz kimsenin işine yaramaz! Bunu yapsak dahi İmparator Johannes geri gelmez!”</p>
<p>Fakat Aetius hâlâ tereddüt ediyordu.</p>
<p>“Uyan artık, Aetius!” diye kükredi Attila. “Derhal Aspar’ı bul ve onunla anlaşmaya çalış! Ravenna sarayındaki görevin artık sona erdi!”</p>
<p>Aetius gerçekten de çayırların ve nehirlerin üzerindeki sabah sisinin, oluk gibi akan kan yüzünden kızıla kesip kesmeyeceğinin kendisinin elinde olduğunu artık anlamış gibiydi.</p>        
    </body>
</html>