<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="main.css" rel="stylesheet" type="text/css" />
</head>
    <body>
<p class="baslik2">30</p>
<p class="baslik2">Orleans Köprüsü</p>
<div class="bos3"></div>
<div class="ortali"><img src="attila2.jpg"/></div>
<div class="bos1"></div>
<p class="ilk">Attila ve Kral Meclisi, yakaladıkları tutsakları Campania arazisinin özellikleri ve nelere dikkat etmeleri gerektiği hakkında, hemen her gün sorguya çekiyorlardı. Daha önce Galya’da yaşamış olan Eudo ve diğer adamlardan öğrendiklerini bir kez daha teyit etmek, bilmediklerini de en ince ayrıntısına kadar öğrenmek istiyorlardı. Detaylı bir soruşturmadan sonra batıdaki tepelik bölgenin de bir meydan savaşı için en az doğudaki nemli bölge kadar elverişsiz olduğu ortaya çıktı. Daha güneyde bulunan Troyes bölgesi de çok fazla miktarda göl, akarsu ve orman tarafından parçalanmıştı. Geriye sadece bu bölgelerin arasındaki az nüfuslu dar toprak şeridi kalmıştı, ya da daha uygun başka bir yeri arayıp bulmaları gerekiyordu.</p>
<p>Büyük Savaş Meclisi yerine Attila’nın yakın yoldaşları ve danışmanları hemen her gün kağan yurdunun önünde bir araya geliyorlardı. Bu grup her üç günde bir değişiyor, eskisinin yerini sadece konuşmaya değil, karar vermeye de yetkili olan adamlar alıyordu. Gepid kralı Ardarich, kardeşi Laudarich, Got kralı Valamir, Skir kralı Edekon, Franklar adına Gundebaud, Orestes, Scottas, Onegesios, Adamos ve elbette ki kendisini iyi hissettiği zamanlarda Aybars Amca ikinci grubun daimi üyeleriydi.</p>
<p>Kral Meclisi, keşif yapmak üzere Dengizik Han komutasına verilecek olan yirmi birliğin Orta Galya Dağları’nın kuzey ucuna kadar gönderilmesini kararlaştırdı. Bu on bin atlıya yaya Got birlikleri ile Roma lejyonerleri olarak mancınıkları ve diğer ağır kuşatma makinelerini kullanmayı bilen Cermenler eşlik edecekti.</p>
<p>“Yol boyunca rastladığınız Galyalıların ellerindeki sığır, koyun ve keçi gibi hayvanları mümkün mertebe besili ve canlı olarak buraya getirmelerini sağlayın” dedi Attila oğluna. “Buraya erzakla geldikleri takdirde canlarının bağışlanacağını anlatın onlara – fakat gerçekten de sadece erzakla geldikleri takdirde!”</p>
<p>“Pek hoş bir keşif olmayacak” dedi Dengizik hoşnutsuz bir tavırla.</p>
<p>“Biliyorum” diye cevap verdi Attila, “elinden geleni yapmaya çalış! Hızlı akınlara uygun geniş bir ülke... Adamlarına sahte saldırı çalışmaları yaptır... akşamları onlara şarap ver, Troyes şehrini elinden kaçırma!”</p>
<p>“Bu şehir hakkında bir şeyler biliyor muyuz?”</p>
<p>“Evet” diye cevap verdi Eudo derhal. “Şehrin Augustobonum adı verilen surlarla çevrili iç kısmı yaklaşık on altı hektar yüzölçümünde ve nüfusu üç bin. Romalılar buraya <i>castrum</i> adını da veriyorlar...”</p>
<p>“Bunu zaten her tarafta yapıyorlar” dedi Attila elini sallayarak. “Başka?”</p>
<p>“Şehrin suyu güneydeki tepelerin arasındaki göllerden geliyor” diye devam etti Bagaud sözlerine. “Su kanalları doğu, batı ve kuzey surlarının etrafını dolanıyor. Şehirde bir şapel var... bunlar isimlerini misyoner Martin de Tours’un pelerini <i>capa</i>dan alan kiliseler. Buradaki Piskopos Ursus tarafından inşa edilmiş. Yirmi beş yıldan beri burada Ursus’un halefi Lupus adlı bir piskopos vaaz veriyor...”</p>
<p>“Yine mi bir piskopos?” diye homurdandı Dengizik.</p>
<p>“Evet, yine bir piskopos” diye sırıttı yuvarlak yapılı Bagaud. “Fakat bu seferki görmüş geçirmiş, gayet yırtık bir adam! Din adamı olmadan önce oldukça zengin, hatta evli bir adamdı. Oysa artık ideal iffetin nasıl olacağına dair konsiller toplayıp duruyor...”</p>
<p>“Tam bize göre bir adammış!” dedi Attila ve güldü.</p>
<p>“Hatta bu yüzden ta Brittania’ya kadar seyahat etti” dedi Eudo aynı şekilde gülerek. “Şehrin doğusunda bir manastır ile içinde gramer, müzik ve teoloji okutulan bir okul işletiyor.”</p>
<p>“Bunun bizim için ne önemi var?” diye sordu Dengizik sabırsız bir sesle.</p>
<p>“Bu tür adamlara artık giderek daha fazla alışmamız lazım” dedi Attila. Artık gülmüyordu. Oğullarının ve danışmanlarının aksine, Hıristiyan piskoposlarının ne kadar güçlü ve nüfuzlu olduklarını bizzat yaşayarak öğrenmişti. Ellerinde ne komuta edebilecekleri birlikler, ne de Roma lejyonları vardı. Fakat kutsamak veya lanetlemek için ellerini kaldırdıkları zaman, etraflarına saçtıkları güç ve kudret çok fazlaydı.</p>
<p>Vizigot kralının bu garip şamanların Roma’daki tapınağını esirgediğini bizzat görmüştü ve piskoposların imparatorlar, konsüller ve valiler için sanılandan çok daha önemli olduğunu biliyordu. Bunun dile getirilmesinden çok fazla hoşlanmasalar bile, kendilerine sadece koyunlarını gütmekle yükümlü çobanların kudretini değil, aynı zamanda tüm müminlerin üzerinde etkili olacak baba otoritesini de yakıştırıyorlardı. Kulağa bu çok zararsız gelen özelliğin ne demek olduğunu Attila yıllardan bu yana biliyordu. Roma yasalarına göre babanın konumu diğer tüm makam, mevkii ve hakların daha üstündeydi. Hıristiyanların tanrılarını “Göksel Baba” olarak adlandırmaları boş yere değildi.</p>
<p>“Bunun sizin kendi meseleniz olduğunu biliyorum” dedi Bagaud tereddüt ederek. “Fakat bence o şehrin piskoposuyla konuşmayı denemelisiniz! Lupus belki bir direnişçi değil, fakat Romalıların dostu olduğu da söylenemez. Martin de Tours gibi Pannonialı değil ve onun gibi Roma lejyonlarında savaşmamış. Lupus halkı kurtarmak için Martin de Tours veya benim gibi çareler aramıyor. Fakat o çok bilgili; şu anda sizinle birlikte Romalı işgalcilerin ve Vizigotların üzerine yürüyen bizlerden çok daha fazla şey biliyor...”</p>
<p>Attila ortanca oğluna işaret ederek yanına çağırdı.</p>
<p>“Söylediğini yapmaya çalış” diye fısıldadı onun kulağına. “Şu anda ikmal bizim için yağmadan ve yıkımdan çok daha önemli! Yanına tercüman olarak Onegesios’u alabilirsin...”</p>
<br/>

<p class="ilk">Dengizik Han’ın yaklaşık yirmi beş bin kişiden oluşan büyük bir orduyla güneye doğru hareket etmesinden sonra, Attila Adamos’u on bin Hun ve Got zanaatçısıyla Châlons’da bıraktı. Bu zanaatçıların arasında Chersonesos’tan Attila’nın ilk Doğu Roma seferlerine katılanlar da vardı. Artık havaya atılan altın bir Solido’yu dörtnala at sürerken okla vuramayan, fakat buna karşın sefere çıkan bir ordunun nelere ihtiyacı olduğunu, bunların nasıl temin edileceğini, nasıl nakledileceğini ve her türlü hava koşulunda nasıl muhafaza edileceğini en ince ayrıntısına kadar bilen adamlar...</p>
<p>Her kavim ve kabileden seçilen yetenekli adamlar Adamos’a yardımcı olarak verildiler. Bunlar her gün ona rapor verecek, ihtiyaçlarını bildirecek, büyük örgütlenmeyi sağlayacaklardı.</p>
<p>Esas görevi Attila’nın başkadınına kâhyalık yapmak ve kadın yurtlarını gözaltında tutmak olan bu adamın kulağına Attila tarafından başka neler fısıldandığını pek az kimse duydu.</p>
<p>“Beş ilkbahar toplantısına yetecek de artacak kadar malzeme toplayıp saklaman gerektiğini unutma” dedi Attila tek kollu adama. “Ve sanki onları tek bir gemiye yüklemen gerekiyormuş gibi davran... hem de en küçük bir kokuya veya hastalığa sebebiyet vermeyecek şekilde...”</p>
<p>“Sanırım ne demek istediğini anladım” dedi yaşlı savaşçı. “Ben Romalıların pek çok kuşatmasında bulunmuştum...”</p>
<br/>

<p class="ilk">Birleşik kavim ve kabile güçlerinin ana kütlesi, Marne’nin kuzeyinden Reims’e doğru ilerliyordu. Geniş düzlüğün sınırında dimdik göğe yükselen dağların ardında bulunan bu şehir, Sen Nehri’ndeki ada kalesi Lutetia’dan önceki son değerli inciydi.</p>
<p>Durocortorum’un göğe yükselen dağlarına yaklaştıkça, teraslanmış yamaçlardaki üzüm bağlarını da çok daha iyi görebiliyorlardı.</p>
<p>“Bu şehri aklımızda tutmalıyız” dedi Onegesios çizimlerini uzun süre inceledikten sonra. “Hıristiyanlar burada özellikle güçlüler.”</p>
<p>“Doğrusu piskoposun bize neler diyeceğini çok merak ediyorum” dedi Attila. İnsanlardan, hayvanlardan, arabalardan ve kuşatma makinelerinden oluşan dev solucan yeniden harekete geçmişti. Bu solucan Romalılar gibi düz bir yolun üzerinde ilerlemiyor, aksine kendisine en uygun mecrayı bulup oradan akan bir nehri andırıyordu.</p>
<p>“Vandallar da buradan geçmişti” dedi Onegesios kuşatmanın ilk akşamında. Büyük kafileyi oluşturan grupların arası o kadar açılmıştı ki, kağan yurdunun şehrin surlarının dibine kurulması esnasında son Gepid artçı birlikleri Châlon’dan yeni ayrılmıştı.</p>
<p>“Duvarlar oldukça yeni görünüyor” dedi Attila şehrin kuzeyine ve güneyine doğru yaptıkları bir at gezintisinden sonra. Attila şehre dolambaçlı yollardan değil, doğruca Alplerden gelen ana Roma yolundan girmek istiyordu.</p>
<p>“Reims ağır şekilde tahrip olmuş ve yeniden inşa edilmişti” dedi Attila’nın Metz ve Châlon’dan getirdiği rahiplerden biri. Hıristiyan şamanlarının oldukça bilgili danışmanlar olabileceği kısa sürede ortaya çıkmıştı. Bazılarının hem Romalılarla, hem de Bagaudlarla ilişkisi vardı; bazıları ise sadece kutsal emanetlerin koruyucusu olmakla kalmayıp, vergilerin ne kadar yüksek olacağından şehri kimlerin savunacağına kadar alınacak bir dizi önemli kararda belirleyici rol oynuyorlardı.</p>
<p>Attila iki gün boyunca herkesin şehrin etrafında toplanmasını bekledi. Bu arada Eudo’dan, diğer Bagaudlardan ve rahiplerden şehrin özellikleri hakkında ayrıntılı bilgi alıyordu. Sonra da şehrin kabartma ve fresklerle süslü Roma yapısı Mars Kapısı’na iki haberci gönderdi. Biri şehrin Romalı <i>decurios</i>una istenilen vergi miktarını bildirecekti, diğeri ise piskoposa işbirliği teklifinde bulunacaktı.</p>
<p>Hunlar Reims’ta pek az insan bulunduğunu biliyorlardı. Duvarların üzerinde görülen insanlar ile lejyonerler ve milisler tarafından köşe başlarında yakılan bol dumanlı ateşler onları kandırmaya yetmezdi.</p>
<p>Kuşatmanın üçüncü gününde boru sesleri Mars Kapısı’nda bir hareketliliğin yaşandığını bildirdi. Kapıda açılan küçük bir geçitten dışarı müzik sesleri yükseliyordu. Attila belindeki silah kemerini sıktı, başına değerli miğferini geçirdi, sonra da dışarı çıktı. Sabahın bu erken saatinde bile sıcak yaz günü kendisini hissettiriyordu. Attila atlardan birini seçerek üzerine bindi. Yakın çevresinden on, yirmi kadar adam, başta en iyi adamlarıyla birlikte Doğan ve Bagaud Eudo olmak üzere, onu takip ettiler. Attila sol elini kaldırdı. Eski zamanlarda olduğu gibi son derece sessiz ve hızlı bir şekilde kampın içinden geçtiler. Diz boyu biçilmiş ekinlerle dolu tarlaların arasından geçerek şehrin kapısına doğru yol almaya başladılar. Şehrin çiftçileri korkudan ekinleri daha yeşilken hasat etmiş ve samanları bile toplamaya fırsat bulamamışlardı.</p>
<p>Sonra da piskoposu gördüler. İri yapılı, gereğinden fazla dik duran rahip, yanında güzel bir kadın olduğu halde şarkı söyleyerek ve ellerinde birtakım kutsal kaplar taşıyarak onlara doğru yürüyordu.</p>
<p>“Piskoposun karısı mı?” diye bağırdı Attila Galyalıya doğru.</p>
<p>“Hayır, aşırı dindar kız kardeşi Eutropia!” diye bağırdı yuvarlak yapılı Bagaud hayranlıkla. Yardımlarının ve bilgilerinin ne kadar değerli olduğunu göstermekten kıvanç duyuyordu.</p>
<p>Şarkı söyleyen piskopos, genç ve güzel kız kardeşiyle birlikte atlara yaklaşınca, hayvanlar huzursuzlandılar. İkisinin de üzerinde süslü tören elbiseleri vardı.</p>
<p>“Niyeti ne?” diye sordu Attila isteksiz bir sesle. “Bize bir teklif mi yapacak, yoksa kendi dinine geçmemizi mi isteyecek?”</p>
<p>Eudo, piskoposa Keltçe birkaç kelime bağırdı. Fakat aldığı tek cevap Latince söylenmiş bir şarkı oldu.</p>
<p>“Senin şeytan olduğunu söylüyor...” dedi Eudo huzursuz bir sesle. “Ya da ahırlarından gelen kötü bir ruh olduğunu!”</p>
<p>Doğan bakışlarını Attila’ya çevirdi. Adamlarına güçlükle hakim olabiliyordu. Sonra piskopos Attila’nın atını kutsal suyla ıslatmaya başladı. Aynı anda da beyaz tören elbiselerine bürünmüş olan kız kardeşi atlıların üzerine saldırdı. Bagaud Eudo onu sakinleştirmek istercesine önünde eğildi, fakat kadın Hunlar ile Galyalılar, gözüne cehennem kaçkını şeytanlar gibi görünenlerle dostlar arasında bir ayırım yapacak durumda değildi.</p>
<p>Eutropia korkunç bir çığlık atarak sivri tırnaklı parmaklarını Eudo’nun gözlerine sapladı. Bagaud önderi acıyla haykırdı, elleriyle yüzünü kapadı ve kendini atın üzerinden yere attı.</p>
<p>Piskopos da artık şarkı söylemeyi bırakmış, Eudo’nun acı dolu çığlıklarından daha yüksek bir sesle Hunların yüzüne Davud’un Mezmurlarını haykırıyordu. Hunların suratları kıpkırmızı kesilmişti. İçlerinden hiçbiri bu beyaz elbiseli, korkunç görünümlü, elinde altın ve elmaslarla bezeli büyü aletleri bulunan şamanın kendilerini Hıristiyan yapmasını istemiyordu. Doğan artık kendisine hakim olamadı. Kılıcını sert bir hareketle yukarı kaldırdı ve Reims piskoposunun kellesini bir hamlede uçurdu.</p>
<p>Attila dilini şaklattı ve atını herkesten önce dörtnala şehrin kapısına sürmeye başladı. Kapının büyük kanatları görünmez eller tarafından ardına kadar açılmıştı. Hunlar atlarının nal sesleri eşliğinde neredeyse bomboş şehrin sokaklarında fırtına gibi esmeye başladılar. Fakat şehrin sakinlerinin çoktan kaçmış olmalarına rağmen, ruhlar ve cinler karanlık köşe başlarında ve mahzen deliklerinde bekliyor olmalıydılar, çünkü her taraftan ekşi şarap ve sirke kokusu geliyordu.</p>
<p>Doğan’ın adamlarından birkaçı katedrale ulaşmışlardı. Yüksek tavanlı büyük salona girmeleriyle birlikte, başlarının üstünde korkunç bir uğultu çınlamaya başladı. Adamlar bir anda dikkat kesildiler, ilk uğultuyu ikincisi izledi, sonra üçüncüsü, sonra dördüncüsü...</p>
<p>Bu korkunç uğultu, Hun savaşçıları için kellesi uçurulan piskoposun dualarından daha dehşetli ve esrarengizdi. Savaşçılar korkuyla birbirlerine yaklaştılar ve çığlıklar atarak atlarını katedralden dışarı sürdüler.</p>
<p>Attila sol kolunu sallayarak adamlarına işaret verdi. Hunlar derhal bir araya geldiler, şehri ilk yağmalayan grup olmanın ayrıcalığından istifade etmekten vazgeçtiler ve korkunç gürültünün arasında çığlıklar atarak atlarını dörtnala sürmeye başladılar. Bomboş Forum’a kadar bir kez olsun arkalarına bakmadılar. Burada daha fazla yer vardı, fakat çan sesleri bir o kadar daha şiddetliydi.</p>
<p>“Geriye!” diye haykırdı Attila. Hunlar derhal dizginlere asılarak geri döndüler, şehrin taş kaplı sokaklarının üzerinden önce Mars Kapısı’na ulaştılar, sonra da ekin saplarıyla kaplı tarlaları çiğneyerek kampa ulaştılar.</p>
<p>“Şehirleri sevmiyorum!” dedi kağan yurdunun önünde dizginlere asılan Attila soluk soluğa. Hunların ne istediğini anlayamayan piskoposa Doğan tarafından indirilen darbeden ise tek kelimeyle bile söz etmedi.</p>
<br/>

<p class="ilk">Hunlar, Reims sakinleri ile daha önce buraya kaçmış olan Galyalıların ve Romalıların geride bıraktıklarını, yavaş yavaş ve sükunet içinde toplamaya başladılar. Bu şehrin aslında Metz’den çok daha zengin olmasına rağmen, ağır ve büyük kilise süslerinden başka ganimet olarak nitelendirilebilecek bir şey bulamadılar.</p>
<p>Dar sokaklardan, karanlık evlerden ve kötü ruhlardan korkmayan birkaç genç Got savaşçısı, ansızın mahzenlerin altında birtakım karanlık geçitlerin bulunduğunu fark etti. Yüksek sesle şarkılar söyleyerek ve kahkahalar atarak birtakım büyük ve ağır fıçıları şehrin sokaklarına çıkarmaları, diğerlerinin de bu şehrin gerçek servetinin ne olduğunu anlamalarına yardımcı oldu.</p>
<p>Attila, şehrin altında bulunan gizli mahzenlerden çıkartılan erzakın ikiye bölünmesine karar verdi. Yarısı saklanması için Châlon’a gönderilecek, diğer yarısı da yol boyunca ordunun ihtiyaçlarına sarf edilecekti.</p>
<p>Attila, Sen Nehri’ne doğru ilerleyen kafilede, her zamankinden fazla içilmesine ve eğlenilmesine ses çıkarmıyordu. Bu şekilde kimsenin aklına Châlon’un engellenen zaptı ve Reims’in azıcık ganimeti gelmiyordu.</p>
<br/>

<p class="ilk">Paris de bir nehrin kenarına kurulmuştu; fakat ne Reims, ne Châlons, ne de Trier ile kıyaslanabilirdi. Attila ve danışmanları önlerindeki son tepenin üzerine çıktıkları zaman, karşılarında Sen Nehri’nin geniş bir yay çizdiğini, yayın tam ortasında ikiye ayrıldığını ve bir ada kalesi şeklinde kurulmuş şehrin etrafını sardığını gördüler. Nehre doğru inen yamaçların doğu tarafında sadece birkaç ev ile terk edilmiş izlenimi veren bir Roma garnizonu bulunuyordu.</p>
<p>“Burası tıpkı Aquincum’un karşısındaki Tuna adalarına benziyor” dedi uzun süredir babasının hemen yanında at süren İrnek. Büyük Kağan’ın bu en sevdiği oğlunun, yanına artık kör ve dilsiz olan Eudo ile ordunun küçük bir kısmını alarak, Galya’nın kuzeybatısındaki Tractus Armoricanus ile Oceanus Atlanticus’a doğru at sürmesi kararlaştırılmıştı.</p>
<p>“Bana kalırsa Paris’i kuşatmaya bile değmez” dedi İrnek.</p>
<p>“Sakın Aetius’u unutayım demeyin!” diye uyardı Attila dostlarını. “Yanımıza almayacağımız her şey yarın kendi kanımıza ve canımıza mal olabilir! Bugün hor gördüklerimiz yarın hayatımızı kurtarabilir! Bugün yanımıza almayacağımız her sığır, yarın düşmanlarımızın karnını doyurabilir!”</p>
<p>Attila ve adamları, tüm sefer boyunca birtakım harap kale yıkıntılarının içinde canlarının bağışlanması için yalvaran zavallılardan başka Romalı görmemişlerdi. Roma’nın hiç olmazsa şerefini kurtarmak için Galya’ya neden birkaç lejyoner göndermediğini hiç kimse anlayamıyordu. Sanki Attila ve şamanlar tüm ordu üzerinde etkili olan güçlü bir koruma büyüsü yapmışlar gibi, bir türlü ortaya çıkmıyorlardı...</p>
<p>Sonraki günler boyunca yerli halkın Paris’ten batıya kaçmasını izlediler. Attila durumu incelemeleri için Marne ve Sen’e dökülen diğer nehirlerin üzerinden birkaç keşifçi grubu gönderdi. Grupların birkaçı hemen aynı akşam geri döndü ve şehirden sadece pek az insanın ayrıldığını haber verdi. Hatta bu rakam beklenenden de azdı. Attila Savaş Meclisi’ni toplayarak şehri kuşatmaya devam etmelerinin mi, yoksa güneye doğru ilerlemelerinin mi daha iyi olacağını tartıştı.</p>
<p>Sonunda durumu bir kez daha incelemeleri için Laudarich’i ve bir grup Frank’ı şehre göndermeye karar verdi. Gepidlerin ikinci kralı uzun süredir Gundebaud’un Frankları tarafından cesur ve soylu bir lider olarak saygı görüyordu. Gerçi onu başlarında kral olarak görmek istemiyorlardı, fakat tekrar Ren Nehri’ne geri dönene kadar kendilerine öndelik etmesine bir itirazları yoktu...</p>
<p>Laudarich’in keşifçi grubu ancak ertesi gün geri dönebildi. Gepid kralı atını Frank yardımcılarına teslim etti ve derhal kağan yurduna seğirtti.</p>
<p>“Nihayet geldin demek!” diye bağırdı Attila onu görünce. O sırada Attila’yla konuşmakta olan diğer adamlar birkaç adım geri çekildiler ve Hunların Büyük Kağanı’nı yıllar önce Roma’da birlikte rehine olduğu adamla karşı karşıya bıraktılar.</p>
<p>“Paris’e girebildin mi? Durumu nasıl değerlendiriyorsun?”</p>
<p>Laudarich kendisine uzatılan şarap dolu kadehi aldıktan sonra, Attila’nın tahtının yanında bulunan, üzeri ağır minder ve yastıklarla kaplı divanın üzerine oturdu.</p>
<p>“Kaçmıyorlar!” dedi sonra. “Kadınları, çocukları ve değerli eşyalarını başka yere nakletmeye hazırlanırken, ansızın beklenmedik ve garip bir şey oldu...”</p>
<p>“Beyaz elbiseli bir piskopos mu çıktı ortaya yoksa?” diye sordu Attila gülerek. Diğerleri de onunla birlikte güldüler.</p>
<p>“Olup bitenleri kendi gözlerimle görmesem ve kendi kulaklarımla duymasam, ben de sizinle birlikte gülebilirdim” dedi Laudarich. “Belki inanamayacaksınız ama Paris halkı bizim önümüzden kaçmayacak!”</p>
<p>“Yoksa şehri direnmeden teslim mi edecekler?”</p>
<p>“Hayır!” diye karşılık verdi Laudarich. “Parislilerin sarı saçları, dolgun göğüsleri ve olağanüstü güzellikte bir kıçı olan bir azizeleri var! İsmi Genoveva ve kadınları erkeklerin korkaklığına karşı koymaya kışkırtıyor. Bütün gün şehrin sokaklarında dolaşarak tehlike ânında bir işe yaramak isteyen kadınların önce lezzetli yemekler pişirmelerini, sonra da erkeklerin altına yatarak bacaklarını alabildiğine açmalarını öğütlüyor. Bu büyülü formül sayesinde erkekler kaçıp gitmeyeceklermiş ve zaten tanrının yardımı da uzak değilmiş!”</p>
<p>Attila takdir dolu bir ifadeyle başını salladı.</p>
<p>“Bu kadın hiç de fena değilmiş! Ona benzer birkaç tanesine ben de sahip olmak isterdim!”</p>
<p>“Kadın dediklerini kendisi de yapıyor mu peki?” diye sordu İlek Gepidlerin ikinci kralına. Laudarich’in yüzünde geniş bir gülümseme belirmişti.</p>
<p>“Parisli kadınların yemekleri gerçekten de çok lezzetli...”</p>
<br/>

<p class="ilk">Sen adasının üzerindeki şehir Hunlar tarafından zapt edilmedi. İrnek, yanına aldığı on akıncı birliği ve yıllar süren sürgün yaşamından sonra nihayet geriye dönmek isteyen Galyalılarla birlikte şehrin kuzeyinden Sen Nehri’ni aştı, Büyük Kağan ise güneye yöneldi. Sonraki hedefleri Loire Vadisi ve Roma eyaleti Galya’nın güneyindeki Vizigotların Cermen krallığıydı.</p>
<p>Üzerlerinde ilerledikleri toprağın ne fazla kuru, ne de fazla yaş olmamasına rağmen, atlı kuvvetler yaya birliklerinden, arabalardan ve kuşatma makinelerinden çok daha hızlı ilerliyorlardı. Koşulların uygun olması durumunda kuşatma makineleri günde sekiz ilâ on mil arası yol alıyorlardı. Fakat bu kez Roma yollarını kullandıkları için bu mesafe neredeyse iki katına çıkmıştı.</p>
<p>Attila’nın akıncıları Marne’nin Sen Nehri’ne döküldüğü yerden Loire üç günde ulaşmışlardı. Büyük Kağan’ın kendisi doğruca güneye gitmiş ve Sen’in Yonne ile birleştiği noktadan karşıya geçmişti. Bu arada birkaç düzine tecrübeli keşifçiyi nehrin batı yakasındaki dağları araştırmakla görevlendirmişti. Doğuya doğru ise yaklaşık beş yüz adam gönderdi. Bu adamların arasında bölgeyi çok iyi tanıyan Bagaudlar, Keltler, tutsak edilmiş Romalı coğrafyacı ve kadastrocular, şehirli idarî memurlar, yol ve köprü yapım ustaları ve yazdıkları raporları kuryeler aracılığıyla her gün kendisine gönderecek olan kâtipler bulunuyordu.</p>
<p>Doğuya gönderdiği keşifçilerin bir kısmı ise gerektiği takdirde Sen ve yüzlerce yan kolu üzerinde acilen köprü inşa edilecek en uygun yerleri bulmakla görevlendirilmişlerdi.</p>
<p>Attila artık çok tehlikeli bir durumda olduğunu biliyordu. Bu andan itibaren devasa ordusunun hangi yöne gideceğine kendi başına karar veremeyecekti. Birbiri ardına sıralanan dik tepeler ve geniş nehirler, onu çok daha uzun vadeli ve dikkatli bir planlama yapmaya mecbur kılıyordu.</p>
<p>Romalılar hâlâ ortada yoktu, fakat bu asla ortaya çıkmayacakları anlamına gelmiyordu. Büyük savaşın yerini ve zamanını belirleyecek olanlar ise kesinlikle onlar olmamalıydı...</p>
<p>Sadece bu yüzden ordunun ana gövdesi ve yan kanatları son derece dikkatli bir şekilde güneye doğru ilerliyordu. Daima tetikteydiler ve yol boyunca daima hızlı atlıların rahat bir saldırı yapabilmeleri için gerekli olan geniş bir alan arıyorlardı...</p>
<p>Attila kesinlikle bir tuzağa düşmek niyetinde değildi. Öte yandan sürekli olarak bu seferi sürdürmeye değecek yeni hedefler bulmak zorundaydılar. Bu nedenle Attila Orleans yolunda ilerleyen ordusuna bir kez daha doğuya dönme ve Yonne kıyılarını vurma izni verdi. En iyi adamlarına da Yonne’nin sağ kıyısında bulunan ve eski ismi Agedincum olan <i>Civitas Senorum</i>’a akın etme fırsatını tanımıştı. Frankların Sens ismini verdikleri bu şehir, daha ziyade etrafı surlarla çevrili bir yumurtayı andırıyordu. Tüm eski Roma lejyon şehirlerinde olduğu gibi burası da iki ana cadde ile dört eşit parçaya ayrılmıştı.</p>
<p>Attila’nın kendisi şehrin batısındaki tepelerin sırtında kalmayı yeğledi. Aquincum’daki Tuna ve Paris’teki Sen gibi buradaki nehir de iki köprüyle karşı kıyılara bağlanan bir adacık oluşturmuştu.</p>
<p>“Bir zamanlar buradan Roma’nın fethedildiğini tasavvur etmek dahi imkânsız” dedi Attila başını sallayarak.</p>
<p>“Evet” dedi Scottas bir süre kendisini zorlayarak düşündükten sonra. “Romalılara o mağrur “<i>Vae victis – Vay mağluba!</i>” narasını atan Kelt prensi Brennus da buralıydı.”</p>
<p>Aybars Amca atının üzerinden kıkırdadı. Rengârenk örtülere bürünmüş bez bir bebek gibi atının üzerinde günlerce hiç aşağı inmeden durabiliyordu.</p>
<p>“Hakkı var” dedi Onegesios. “Henüz dün gibi olmasına rağmen, yaklaşık sekiz yüz elli yıllık bir olay bu.”</p>
<p>“Sekiz yüz kırk bir” dedi Scottas öğreten bir edayla. Attila belli belirsiz gülümsedi. İki kardeşin aynı fikirde olmaları kesinlikle mümkün değildi. Bir tanesi en ince detayına kadar verilere bağlı kalmak istiyordu, ötekisi ise olayın anlamını kavramak ve kavratmak peşindeydi.</p>
<p>“O halde?” diye sordu bu arada oraya gelmiş olan Kral Ardarich.</p>
<p>“Burası Galya Hıristiyanlığının doğup geliştiği yer” dedi Orestes. “Tabiri caizse bir metropol. Paris, Troyes ve Orleans da dahil olmak üzere, Sens Galya’nın tüm piskoposluklarına hükmediyor.”</p>
<p>“O halde Orleans’a, Julius Sezar’ın eski <i>Genabum</i>’una gidelim!” diye kararını bildirdi Attila. “Buradan istediğiniz kadar altın, erzak ve kadın alın, fakat Galya’nın tüm Hıristiyanlarını bize düşman etmeyin! Bakarsınız ileride onlara ihtiyacımız olur!”</p>
<br/>

<p class="ilk">Hunların, Gotların, Gepidlerin, Frankların ve diğer kavimlerin binlerce savaşçısı şehri ve eski Roma villalarını yağmalarken, başka erkek ve kadınlar da yeni kampı inşa etmekle meşguldüler. Gotlar nehrin aşağısına doğru kamp kurdular, Gepidler ise karşı kıyıyı tercih ettiler. Vadideki şehir, birkaç günlük bir zaman zarfında kendisini fetheden ve yiyecek için bağıran varlıkları çok sayıda memesiyle emziren bir anneye benzemişti.</p>
<p>Roma evlerinin duvarlarındaki ve zeminlerindeki renkli mozaikler hemen hemen hiç kimsenin ilgisini çekmemişti. Maddi bir değer teşkil etmedikleri için mezar stelleri ve duvardaki kabartma suretler de yerli yerinde kalmıştı. Savaşçıların asıl ilgisi, methini daha önce çok işittikleri şarap mahzenlerine yönelmişti.</p>
<p>Franklar şehrin hamamlarının keyfini çıkartırken, diğerleri ilk kez gördükleri sıcak havayla ısıtmalı banyo küvetlerini şaşkınlıkla seyrediyorlardı. Savaşçıların neredeyse tümü bol miktarda değerli işlemelere sahip, süslü taraklar, içleri para dolu testiler, gümüş saç iğneleri ve altın bilezikler bulmuşlardı. Anlaşılan şehir sadece Hıristiyan inancının değil, kuyumculuğun da önemli bir merkeziydi. Sadece külçe altın ve basılı Solido’lar beklenildiği kadar fazla çıkmamıştı...</p>
<p>Savaşçıların birçoğu şehirden ve civarından çok hoşlanmıştı. Attila, ordusunun bir süre daha ganimet toplamasına izin verdi. Kendisi ise fazla dikkat çekmeden kampını kaldırdı ve en yakın adamlarıyla birlikte savaşmaya gerek kalmadan kendisine teslim edileceği söylenilen şehre gitti. Sürekli hoşnutsuzluğunu ifade etmesine rağmen, şaman da onunla beraber olmak konusunda ısrar etmişti.</p>
<p>“Fazla hızlı gitmeyeceğiz” dedi Attila. “<i>Genabum, Civitas Aureliani</i> veya bizim Frankların deyimiyle <i>Orleans</i>, buradan sadece seksen mil uzaklıkta.”</p>
<p>“Her şehrin neden bu kadar çok isme sahip olduğunu asla anlayamayacağım!” diye mırıldandı arkalarda bulunan Aybars.</p>
<p>“Alanların verdiklerini de dahil edersek, Orleans’ın isim sayısı daha da artar” dedi Scotttas. Laudarich’le birlikte Attila’nın çaprazında at sürüyordu.</p>
<p>“Evet, Alanlar!” diye güldü Attila kısaca. “Daha iki kuşak önce Karadeniz kıyılarında bizim düşmanımızdılar, sonra da müttefikimiz oldular. Şimdi de Vizigotların emrinde kuzeye doğru uzanan Loire sınırının güvenliğini sağlıyorlar...”</p>
<p>“Ve aynı zamanda bize Orleans’ın anahtarlarını teklif ediyorlar!” dedi Laudarich onun sözlerini tamamlamak istercesine.</p>
<p>“Bu tür dostları sıkı sıkıya kucaklamak gerekir” dedi şaman garip ve gizemli bir sesle.</p>
<p>“Delirdin mi sen?” diye bağırdı Laudarich. “Neden onları kucaklayacakmışız? ”</p>
<p>“Çünkü hainleri boğmanın en iyi yolu budur” diye gülümsedi şaman düşünceli bir tavırla.</p>
<br/>

<p class="ilk">İki gün sonra, şehrin on mil doğusunda, doğruca Paris’ten aşağı inmiş olan birliklerle karşılaştılar. Attila kendisi için Loire’in düz kıyısında geçici bir kamp hazırlanmasını emretti. Yanına sadece birkaç Skir muhafızı, danışmanları, Gepid kralı Ardarich, Scottas ve Orestes olduğu halde, nehir kıyısı ile şehir arasında kalan bölgede şöyle bir gezintiye çıktı. Geniş ve sığ görünümlü nehrin içinde kıyıları çakıl kaplı, yemyeşil çalılarla örtülü adacıklar göze çarpıyordu.</p>
<p>Yaz mevsimi sebebiyle Loire’in suyu çekilmişti. Buna rağmen bu en kuzey ucunda bile büyük bir ordunun güven içinde geçemeyeceği kadar derin ve genişti. Attila birkaç mil uzaklıktaki şehrin siluetine baktı. Taş Roma köprüsünü buradan bile görebiliyordu. Orleans çevresinde nehri geçebilmenin yegane imkânı bu köprüydü.</p>
<p>Attila atını nehrin kıyısından kuzeydeki çayırlara doğru sürdü. Sessizce ve danışmanları tarafından rahatsız edilmeden geri döndü. Metz’den bu yana üç yüz Roma mili mesafeyi yağmalayarak kat etmişlerdi. Şehirler fethetmiş, kaleler zaptetmiş, nehirler aşmış, tüm bunları da yola çıkarken bile yüz binden fazla savaşçıdan oluşan bir orduyla başarmıştı.</p>
<p>Aradan geçen zaman zarfında onlara yeni kavim ve kabileler katılmış, Hunlarla birlikte Roma lejyonlarını aramaya başlamışlardı. Birçok kavimden oluşan bu büyük ordu, yaklaşık bin yıl kadar önce Roma’da bir yerlerde başlamış olan olayı artık nihayet sona erdirmek istiyordu. Zaman artık bir dönüşüm için olgunlaşmıştı. Bunu başaracak genç kavimlerin sayısı çok fazlaydı ve Cermenlerin yeni, parlak fikirleri göz kamaştırıyordu.</p>
<p>Attila ise boş hayaller peşinde değildi. Tüm bu kavimlerin kendisini sevdikleri için peşinden gelmediklerini biliyordu. Onlar kağanın pisliklerinden beklenen sinekler değil, aksine kuvvetli haklara ve savaşma azmine sahip müttefiklerdi.</p>
<p>Büyük ordunun geçirdiği günler birbirinden son derece farklıydı. Bazen bir grup öne geçiyordu, bazen bir diğeri. Bazen küçük gruplar halinde parçalanarak ilerliyor, bazen atlılar ve arabalar vadilerde birlikte yol alıyor, bazen birisi telaşla diğerinin önüne geçiyordu. Bazen de ordu esneyen bir hayvan gibi açılıyor, sonra anaç bir tavuğun kanatlarının altına sığınan civcivler gibi çekirdeği oluşturan Hunların etrafında birleşiyorlardı.</p>
<p>Tümünün kafasını kurcalayan ortak soru ise şuydu: Neden bu kadar uzaklara gelmişlerdi, neden Romalılar en büyük eyaletlerini müdafaa etmiyorlardı, Attila Loire’i aştığı zaman Vizigotlar nasıl tepki göstereceklerdi... Temmuz ayının ilk yarısı çoktan sona ermişti, fakat Aetius’tan hâlâ en küçük bir iz bile yoktu.</p>
<br/>

<p class="ilk">Sonraki günleri Attila uzun at gezintileriyle değerlendirdi. En önemsiz ayrıntılarla dahi ilgilendi ve sonunda ana karargâhı nehrin kuzey kıyısındaki şehrin doğusunda ve batısında elli daha küçük karargâh kalacak şekilde dağıttı. Böylesi daha pratikti ve harekete geçen birliklerin birbirlerine engel olmaları ihtimalini ortadan kaldırıyordu.</p>
<p>O zamana dek keşifçi birliklerin hiçbiri şehrin güney surlarından başlayan ve birbirini takip eden kemerler halinde öteki yakaya ulaşan büyük taş köprüden daha uygun bir geçit yeri bulamamışlardı.</p>
<p>Orleans Köprüsü, kesinlikle Aşağı Tuna’daki Trajan Köprüsü’nün muazzam kolonlarıyla karşılaştırılacak türden bir yapı değildi. Fakat ötekinin aksine hâlâ kullanılabilir durumdaydı. Ayrıca doğanın içinde yabancı bir varlık gibi durmuyordu; tam aksine, sanki onlarla birlikte yaratılmış gibi nehir ve şehirle mükemmel bir uyum içindeydi.</p>
<p>Attila habercilerinden ve keşifçilerinden her gün düzenli olarak rapor alıyordu. Gelen haberlerde Troyes’in birkaç mil batısında mükemmel bir savaş alanı bulunduğu, fakat burasının aynı zamanda korkunç bir tuzağa dönüşebileceği bildiriliyordu. Üzerinde neredeyse bir tek ağaç bulunmayan bu yayla, kuzey ve doğu taraflarında Sen ve Aube nehirlerinin kollarından oluşan çifte bir engelle kapalıydı. Yapılacak en küçük bir hata, burasını içinden çıkılmaz bir kapana dönüştürebilirdi. Tek güvenli çıkış yolu Troyes şehri istikametindeydi. Orası da Dengizik’in kontrolü altındaydı.</p>
<p>Üç hafta sonra Dengizik Han birliklerinin bir kısmıyla Orleans’a geldi. Troyes ve civarının en küçük çiftlik ve villalarına varıncaya kadar soyup soğana çevirmişti. Babası onu kabul ederek raporunu dinledi. Dengizik Han daha sonra da Kral Meclisi’ne suları çekilmiş göllerin etrafında bulunan sık ve karanlık ormanlardan söz etti. Nemli <i>Campania</i>’nın güney kenarındaki tepelerin ardında, sonunda bir araya gelerek Sen Nehri’ni oluşturan ilginç dereler görmüştü.</p>
<p>“Troyes’i en küçük deliğine varıncaya kadar altüst ettik” dedi Dengizik kısaca. “Tam altı gün boyunca. Tüm ganimetin sağ salim Châlon’a ulaştığı haberini aldım.”</p>
<p>“Buraya neden daha önce gelmediniz?” diye sordu Attila.</p>
<p>“Senin gibi düşündüğüm için” diye karşılık verdi Dengizik. “Tricassum’un güneyindeki bölgenin neye benzediğini merak etmiştim.”</p>
<p>“Troyes desen daha iyi edersin” dedi Attila. “Nehirleri ve yerleşimleri Romalılar gibi değil, yerel halkın diliyle adlandırmayı kararlaştırmıştık.”</p>
<p>“Piskopos Lupus’un şehrinde hâlâ Romalılar var” diye cevap verdi Dengizik. Bu sözler üzerine Orestes ve Scottas bile ilgiyle onu dinlemeye başladılar. Dengizik’in babasına karşı gizli direnişini fark etmişlerdi. Artık otuz beş yaşına basmış olan han, her geçen gün babasına daha fazla benziyordu. Düşünmeden hareket eden atası Uldız’a benzeyen Doğu Kağanı İlek’in ve daha çok bir şaman karakteri taşıyan yumuşak huylu İrnek’in aksine, Dengizik Han da babası Attila gibi güç ve zekânın dengelendiği sert bir ruh taşıyordu. Fakat tek bir noktada baba ve oğul birbirlerinden giderek farklılaşıyorlardı. Attila Roma’da bulunduğu zaman zarfında arada sırada bir hatip gibi renkli ve uzun konuşmalar yapmaktan çekinmemeyi öğrenmişti, Dengizik ise her geçen gün daha az ve öz konuşur oluyordu.</p>
<p>“Yaya birlikleri ganimetle birlikte geri mi gönderdin?”</p>
<p>“Benim için fazlasıyla yavaştılar” diye cevap verdi Dengizik Han.</p>
<p>“Sonra? Troyes ve Sens’in güneyi ne durumda?”</p>
<p>Dengizik başını salladı. “Güney yönünde de ormanlar bizim için fazlasıyla sıktı, bu nedenle karşımıza çıkan ilk tepe sırasından tekrar batıya döndük. Fakat bu da pek fayda etmedi. Yonne’ye kadar arazi sadece ormanlık, ancak ondan sonra altmış, yetmiş mil kadar düz arazi uzanıyor, sonra Loire, sonra da burası...”</p>
<p>Ancak daha sonra, yalnız kaldıkları zaman, Attila Troyes şehrinin gerçek bir altın madeni olduğunu öğrendi. “Şehir ticaret ve başarılı işletmeler sayesinde zengin olmuş” dedi Dengizik.</p>
<p>“Şehri yakıp yıktınız mı?”</p>
<p>“Sadece gerekli yerlerde.”</p>
<p>“Piskoposa ne oldu?”</p>
<p>“Onegesios’la dost oldu ve onu bir sonraki iffet konsiline davet etti...”</p>
<p>“Neden olmasın?” diye güldü Büyük Kağan. “Bunun da mutlaka bir anlamı vardır...”</p>
<p>“Benim iffetli bir Hıristiyan olmaya hiç niyetim yok” dedi Dengizik yüzünü buruşturarak.</p>
<br/>

<p class="ilk">Aradan üç hafta daha geçtikten sonra, büyük bir gürültüyle diğer bir oğulun geri dönüşü müjdelendi:</p>
<p>“İrnek, <i>Tractus Armoricanus</i>’tan geri döndü!”</p>
<p>“Onu gördüm” diye bağırdı babasına İrnek heyecanla. “Galya’nın batı kıyısındaki o muazzam okyanusu kendi gözlerimle gördüm!”</p>
<p>En sevdiği oğlunun geri dönmesi Attila’yı çok mutlu etmişti. Onun ve birliklerinin komutanları onuruna şarabın su gibi aktığı, her çeşit yemeğin bol bol bulunduğu, Hun ve Galya şarkılarının söylendiği bir ziyafet verdi. Bu arada Orleans şehrinin sokakları üzerine zar atılıyordu. Bu da iki büyük karargâhta severek oynanan bir oyundu.</p>
<p>Yapacak fazla işleri yoktu. Batıya uzanan ormanlar ve çayırlar tümüyle boşaltılmıştı. Tıpkı Roma lejyonerleri ve yardımcı kuvvetleri gibi onlar da silahlarının ve hayvanlarının bakımını yapıyor, fakat genellikle de sahip oldukları her şeylerini ortaya koyarak kumar oynuyorlardı. Hatta sahip olduklarından fazlasını bile ortaya koymaları, sık rastlanılan bir durumdu.</p>
<p>Güneşin Orleans Köprüsü’nün ardında yavaş yavaş batması esnasında, hâlâ her yanda yeniyor, içiliyor ve dans ediliyordu. İrnek ise Karadeniz’den veya küçük, uysal Adriyatik Denizi’nden çok daha farklı olan büyük denizden söz etmeye başlamıştı.</p>
<p>“Daha önce uzak kuzeydeki denizi görmüş olan adamlar bile kıyılarda büyük bir gürültüyle patlayan dev dalgaları gördükleri zaman korkudan kaçıyorlardı” diyordu İrnek. “Fakat Bagaudlar... daha doğrusu Kelt adı verilen Galyalılar... daha önce hiç görmediğimiz garip geleneklere sahipler...”</p>
<p>Sonra da Karadeniz’in kuzeyindeki İskit tepe mezarlarından bile daha büyük olan kral mezarlarından söz etmeye başladı. “Büyüklüklerine bakılacak olunursa içlerinde atlarıyla birlikte kraliyet arabaları, kadınlar ve öldürülen danışmanlar barındırıyor olmalı...” Hepsi de o sıcak yaz gününde sağlık açısından hiç de hoş olmayan sonuçlar doğurabilecek kadar çok içki içiyordu, fakat şehrin önündeki uzun bekleyiş komutanların ve savaşçıların boğazını iyiden iyiye kurutmuştu.</p>
<p>“Oraya bir kez daha gitmek ister miydin?” diye sordu Attila. Büyük Kağan en sevdiği eyerine yaslanmış, arkasına da bir yastık sıkıştırmıştı. Civardaki çiftliklerden gelen birkaç sarışın ve esmer kız, sadece o ve dostları için şarkılar söylüyorlardı. Bazıları uzun süre kapalı kalmış bembeyaz göğüslerini, bazıları da uzun bacaklarını sergilemeye başlamıştı.</p>
<p>“Son gerçek Keltlerin bölgesinden dişe dokunur bir ganimet elde edeceğimizi hiç sanmam” dedi İrnek sonunda. Her iki yanında, sanki doğuştan beri bir Hun hanının kollarında yatmaya alışkınmış gibi şarkı söyleyen iki kız bulunuyordu. Belki de onları bu gece bu kadar sevecen ve istekli kılan, İrnek’in yumuşak bakışlarından başka bir şey değildi.</p>
<p>Attila, küçük oğlunun hoşuna giden her davranışında, mutlulukla gülümsüyordu. Aralarındaki bağ, diğer oğullarının tahmin ettiğinden çok daha kuvvetliydi.</p>
<p>“Batıdaki topraklar gerçekten de büyüleyici” dedi İrnek. O da tüm bu zaman boyunca gülümsüyordu. “Deniz yeşil, vahşi bir suyla dolu... O kadar dolu ki ufukta sona erdiği zaman bile gök kubbeye doğru yükselmeye devam ediyor...”</p>
<p>Attila oğlunun tasvir ettiklerini gözlerinin önüne getirmeye çalıştı. Deniz onun için her zaman büyüleyici ve gizemli bir varlık olmuştu. Babalarının yaşadığı büyük bozkır denizinin gri enginlerinin aksine, okyanusta gökyüzü ile su birbirinden kesin bir hatla ayrılmıştı.</p>
<p>“Fakat gördüklerim sadece denizden ibaret değil” dedi İrnek. Ansızın tekrar o büyük çocuk gözlerine sahip olmuştu. “Orada ormanlar da gördüm... yukarı doğru uzayan taş ağaçlar... bunu tasavvur edebiliyor musunuz? Devlerin sürdüğü bir tarla... buradan şu nehre kadar uzanıyor... sonra dört, beş, ya da daha fazla sıra taşlar... bazıları üç adam genişliğinde ve bu yurt kadar yüksek...”</p>
<p>“Onlar birer bekçi!” dedi şaman ansızın. Aybars’ın nereden çıktığını kimse anlayamamıştı. Şaman kendisine sakin bir yer arıyordu. “Öbür dünyaya açılan kapıların bekçileri!”</p>
<p>“O halde Kuzeybatı Galya’da tanrılara ve ruhlara uzanan çok fazla yol olmalı” dedi İrnek. “Çünkü ben sadece bu taşlardan oluşan sıralar değil, aynı zamanda çemberler, daireler de gördüm... Sanki atalarımız için yapılmış olan çok büyük taş yurtların kalıntıları...”</p>
<p>İrnek hafifçe geğirdi. Başı bir sağ tarafındaki kızın, bir sol tarafındaki kızın göğsüne düşüyordu. Hangisini seçeceğine karar veremez gibiydi.</p>
<p>Attila Aybars Amca’ya baktı ve onun uyanık olduğunu gördü. “Bu işaretleri nasıl yorumluyorsun? İyi mi, kötü mü? Bu şehri ve köprüsünü ne zaman ele geçirmemiz gerektiğini bize haftalardan beri söylemedin!”</p>
<p>“Bir koyun kestir ve kürek kemiklerini İrnek’in önündeki ateşe at” diye cevap verdi şaman. “Kesin emin olana kadar beklemek zorundaydım.”</p>
<p>“Kesin emin olmak mı? Bu saldırıya geçebileceğimiz anlamına mı geliyor?”</p>
<p>“Pek çok ölümlünün öbür dünyaya açılan kapıları gördüğü söylenir. Ruhlar veya daha yüksek varlıklar için taş işaretler diken bir kimse, büyük Hayat Ağacı’nın sırrını da bilir...”</p>
<p>Attila soran bakışlarla ona baktı.</p>
<p>“Burada söz konusu olan köprüler” diye kıkırdadı şaman.</p>
<p>“Orleans Köprüsü mü?”</p>
<p>“Sadece iyi köprülerin bekçileri vardır.”</p>        
    </body>
</html>