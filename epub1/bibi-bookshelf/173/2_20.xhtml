<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="main.css" rel="stylesheet" type="text/css" />
</head>
    <body>
<p class="baslik2">20</p>
<p class="baslik2">Entrikalar ve Şimşekler</p>
<div class="bos3"></div>
<div class="ortali"><img src="attila2.jpg"/></div>
<div class="bos1"></div>
<p class="ilk">“Bana kalırsa Batı Romalılar at üzerinden giderek daha az inerken, biz de buraya yerleşip kaldık” dedi Attila. İlkbaharın ilk tomurcukları geniş ovayı yeşil-sarı bir ışıltıyla kaplamıştı. Attila yurdunun önünde en sevdiği eyerinin üzerinde oturuyor ve birkaç delikanlının oklarını birbirlerine doğru atarak havada çarpıştırmalarını seyrederek eğleniyordu.</p>
<p>O sabah Aybars Amca onun yanına gelmişti. Greka’nın yaban kekiği, nane, estragon ve Karadeniz kıyısındaki tuzlalardan alınma bir tutam tuz ile tatlandırdığı beyaz peynirin lezzetini başka hiçbir şeyde bulamadığını söylüyordu.</p>
<p>Geçen kışın uzun akşamları ve geceleri, son derece sakin ve huzurlu geçmişti. Hunların bol bol erzakı vardı, hayvanlar geçmiş yıllara oranla çok daha semizdiler, yaşlandıkları için kartlaşarak yenmeyecek hale gelmiş koyunlar ise son derece kaliteli bir yün vermişlerdi.</p>
<p>“Son zamanlarda dostun Aetius’tan söz edildiğini duydun mu hiç?” diye sordu şaman. Bir yandan da sağ elinin orta parmağını içi kese yoğurduyla dolu tahta bir çanağa daldırıyor, sonra da ağzına götürüp afiyetle yalıyordu.</p>
<p>“Onun kuzeye doğru hareket ettiğini biliyorum, o kadar” dedi Attila. O da taş kadar sert ayı pastırmasından kesilen incecik bir dilimi dişlerinin arasında çiğneyip duruyordu.</p>
<p>“Bundan biraz ister misiniz?” diye sordu Greka. Kil tuğlalardan yapılma fırının yanından geri dönmüştü ve elinde yün kumaşlara sarılmış siyah bir ekmek tutuyordu. “Kuzeyli Gotların usulüne göre pişirilmiş bir ekmek...”</p>
<p>Attila hayır anlamında başını salladı, fakat şamanın gözlerinde yeni bir ışıltı belirdi. “Keşke her defasında mideme taş gibi oturmasaydı...”</p>
<p>“Şifalı otların buna karşı işe yaramıyor mu?”</p>
<p>“Bu mevsimde Alp geçitlerini aşmak hiç de eğlenceli olmasa gerek” dedi şaman. Attila’nın sorusunu duymazlıktan gelmiş, bu arada da siyah ekmeğin bir lokmasını yavaş yavaş çiğnemeye başlamıştı.</p>
<p>“Eğitimli lejyonerlerin kışın bile aşabildikleri yarım düzine geçit var” dedi Attila. “Ren Nehri’ne uzanan yolla birleşen batıdaki Mons Jüpiter, Kuzeybatı Galya Geçidi, Augusta Rauracorum, bunlardan başka Raetia ve Noricum’a uzanan Septimer geçitleri.”</p>
<p>“Aetius o soğuklarda ne yapmak istiyor?” diye sordu şaman. “Alplerin kuzeyindeki eyaletler <i>Imperium Romanum</i> için artık neredeyse hiçbir önem taşımıyor ki...”</p>
<p>“Fakat sözünü ettiğin yerler hâlâ Batı Roma İmparatorluğu’nun bir parçası. Bu yüzden de Aetius kuzeyden gelen Juthung ve Norileri durdurmak istiyor.”</p>
<p>“Sanırım oldukça kanlı bir şekilde...”</p>
<p>“Ren ve Tuna’nın kuzeyine sızan Cermen kabilelerinin başka bir dilden anladıklarını duymuş muydun hiç?”</p>
<p>“Bir kez daha Aetius’u savunmak istediğini görüyorum.”</p>
<p>“Farklı koşullarda bizim için de geçerli olacak uygulamalardan söz ediyorum, o kadar.”</p>
<p>“Umarım günün birinde burnu falan büyümez ve Orta Tuna bölgesindeki otlakları bizden geri istemez” dedi şaman ve memnun bir ifadeyle göbeğini okşadı.</p>
<p>“Sözünü ettiğin otlaklarda asıl Doğu Roma’nın gözü var” dedi Attila gülerek. “Fakat orada da imparator halkın karşısına çıkmaya cesaret ettiği zaman, üzerine taşlar ve yumurtalar yağıyor...”</p>
<p>“Bizim yüzümüzden mi?”</p>
<p>“Halkın karnı aç” dedi Attila. Aybars sadece omuzlarını silkti. “Ve sarayların hazine dairelerinde bol miktarda tahıl yüklü gemi satın almaya yetecek kadar altın var.”</p>
<p>432 yılının Ocak ayının ilk gününde artık kırk bir yaşına basmış bulunan Kont Flavius Aetius, Vizigotların ve Hunların eski rehinesi, Galya generali, Alplerin kuzeyindeki Cermen kavimlerinin belalısı, tüm Batı Roma atlı ve yaya birliklerinin başkomutanı, ilk defa Roma konsülü oldu. Bu şekilde askeri idare dışında, sivil idarede de imparatorluk sülalesinin yanında en yetkili amir konumuna gelmişti.</p>
<p>Fakat İmparatoriçe Galla Placidia’nın sabrının da artık sonu gelmişti. Ravenna ile Roma’daki güç dengeleri birkaç aylık bir zaman zarfında kararsız bir şekilde yalpalayıp durmuştu. Bu durum da Aetius’un en kıskanç rakiplerinden birinin eline büyük bir koz vermişti: İmparatoriçe Galla Placidia, gücünün doruğunda bulunan Hun dostu Aetius’un tüm yetkilerini elinden aldı, onun yerine Comes Bonifatius’u Patricius ilan etti ve derhal Roma’ya çağırdı.</p>
<p>Büyük Batı Roma İmparatorluğu sakinlerinin bir kısmı, kraliçenin tacındaki yeni mücevherin Bonifatius olmasını hayretle karşılamışlardı. Ne de olsa Vandalları ülkesine çağırmakla ve hayal kırıklığına uğrayan konuklarına bir de Kartaca önlerinde mağlup olmakla, pek de uzak görüşlü ve başarılı biri olmadığını ispat etmiş sayılırdı.</p>
<p>Fakat belli bilgilere sahip olanlar için bu gelişmelerde anlaşılmaz bir şey yoktu. Afrika Eyaleti’nin mağlup ve aşağılanmış yöneticisi, Hippo Regio’ya kaçmıştı. Bu şehirde ise Piskopos Augustinius yaşıyordu – yani doğudan gelerek <i>Imperium Romanum</i> topraklarına giren tüm kavimlerin en amansız ve acımasız düşmanı olan adam. Bu adam için Hunlar vahşi hayvanlardan ve şeytanlardan farksız birer canavardı, oysa yaşamı boyunca bu “yaratıklardan” bir tekini olsun kendi gözleriyle görmüş değildi. Roma ile Ravenna arasındaki güç dengelerinin kaygan zemininde birbiri ardına çevirdiği entrikalarla Flavius Aetius’un devrilmesini ve Bonifatius’un yeni gözde olmasını sağlayan, ondan başkası değildi...</p>
<p>Fakat Aşağı Tuna’nın Durostorum şehrinden gelen adam, o kadar çabuk pes etmeye niyetli değildi. Bugüne kadar daha büyük belaları da başından savmayı bilmişti. Derhal yola çıkardığı habercilerle bir kez daha Hunların yardımını istedi ve hızlı atlılar bir kez daha onun imdadına yetiştiler...</p>
<p>Batı Hunlarından oluşan bir akıncı birliği –bu defa Bleda Han komutasında–, Aetius’un Roma İmparatorluğu’nun zirvesini tekrar ele geçirmesini sağlayacaktı. Aetius, kendisine yardım etmeye hazır olan bu beş yüz atlıya, ilk olarak Ravenna’nın kuzeyinde karşılıklı olarak saf tutmuş düşman ve dost kuvvetlerin karmaşık konumlarını açıklamayı teklif etmişti.</p>
<p>Bleda ise Aetius’un teklifini bir an bile düşünmeden geri çevirmişti. Savaşçılarının nereye ve nasıl saldıracaklarını kimseden öğrenmek niyetinde değildi. Hunlar düşünüp taşınmakla vakit kaybetmediler. Sabah sisleri arasından yıldırım gibi ortaya çıktıkları zaman, Arimini yolunda birbirlerinden son derece farklı bölgelerden gelen lejyonerler çarpışmaya başlamışlardı bile.</p>
<p>Duruma vakıf olmayan bir kimsenin, savaşmakta olan kılıçlı veya mızraklı Frankların, Almanların, Sueblerin, Vandalların ve Hunların Bonifatus’un mu, yoksa Aetius’un mu tarafında olduğunu anlaması neredeyse mümkün değildi. Galla Placidia, Aetius’a karşı savaşmak üzere, Vizigotlardan bile askeri yardım almıştı. Vizigotlar, Hunlardan oluşan ordusuyla birlikte kendilerine daima sınırlarını hatırlatan Aetius’u, her şeyin tek sorumlusu ve suçlusu olarak görüyorlardı...</p>
<p>Hunlar körlemesine saldırıya geçtiler. Hızlı atlarının üzerinden, kendileri gelmeden başlamış olan karmaşanın üzerine ok bulutları yağdırmaya başlamışlardı. Gotlar, Franklar, Suebler ve Almanlar fark gözetmeksizin yere yuvarlanıyorlardı. Kılıçlarını, yaylarını ve mızraklarını yere fırlatıyor, ellerinin her ikisiyle birlikte göğüslerine, boyunlarına, başlarına veya gövdelerine ölümcül bir şekilde saplanan oklara sarılıyorlardı. Hiçbir şey onları ıslık çalarak gelen ölüme karşı koruyamıyordu – ne bir kılıç, ne bir mızrak, hatta ne bir zırh...</p>
<p>Bleda’nın Hunları, yanlış birlikleri mağlup ettiklerini çok geç fark ettiler. Yaptıkları korkunç hatayı düzeltmek için son bir çaba gösterdilerse de, Flavius Aetius, Arimini’nin güneyindeki beşinci mil taşında, ezelî düşmanına teslim olmuştu...</p>
<p>Bleda’nın adamları geri dönüşlerini takip eden birkaç ay boyunca oldukça suskun kaldılar. Bu kez kendilerine bir ödül falan verilmemişti. Arimini’de yapılan hatayı yavaş yavaş herkes öğreniyordu. Bu arada Aetius’un ev hapsinde tutulduğu da söylenenler arasındaydı. Vandallar ise ellerine geçen bu eşsiz fırsatı değerlendirerek, Roma’nın tahıl ambarı Afrika Eyaleti’nin batısında kendi krallıklarını kurmuşlardı.</p>
<p>Her şeyini yitirmiş olan Aetius, Toskana’daki çiftliğine yerleşerek sürgün hayatı yaşamaya başlamıştı. Fakat bir süre sonra düşmanları hiç beklenmedik bir anda ona orada da hücum ettiler. Başlarında Bonifatius’un damadı olan Sebastianus adlı bir adam vardı.</p>
<p>Birkaç ay boyunca Aetius’un Roma’dan yardım aldığı söylentileri etrafa yayıldı. Fakat günün birinde Büyük Kağan Ruga’nın ordugâhında çalan alarm boruları, yaklaşık üç yüz üniformalı veya soyluların elbiselerine bürünmüş Romalıdan, karmakarışık bir eşya konvoyundan ve akla hayale gelebilecek tüm kavimlerin savaşçılarından oluşan bir grubun yaklaşmakta olduğunu haber verdiler. Hatta bunların arasında Hunların dahi olduğu söyleniyordu.</p>
<p>Şaşkınlık içindeki Hunlar, birkaç saat sonra, kısa süre öncesine kadar Batı Roma İmparatorluğu’nun silahlı kuvvetlerinin başkomutanı olan adama sığınma hakkı tanımak zorunda kaldılar. Aetius kendisine sadık kalan tüm adamları, ailesi ve en büyük oğlu Carpinius’la birlikte gelmişti.</p>
<p>Büyük Kağan Ruga ertesi yıl danışmanı Esla’yı Konstantinopolis’e gönderdi. Bu adam kırk yaşlarında, sık sakallı, çok akıllı ve itidalli bir adamdı. Hunlar ona “Büyük İhtiyar” adını takmışlardı. Bazıları onun Antiochia’dan geldiğini, bazıları ise uzun zaman önce Tyros ve Kudüs’te ondan söz edildiğini duyduklarını söylüyorlardı. Kimse onun geçmişi hakkında kesin bir bilgiye sahip değildi, fakat sahip olduğu olağanüstü bilgi hazinesi göz önünde bulundurulduğu takdirde onun bir Yunan hatibi, bir Yahudi hahamı, ya da görevden uzaklaştırılmış bir Hıristiyan piskoposu olduğunu düşünmemek için geçerli hiçbir sebep yoktu. Şimdiye dek Hunların adına pek çok arabuluculuk görevi üstlenmişti. Fakat bu kez Büyük Kağan Ruga ona sert ve kararlı olmasını emretmişti.</p>
<p>“Onların gözüne girmeye değil, aksine onların gözünü korkutmaya çalışmalısın!” demişti Ruga. “Kaçakları ve suçluları derhal teslim etmezlerse, varolan tüm anlaşmaları derhal feshedeceğimi kati olarak kavramalılar!”</p>
<p>Ruga, Bleda, Attila, diğer kavimlerin kralları ve soyluları, aylar boyunca boş yere beklediler. Konstantinopolis’ten cevap gelmiyordu. Ancak yılın sonlarına doğru Theodosios II., yüksek mevkii sahibi insanlardan oluşacak bir heyetin hazırlanmasını emretti.</p>
<p>Ertesi ilkbaharda olaylar biraz daha hızlı gelişmeye başladı. Aradan geçen zaman zarfında Hunlar <i>Imperium Romanum</i>’da kıskançlık ve dostluk, nefret işbirliği üzerinde şekillenen garip kuralların geçerli olduğunu anlamışlardı. İmparatorluğun batı bölümü giderek daha fazla Cermen etkisi altına girerken, doğu bölümü ise binlerce yıl boyunca oluk oluk kan ve ter akıtılarak oluşturulan imparatorluk yasalarından ve yaşam tarzından yapılacak en küçük bir sapmaya dahi tahammül etmiyordu.</p>
<p>Batı Roma ve Doğu Roma bu zaman zarfında birbirlerinin rakibi, hatta iktidar kavgası söz konusu olduğunda kanlı bıçaklı düşmanı olmuşlardı; fakat her iki Roma’nın başındaki hükümdarlar, artık “Büyük Theodosius” olarak adlandırılan İspanya generalinin soyundan geliyordu – yani olimpiyat oyunlarını anti-Hıristiyan bir kült olarak yasaklayan ve <i>Imperium Romanum</i>’u bir aile mülkü gibi oğullarının arasında paylaştıran adamın soyundan...</p>
<p>Hunlar Aetius’a Ravenna’ya kadar eşlik ettiler. Aetius onların desteğiyle bir kez daha eski görevlerinin başına geçti ve Galla Placidia ile aralarında hiçbir şey yaşanmamış gibi tekrar Roma orduları başkomutanı oldu.</p>
<p>Batı Roma ile Hunlar arasında her zamankinden de güneşli günler yaşanırken, Doğu Roma üzerinde de kapkara fırtına bulutları toplanıyordu. Büyük Kağan Ruga yaklaşık on yıl boyunca sınır boylarındaki ve Tuna’nın güneyindeki eyaletlerdeki barışı altın karşılığında devam ettirmişti. Fakat anlaşmaları ve sözleşmeleri oluşturan kelimeleri yazıya döken adamlar, oynadıkları oyunun kutsal kurallarını, asla bir kral veya tanrı üzerine yemin etmemiş olanlardan çok daha sık unutuyorlardı.</p>
<p>“Pacta sunt servanda – Anlaşmalara uyulmalıdır!” deniliyordu sık sık yapılan şatafatlı imza törenlerinde. Fakat Hunlar artık yavaş yavaş bir noktanın farkına varmaya başlamışlardı: Bu anlaşmaların kutsallığı imza atan tüm taraflar için geçerliydi – sadece <i>Imperium Romanum</i> dışında!</p>
<p>“Parşömenlerin üzerine o gizemli ve süslü sembolleri çizip duruyorlar” dedi Büyük Kağan Ruga bir akşam. “Fakat onları artık görmediğimizi düşündükleri anda, bir an bile vakit kaybetmeden müttefiklerimizi baştan çıkarmaya çalışıyorlar – örneğin Amilzur, İtimar, Tonsur ve Boisk kabilelerinde olduğu gibi...”</p>
<p>“Onların Roma topraklarına sığındıklarını ve Doğu Roma’ya hizmet etmeyi teklif ettiklerini sanıyordum” dedi Bleda Han şaşkınlıkla.</p>
<p>“Belki de onlara domuzların veya kölelerin gibi muamele ettiğin için böyle yapmışlardır!” dedi Ruga.</p>
<p>“Kölelerime en az kadınlarım ve atlarım kadar iyi bakıyorum!” diye itiraz etti Bleda.</p>
<p>“Ben sözünü ettiğiniz bu olayı biliyorum” dedi Attila. “Kaçaklar Bizans’tan altın aldılar – ‘her yetişkin başı için altın bir imparator başı’ diye fısıldamıştı Konstantinopolis elçileri sınır boylarının her tarafında, ‘her kadın için de erkeğe verilenin üçte biri’...”</p>
<p>“O halde Doğu Romalılar için bu insanların bir at veya inek kadar bile değeri yok!”</p>
<p>“Daha önce parmaklarının arasında üzerinde imparatorun resmi bulunan altın bir Solido’yu asla tutmamış olan insanlar için bunun bir önemi var mı?” diye sordu Attila.</p>
<p>“O altınlar bizim parmaklarımızın arasında olsa çok daha iyi olurdu!” dedi Büyük Kağan öfkeyle. “O aptallar ise altınlarını dolandırıcı tacirlerin ellerinde heba ediyorlar. Bu durumu protesto edeceğiz! Hem de bu defa çok sert bir şekilde!”</p>
<p>“Ne yapmak istiyorsun?” diye sordu Attila. Büyük Kağan kabul yatağında her zamankinden daha güçlükle kımıldandı. Sanki ciğerlerine yeteri kadar hava çekemiyormuş gibi derin nefesler alıyordu.</p>
<p>“Eski dostumuz magister militium Plinthas’ı hatırlıyor musun?” diye sordu Attila’ya.</p>
<p>“Hem de çok iyi. Başkasına değil de, doğrudan ona başvurmamızı her zaman çok takdir ederdi!”</p>
<p>“Plinthius, Doğu Roma’nın Aetius’u gibi bir şey” dedi Hunların Büyük Kağanı.</p>
<p>“Evet... Ve eski bir konsül olarak bizimle olan ilişkilerini İmparator Theodosios’un sarayındaki genç rakiplerine karşı bir koz olarak nasıl kullanabileceğini de çok iyi bilir.”</p>
<p>“Esla’yı imparatora hitaben yazılmış bir ültimatomla birlikte ona göndereceğim! Mutlaka onunla görüşmesi lazım, kesinlikle damadı Aspar’la değil!”</p>
<p>“Hangi görevle?” diye sordu Attila.</p>
<p>“Hunların Büyük Kağanı olmamdan kaynaklanan güç ve kudretim sebebiyle, geçen yılların tüm kaçak ve sığınmacılarının bana geri gönderilmesini istiyorum! Onların altınla mı satın alındıkları, savaş esnasında mı kaçtıkları, yoksa baldan tatlı sözlerle mi kandırıldıkları umurumda bile değil!”</p>
<p>“Ya Romalılar neredeyse her zamanki gibi söz verip yerine getirmezlerse?” diye sordu Attila.</p>
<p>“O takdirde...” Ruga düşünceli bir tavırla alnını kırıştırdı. Fakat bu cevap üzerine kafa yormasına fırsat kalmadan, Bleda bir anda cevabı yapıştırdı: “O takdirde savaş!”</p>
<p>“Evet, kardeşim Muncuk’un en büyük oğlu, haklısın! Fakat bu defa onlara saray usulü uzun pazarlıklar yapmaya niyetli olmadığımızı göstermeliyiz!”</p>
<p>“Ne yapmak istiyorsun?”</p>
<p>“En genç ve atak savaşçılarınızı bir araya toplayın!” diye karşılık verdi Hunların Büyük Kağanı. “Ganimet toplamaya gideceğiz... Herkes Tuna’yı kendisi için en uygun olan yerden geçecek! Tam bir ay sonra yıkık Trajan Köprüsü’nde buluşacağız. Oradan da güneybatıya, yani Trakya yönüne doğru gideceğiz!”</p>
<p>“Ya Doğu Roma bize müdahale etmeye yeltenirse?” diye sordu Attila.</p>
<p>“O zaman zaten onların üzerine yürümekte olduğumuzu söyleriz, olup biter!”</p>
<p>Büyük Kağan’ın kabul yatağının etrafında toplanmış olan adamlar önce şöyle bir irkildiler, sonra da uzun süredir özledikleri gibi gürültülü kahkahalarla uzun uzun güldüler.</p>
<p>Karpatların doğusunda ve batısında bulunan otlaklardan gelen hızlı ve hareketli Hun birlikleri, Alan ve Got savaşçıları, çok sayıda küçük kavim yavaş yavaş Tuna’yı aşmaya başlamıştı. Onları harekete geçiren ne gerçek ve büyük bir savaş, ne bir sefer, ne de düşmanı çembere alma çabasıydı. Roma kalelerinin yanından geçiyor, limanlara hiç dokunmuyor, hatta yolları dahi kullanmadan önü alınmaz bir şekilde güneye doğru akıyorlardı.</p>
<p>Yaz sonuna doğru Moesia Eyaleti tümüyle ele geçirilmişti. Eskiye oranla çok daha az savaşılmıştı ve çok daha az ölü vardı. Buna karşın ahırlar ve samanlıklar boşaltıldıktan sonra, köyler cayır cayır yakılıyordu. Tahıl, post ve yün gibi kolay elde edilen ganimetlerle yüklü arabalar, önlerinde büyük ve küçükbaş hayvan sürüleri olduğu halde, hızla kuzeye doğru ilerliyordu. Bazıları ise metal aletler, seramik çanaklar, tahta ve demir araçlar, hatta kullanılmış silahlarla doluydu. İşe yarar bir şey bulmak her zaman mümkün değildi.</p>
<p>Havanın bozmaya başladığı ve sonbaharın her zamankinden daha erken geldiği günlerde, geniş bir alana yayılmış olan atlı birliklerin ve yardımcı kavimlerin önderleri, bu kış Karadeniz kıyılarına mı, yoksa Tuna yoluyla Konstantinopolis’e kadar mı uzanmalarının daha iyi olacağını tartışmaya başladılar.</p>
<p>Fakat sonra pek çok yerde ele geçirilen hayvan sürülerinde aynı anda salgın hastalıklar baş gösterdi. Aslında bunda korkulacak bir şey yoktu, çünkü mağlupların ellerinden kaçırdıkları hayvanları zehirlemeleri veya kullanılmaz hale getirmeye çalışmaları, son derece doğal bir durumdu. Fakat bu yıl ateş ve mide bulantısı, önderlerin ve yaşlıların bir kısmında da görülüyordu. Kendilerine hastalık taşıyan bu kötü havanın nereden geldiğini kimse bilmiyordu, fakat bundan Bizans tarihçilerinin adlarını kaleme almaya bile gerek görmedikleri küçük kavimlerin şaman ve büyücülerinin sorumlu olduğundan kimsenin kuşkusu yoktu. Kuzeydeki ve doğudaki soğuk dalgasının insanları harekete geçirmeye başlamasıyla birlikte, çok fazla kavim, kabile ve aile amaçsız bir şekilde <i>Imperium Romanum</i> topraklarında oradan oraya dolanmaya başlamıştı.</p>
<p>Sadece Büyük Kağan’ın yakın çevresinde yepyeni bir şüphe belirmişti.</p>
<p>“Sadece ellerinde kılıç taşıyan erkeklere önem vermekten vazgeçmeliyiz” dedi Aybars Amca uzun ve sonuçsuz bir akşamın bitiminde. Savaşçılar dere boylarındaki dağ kulübelerine hücum etmiş, fakat yakılmaya değer bir şey dahi bulamamışlardı.</p>
<p>“Burada artık kılıç dahi yok!” diye homurdandı Bleda. Daha güneye inilmesi konusunda ısrar edenlerin başında o geliyordu.</p>
<p>“Zaten ben de sadece bu zavallı bölgelerden değil, ellerinde haç taşıyan rahiplerin giderek daha fazla güç kazandığı şehirlerden söz ediyorum...”</p>
<p>“Piskopos adı verilen o Hıristiyan şamanlarından mı söz ediyorsun?” diye sordu Ruga.</p>
<p>“Evet, kesinlikle onlardan” dedi Aybars düşünceli bir tavırla. “Eskiden onlar da halk tarafından seçiliyordu, fakat artık piskoposlar yörenin zengin ve soyluları tarafından seçiliyor ve imparator tarafından onaylanıyor.”</p>
<p>“Peki bunda şüpheli olan nedir?” diye sordu Bleda Han. Attila bıyık altından güldü. En büyük ağabeyi Bleda uzun zamandır o eski, çekilmez egoist değildi. Artık Attila’yla birlikte yaşamanın zorunluluğunu kabul etmişti, fakat elbette ki bu onu sevdiği anlamına gelmiyordu! Bleda Han her zaman olduğu gibi dörtnala koşan atların nal seslerine, sivri uçlu okların ıslıklarına ve çarpışan silahların gürültüsüne, parşömenlerin çatırtısından daha fazla değer veriyordu.</p>
<p>“Bildiklerimi ve yaşadıklarımı size anlatacağım” dedi Kara Hunların en büyük şamanı. “Fakat söylediklerimi anlayabilmeniz için kendinize biraz zaman tanımanız gerektiğini unutmayın! Şimdi beni iyi dinleyin ve anlattıklarımdan nasıl bir sonuç çıkarmanız gerektiğine karar verin.”</p>
<p>“Kafamızı yine neyle şişireceksin?” diye sordu Bleda sıkkın bir tavırla. <i>Imperium Romanum</i>’un hastalıklı ve çürümüş bünyesindeki binlerce ilişkiyi bir kez daha eşelemeyi canı hiç mi hiç istemiyordu.</p>
<p>“Dostlarını ve düşmanlarını iyi tanıman gerektiğini hâlâ kavrayamadın mı?” diye sordu Büyük Kağan inleyerek. “Günün birinde, ben artık burada olmadığım zaman, okların ne yana uçacağını bilmezsen, Kara Hunlara nasıl hükmedebilirsin ki?”</p>
<p>Bleda boş ver dercesine elini salladı. Daha dört, beş yıl öncesine kadar böyle bir hareket yapmaya asla cüret edemezdi. Fakat Oktar Kağan’ın yanında bulunduğu zaman zarfında, ona giderek daha fazla benzemeye başlamıştı – herkese karşı gürültücü, kaba saba ve savruk, fakat hayvanlara ve içki sofralarında sonuna kadar dayanabilenlere karşı yumuşak bir adam.</p>
<p>“Sözlerime yaklaşık üç yıl önce gerçekleşen bir olayı anlatarak başlamak istiyorum” diye başladı konuşmaya Aybars hafif, bazen de oldukça yüksek bir sesle. O anda sesi kulağa oldukça yumuşak ve hoş geliyordu. “O zamanlar, Hıristiyanların zamanına göre dört yüz otuz bir yılında, Karadeniz’in güneyindeki küçük bir şehirde bir piskoposlar toplantısı yapıldı. Bu toplantı –ona III. Efes Konsili adı verilmişti–, Konstantinopolis patriği Nestorius’un taraftarlarına karşı yukarıdan düzenlenen nefret dolu bir komplodan başka bir şey değildi. Bu adam... Jesus Christus’ta hem tanrısal, hem de insanî bir öz görmeye cüret eden bu adam, mutlaka ortadan kaldırılmalıydı!”</p>
<p>“Bunların bizimle ne ilgisi var?” diye sordu Ruga Kağan ve geğirdi.</p>
<p>“Sevgili ve sayın kağan kardeşim! Budalaca sarhoş lakırdılarından başka bir şey dökülmeyen o ağzını bir müddet için kapalı tutmanı rica ediyorum!” dedi şaman son derece sevimli ve sevecen bir yüz ifadesiyle.</p>
<p>“İmparatorluğun iyi ve kötü, adalet ve ahlak, sevap ve günah üzerinde hüküm veren yargıçları, her şeyin aynı anda iki veya üç yaradılışlı olabileceğine karar vermişlerdi” diye devam etti Kara Hunların en büyük şamanı sözlerine. “Baba, oğul ve Kutsal Ruh... Tanrı baba ve insan oğul birlikte...”</p>
<p>“Bu saçmalığın senden değil de Romalılardan kaynaklandığına emin misin?” diye sordu Ruga Kağan acı dolu bir yüz ifadesiyle.</p>
<p>“Eminim” dedi Aybars. “Çünkü Konstantinopolis patriği de aynı anda çember, üçgen ve dörtgen olmak isteyen bir şeyin, hiçbir şeye faydalı olamayacağını düşünüyordu.”</p>
<p>“Sonra?” diye sordu Ruga Kağan. “Bunun bizime olan ilgisini hâlâ anlayamadım.”</p>
<p>Aybars yüzünü buruşturdu. Oturduğu yerden ayağa fırlayarak önce Ruga’ya, sonra Bleda ve Attila’ya yaklaştı. Başını hafifçe çarpıtarak onların yüzlerini bir müddet inceledikten sonra, duruşunu bozmadan diğer yaşlıların, önderlerin ve bağımlı kralların arasında dolaştı.</p>
<p>“Bunu gerçekten anlayamadınız mı? Bu adamların hiçbir önemi olmadığını mı düşünüyorsunuz? Yoksa onların hâlâ ağlayarak dua eden zavallılar sürüsünün çobanları olduklarını mı sanıyorsunuz?”</p>
<p>Aybars kıkırdayarak güldü.</p>
<p>“O halde şimdi size bu andan itibaren neye karşı silahlanmış olmamız gerektiğini söyleyeceğim! Evet, artık en tehlikeli düşmanlarımız, Roma’nın seçkin komutanları olan piskoposlardır! Neden mi? Çünkü onlar makul ve serinkanlı düşünebilen tek meslektaşlarını aralarından kovdular. Hem kişi, hem de tüm öğretisiyle birlikte!”</p>
<p>“Söylediklerinin hepsi gerçek olabilir” dedi Bleda soğuk bir sesle. “Fakat sana bir kez daha soruyorum: Bunların bizimle ne ilgisi var?”</p>
<p>“Çünkü Romalılar pek yakında bizim yardımcı kavimlerimiz arasında bile Ebedî Şehrin tüm görkeminden, ihtişamından ve kudretinden, muazzam saraylarından ve generallerinin altın zırhlarından daha etkili bir güce sahip olacaklar! Üç yaradılışlı tanrılarının dinini resmen kabul ettiler ve en yüksek tahta da bir kadını oturttular!”</p>
<p>“Hangisi?” diye sordu Attila derhal. “Eudoxia mı, Pulcheria mı, yoksa Galla Placidia mı?”</p>
<p>“Hayır, kardeşim Muncuk’un oğlu! Bu kadın, kendilerini kurtardığını iddia ettikleri Jesus Christus’un annesi Maria!”</p>
<p>Kağanın yurdundaki adamların birçoğu bu ismi daha önce hiç duymamıştı. Aryan Gotlar ise bu ismi duyar duymaz irkildiler ve birbirlerine baktılar.</p>
<p>“Evet, söylediklerim doğru!” dedi şaman başını sallayarak. “Zor günlerde mucizeler ve semboller, en inanılmaz ve akıl almaz suret ve şekillerde ortaya çıkabilir! Romalılar da şimdi tanrılarının annesinin vücudunun ne bir kan damlasıyla, ne de bir erkeğin tohumlarıyla kirlenmiş olduğunu iddia ediyorlar...”</p>
<p>“Zaten yeteri kadar tanrıları yokmuş gibi, başımıza bir de bu mu çıktı şimdi!” diye homurdandı Büyük Kağan Ruga.</p>
<p>“O bir tanrıça değil, saygıdeğer kardeşim. O her şeyin üstünde olan bir ana, göğün ve yerin kutsal vücudu... Bakire Meryem... Bu şekilde piskoposlar kendilerini yenilmez güneş tanrısı Mitra’nın bile üzerine koyuyorlar...”</p>
<p>“Aynı şekilde mutlaka bizim üzerimize de!” diye güldü Bleda.</p>
<p>“Ben, bu andan itibaren ellerinde haç taşıyan rahiplere, eskisinden daha fazla önem vermemiz gerektiğini söylüyorum” dedi şaman oldukça bozuk bir sesle. “Sadece bunu; başka bir şey değil!”</p>
<p>“Fakat bana kalırsa sen söylediklerinden çok daha fazlasını biliyorsun!” dedi Attila. Aybars bir an için tereddüt etti, sonra evet anlamında başını salladı.</p>
<p>“Evet, bunlardan daha fazlasını da biliyorum” diye devam etti sonra sözlerine. “İmparator Theodosios II.’nin dualarında artık Maria’ya yakardığını duydum. O zaten her zaman oldukça sofu bir Hıristiyandı; fakat artık düşmanlarının gökten düşecek olan ölüm ve yıldırımlar arasında yok olmaları için bile dua ediyormuş...”</p>
<p>Bu garip hikâye Büyük Kağan Ruga’ya hiç de komik gelmemişti. O, bir kez olsun Roma, Ravenna veya Konstantinopolis kapılarından içeri girmiş değildi. Şimdiye kadar üzerine asla bir Roma elbisesi giymemişti ve verdiği ziyafetlerde bir Roma sarayını anımsatır şekilde bol yiyecek ve içeceğin bulunmasından hiç hoşlanmıyordu.</p>
<p>Tüm Hunlar gibi o da seslere ve hislere, gizemli gerçeklere ve ateşte yakılmış koyun kemiklerindeki alametlere inanıyordu. Yakın adamlarına birkaç kez bu yılın sonunu göremeyeceğini söylemişti. Kardeşi Aybars, onun sonbaharın sonlarına doğru bir kez daha hanların ve kralların toplantısı için dört bir yana haber salmasına engel olmamıştı. Tümünün gelmesi oldukça uzun sürmüştü, fakat sonunda eski Trajan Köprüsü’nün güneyinde, kuzeyinde Tuna Nehri, güneybatısında da Margus ve Naissos dağları bulunan geniş bir düzlükte bir araya gelmişlerdi.</p>
<p>İlk çiğ damlalarının örümcek ağlarında inci taneleri gibi parladığı bir sabah, çeşitli kavimlerin kralları, hanları ve soyluları, Büyük Kağan’ın kendilerine ne söyleyeceğini dinlemek için bir araya geldiler. Serin, güzel bir gün başlıyordu. Kızıl-kahve sonbahar renklerine bürünen doğanın üzerinde, küçük bulut kümelerinin yüzdüğü açık mavi gökyüzü uzanıyordu.</p>
<p>Ruga, her zamanki gibi, mağrur bir ifadeyle atının üzerinde oturuyordu. Sadece geriye doğru biraz fazla eğilmişti ve bakışlarında donuk bir ifade vardı. Davulların ve diğer çalgıların eşliğinde yapılan uzun ve monoton yakarışlardan sonra, Büyük Kağan’ın imparatorluğunu üç yeğeni arasında pay edeceği o büyük an geldi. Fakat akşamleyin ateşin başında verilen büyük şölene, sevinç ve coşku hakim değildi...</p>
<p>Aradan bir hafta bile geçmeden batı yönünden ilk sonbahar fırtınaları Tuna’ya yaklaşmaya başladı. Büyük Kağan Ruga, havanın daha da bozmasından önce, Tisza’ya geri dönmeye karar verdi. Acele etmek için öyle pek de önemli bir sebep olmadığı için, Ruga Kağan yanında sadece kendi özel birliğini, en yakın danışmanlarını ve Bleda Han’ı götürmeye karar verdi. Diğerleri diledikleri şekilde arkadan gelebilirlerdi.</p>
<p>Bu durum, Attila ve Doğu Hunları için de veda anlamına geliyordu. Onlar bir müddet Tuna’nın güney kıyıları boyunca ilerlemek ve nehri Aetius’un doğum yeri olan Durustorum’da aşmak istiyorlardı. Fakat harekete geçmelerine fırsat kalmadan kapkara fırtına bulutları yarı yarıya kaldırılmış olan kampın üzerinde toplanmaya başladı.</p>
<p>Gotların büyük desteler halinde bir araya bağladıkları demir uçlu mızraklar, her tarafta göze çarpıyordu. Arabalar ise yüksek alemler, ciritler, silahlar, madeni kap kacak, çalıntı mücevher ve kırık kilise haçlarıyla doluydu. Tentelerin bir an önce yerlerine bağlanmaması durumunda bunların hepsinin rüzgârla dört bir yana savrulması işten bile değildi. Fakat şimdi kimse yerinden kımıldamıyor, herkes korku dolu bakışlarla gökyüzünü süzüyordu. Gotların pek çoğu haç çıkartmaya başlamıştı. Geri kalanlar ise ne anlama geldiklerini bile bilmedikleri dualar mırıldanıyor, ya da birbirleriyle savaşan eski tanrıları hatırlıyordu. Korkusuz Hun savaşçıları bile atlarının boyunlarına doğru her zamankinden daha fazla eğilmişlerdi.</p>
<p>Büyük Kağan ve en yakın adamları, ovayı kaplayan o gizemli sessizliğin içinde, en fazla bir yurt yüksekliğindeki küçük bir tepenin üzerine çıktılar. Kafilenin ne durumda olduğuna bakmak istiyorlardı. Fırtına rüzgârları elbiselerini uçuruyordu. İçlerinden birçoğu günlerden bu yana başlarına demir miğferlerini geçirmemişlerdi. Yine eskisi gibi yünden veya keçeden yapılmış yumuşak börklerini giymiş, kolsuz kaftanlarını kuşanmış ve ayaklarına deri çizmelerini geçirmişlerdi.</p>
<p>Büyük Kağan Ruga, Bleda Han ve Attila Han ise tepeden tırnağa silahlı bir şekilde ve savaş giysilerini giymiş olarak, birbirlerinden birkaç at boyu uzakta tepenin üzerinde duruyorlardı. Fırtına giderek şiddetleniyordu ve arabaların hâlâ bağlanmamış olan tenteleri kopacakmış gibi gerilmeye başlamıştı. Karpatların Tuna’ya inen dik yamaçlarında ise şimşekler çatırdıyordu.</p>
<p>Bu üç adam, içlerindeki huzursuzluğu cesaret ve güçlerinin yardımıyla nasıl yok edeceklerini biliyorlardı. Son yüzyıllar boyunca kar, buz, çöl ve bozkır fırtınalarıyla yeterince boğuşmuş, hepsinden de sağ salim kurtulmayı başarmışlardı.</p>
<p>Fakat sonra, fırtına onlara henüz tam olarak ulaşmamışken, gökyüzündeki kapkara bulutların arasında çakan bir tek şimşek önce Konstantinopolis’e doğru çatallanarak uzandı, sonra yönünü Karpatlara doğru değiştirdi, bir an sonra da ovanın ortasındaki alçak tepenin üzerinde durmakta olan Hun kağanını kendisine hedef seçti. Beyaz gök ateşi, cehennemî bir gürültüyle Büyük Kağan Ruga’nın miğferine çarptı, demirden başlığını eritti, gravürlerin altın kakmalarını yerinden fırlattı, sonunda da Büyük Kağan’ın canını ateş ve külden oluşan kapkara, korkunç bir izle toprağa geri verdi.</p>
<p>Bleda ve Attila yere savruldular ve çalıların arasına doğru yuvarlandılar. Şimşek, kudretini olanca gücüyle sergilemişti.</p>
<p>Ruga’nın ortanca yeğeni hemen aynı akşam öldürüldü, hatta isminin anılması bile kesin olarak yasaklandı. Çünkü Hun kavmi, daha önce üç kağandan söz edildiğini hiç duymamıştı. Tüm örf ve adetlerin izin verdiği rakam, sadece iki sayısıydı. İki hükümdara sahip olmak, çok eskiden beri süregelen bir gelenekti.</p>
<p>“Roma’nın iki imparatoru, iki konsülün de ikişer yardımcısı var” diyordu Aybars cenaze için yakılan büyük ateşe güzel kokulu dumanlar çıkartacak olan otların atılması esnasında. Şamanın üzerinde küçük kuş tüylerinden oluşan değerli elbisesi vardı ve yüzünü sevinç ifadesi olan renkli dairelerle kaplamıştı.</p>
<p>“Cermenlerin iki kralı vardır, gökte de güneş ve ay, gündüz ve geceyi paylaşırlar” diye devam etti Aybars. “Bu nedenle aranızda kötü sözlere ve kavgaya gerek kalmadan kardeşinizi tatlı uykusunda ölüme gönderdiğim için sevinmelisiniz. Şimdi de <i>Imperium Romanum</i>’unun yanında dünyanın en kudretli devleti için oklarınızı atın!”</p>
<p>Bleda ve Attila oklarını aldılar. Attila sol elinde gergin tahtanın gücünü hissediyor, her soluk alışında demir kadar sert kirişin vınlayarak titreştiğini duyuyordu.</p>
<p>“Doğu Kağanı ve Batı Kağanı!” diye bağırdı Aybars. Orada bulunan erkeklerin tümü, birer put gibi hareketsiz duruyorlardı. Bleda’nın gözleri önce sola, sonra da sağa baktı. Tüm dikkatini verdiği yayını, sonsuz bir yavaşlıkta dimdik gökyüzüne çevirdi. Eyerinde biraz daha geriye çekildi, nişan aldı ve burun deliklerini kabartarak oku fırlattı.</p>
<p>Ucu kartal kemiğinden yapılmış olan tüylü ve delikli ok, ıslık çalarak güneşe doğru yol almaya başladı. Hemen arkasında da, Ruga’nın yeğenlerinin daha genç olanının yayından fırlayan ikinci bir ok, ilkini takip etmeye başlamıştı.</p>
<p>Attila’nın oku, aşağıdan soluklarını tutarak yukarıda ne olacağını izleyen adamların başlarının çok üzerinde, diğerini yakaladı. Bleda’nın henüz hızla yukarı çıkmaya devam eden oku, diğeri tarafından vurularak aşağı düşmeye başladı.</p>
<p>Binlerce seyircinin hayranlık dolu çığlığı, kılıç şakırtıları ve davul gümbürtüleri eşliğinde göklere yükseldi. Ancak şamanın görkemli birer kuş kanadına benzeyen kollarını açmasıyla birlikte, alana tekrar sessizlik hakim oldu.</p>
<p>“Batı Kağanı ve Doğu Kağanı!” diye bağırdı sonra Aybars. İki kardeş bir kez daha tüm yeteneklerini sergileyebilmek için güçlerini son damlasına kadar kullanmaya çalıştılar. Bu kez Bleda Attila’nın kemik uçlu okunu vurmak zorundaydı. Bleda, sanki aynı şeyi her gün yapıyormuş gibi, büyük bir rahatlıkla Attila’nın okunu vurdu.</p>
<p>“Şimdi de kağan atışı!”</p>
<p>Bleda ve Attila donuk gözlerle birbirlerine baktılar. Sonsuzluk kadar uzun süren bir an boyunca ikisi de hiç kımıldamadı. Bu tür bir seçim, yüzyıllardan beri uygulanmayan bir yöntemdi. Zaten seyircilerin neredeyse tümü, şamanın iki kardeşten sembolik bir yarış istediğini sanıyordu. Fakat geniş çemberin içindeki üç adam, bunun böyle olmadığının farkındaydı.</p>
<p>Bu üç adam, bu yarışmanın sonunda, geriye sadece bir kağan kalma ihtimalinin çok yüksek olduğunun bilincindeydi. Bir an sonra şaman dilini şaklattı. İki kardeşin atları, dizginlerini çeken ellerin olmamasına karşın, bu işareti beklermiş gibi geriye dönerek yetmiş beşer adım yürüdüler. Henüz boğazlanmış bir kuzunun kanıyla işaretlenmiş yere geldikleri zaman, durdular. İkiye bölünen Hun tahtının hayatta kalan varislerinin arasındaki mesafe, tamı tamına bir Roma milinin onda birine denk düşüyordu.</p>
<p>Bir kağan atışının bu denli uzak bir mesafeden yapılıyor olması, görülmüş şey değildi. En iyi Hun okçuları bile altın bir Solido’yu bu mesafenin ancak yarısından vurabiliyorlardı. Bleda, Attila ve başka birkaç akıncı, bazen bu başarıyı doludizgin at sürerken de gösteriyorlardı. Fakat bunu yaparken zemin, at, güneş ve bulutların durumu, birkaç gün ve gece önceki havanın nemi, özellikle de yerdeki ve gökteki ruhların ve cinlerin keyfi, büyük önem taşıyordu...</p>
<p>Ansızın Aybars’ın boğazından tiz bir çığlık ve dudaklarından keskin bir ıslık yükseldi.</p>
<p>Atlar bir an bile duraksamadan hızla birbirlerine doğru koşmaya başladılar. Aynı anda iki kardeş de seri bir hareketle yaylarına birer ok yerleştirdiler, kirişleri gerdiler ve eyerlerinin üzerinde geriye yaslandılar.</p>
<p>Sonra tekrar keskin bir ıslık işitildi.</p>
<p>Demirden yapılmış üçgen biçimli uçları olan oklar, hızla birbirlerine doğru uçmaya başladılar. Kardeşlerin her ikisi de, diğerinin alnına nişan almıştı.</p>
<p>Ve sonra hayal dahi edilemez bir şey gerçekleşti:</p>
<p>Okların uçlarından etrafa saçılan kıvılcımlar, her taraftan son derece belirgin bir şekilde görülmüştü. Sert bir çarpma sesi duyuldu, sonra oklar ölü kuşlar gibi yere düştüler ve yan yana toprağa saplandılar. Birbirlerine o kadar yakındılar ki, kılavuz tüyleri iç içe geçmişti...</p>
<p>“Bu kıvılcımlar da gökten düşen ateşin bir parçasıydı” dedi şaman atının üzerinde her iki kağanın boynuna altın hükümdar ziynetlerini taktığı esnada. Bleda, büyük kardeş olarak Ruga’nın ağır zincirlerini, Attila da küçük kardeş olarak Doğu Kağanı’nın hafif zincirlerini kuşanmıştı. Fakat kimsede şölen yapacak hal yoktu. Salgın her tarafta yeniden baş göstermişti. İnsanlar ve hayvanlar, büyük acılar içinde birbirleri ardına düşüp ölüyorlardı.</p>
<p>“Bundan böyle birbirimize bu kadar yakın yaşamamalıyız” dedi Aybars. Hunların büyük şamanı birden kâhin ve tören yöneticisi sıfatlarından sıyrılmış ve yeniden hekim kimliğine bürünmüştü.</p>
<p>“İç organlarımızdaki ateş ancak Tuna’yı aşarak kuzeye gittiğimiz zaman sönecek...”</p>
<p>“Bu da Meryem’in büyüsü mü?” diye sordu Attila, ağabeyi Bleda’nın savaşçıların büyük bir kısmıyla oradan ayrılmasından sonra.</p>
<p>“Bilmiyorum” diye cevap verdi şaman.</p>
<p>Yılın sonlarına doğru birgün, ağaçlar yapraklarını kaybederken ve nehirlerin üzerindeki sis kırlara doğru yayılırken, bir çobanın gelişi bildirildi. Bu adamın bir boyu veya ismi duyulmuş bir ailesi yoktu. Doğrusu Attila da sonu gelmez otlak ve sürü anlaşmazlıklarını dinleyecek halde değildi. “Gidip ona şunları söyleyin: Sürüsündeki atların ve koyunların burunları soğumuşsa veya keçilerin ve sığırların burunları ısınmışsa onu dinlerim, aksi halde burada boşuna beklemesin!”</p>
<p>“Onun bir sığır çobanı olduğu doğru, fakat buraya hayvanlarının hastalıklarından dert yanmak için gelmemiş” dedi Attila’nın özel muhafızlarından biri. Doğu Kağanı omuzlarını silkti. Kağan yurdunun doğu tarafındaki kadınlar meraklarını gizleyemiyorlardı. Attila yurdun batı tarafında oturan erkeklere baktı.</p>
<p>“Ne dersiniz? Çobanı dinleyelim mi?”</p>
<p>“Adamın elinde eski tanrılara ve iyi ruhlara olan inancımızı geri getirecek bir şey var” dedi büyük yurdun kuzey tarafındaki sunağın önünde duran Aybars. Attila nihayet bu ziyaretin önemini kavramıştı. Başını hafifçe öne eğmesiyle birlikte kapının önünde duran muhafızlar kötü ruhlara karşı eşiğe uzatmış oldukları bacaklarını geri çektiler ve ne genç, ne de yaşlı olarak nitelendirilebilecek bir adamın içeri girmesine izin verdiler.</p>
<p>“Talihin size yol göstermesini dilerim” dedi adam uzun süredir duyulmayan, çok eski bir ifade şekliyle. Yurttaki adamlar bakışlarını ona çevirdiler. Çobanın elinde, yün bir örtüye özenle sarılmış bir nesne vardı. Utangaç bir tavırla dört bir yana selam verdi, sonra ateşin yanındaki küçük masaya kadar yürüdü ve elindekini dikkatle üzerine bıraktı. İnce, uzun parmaklarıyla örtüyü açtı ve içindeki nesneyi göğsüne bastırdı. Attila ansızın heyecanlanmıştı.</p>
<p>“Senin gibi bir sığır çobanı, böyle bir kılıca nasıl sahip olabilir?”</p>
<p>Attila’nın hitap ettiği adam, başını önüne eğdi. Sonra ne yapacağını bilemez bir tavırla omuzlarını silkti ve çaresizlik içinde ellerini yukarı kaldırdı.</p>
<p>“Ben... sürümdeki hayvanlardan birinin topalladığını gördüm” diye anlatmaya başladı beceriksiz bir şekilde. “O dana... o dişi dana henüz pek gençti ve aksayarak bana doğru geliyordu. Önce ona ne olduğunu anlamadım. Sonra da ön sağ ayağından kan sızdığını fark ettim...”</p>
<p>“İneklerden anlar mısın?”</p>
<p>“Evet, beyim. Keçilerden ve koyunlardan da.”</p>
<p>“Peki, anlatmaya devam et!”</p>
<p>“Biraz ot topladım ve bükerek hayvanın yarasına sardım. Bu arada bu kesik yarasının nasıl oluşmuş olabileceğini düşünüyordum... Dıştan küçük gibi görünen, fakat hayvanın bacağını neredeyse ikiye ayıracak kadar derin bir yara! Ne bir diken, ne de keskin bir kaya böyle bir kesiğe sebep olamazdı...”</p>
<p>“Kılıçtan söz etmek istiyordun.”</p>
<p>“Zaten bunu yapıyorum, beyim” diye karşılık verdi çoban şaşkınlıkla. Bir şeyler anlattığı zaman, ayrıntıları atlamamaya özen gösterirdi. Her şey önemli olabilirdi – güneşin konumu, ormanın fısıltıları, toprağın nemi, bulutlar da dahil olmak üzere göğün rengi... “Yarayı sardıktan sonra çimenleri bir kez daha inceledim ve bir kan izi keşfettim. Sonra da bu izi adım adım takip etmeye başladım. Az sonra yosun kaplı, küf kokulu bir su başına gelmiştim. Orada da burada bugün sana getirdiğim kılıcın ucunu fark ettim.”</p>
<p>“Yerdeki ucun bir kılıca ait olduğunu nereden anladın?”</p>
<p>“Savaşçı bir kardeşim var. O bana sık sık silahlarını gösterir...”</p>
<p>“Kılıcı topraktan nasıl çıkardın?”</p>
<p>“Değneğim ve bıçağımla kazarak.”</p>
<p>Yurttaki adamlar birbirlerine bakarak başlarını salladılar. Sadece Attila henüz tatmin olmamıştı. “Bu kılıcı önce silahlardan anlayan kardeşine değil de, doğruca bana getirmeni sana kim söyledi?”</p>
<p>Sığır çobanının dudaklarının kenarları titremeye başladı. Küçük, kara gözleri yuvalarında dört dönüyordu. Sonra çoban başını öne eğdi.</p>
<p>“Haklısın, beyim” dedi alçak sesle. “Sana tüm gerçeği söylemedim. Ne yapmam gerektiğini ilk olarak kardeşime danıştım. O da bana bu kılıcın çok uzun zaman önce savaş tanrısı Mars veya Ares’e adanmış olduğunu söyledi.”</p>
<p>“Sen de Mars’a adanmış olduğu söylenen bu kılıcın şimdi bana ait olmasını düşünüyorsun, öyle mi?”</p>
<p>“Bunu sadece ben ve kardeşim değil, savaş tanrısının kılıcını gören herkes söylüyor. Senden başka hiç kimse bunu yapabilecek güç, kudret ve şerefe sahip değil.”</p>
<p>“Kardeşim Bleda da mı? O Kara Hunların ve diğer bütün kavimlerin Büyük Kağanı...”</p>
<p>“Kardeşim, bu kılıca sahip olan kişinin, gerçek kağan olduğunu söylüyor!”</p>
<p>Bir an için koca çadırda sadece korların çatırtıları işitildi. Hatta görünmez eller ateşten duman yükselmesini bile engelliyor gibiydi.</p>
<p>“Kardeşin şimdi nerede?” diye sordu Attila duygularını belli etmeyen bir sesle.</p>
<p>“Hemen o gece öldü... kılıca el sürdüğü anda vücudunda açılan yara yüzünden...”</p>
    </body>
</html>