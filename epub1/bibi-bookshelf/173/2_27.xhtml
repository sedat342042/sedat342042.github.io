<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="main.css" rel="stylesheet" type="text/css" />
</head>
    <body>
<p class="baslik2">27</p>
<p class="baslik2">Bir Hun Ziyafeti</p>
<div class="bos3"></div>
<div class="ortali"><img src="attila2.jpg"/></div>
<div class="bos1"></div>
<p class="ilk"><i>Magister scriniorum</i> ve imparatorun yasa kitabı koleksiyonunun yaratıcısı Kont Maximinos, maiyetindeki yirmi dört seçkin soyluyla birlikte belirtilen saatte Hun kağanının tahta sarayının kapısının önünde belirdi. Kapıda bekleyen görevliler onları sanki bizzat kağan sülalesinin üyeleriymiş gibi karşılamışlardı.</p>
<p>Büyük giriş kapısının eşiğinde bir düzine kadar saki duruyordu. Bacaklarına dar deri pantolonlar geçirmişlerdi, omuzlarına rengârenk pelerinler atmışlardı, ayaklarına yumuşak deriden yapılma altın işlemeli çizmeler giymişlerdi, başlarına yepyeni, daha önce hiç görülmemiş başlıklar takmışlardı, bellerindeki geniş kemerlerde süslü birer hançer sallanıyordu. Ellerinde ise şarap testileri ve geniş ağızlı, yayvan çamçaklar vardı.</p>
<p>Romalıların her birine Hun geleneklerine uygun olarak bir hoş geldin içkisi verildi. Kağanın özel muhafızları, adamların gözlerine kendilerine anlatılandan da korkunç görünmüştü. Dikkatle ve yavaş yavaş ilerlemeye devam ettiler. Birkaç adım attıktan sonra Hun kağanının ağaçtan yapılmış bir taht üzerinde oturmakta olduğunu gördüler. Hemen sonra Maximinos ve Priskos maiyetindekilerle birlikte Attila’nın huzuruna çıkarıldılar. Onlar da geleneklere uygun olarak ellerindeki şarap dolu çamçaklarla Hun kağanını selamladılar.</p>
<p>Attila da elindeki altın kupayı kaldırdı, fakat başını eğerek onları selamlamadı. Doğu Romalılar artık pek çok yerde “<i>Tanrıların En Büyüğü</i>” olarak adlandırılan Hun kağanına ölçülü bir mesafede durarak beklemeye başladılar.</p>
<p>Attila taht solonunun uzun kenarında bulunan geniş, yumuşak yastıklarla kaplı, altın işlemeli bir divanın üzerinde oturuyordu. Diğer Hun kağanlarının aksine ne belinde sallanan kılıcı, ne kemeri, ne kemer tokası, ne de çizmeleri altın ve mücevherle işlenmişti. Hemen arkasında, birkaç basamak yükseklikte, Yunanların ve Romalıların gerdek yatağına benzer, bembeyaz keten örtüler ve rengârenk tüllerle kaplı, geniş bir döşek vardı.</p>
<p>Konstantinopolis’ten gelen adamların hiç beklemedikleri bu görkem ve ihtişam karşısında şaşırdıklarını gören Attila, belli belirsiz gülümsedi. Salondaki pek çok kıymetli eşyanın sadece gösteriş için hazine odasından buraya getirilmiş olduğunu Romalıların bilmesine gerek yoktu....</p>
<p>Attila küçük bir yudum şarap içtikten sonra, bardağını yanında bekleyen görevliye uzattı. Sonra da Romalıların salonun uzun kenarına onlar için yerleştirilmiş olan sandalyelere oturmalarını bekledi.</p>
<p>Attila’nın sağ tarafındaki yerlerin en soylu ve saygın misafirlere ait olmasına karşın, Romalılar eski gelenekler uyarınca kibar ve itibarlı misafirlere ayrılmış olan sol tarafla yetinmek zorunda kalmışlardı. Kağanın sağ tarafında bulunan koltuğa Onegesios oturmuştu. Onun yanında ise Attila’nın en büyük oğlu İlek ve Törencibaşı Berichos bulunuyordu.</p>
<p>Herkesin yerini almasından sonra bir saki Attila’ya yaklaştı ve ona tahta bir kadeh uzattı. Attila kadehi aldı ve yanında oturan en yüksek rütbeli komşusunun şerefine içti. Kağanın bu büyük lütfuna nail olan Onegesios ayağa kalkarak Attila kadehi geri verinceye dek o vaziyette bekledi. Her yeni selamlama esnasında saki Attila’ya yeni bir kadeh uzatıyordu. Her misafirin önünde bir saki duruyor, fakat ancak Attila’nın sakisinin geri çekilmesinden sonra öne ilerliyordu. Ancak bu teferruatlı selamlaşma faslının sona ermesinden sonra sakiler yerlerinden ayrıldılar.</p>
<p>Attila’nın masasından başlamak üzere salonda üç ya da dörder kişilik masalar yan yana sıralanmıştı. Oturma düzenini bozmamak kaydıyla dileyen bu masaların üzerindeki yemeklerden tabağına istediği gibi alabilirdi. Diğer hizmetkârların sofralara altın ve gümüş tepsiler üzerinde ekmek ve başka yiyecekler koymaları esnasında, bir hizmetkâr elinde tahta bir et çanağı olduğu halde Attila’nın yanına geldi. Misafirlerinin altın ve gümüş kadehlerden içmelerine rağmen, Attila tahta kadehinden vazgeçmemişti.</p>
<p>İlk çanakların boşalmasından sonra, kadehler kağanın şerefine kaldırıldı. Bu arada sofraya ikinci öğün de getirilmişti. Böylece tüm öğleden sonrası fasılalı olarak şerefe kadeh kaldırmalar ve yeni öğünlerle ziyafet çekmeler şeklinde sürüp gitti. Hava kararınca büyük salon meşalelerle aydınlatıldı.</p>
<p>Attila’nın önüne çıkan iki Hun ozanı, kağanın kahramanlık ve cesareti üzerine kendi besteledikleri şarkıları seslendirmeye başladılar. Orada bulunan misafirlerin pek çoğu, o kahramanlık dolu günleri gayet iyi hatırlıyordu. O güzel günlerin üzerinden geçen uzun yıllar, gençliklerinin bir daha gelmemek üzere geride kalması, o sert ve gaddar savaşçıların birçoğunun gözlerini yaşlarla doldurmuştu.</p>
<p>Ozanların Attila’nın önünden ayrılmalarından sonra, garip görünümlü bir cüce acayip sesler çıkartarak yarı yuvarlanır, yarı dans eder bir şekilde masaların arasında dolaşmaya başladı. Üç, dört dilde birden karmakarışık konuşuyor, karşısına çıkan herkesi usturuplu bir şekilde alaya alıyor, üzerine fırlatılan kemiklerden de başarıyla sıyrılmayı biliyordu. Cüceyi oldukça komik bulan davetlilerin neşesi giderek artıyordu. Bir tek Attila’nın yüzü gülmüyordu. O anda aklından neler geçtiğini kimse bilmiyordu, fakat oğlu İrnek’in salona girmesiyle birlikte yüz hatları yumuşadı. Genç adamı yanına çağırarak yanaklarını okşadı. İrnek de babasının bu ani şefkati karşısında şaşırıp kalmıştı.</p>
<p>“Bu bir kehanetle ilgili” dedi yan masada oturan bir Got, Maximinos ve Priskos’a Latince olarak. “Şamanlar Attila’ya tüm sülalesinin yok edileceğini ve soyunu sadece bu çocuğun sürdüreceğini söylemişler...”</p>
<p>Attila her yudum şaraptan sonra bardağının kenarından Doğu Roma elçilerine bakıyordu. Sanki artık dayanamayacakları ve pes edecekleri ânın gelmesini bekler gibi bir hali vardı. Konstantinopolis elçilerinin bir şeylerden son derece etkilendiklerinin farkındaydı, fakat onlara yabancı ve yeni gelen bu şeyin ne olduğunu mutlaka öğrenmek istiyordu.</p>
<p>Bunun yemeklerin bolluğu ve zenginliği olması mümkün değildi. Birer Romalı olarak onlar bundan çok daha farklı cümbüşlere alışkındılar. Ne şarap, ne et, ne altın kadehler, ne altın ve gümüş tepsiler, ne de elektron kakmalı tahta kadehler onları şaşırtmış olamazdı. Bu, bambaşka bir şey olmalıydı!</p>
<p>Ve Hunların Büyük Kağanı, kendilerinin neden bu kadar güçlü, Doğu ve Batı Roma’nın neden bu kadar güçsüz olduğunu bir kez daha anladı: Bu, kişinin kendisine ve başkalarına gösterdiği saygı, irade, kararlılık gibi dokunulmaz değerlerin sarsılmaz düzeniydi. Ruga bir zamanlar bu düzene önem vermemişti, keza Bleda da öyle. Fakat gerçekte hiçbir kağanın bu düzene önem vermemesi söz konusu bile olamazdı, çünkü kendilerini diğerlerinden farklı kılan şey, öncelikle kendisine karşı gösterdiği sertlik ve disiplindi.</p>
<p>Sert, sarsılmaz ve çelik gibi bir yapıya sahip olmak Attila’nın icadı değildi. Daha önce Asur, Pers ve Sasanî hükümdarları da, en basit bir şöleni bile katı bir dinsel ayin hüviyetine büründürerek bu kuralı uygulamışlardı. Romalılar da eskiden bu geleneği sürdürmüş olmalarına rağmen, çok uzun süredir bunun ne anlama geldiğini dahi unutmuşlardı.</p>
<p>Attila Bizanslıların artık dayanamayacaklarını anlamıştı. Onların korku dolu bakışlarla etrafı süzdüklerini, çenelerinin titremesine engel olamadıklarını, yere yuvarlanmamak için beceriksiz hareketlerle masaların uzun kenarlarına tutunmak zorunda kaldıklarını görüyordu. Sağ elinin baş ve orta parmaklarını şaklatmasıyla beraber, hemen arkasında duran sakibaşı derhal omuzunun üzerinden ona doğru eğildi.</p>
<p>“Artık Romalılara şarap vermeyin” dedi Attila öyle pek de alçak olmayan bir sesle. Elçilik görevinin sınırlarının nerede bulunduğunu çok iyi biliyordu. İmparator Theodosios II.’nin mesajının Hun kağanına iletilmesinin vakti gelmişti artık.</p>
<p>Birdenbire, kısa ve berrak bir an için, Maximinos ve Priskos tüm bu yapılanların, yani uzun şölenin, katı tören kurallarının, hatta Attila Kağan’ın sadeliği ve asık suratlılığının bile belli bir amaca hizmet ettiğini anlar gibi oldular. Yıllar boyunca kendisi hakkında söylenenlerin gerçek olduğu bir kez daha doğrulanmıştı: “Genellikle yapmak istediğinin tam aksi yönde davranır.”</p>
<p>“Şimdi de gelelim esas meseleye” dedi Hunların Büyük Kağanı “Beni nasıl ve nerede öldürmek istiyorsunuz?”</p>
<br/>

<p class="ilk">Maximinos yeteri kadar uzun bir süredir <i>Imperium Romanum</i>’un en yüksek rütbeli memur ve generallerinden biriydi. Sonsuz bir yavaşlıkta, fakat hiç sallanmadan ayağa kalktı. Aklından geçenleri yüzünden okumak imkânsızdı. Sonra sağ yumruğunu sıkarak yavaşça sol göğsüne vurdu, böylece Hunların Büyük Kağanı’nı ikinci kez selamlamış oldu. Sol eliyle de ona imparatorun kırmızı mühürlü mektubunu uzattı.</p>
<p>“Sana tanrısal imparatorumuzun selamlarını getirdim!” dedi sert ve titremeyen bir sesle.</p>
<p>Attila bir an için tereddüt etti. Görünüşe göre imparatorun mektubunu bizzat okumak istiyordu. Fakat sonra Maximinos’a teşekkür etti ve mektubu Onegesios’a uzattı. Bu arada gözlerini Maximinos ve Priskos’un yanında duran ve geçen sene Senatör Anatolios’a eşlik etmiş olan Got Vigilas’a dikmişti. Aradan birkaç saat geçmiş olmasına rağmen, onu ancak şimdi görüyormuş gibi davranıyordu. Bakışları Doğu Roma casusunun bakışlarıyla karşılaşınca, gözleri tehlikeli bir şekilde kısıldı. Fakat içinden ikinci kez karşısına çıkmaya cüret eden bu adamın cesaretini takdir ediyordu.</p>
<p>Bu hain Got’un işini bitirmek için parmağını şıklatmasının yeterli olduğunu bildiği halde, bunu yapmadı.</p>
<p>“Senin adın Vigilas, öyle değil mi?” diye sordu Priskos’un yanında duran adama. Adamın suratı önce ölüm beyazlığına büründü, sonra da başını evet anlamında yavaşça öne eğdi. Maximinos şaşkınlıkla bir Vigilas’a, bir Priskos’a bakıyordu. Fakat Priskos da ona neler olup bittiğini açıklayabilecek durumda değildi, çünkü kendisi de hiçbir şey anlamıyordu. Attila ise onlara gözünün ucuyla bile bakmıyordu.</p>
<p>“Aslında sana utanmaz bir hayvan demek gerekir” dedi Attila sert bir sesle Vigilas’a bakarak. “Buraya neden geldiğini sana sormak istiyorum, çünkü Anatolios’la yaptığım anlaşmaları en iyi senin bilmen gerekir... Bu anlaşmaları hatırlıyorsun, değil mi?”</p>
<p>“Hatırlıyorum” dedi Vigilas neredeyse duyulamayacak bir sesle.</p>
<p>“O halde” dedi Attila, “karşılıklı heyet gönderme maddesi nasıldı, söyle bakalım?”</p>
<p>“Tüm kaçaklar teslim edilmediği müddetçe, Konstantinopolis’ten gelen hiçbir heyeti kabul etmeyecektin.”</p>
<p>“Çok iyi, çok iyi” dedi Büyük Kağan. “Madem öyle, ne cüretle karşıma çıkmaya cesaret ediyorsunuz?”</p>
<p>“Doğuşundan batışına kadar güneşin rotasını önceden kestirmek hiç de kolay değil” dedi Vigilas anlaşılmaz bir ifadeyle. “Sanırım Konstantinopolis gibi bir şehirde işlerin ne büyük bir karmaşayla yürüdüğü konusunda bilgi sahibi değilsin...”</p>
<p>“Bu da ne demek oluyor, Got!” diye bağırdı Hunların kağanı. “Anlaşılmaz sözlerle gözümü boyayıp, aklımı çelebileceğini mi sanıyorsun?”</p>
<p>“Hayır, efendim, sadece açıklama...”</p>
<p>“Açıklama mı?” diye haykırdı Attila. “Gerçekleri gizlemeye çalışmanı açıklama olarak mı değerlendiriyorsun? Geçen yıl olduğu gibi, bu yıl da gözünü bile kırpmadan yalan söylemeye devam ediyorsun!”</p>
<p>“Hayır, lütfen...”</p>
<p>“Sus, yoksa seni hemen şuracıkta kazığa oturtturur, leşini akbabalara yem ederim!”</p>
<p>“Anlayamıyorum!” diye araya girdi <i>comes</i> Maximinos. “Az önce burada büyük bir huzur içinde oturuyorduk...”</p>
<p>“Hem imparatorun tarafından beni alçakça öldürmesi için görevlendirilen bu adamı buraya getiriyor, hem de huzurdan söz ediyorsun!”</p>
<p>Maximinos sadece başını sallayabildi.</p>
<p>“Kendi yaşamım üzerine yemin ederim... asla... tek kelimeyle dahi... böyle bir şey hakkında konuşmadık!”</p>
<p>Attila ansızın gürültülü ve tehdit dolu kahkahalarla gülmeye başladı.</p>
<p>“Sen bir türlü başımdan atmayı başaramadığım şu Zerko isimli cüceden dahi daha komiksin!” diye bağırdı. “Onu Aetius’a hediye etmiştim, o da onu Aspar’a göndermiş... ve şimdi de sırıtan suratıyla orada kim oturuyor? Korkunç komiklikteki Zerko! Sen de neden korkunç komik olduğunu biliyor musun?”</p>
<p>Maximinos dehşetle nefes almaya çalıştı.</p>
<p>“Sana inanıyorum, iyi adam! Gerçekten de getirdiğin mektupla istemeden de olsa perdelemeye çalışacağın komplo hakkında hiçbir şey bilmediğine inanıyorum! Sen pek çok dil konuşabildiği için yaşamını sürdürebilen satılık bir alçağın, süslü ve saygın bir maskesinden başka bir şey değilsin!..”</p>
<p>Tam o anda Priskos sendeleyerek öne çıktı, kollarını iki yana açtı ve Vigilas’ın önüne dikildi. Gözle görülür bir şekilde sallanıyordu, çünkü gösterdiği cesaretten kendisinin bile ödü patlamıştı.</p>
<p>“Senden... senden acıma göstermeni diliyorum, Attila Kağan! Bir heyetin üyelerinin hangi hak ve ayrıcalıklara sahip olduğunu unutma!”</p>
<p>“Tamam, tamam, biliyorum” dedi Attila neredeyse can sıkıntısıyla. Kendisine düzenlenecek suikastı bu kadar insanın önünde bir Yunan trajedisi gibi sahnelemeyi istemiyordu. Zaten yurdunun tahta bir saraya dönüşmesinden hiç hoşlanmamıştı, onun bir de Hun-Roma trajedileriyle insanları eğlendiren bir amfitiyatro haline gelmesine kesinlikle razı değildi.</p>
<p>“Bu adam ölümü hak etti” dedi sadece. “Eziyetli. Acı dolu. Ve herkesin gözü önünde...”</p>
<p>“Ya biz onu... kendi yasalarımıza göre... en ağır şekilde, acımasızca cezalandıracağımıza söz verirsek?” diye sordu Maximinos yalvarırcasına. Atının eyerinde bir suikast planı taşımanın ne anlama geldiğini yeni yeni anlamaya başlıyor gibiydi.</p>
<p>“Pekâlâ” dedi Büyük Kağan hiç beklenmedik bir şekilde. “Senin yasaları başka pek çok insandan daha iyi bildiğin söyleniyor! Onu buradan götür ve Roma yasalarının hâlâ bir değer taşıyıp taşımadıklarını bize göster!”</p>
<p>Maximinos ve Priskos, uzun süredir hazırlanan bir tuzağa düşmüş olduklarını ancak şimdi anlamışlardı. Attila’nın belli bir taktik çerçevesinde hareket ettiğini ve savaş veya barış kararını yerine getirilmesi imkânız koşullara bağlamaya çalışacağını tahmin ediyor, hatta biliyorlardı. Fakat bu kez Hun kağanını bir kez daha muzaffer kılan iyi hesaplanmış bir öfke nöbetine tanık olmuşlardı.</p>
<p>Ertesi gün Attila’nın yeni bir emrini öğrendiler. Doğu Romalılar gerek kendilerinin, gerek Vigilas’ın atlarına mutlaka gerekenden bir gram dahi fazla yem satın alamayacaklardı. Doğu Roma heyetinden hiç kimseye Hunlara herhangi bir şekilde altın bırakma imkânı tanınmayacaktı...</p>
<br/>

<p class="ilk">Birkaç hafta sonra Vigilas resmen suikast tertip etmekle suçlandı. Doğu Roma sarayının bir kez daha ne kadar beceriksizce davrandığı kendisine iletildiği zaman, Attila başını sallamakla yetindi. Sahte bir yaygara kopartarak yeni bir tiyatro oyunu sergiliyorlardı, fakat başarısızlıkları karşısında şaşkınlığa düşmemek elde değildi.</p>
<p>Attila öfkeyle Theodosios II.’ye bir mektup yazdırdı. Chrysaphios’un kendisine teslim edilmesini istiyordu. Doğu Roma hükümdarının en önemli bakanını kendisine asla teslim edemeyeceğini elbette ki çok iyi biliyordu. Buna rağmen yavaş yavaş bu olup bitenlerden keyif almaya başlamıştı.</p>
<p>“Kendilerini çok kurnaz ve akıllı sanan o hadımlar, biz barbarların oyununa geldiler” dedi dostlarıyla birlikte oturduğu zaman gülerek. “Bir süre için onları dilediğimiz gibi tehdit edebileceğiz...”</p>
<p>“Hadımbaşı Chrysaphios’u bize nasıl olsa göndermeyecekleri için, onun yerine birkaç soylu rehine isteme hakkına da sahibiz!” dedi Onegesios.</p>
<p>“Şöyle birkaç küçük kese altını da unutayım deme!”</p>
<p>Gerçekten de Attila’nın hoşnut olmaması için ortada hiçbir gerekçe yoktu. Chrysaphios, suikastın başarıya ulaşmasını garanti altına almak için, kararlaştırılan altın miktarının iki katını göndermişti. Bu nedenle az önce “birkaç küçük kese” derken, gerçekte yüz kilo altından söz ediyordu. Şimdiye kadar bu kadar altını hiç bu kadar kolay kazandığı olmamıştı. Öte yandan Vigilas’ın hakkı olan elli kilo altın da kendi hazinesine girmişti.</p>
<p>“Her şeye rağmen...” dedi Attila o uzun akşamın sonunda ayağa kalkarak. Uzunca bir süre etrafındaki her şeyi unutmuş gibi sessizce oturmuştu. “... o alçağa ödenecek paranın elimize geçmiş olması gözlerimizi kör etmemeli. Doğu Roma’nın aramızdaki ateşkesi ve çeşitli anlaşmaları derinden yaralamış olduğu bir gerçek. Öte yandan ben de öfkelenmiş ve alınmış görünmeye devam etmek zorundayım. Bu durum bize ne söylüyor?”</p>
<p>Attila en büyük oğlundan yana döndü.</p>
<p>“Ayaklarımızın dibinde çok daha fazla sürünmek zorunda kalacaklarını!” dedi İlek. Kara gözleri ışıl ışıl yanıyordu. Attila dudaklarını büzerek geğirdi. Yavaş yavaş Roma altınlarından daha ağır çekmeye başlayan bu içki âlemlerinden giderek daha fazla nefret etmeye başlamıştı.</p>
<br/>

<p class="ilk">Yolların açıldığı ve dağ geçitlerinin aşılabilir hale geldiği ilkbahar günlerinde, kağanın gözcüleri Ravenna’dan gelen bir kafilenin yaklaşmakta olduğunu haber verdiler. Attila, günlük rapor, soru ve şikâyet karmaşası arasında kendisine bu haber iletildiği zaman, öyle büyük bir ilgi göstermedi.</p>
<p>“Kimmiş gelen?” diye sordu başını bile kaldırmaya gerek görmeden. Aslında bu soru bile onun için oldukça gereksizdi, çünkü obasına yaklaşmakta olanın kim olduğunu çok iyi biliyordu.</p>
<p>“Aetius’un oğlu Carpilius...”</p>
<p>Attila kaşlarını kaldırdı. Dudaklarında sevecen, hatta babacan denilebilecek bir gülümseme belirmişti. Uzun yıllar önce, Hunların yanında birkaç ay geçirdiği zaman, bu genç adam Attila’nın sevgisini kazanmıştı. Carpilius öyle güçlü veya savaş yeteneğine sahip biri değildi, at sırtında yapılan uzun avlara veya kılıç müsabakalarına da hiç gelemiyordu. Fakat buna karşın bilgili, becerikli ve babasının aksine son derece ihtirassızdı.</p>
<p>“Ona yakınlarımda bir yer gösterilsin” dedi Attila. “Ne zaman burada olurlar?”</p>
<p>“En erken yarın öğleden sonra.”</p>
<p>“İyi, geldikleri gün istirahata çekilsinler. Ertesi gün onları soframda selamlamak istiyorum. Bana babasından ne tür haberler getirmiş olduğunu çok merak ediyorum. Fakat bu arada Doğu Roma’yı unutmayalım... elbette nişanlım Honoria’yı da...”</p>
<p>Attila yüksek sesle ve neşeyle güldü, sonra da kadehine Trakya şarabı doldurttu ve büyük bir yudum içti.</p>
<p>“Aslında o Roma prensesinin pek meraklısı olmadığımı biliyorsunuz” dedi yanındakilere, “fakat Honoria’ya saygısızca davranılmasına izin vermeyeceğim! Bunu her iki imparatora da bildir, Onegesios! Ya da... şimdilik sadece Konstantinopolis imparatoru Theodosios’a yazman yeterli. Carpilius’un Ravenna hakkında neler anlatacağını beklemek istiyorum! Mektuba bir de şunu ilave et: Sakın ola kimse Honoria’nın Batı Roma üzerindeki hükümdarlık haklarına dokunmaya cüret etmesin! Aksi takdirde intikamım korkunç olur! Bu arada Konstantinopolis’e birkaç elçi gönderin! Bize ödemeleri gereken vergileri tahsil etmemizin vakti geldi de geçiyor bile...”</p>
<p>Attila artık gönül rahatlığıyla Carpilius’un gelişini bekleyebilirdi.</p>
<br/>

<p class="ilk">Ertesi gün için özel bir karşılama töreni düzenlenmemişti. Attila’nın keyfi yerindeydi. Kadınlar ve kızlarla bir müddet şakalaştıktan sonra, öğlen olmadan vahşi bir tarpan sürüsünün yanına gitti. Bu olağanüstü hayvanlar birkaç genç Hun tarafından yakalanmıştı. Attila atıyla bu zarif hayvanların etrafında bir tur attı, sağlam yapılı vücutlarını inceledi, sonra da beğeniyle dilini şaklattı.</p>
<p>“Bu hayvanlar bizim aygırlardan bazılarını öldürdüler ve kısrakları kaçırdılar” diye bağırdı İlek. “Keza Gotların atlarına da aynı şeyi yaptılar.” Attila bir baş hareketiyle ona cevap verdi. Bu tür hikâyeleri eskiden beri duyardı. İskitlerin, Alanların ve Gotların oturduğu ülkelerden geçişleri esnasında da bu tür kayıpları sık sık yaşamışlardı. Üzerlerinde binici olmadan da oldukça sinirli bir yapıya sahip olan tarpanlar, Hun atlarının doğal rakipleriydi. Attila onların iri gövdelerini hayranlıkla inceledi.</p>
<p>“Başlarına baktıkça bunların benim tohumumdan olduklarını düşünesim geliyor” dedi oğluna gülerek.</p>
<p>“Bu yaşta hâlâ kısraklarla oynaşacak kadar güçlü olduğunu mu sanıyorsun?” diye sordu İlek dudaklarında ince bir gülümsemeyle. Attila ona bir tokat atmak istermiş gibi elini kaldırdı.</p>
<p>“Sakın beni küçümsemeye kalkma, sevgili oğlum İlek! Canım isterse yatağımda en vahşi Cermen güzelini bile evcilleştirebilirim!”</p>
<p>Diğer atların üzerindeki adamlar gülüştüler ve kılıçlarını kınlarına vurarak sevinç naraları attılar.</p>
<p>“Siz gençler hâlâ sert bir erkekliğe sahip olmanın çabuk kazanılan bir zafer anlamına geldiğini sanıyorsunuz” diye bağırdı Attila. “Oysa biz bugüne kadar bir savaşı Romalılar ve Cermenler gibi sadece kaba kuvvet kullanarak kendi lehimize çevirebilmiş değiliz...”</p>
<p>“Bu atlar, Cermen kadınları ve iyi bir aygırın sertleşmiş organı arasında nasıl bir ilişki var?” diye sordu İlek.</p>
<p>“Kendisine neler yaşatabileceğini bile anlayamadan kendinden geçen ilk kadını gördüğün zaman bunu bileceksin. Ya da dört bir yandan nasıl geldiğimize bir türlü akıl erdiremeyen, bakışlarımız ve oklarımızla kalplerinden vurduğumuz, soluğumuzu daima enselerinde hissettirdiğimiz, yumuşak yerlerini çabucak bulduğumuz ve kılıçlarımızı içlerine soktuğumuz, bağırmalarına bile meydan vermeden ortadan kaybolduğumuz, sonra derhal tekrar ümüklerine çöktüğümüz birkaç Romalı gördüğümüz zaman...”</p>
<p>Obaya doğru at sürdükleri zaman da bir savaşta veya bir kadında kazanmanın çeşitli yolları üzerine konuşmaya devam ettiler.</p>
<br/>

<p class="ilk">Öğleden sonrasının geç saatlerine Büyük Kağan’ın obasına yeni ve beklenmedik haberler geldi. Attila’nın heyetlerinden biri Konstantinopolis’ten geri dönmüştü. Aslında ertesi gün gelmeleri bekleniyordu. Attila bir kaçışa benzer bu geri dönüşü haber aldığı zaman, kaşlarını kaldırmakla yetindi.</p>
<p>“Yolun son kısmını dört nala at sürerek mi gelmişler?” diye sordu sadece.</p>
<p>“Evet, iki gün boyunca ağır arazide... Tuna boyunca... Singidunum’dan buraya kadar...”</p>
<p>“Gerçekten de oldukça zor bir yolculuk” dedi Attila. En yakın danışmanları bile Hunların Büyük Kağanı’nın durduk yerde neden suskunlaştığını anlayamamışlardı. Fakat bunun nedenini pek yakında öğreneceklerdi.</p>
<p>Hemen aynı akşam verilen küçük ziyafette Attila sağ elini yukarı kaldırdı ve bir zamanlar Roma imparatoru Honorius’ta gördüğü gibi parmaklarını dalgalandırdı. Bu hareketi üzerine en yakın danışmanları ve müttefiklerinin en önemli komutanları dışında herkes bir anda ortadan kayboldu.</p>
<p>Attila bir müddet bekledi. Sakin ve rahat bir görünümü vardı. Sadece çok iyi tanıyanlar onda sabahki neşeden eser kalmadığını anlamışlardı.</p>
<p>“Biri imparatorluğun doğusuna, biri de batısına olmak üzere iki heyet yola çıkardığımı biliyorsunuz” dedi sakin bir sesle ve orada bulunanların evet anlamında başlarını sallamalarını bekledi. “Konstantinopolis’e gönderdiğim heyet, zaten bildiğim bir haberle geri döndü...”</p>
<p>Kontrollü ses tonuna rağmen Attila dudaklarının kenarında küçük bir gülümseme belirmesine engel olmadı. “Dostumuz Theodosios birinci bakanını çöle göndermeye karar vermiş...”</p>
<p>Taht salonu bir an için mutlak bir sessizliğe büründü, sonra da sevinç çığlıklarıyla yankılanmaya başladı. Adamların neredeyse tümü zafer dolu bir eda ile kılıçlarını kınlarına vuruyorlardı. Attila bir süre onların coşkularını ifade etmelerine izin verdi, sonra da konuşmaya devam edebilmek için elini kaldırdı: “Doğu Roma imparatoru, kendisinin birinci bakanı tarafından aldatılmış hissettiğini söylüyor. Fakat Chrysaphios’un çöl yerine küçük ve güzel Yunan adalarından birine gönderileceğini biliyorum. Biz barbarlar nasıl olsa bu numaraya kanacak kadar cahil ve aptalız...”</p>
<p>Çok sayıda dudağın arasından çıkan tiz ıslıklar Attila’nın sözünü kesti. Hun kağanı gülümseyerek sözlerine devam etti: “Elbette ki Theodosios’un bana yapılacak bu suikasttan en ince ayrıntısına kadar haberi vardı. Fakat...” Attila tekrar elini kaldırdı. “Bir kez daha rezil olmamak için yalan söylüyor... Zaten yirmi yıl önce karısı Eudokia’yla evlendiğinden bu yana zavallının durumu pek iyi sayılmaz...”</p>
<p>Büyük salonu bir anda çınlayan kahkahalar doldurdu. Güya çok tutucu olan Bizanslıların gerçekte ne denli serbest olduklarını orada bulunan herkes çok iyi biliyordu. Buna rağmen akşamın ilerleyen saatlerine onları büyük bir sürpriz daha bekleyecekti.</p>
<p>“Kabul ediyor” dedi Konstantinopolis ile yapılan son görüşmeleri yürüten heyetin başkanı. “Tüm bu yıllar boyunca senin yenilir yutulur türden olmayan barış şartlarına alıştığını söylüyor. Fiyatı her zaman yüksek ama asla ödenmez olmayan barışı muhafaza edebilmek için, adamlarını bir gemiye bindirerek Ravenna’ya gönderdi...”</p>
<p>Taht salonunda bulunan adamlar elçiye inanamaz gözlerle baktılar. Attila bile kulaklarına inanmakta güçlük çekiyordu.</p>
<p>“İmparator Theodosios’un Batı Roma imparatoriçesi Galla Placidia’nın kuzeni ve Honoria’nın amcası olarak, Honoria ile benim aramda gerçekleşecek bir evliliğe rıza gösterdiği anlamına mı geliyor bu?”</p>
<p>“İmparatorun ‘Honoria da arzu ediyorsa, neden olmasın?’ dediği söyleniyor. Zaten bir Augusta olan Honoria’nın isteklerine saygı göstermek zorundaymış...”</p>
<p>Attila da bir süre diğerleri gibi hiç kımıldamadan olduğu yerde oturdu. Sonra, hiç beklenmedik bir anda avcunun içiyle masaya öyle bir şaplak indirdi ki, salondaki herkes oturduğu yerden bir karış havaya sıçradı.</p>
<p>“Bu onun son aldatmaca denemesiydi!” diye haykırdı Attila korkunç bir sesle. “Onu ve onun o iki yüzlü, sahtekâr hadımlarını kan ve vahşet içinde yok edeceğim! Batı ve Doğu Roma için daha önce görülmedik şiddette bir deprem olacağım! Beni yatıştırmak için bana kendi kızlarından birini bile sunamayan bu çılgın da kimmiş! Evet, Galya gelin için iyi bir çeyiz olur... Fakat ne orası kendi toprağı, ne de bana, Kara Hunların Büyük Kağanı’na, yani bir barbara, kurban etmek istediği kız, kendi kızı...”</p>
<br/>

<p class="ilk">Ertesi gün Batı Roma Orduları Başkomutanı’nın oğlu onuruna verilen ziyafet pek güzel geçti – en azından ilk saatleri öyleydi. Hunların Büyük Kağanı, batıdaki dağların ardında olanları çok merak ettiğini hiçbir surette belli etmiyordu. Yiyor, içiyor, dansözleri ve ozanları alkışlıyor, hatta cüce Zerko’nun çirkin şakalarına bile katlanıyorlardı. Carpilius’un esas görevi hakkında ancak çok sonra konuşmaya başladılar.</p>
<p>Attila’nın bu arada Honoria’nın Roma veya Ravenna üzerindeki miras haklarından vazgeçmeye hazır olduğunu bildirmesi herkes tarafından öğrenilmişti. Hun kağanı bir müddet <i>Aemilia, Venetia et Histria, Liguria</i> ve <i>Flaminia</i> gibi Yukarı İtalya eyaletlerinin kendisi açısından nasıl bir önem taşıyabileceklerini düşünüp durmuştu. Ortasından Padus Nehri’nin aktığı büyük çöküntü ovası, şu anda kendisine bağlı insanların yaşadığı geniş düzlüklerden pek farklı değildi. Buna rağmen Apennin ve Alp dağları arasında görkemli kapıları, sarayları, duvarları ve kokuşmuş mahalleleri bulunan bir dizi şehir vardı ki, bunların durumu Roma’daki Suburra’dan hiç de farklı değildi.</p>
<p>Fakat Attila bu eyaletlerde zengin şehirlerin var olduğunu da biliyordu. Tarih boyunca yaşadıkları tüm yıkım ve felaketlere rağmen, hâlâ Tuna kıyısındaki Limes yerleşimlerinin tümünün toplamından daha fazla altına sahip olan meşhur şehirlerdi bunlar. İmparatorluğun etrafları duvarlarla çevrili bu hazine sandıkları Attila’yı şiddetle cezbediyordu. İnsanlar bu şehirlerden söz ederken ağızlarının suyunun akmasına engel olamıyorlardı. Fakat her şeye rağmen bu şehirler, ilkbahar taşkınlarının vahşi bir güzellik kazandırdığı ovanın içinde çürümüşlüğün ve kokuşmuşluğun birer sembolü gibi yükseliyorlardı.</p>
<p>Birkaç gece kararsız kaldıktan sonra Attila, Yukarı İtalya eyaletleri üzerinde hak iddia etmeye karar verdi. Sahip olmak için bir karış toprak bile istemiyordu! Sadece Konstantinopolis’teki hadımların ve Roma’daki kâtiplerin deyimiyle “kullanım hakkı” peşindeydi. Bu nedenle çeyizin ismi de Galya olacaktı – ne daha fazla, ne de daha az!</p>
<p>Ravenna Attila’nın taleplerini biliyordu. Hun kağanı imparatorluğun yarısını değil, sadece büyük okyanusa kadar uzanan batı kısmını istediğini açık seçik ifade etmişti. Bu bölgeleri beş yüz yıllık Roma egemenliğinden sonra, Roma’nın iyi bir dostu olarak sakin bir hayat sürmeleri için Hunların ve müttefiklerinin yeni vatanı haline getirmek istiyordu. Uzun geceler boyunca Attila’ya Kuzey Galya’nın uçsuz bucaksız düzlüklerini bıkıp usanmadan ve ballandıra ballandıra anlatanın Eudo ve Bagaudları olduğunu sadece pek az kişi biliyordu.</p>
<p>“O geniş düzlüklerde günler boyunca at sürebilir ve başının üzerinde sadece mavi gökyüzünü görebilirsin” demişti Eudo. “Aralarında en az bir günlük mesafe bulunan Orleans, Troyes, Metz ve Reims gibi şehirlerin arasındaki Roma yolları bile öylesine düz bir hat şeklinde uzanır ki, onların bir dev tarafından koca bir kılıçla açılmış çizgiler olduklarını bile sanabilirsin.”</p>
<p>Attila ve misafirleri daha şimdiden kaliteli şaraptan birkaç kadeh devirmişlerdi. Carpilius kıpkırmızı kesilmiş suratıyla sendeleyerek ayağa kalktığı ve beceriksiz bir şekilde kılıcının kınıyla masaya vurmaya çalıştığı anda ne Hunların Büyük Kağanı, ne de müttefik kavimlerin kral ve komutanları bir sürprizle karşılaşabilecekleri fikrini akıllarının ucundan dahi geçirmiyorlardı. Başlangıçta onun bir şeyler söylediğini ve şimdi de alkış beklediğini sanmışlardı. Bu nedenle fazla düşünmeden onlar da kılıçlarının kınlarıyla masaya vurmaya başladılar. Büyük taht salonu korkunç bir gürültüyle dolmuştu. Ancak Attila’nın elini kaldırmasıyla birlikte gürültü derhal sona erdi.</p>
<p>Hunların Büyük Kağanı, salondaki şapırtı, aksırık ve geğirme sesleri tümüyle sona erene kadar sabırla bekledi. Sonra da Aetius’un oğluna dönerek başını salladı:</p>
<p>“Buyur! Bir şey mi söylemek istemiştin?”</p>
<p>Carpilius birkaç kere öksürerek boğazını temizledi. Şu anda başına hiçbir şey gelemeyeceğini bilmesine rağmen, herkes onun ne kadar rahatsız olduğunu kolayca görebiliyordu. “Bu konuda şimdiye dek neler duymuş olduğunuzu bilemiyorum” dedi sonra. Attila kibarca gülümseyerek ona başını salladı. Bu genç adamın ne söylemek istediği veya ne söylemiş olduğu konusunda herhangi bir fikri yoktu.</p>
<p>“Evet...” diye kekeledi Carpilius birkaç kere yutkunduktan sonra, “sadece söylentilerin doğru olduğunu söylemek istemiştim...”</p>
<p>“Hangi söylentilerden söz ediyorsun, büyük general Aetius’un oğlu?” diye sordu Attila kibarca.</p>
<p>“Mutlaka haber almışsınızdır... Gerçi son âna kadar gizli tutulacaktı, çünkü Galla Placidia var gücüyle buna karşı koyuyordu...”</p>
<p>“Söyleyeceğin bu muydu?” diye bağırdı İlek yüksek sesle. Kadehini kaldırarak geğirdi. “Sizin tanrısal hükümdarlarınızın hangi şehirde zevküsefaya daldıkları kimin umurunda!”</p>
<p>“Sus!” diye bağırdı Attila. En büyük oğlunu başkalarının önünde azarlamayalı çok uzun zaman olmuştu. Hun kağanı öne eğildi, sağ dirseğinin üzerine yaslandı ve Carpilius’a sağ eliyle işaret etti: “Devam et, Carpilius!”</p>
<p>“Ta... taşındılar” diye kekeledi genç adam. “Tüm imparatorluk sarayı kırk sekiz yıllık diaspora sonrası Ebedî Şehre geri döndü!”</p>
<p>Salondaki insanların hiçbiri kımıldamadı, çünkü bunun ne anlama geldiğini pek az kişi kavrayabilmişti. Hatta Attila ve en yakın danışmanları bile bu haber karşısında nasıl bir tepki göstermeleri veya nasıl bir yüz ifadesi takınmaları gerektiğine karar verememişlerdi.</p>
<p>Bu olaydan aradan yirmi dört saat bile geçmeden haberdar olmuşlardı. Hunların Büyük Kağanı, diğer misafirlerin pek çoğunun yapacağının tam aksi yönde bir tepki vermişti. Gerekenden bir yudum daha fazla içmemek konusundaki katı kurala sıkı sıkıya bağlı olmak şu anda işine fazlasıyla yarıyordu.</p>
<p>Tüm salon kararsızlık içindeydi. İnsanlar sevinç çığlıkları koparmak ile öfkeyle haykırmak arasında gidip geliyorlardı. Attila ise ciddiyetini tam anlamıyla muhafaza etmiş ve sadece başını hafifçe yana eğmişti: “Sizin devletinizin ismi <i>Imperium Romanum!</i>”</p>
<p>Salonda yaşanan büyük şok karşısında yaptığı yorum sadece bundan ibaretti. Hemen akabinde de Carpilius’un kendi özel odalarından birine götürülmesini emretmişti. Genç Romalının maiyetindekiler buna itiraz etmek istediyseler de, Attila’yı kararından döndürmeyi başaramadılar. Hiç kimse, hatta yaverleri bile, gecenin kalan kısmında ve ertesi gün boyuca Carpilius’la konuşamayacaktı...</p>
<p>Ziyafetin ikinci kısmı büyük taht salonunda değil, aksine Attila’nın dostları ve kadınlarıyla yalnız kalmak istediği zaman kullandığı odalarda gerçekleşti. Aetius’un oğlunun sadece dilinin çözüleceği, fakat aklının karışmayacağı miktarda şarap verilmesine özen gösteriyordu. Buna rağmen Carpilius’un bambaşka bir konudaki gerçeği ifşa etmesi oldukça uzun sürdü.</p>
<p>Carpilius uzun saatler boyunca ısrarla Honoria hakkında hiçbir şey bilmediğini söyleyip durdu. Fakat o kadar beceriksizce yalan söylüyordu ki, Aybars birkaç kez gözlerini tavana çevirip acı dolu bakışlarla tahta kirişleri inceledi. Birkaç kez belindeki küçük deri keselerin içinden önündeki masanın üzerine döktüğü tozları işaret etmesine rağmen, Attila her defasında elini sallayıp onu geri çevirdi. Carpilius’un Roma’da Hunların aleyhine kullanabileceği bir şeyler öğrenmesine gerek yoktu.</p>
<p>Ve sonunda Aetius’un oğlunun dili çözüldü.</p>
<p>“Üçüncü Valentinian kesinlikle kız kardeşi ile evlenmene razı değil” dedi bir çırpıda. “Yola çıkıp çıkmadığı konusunda bir bilgim yok, fakat onun bir gemiye bindirilerek Ege Adaları üzerinden en kısa zamanda Roma veya Ravenna’ya götürüleceğini duydum.”</p>
<p>“Yoksa Valentinian Konstantinopolis hadımlarının iyi bir anlaşma karşılığında Honoria’yı bana teslim etmelerinden mi korkuyor?” diye sordu Attila gülerek. “Onun Konstantinopolis’e kaçmış olması ve tekrar Ravenna’ya geri kaçırılması, onun ve benim arzularımızı nasıl etkileyebilir ki?”</p>
<p>“Fakat imparatorun danışmanları Honoria’nın başka biriyle evlendirilmesi durumunda, onu artık kendine eş olarak alamayacağın görüşünde birleşiyorlar. Öte yandan onun taht üzerinde herhangi bir hakkı bulunmadığı, çünkü <i>Imperium Romanum</i> geleneğinin sadece erkek varisleri tanıdığı da hakim görüş.”</p>
<p>“Sevgili Carpilius” dedi Attila hâlâ neşeli bir ruh haliyle. “Aetius’un oğlu olarak feleğin çemberinden geçmiş olduğuna eminim, fakat ben de henüz on beş yaşındayken Romalı bir Notarius’tan Ebedî Şehrin fetih planlarını satın almıştım. Diyeceğim şu: Bir parça parşömen... uyduruk bir evlilik anlaşması... benim için ne gibi bir anlam taşır ki?”</p>
<p>Attila ona acırcasına başını salladı.</p>
<p>“Yoksa Ravenna sarayı... ya da şimdi Roma sarayı, artık her neyse, gerçekten de benim sizinle bir <i>hukuk</i> savaşına gireceğimi ciddi olarak düşünüyor mu? Benim kim olduğumu tümüyle unutmuşa benziyorsunuz! Hadi diyelim sarhoş kafayla bunu kabul ettim – yine de sizin kanun kitaplarınızdan öyle yasalar çıkartırım ki, tüm dünyaya rezil kepaze olursunuz...”</p>
<p>Attila sağ yumruğunu sıkarak sol avcunun içine vurdu. “Yoksa kendi deyiminizle Büyük Theodosios’un <i>Imperium Romanum</i>’u oğulları Honorius ve Arkadios arasında paylaştırmakla Roma yasalarını çiğnediğini iddia ederek halkın, <i>patriciler</i>in ve senatonun ayaklanma tehlikesini göze almak mı istiyorsunuz?”</p>
<p>Hun kağanı, Carpilius’un yüzünün bembeyaz kesildiğini gördü. “Nasıl? Theodosios yasaları çiğnemedi mi? O halde imparatorluğun bir kez daha Augustus Valentinian ve Augusta Honoria arasında paylaştırılması da bir suç teşkil etmez, öyle değil mi?”</p>
<p>“Senin bu meseleyi bambaşka bir açıdan ele alman gerektiğini söyleyeceklerdir” diye cevap verdi Carpilius beklenmedik bir cesaretle. “İmparatorluğun herkesin canının istediği gibi bölebileceği bir taşra çiftliği olmadığını, yapılan her şeyin ardında derin bir anlam bulunduğunu söyleyeceklerdir...”</p>
<p>“Bin yıldan beri etrafınıza korkunç bir salgın yayıyorsunuz. Bu salgına da kültür ve uygarlık adı veriliyor. İnsanları sömürüyor, köleleştiriyor, sadece eğlenmek amacıyla onları vahşi hayvanların önüne atıyorsunuz. Benim gerçeği tüm çıplaklığıyla ifade etmeme rağmen onu çarpıtarak yeni bir yalan üreteceğinizi, bu yalanı da kendi gerçeğiniz olarak adlandıracağınızı çok iyi biliyorum...”</p>
<p>Attila tiksintiyle başını salladı.</p>
<p>“Siz Avrupalılar... hepiniz birer sahtekârsınız! Tüm zamanların en büyük hırsız ve haydutlarısınız, bunu da güya kilise ve yasaların koruyuculuğu altında yaptığınızı iddia ederek kendinizi aklamaya çalışıyorsunuz.”</p>
<p>Attila giderek daha fazla öfkelendiğini hissediyordu. Kaypak, yalana ve sahtekâr Romalılar ve onların şarkısını söyleyenlerle konuşmanın en kötü tarafı da buydu.</p>
<p>“Git!” dedi Attila sonunda ve gözlerini kapadı. “Artık hiçbirinizi görmek istemiyorum! Saçma sapan, anlamsız konuşmalarınızdan bıkıp usandım! <i>Bar-bar-bar...</i>”</p>        
    </body>
</html>