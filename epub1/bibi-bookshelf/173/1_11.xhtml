<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="main.css" rel="stylesheet" type="text/css" />
</head>
    <body>
<p class="baslik2">11</p>
<p class="baslik2">Kehribar Yolu Üzerinde</p>
<div class="bos3"></div>
<div class="ortali"><img src="attila2.jpg"/></div>
<div class="bos1"></div>
<p class="ilk">Güneş doğudaki dağların ardında belirdiği sırada, kafile dümdüz uzanan Aquileia ovasını terk ediyordu. On mil ötede bulunan Julius Alpleri, çift surlu büyük şehrin önündeki tarlaların karşısında aşılmaz bir duvar gibi yükseliyordu. Ve aynı anda çift surlu şehrin çatılarının üzerinden sanki bir şaman kehanetini yerine getirir gibi bir çift leylek havalandı, nehir limanının üzerinde bir tur attıktan sonra, Adriyatik Denizi’nin üzerinden güneye doğru uçmaya başladılar.</p>
<p>Alplerin arasındaki geçide doğru uzanan <i>Via Gemina</i> üzerinde ilerlemek, kıyı boyunca yapılan yolculuk kadar kolaydı. Kafilenin yapması gereken tek şey, Emona ve Celeia adlı Roma şehirlerinden geçen efsanevî Kehribar Yolu’nu takip etmekti. Bu Roma yolu, imparatorluğun kuzeydoğu eyaletlerine uzanan en rahat yoldu. Ticaret yolunun on, on iki günlük yürüyüşten sonra Poetovio’da kuzeye sapmasına, Carnuntum’da Tuna’yı aşmasına ve sonunda kuzeydeki <i>Mare Suebicum</i>’un kehribar sahillerine kadar uzanmasına karşın, kafilenin Drau köprüsü üzerinden güneşe karşı ilerlemesi yeterliydi. Tuna’ya kadar bu nehrin kıyılarını takip edip, bataklık bölgelere girmekten kaçındıkları takdirde, iki ilâ üç haftaya kadar Batı Hunlarının hayvanlarını otlattıkları çayırlara ve Karaton Kağan’ın karargâhına ulaşmaları pekâlâ mümkündü.</p>
<p>Kafile çok sayıdaki kurumuş nehrin çakıllarla kaplı yatağını bir güçlükle karşılaşmadan aştı. Alplerin kuzeyindeki bembeyaz, iri kayaların arasından akan küçük yaz dereleri hayvanların ve insanların susuzluklarını gidermesine yeterli oluyorsa da, serinletici bir banyo almalarına imkân tanımıyordu. Bu yaz bu bölgeye pek az yağmur düşmüştü.</p>
<p>Julius Alplerinin başlangıcını teşkil eden ve pek de tekin görünümlü olmayan vadinin önündeki İnsonzo köprüsüne ulaştıkları zaman, Attila Doğan’ı ve onunla birlikte üç atlıyı keşfe gönderdi. Ona kalsa ovada bir gece daha geçirmeyi çok isterdi, fakat bozkır atlılarının arasındaki tecrübeli savaşçılar, bu andan itibaren ateşlerin mümkün olduğu kadar küçük ve alevsiz yakılmasının daha iyi olacağını söylemişlerdi. Aetius da aynı şeyi Aybars’a tavsiye etmişti. Hun atlıları da General Generidus’un hızlı ve ağır darbeler indiren lejyonerleriyle bir daha karşılaşmaktan kaçınmak istiyorlardı.</p>
<br/>

<p class="ilk">Attila ve Greka yol boyunca birbirlerine sadece kendileri için önemli olan o kadar çok küçük hikâye anlatmışlardı ki, bir süre sonra kimse onlara kulak vermemeye başlamıştı. Artık herkes Muncuk Han’ın oğlu ile bir zamanlar Roma’da köle olan Got kızının, âşık gençler olarak dünyaya bambaşka gözlerle baktıklarını anlamıştı.</p>
<p>Günün birinde Attila bozkırların gizemli ışıltılar saçan gecelerinden söz etmeye başladı. Atalarının büyücü kadınların yardımıyla atları ve arabalarıyla normalde aşılması çok güç olan Maiotia Bataklık Denizi’nden nasıl geçtiklerini anlattığı sırada, Greka gülerek onun kolunu tuttu. Bu esnada yan yana at sürüyorlardı.</p>
<p>“Henüz küçük bir kızken, bu hikâyeyi bambaşka bir şekilde dinlemiştim” dedi. “Belki bu sadece bir efsanedir; fakat kuzeydeki Kehribar Denizi ile Karadeniz arasında yaşayan kadınlarımız, Hunların cinlerin soyundan geldiğine inanırlar.”</p>
<p>“Öyle mi?” dedi Attila gülerek. “Amcam Aybars buna çok sevinecek!”</p>
<p>“Bence hiç de komik değil!” diye karşılık verdi Greka. “Ben Hunlardan her zaman korkmuşumdur...”</p>
<p>Genç kız kıpkırmızı kesilmişti. Attila onun elini tuttu. Yolun yan yana at sürmelerine izin verecek genişlikte olmasına dikkat ediyordu.</p>
<p>“Hâlâ korkuyor musun?” diye sordu. Greka gülümseyerek hayır anlamında başını salladı.</p>
<p>“Bana bu hikâyeyi anlatır mısın?” Greka bir kez daha başını salladı.</p>
<p>“Haydi, Greka! Lütfen anlat!”</p>
<p>“Pekâlâ” dedi kız. “Fakat seni baştan uyarıyorum: Bu sizin kökeniniz hakkında oldukça kötü bir hikâye...”</p>
<p>“Buna alışkın olmadığımızı mı sanıyorsun?” diye sordu Attila. Kısa bir tereddüt anından sonra Greka küçüklüğünde Hunlar hakkında dinlediklerini anlatmaya başladı.</p>
<p>“Bizim de tıpkı sizin yaptığınız gibi yüzyıllardan bu yana soğuklardan kaçtığımızı biliyorsun.” Attila evet anlamında başını salladı. Bu arada doğudaki görkemli dağlara giderek yaklaşıyorlardı. Attila, bir an için, göğe uzanan bu görkemli kayaların arasında bir yol, bir geçit veya bir patika bulunmasının imkânsız olduğu hissine kapıldı. Bu dağlar tıpkı bir şehrin etrafındaki görkemli duvarlara benziyorlardı. Evet, dağlardan hoşlanmamasının nedeni de buydu! Bu dağlar, bir duvara benziyorlardı! Fakat kabilelerinin ve ailelerinin çadırlarını bir daha görmek istiyorlarsa, mutlaka bir geçit bulmak zorundaydılar.</p>
<p>“Attila! Beni dinliyor musun?”</p>
<p>Attila irkilerek kendine geldi. “Özür dilerim, dalmışım!”</p>
<p>“Bu defalık affettim!” dedi Greka gülerek. “Şimdi dikkat et: Günün birinde Büyük Gadarich’in oğlu ve büyük göçten sonraki beşinci kral olan Filimer, birtakım garip kadınların ortaya çıktığı haberini almış. Bu kadınlar hem büyü yapıyor, hem de mucizeler gerçekleştiriyorlarmış. Bu konuda daha fazla bilgi edinmek istemiş ve bu kadınların çok uzun zamandan bu yana yunakların başındaki ve Yunan şehirlerinin civarındaki kadınların arasına karışmış olduklarını öğrenmiş”</p>
<p>“Bu ne zaman olmuş?”</p>
<p>“Herhalde birkaç yüzyıl evvel... Henüz kuzeydeki soğuk denizin kıyısında yaşadığımız ve komşumuz Vandalları mağlup ettiğimiz zamanlarda olsa gerek.”</p>
<p>“Ne! Demek ta o zamanlar bizim varlığımızdan haberdardınız? Bu olayın üzerinden çok uzun zaman geçmiş olmalı!”</p>
<p>“Biliyorum, fakat bana kalırsa, insanların buna inanması için Kral Filimer’in adı anılıyor olmalı...” dedi Greka. “Her halükârda büyücü kadınların varlığı bizde çok uzun zamandır anlatılır.”</p>
<p>“Bu kadınların isimleri neymiş?” diye sordu şaman ansızın. Tüm bu zaman boyunca konuşulanları sessizce dinlemişti.</p>
<p>“Halirurun... Alraun kadınları” diye cevap verdi Got kızı.</p>
<p>“Tahmin etmiştim” dedi Attila dizginlerini biraz kasarak.</p>
<p>“Kral Filimer onlardan şüphelendiği için onları aramızdan kovmuş” diye anlatmaya devam etti Greka. “Fakat kavmimiz güneye ilerlemeye devam ederken, onlar tekrar tekrar aramıza karışmışlar. Bunun ne kadar sürdüğünü bilmiyorum, fakat sonunda Kral Filimer zor kullanarak onları aramızdan kovmuş ve otlarını uzaklardaki ıssız topraklarda toplamaya mahkûm etmiş.”</p>
<p>“Sen bu kadın şamanların nereden geldiğini bilmiyorsun, değil mi?”</p>
<p>“Hayır” diye karşılık verdi Greka. “Tek bildiğim, bu Halirurunların sonlarının iyi olmadığı...”</p>
<p>“Ne olmuş onlara?”</p>
<p>“Kavmimizden çok uzak bir yerde, ağaçsız bozkırın tam ortasında, kralsız, kavimsiz ve halksız cinler tarafından görülmüşler...”</p>
<p>“Sonra?” diye sordu Attila. Bu basit ama etkili hikâye onun gülmesine neden olmuştu. Got kralı Filimer veya danışmanlarının nasıl bir oyun oynadıklarını çoktan anlamıştı.</p>
<p>“Cinler tüm Halirurunları yakalamışlar, tutsak etmişler ve zorla kendilerine eş yapmışlar. Böylece ortaya vahşi, temiz olmayan, çirkin, başlangıçta Maotia bataklıklarında saklanan yeni bir ırk ortaya çıkmış. Korkunç birer karabasana benzeyen bu iğrenç yaratıklar, av peşinde koşmaktan, kafayı çekmekten ve yiyip içmekten başka hiçbir şey düşünmezlermiş. Hayvanlara benzeyen bu varlıklar, bir kavim teşkil edecek kadar çoğalınca, gerçek bir tehlike olmaya başlamışlar...”</p>
<p>Attila’nın gülümsemesi yüzünde donup kalmıştı. Şakaklarında şiddetli bir yanma hissediyordu. Önce Yunanlar, sonra Romalılar, şimdi de Cermenler! Peki ama neden? Neden birbirleriyle kıyasıya savaşan ve acımasızca katleden kavimler, Hun ismini duydukları zaman panik derecesinde bir korkuya kapılıp, onlara karşı birleşmekten kaçınmıyorlardı? Attila bu sorunun cevabını veremiyordu.</p>
<p>Bu arada dağlar yavaş ve yumuşak bir şekilde onları içlerine almışlardı. Güneydoğudaki çalıların ve bodur ağaçların arasından menderesler çizerek akan Vipara Nehri’nin kıvrımlarını takip ediyorlardı. Şu anda içinde bulundukları vadi, yüzlerce savaşçıyı tüm araba ve malzemeleriyle birlikte barındıracak kadar geniş ve düzdü.</p>
<p>“Kusura bakma, fakat derhal Aybars’la konuşmak zorundayım” dedi Attila Greka’ya dönerek.</p>
<p>“Bir şey mi oldu? Anlattıklarım seni rahatsız mı etti?”</p>
<p>“Hayır, hayır” dedi Attila çabucak. “Anlattıklarınla ilgisi yok. Ansızın aklıma burada kolaylıkla tuzağa düşebileceğimiz geldi...”</p>
<br/>

<p class="ilk">Gece sakin geçti. Normalden farklı olarak, küçük bir ormanın içine çekilmişlerdi. Gotlar açısından bu alışılmadık bir şey değilse de, Hunlar için sık ağaçlar da en az duvarlar kadar rahatsız ediciydi.</p>
<p>Çok iyi durumdaki Via Gemini üzerinden pek az yolcunun ve arabanın geçmesine rağmen, <i>İkiyüzler Kafilesi</i> bu bölgenin eski sakinleri olan Keltler tarafından nehrin kenarına açılmış olan dar patikayı izlemeye karar vermişti. Bu patika nehrin kıvrımlarını izleyerek açıldığı için, Via Gemini’ye kıyasla yolu çok uzatıyordu. Bir akşam önce kafiledeki Batı Romalılar, eski yolda daha fazla vakit kaybedilmesi durumunda, kafileden ayrılacaklarını bildirmişlerdi. Diğer kavimlerden bazıları da onlarla aynı fikirdeydi.</p>
<p>Ne var ki Attila, Aybars ve diğer Hunlar, kararlarından vazgeçmek niyetinde değillerdi. Romalılarla olası bir karşılaşmadan mutlaka kaçınmak istiyorlardı, çünkü yanlarındaki bunca ganimetle değil dövüşmek, kaçmaları bile mümkün değildi. Bu nedenle yeni gün yeni endişelerle başladı. Bir grup atlıyı gözcü olarak önden göndermeye karar vermişlerdi...</p>
<br/>

<p class="ilk">“Anlamıştım” diye inledi Attila. “Limes sınırlarından bu kadar uzakta olmamıza rağmen, ileride büyük bir Roma sınır muhafaza birliği var!”</p>
<p>“Buraya yeni gelmiş olmalılar” diye fısıldadı şaman. “Onlara görünmeden buradan geçmemiz imkânsız!”</p>
<p>“Zaten gözcüleri ve nöbetçileri kafilemizi mutlaka fark etmiş olmalı!” dedi Doğan.</p>
<p>“Şimdi ne yapacağız?” diye sordu Greka. Aybars’ın itirazına rağmen o da gözcü grubuna katılmıştı.</p>
<p>“Keşke bunu bilseydim!” diye cevap verdi Attila.</p>
<p>Güney dağlarının yamaçlarından birine oturmuşlardı. Küçük fındık ağaçlarının dallarını ve yapraklarını aralayarak, yaklaşık iki Roma mili uzaklıkta dik yamaçların arasında uzanan geniş vadi tabanına bakıyorlardı. Çok geniş ve yumuşak kıvrımlar çizen vadi, batıdan doğuya doğru uzanıyordu.</p>
<p>Bu dağların yamaçları, tozlu İtalya’dan çok daha taze ve yeşildi. Öteki taraftaki yüksek dağ zirveleri, yaklaşmakta olan kışı haber veren beyaz bölgelerle kaplıydı. Beyaz ışıltılar saçan başka dağlar da göze çarpıyordu, Aybars’ın söylediğine göre, bunun sebebi dağları oluşturan kireç kayalarıydı. Fakat bu korunaklı vadinin içinde ne Roma’nın boğucu sıcaklığıyla, ne de Padus ovasının nemli iklimiyle ilgisi olan, güzel bir yaz sıcağı hüküm sürüyordu.</p>
<p>Vipara ismindeki küçük nehir otların arasında neredeyse görülmeyecek şekilde kıvrılarak akıyordu. Julius Alpleri’nin <i>Imperium Romanum</i>’un merkezinde bulunmasına rağmen, görünüşe göre burada Romalılardan farklı insanlar yaşıyordu. Sava, Drau, Tuna ve Tisza nehirleri henüz oldukça uzaktaydı, fakat civardaki küçük evler ve çiftlikler, burasının bir sınır olduğunun işaretiydi.</p>
<p>Attila ve diğerleri gözlerini kuzeye dikmişlerdi. Güneşi arkalarına almışlardı ve beyaz parıltılar saçan Roma kampı bu uzaklıktan bile açıkça görülebiliyordu. Aslında bu sabit bir karargâh olmaktan ziyade, Attila ve Aybars’ın yolda gördüğü küçük bir dinlenme alanında kurulan geçici çadırlardan ibaretti. Fakat geçen gece buraya yeni birlikler gelmişti. Yeni yapıldıkları belli olan ağaç ve kiremit surların arkasında, küçük birlikler halinde en az iki bin atlı ve yaya lejyoner bulunuyordu.</p>
<p>Attila, Aybars, Greka ve Doğan, birbirlerine yardım ederek, kampı kuşbakışı seyredebilecekleri bir kaya çıkıntısının üzerine geçtiler.</p>
<p>Greka, Attila’ya iyice sokulmuştu. Attila kolunu kızın omuzuna attı ve heyecanla kampa bakmaya devam etti.</p>
<p>“Burası çok güzel bir yer” dedi Greka ve derin bir nefes aldı. Attila evet anlamında başını salladı, fakat dikkatini hâlâ aşağıya veriyordu. Etraflarını çeviren sık çalılar arasından Romalıların onları görmesi mümkün değildi, fakat Attila ve diğerleri aşağıdaki renkli ve parıldayan figürleri dev bir oyun tahtasının üzerindeki bir campus’ta bulunuyorlarmış gibi rahatlıkla izleyebiliyorlardı.</p>
<p>“Böyle bir şeyi daha önce ne Ravenna’da, ne de Roma’da geçirdiğim aylar boyunca görmüştüm.</p>
<p>“Oysa isteseydin senin castra praetoria’yı ziyaret etmene rahatlıkla izin verirlerdi” dedi Aybars.</p>
<p>“Bunu yaptım zaten” diye karşılık verdi Attila. “Tiber kıyısındaki campus martis’e gitmemize izin vermediler, fakat campus corbentinum’da bulunan büyük kışlalara üç kez gittim.”</p>
<p>“Peki orada askerlerin nasıl talim yaptıklarını izlemedin mi?” diye sordu Doğan. Attila başını salladı.</p>
<p>“Buradaki gibi değildi” dedi sonra. “Bize sadece kampın ortasındaki sancaklarla süslü büyük sunak taşını gösterdiler. Sonra da uçsuz bucaksız salonların içinde sergilenen silahları, zırhları ve kuşatma aletlerini. Burada <i>centurio</i>’ların keten gömleklerinin üzerine giydikleri ince zincir zırhlardan tutun da, <i>lorica segmentata</i> adı verilen şarniyerli metal şeritlere kadar, akla hayale gelebilecek her şey mevcuttu...” Attila güldü ve sözlerine devam etti. “Sanırım <i>Imperium Romanum</i>’da şimdiye kadar kullanılmış olan tüm yay ve ok çeşitlerini ezbere biliyorum. Ayrıca mancınıkları, <i>onager</i>’leri, iki ayak uzunluğundaki <i>gladius</i>’tan, yedi ayak uzunluğundaki <i>pilum</i> mızraklarına ve çift tarafı keskin olan pugio hançerlerine kadar kesici ve delici silahların tümünü de...”</p>
<p>“Ukalâ...” dedi Attila’nın bildiklerinden zerre kadar etkilenmemiş olan amcası. “Sahip olduğun bu bilgi, doğru olarak kullanılmadığı takdirde hiçbir işe yaramaz!” Şaman, Attila ile Greka’nın yanına gelerek topuklarının üzerine çömeldi ve yavaşça sallanmaya başladı. “Sonuca gelelim... Bu durumda ne yapabiliriz?”</p>
<p>“Dediğim gibi, onların nasıl talim yaptığını hiç görmedim... Sadece birkaç bilinen hareket sergilemişlerdi, o kadar.”</p>
<p>“Aşağıdaki gibi mi?” diye sordu Aybars. Attila bir süre onlara baktıktan sonra başını salladı. “Hayır, Ravenna’daki saray muhafızlarında bile böyle bir şey görmedim. Zaten orada hep Hunlar talim ederdi.”</p>
<p>Birlikte Roma süvarilerinin başlarında miğferleri ve bellerinde kılıçları olduğu halde tekrar tekrar zor pozisyonlarda eyere sıçrama talimi yapmalarını izlemeye başladılar. Ellerinin her ikisinde de birer mızrak bulunan bazı askerler ise mızrakları düşürmeden atlarına binmeye çalışıyorlardı. Başkaları ise kalabalık bir grup halinde dörtnala at sürerek yolun üzerine açılmış olan hendeklerin ve engellerin üzerinden atlamaya çalışıyor, talim sahasının kuzey ucuna ulaştıkları zaman hızla geri dönüyor ve aynı yolu bu defa gelirken attan düşmüş olanları da ezmemeye dikkat ederek alıyorlardı.</p>
<p>“Olamaz” dedi Attila ansızın. “İlerideki komutan tribününün önünde olanları sen de görüyor musun?”</p>
<p>“Ön bacakları üzerinde eğilmeye çalışan atları mı soruyorsun?” dedi şaman gülerek. Fakat Attila gülmüyordu.</p>
<p>“Bunlar eğilmeye falan çalışmıyor, Aybars! Karşımızda lejyonların en büyük yalanlarından biri yerle bir oluyor! Romalılar şimdiye dek sadece düşmanlarını mağlup edene kadar dövüştüklerini, sonra da tutsak almaya çalıştıklarını söyleyip durdular! Fakat... gerçek işte karşımızda!”</p>
<p>“Lejyonerler dörtnala koşan atlarının üzerinde yere eğiliyor ve kılıçlarıyla saman balyalarına vuruyorlar.”</p>
<p>“Bunlar sadece birer saman balyası değil, Aybars!” dedi Attila ciddi bir sesle. “Onların yerinde sen ya da ben de olabilirdik, anlıyor musun? Lejyonerler yere düşen düşmanlarının işlerinin nasıl bitirileceğini öğreniyorlar!”</p>
<p>“Fakat onlar yıllardan bu yana bizi bununla suçlamıyorlar mı?” diye sordu Aybars şaşkınlıkla. “Özellikle de imparatorluğun sınırlarına dayandığımız ve hızla ilerlemek için tutsak almadığımız ilk yıllarda...”</p>
<p>“İşte burada da her <i>ala</i>, her <i>turma</i> aynı şeyi öğreniyor...”</p>
<p>“Her ne dedin?” diye sordu Doğan.</p>
<p>“Bunlar Roma atlı birliklerinin isimleri” dedi Attila. Bir an için genç Hun’un Roma atlı birliklerinin sınıflandırılması hakkında hiçbir fikri olmadığını unutmuştu. “Sizin sürülerinizi Aquincum askeri kampının yakınlarında otlattığınızı sanıyordum” dedi itham dolu bir sesle. Sonra talim alanının doğu kenarını işaret etti: “Şimdi dikkat edin! Karşıdaki üçer kişilik on bir sıra oluşturan otuz üç süvariye <i>turma</i> adı veriliyor. Komutanları olan <i>decurio</i> en önde at sürüyor ve normal bir askerin üç katı maaş alıyor. Birliğin arkasındaki iki kişi ise onun yardımcıları. Soldakine normal bir askerin iki katı maaş almasından dolayı <i>duplicarius</i>, bir buçuk misli maaş alan sağdakine ise <i>sesquiplicarius</i> adı veriliyor...”</p>
<p>“Boş yere çeneni yorma” diye güldü şaman. “Aetius bana bunların hepsini anlatmıştı.”</p>
<p>“Fakat bunlar her zaman iddia edilenin aksine imparatorluğun şan ve şerefi için değil, sadece para için savaşıyorlar” dedi Attila. “Bu <i>turma</i>ların on altı tanesi bir <i>ala</i>, yani yaklaşık beş yüz kişilik bir birlik oluşturuyor. Gariptir ki bir <i>ala milliaria</i> isminden anlaşıldığı gibi bin kişiden değil, yaklaşık olarak yedi yüz elli kişiden oluşuyor.”</p>
<p>“Bu anlattıklarının bir anlamı var mı?” diye sordu Greka bu sözlerden fazla etkilenmeden. Attila evet anlamında başını salladı. “Romalılar uzun zamandır birliklerinin eski düzenlerine uymuyorlar. Bir zamanlar altı bin kişiden ibaret olan bir lejyon, artık yaklaşık dört bin kişiden ibaret. Romalılar hâlâ eski düzen ve kaidelere harfiyen uyduklarını iddia ediyorlar, fakat bu kesinlikle doğru değil.”</p>
<p>“Bir lejyonun artık bir lejyon olmadığını mı söylemek istiyorsun?” diye sordu Doğan.</p>
<p>“Hayır” dedi Attila. “Yaklaşık yüz yıl öncesine kadar bir lejyonda her savaşçının yeri belliydi. İmparatorluğun her tarafında aynı düzenle hareket ediyorlardı. En önde izciler, sonra da ilk savaş gücü olarak kılıçla silahlanmış lejyonerler ve okçular ilerliyordu. Onların ardından ise mühendisler ve yol yapım ustaları geliyordu. Yoldaki bozuklukları, arkadan gelenlerin etkilenmesine meydan vermeyecek kadar büyük bir hızla tamir ediyorlardı. Onların ardında ise kendi özel muhafızları bulunan ve eşyalarını yanında taşıyan komutanlar vardı. Onların ardından atlarının üstünde şövalyeler geliyordu. Sonra da savaşçı bir sınıf olmayan, tüm işleri köprü kurmak, mancınık ve benzeri kuşatma aletlerinin bakım ve onarımını yapmak olan ustalar geliyordu. Kısacası, büyük bir kafilenin ayrı parçaları şeklinde yol alıyorlardı...”</p>
<p>“Tüm bu anlattıklarına bakacak olursa, bu kafilenin ucunun bucağının olmaması gerekirmiş!”</p>
<p>“Öyleydi zaten” dedi Attila. “Çünkü lejyon ve kolordu komutanlarının arkasından sancak taşıyıcıları, müzisyenler, nihayetinde de esas lejyonu oluşturan alaylar geliyordu...”</p>
<p>“Kolordu ve alay derken ne kastediyorsun?” diye sordu Greka. Bugüne dek gerek bir Roma askeri birliğini, gerek yardımcı kavimlerinden birini savaşırken ya da yürüyüş halindeyken görmemiş olan bu genç kızın kafası, kımız yudumlamaya başlamış olan erkeklerin kafasından çok daha fazla karışmıştı.</p>
<p>“Bizde atlılardan ve önderlerden başka hiçbir şey yoktur” dedi Doğan. Attila kendini tutamayarak gülmek zorunda kaldı.</p>
<p>“<i>Imperium Romanum</i> lejyonlarının bin yıllık zaman zarfında giderek geliştiğini unutuyorsun. Fakat bu gelişimin olumsuz etkileri de aynı derecede büyük...”</p>
<p>Greka soran gözlerle ona baktı.</p>
<p>“Pekâlâ” dedi Attila derin bir iç çekmeyle. “Bu bilgiyi nerede ve nasıl kullanacağınıza akıl erdirememe rağmen, size bunu açıklayacağım! Şimdi dikkat edin: Eskiden her lejyon bir desen gibi işlenmişti. Sekiz savaşçı bir contubernium, yani ‘bir çadır dolusu’ veya bir grup oluşturuyorlardı.”</p>
<p>“Teşekkür ederim!” dedi Greka muzip bir sesle. “Bunu ben bile anladım!”</p>
<p>“Çok iyi” dedi Attila ve dudaklarında ince bir gülücükle anlatmaya devam etti. “Bu grupların veya çadırların on tanesi bir <i>Centurie</i> idi, yani subay ve astsubaylarıyla birlikte yaklaşık yüz kişi.”</p>
<p>“Demek ki bir <i>centurio</i> gerçekte yüz kişinin komutanı...”</p>
<p>“Aynen öyle! Kulağa garip geliyor, ama gerçek bu! İki Centurie bir alay, üç alay ya da altı <i>Centurie</i> bir kolordu oluşturuyor.”</p>
<p>“Tamam! Yeter artık!” diye inledi şaman. “En zorlu şeytanlar bile bu laf kalabalığının karşısında kaçmaktan başka çare bulamaz!”</p>
<p>“Korkmayın, fazla uzun sürmeyecek” diye karşılık verdi Attila gülümseyerek. “Roma’nın bugünkü lejyonlarında eski zamanların o gizemli ve şöhretli ustalarının hiçbiri bulunmuyor artık. Sancak taşıyıcıları ve müzisyenler hâlâ var elbette. Romalılar her birlikte birkaç zanaatçının, yazıcının ve idarî memurun bulunmasına da çok özen gösteriyorlar. Fakat kadastrocular, saatin kaç olduğunu tam olarak belirleyen uzmanlar ve cenaze merasimi için şamanlar uzun süredir lejyonlarda görünmüyorlar...”</p>
<p>Aybars öfkelenmişti: “Benimle dalga mı geçmek istiyorsun?”</p>
<p>“Hayır, Aybars Amca... Bugün bile pek nadir olsa da birkaç lejyonda hâlâ şamanlar bulunuyor. Onlara ‘kâfir rahipler’ adı veriliyor. Genellikle hayvanların iç organlarından geleceği okumak işiyle meşgul oluyorlar. Bazıları tıpkı senin gibi koyunun kürek kemiklerini kurban olarak ateşe atıyor, sonra da üzerlerindeki çatlak ve yarıkları inceleyerek savaşların gidişatının nasıl olacağı hakkında generale bilgi veriyorlar...”</p>
<p>“Bundan emin misin?”</p>
<p>“Kendi gözlerimle görmüş değilim” dedi Attila, “fakat bu Roma’da uzun süredir bir sır değil.”</p>
<p>Aybars dudaklarını büzdü, vücudunun üst kısmını yavaşça iki yana sallamaya ve hafif bir şarkı mırıldanmaya başladı.</p>
<p>“Düşünmem gerekiyor” dedi sonra. “Buradan nasıl kurtulacağımızı düşünmeliyim...”</p>
<p>Sallanmaktan ansızın vazgeçerek doğruca Attila’ya bakması oldukça uzun sürdü. Diğerleri merakla soluklarını tuttular, fakat şamanın soruları oldukça şaşırtıcıydı.</p>
<p>“Roma’dayken hiç bir amfitiyatroyu ziyaret ettin mi?”</p>
<p>“Evet” diye karşılık verdi Attila. “Birçok kez... Neden?”</p>
<p>“Kılık değiştirmiş adamların bulunduğu zamanlarda...”</p>
<p>“Evet. Oyuncular...”</p>
<p>“Kendilerine ait olmayan şeyleri dile getiren adamlar...”</p>
<p>Attila, şamanın nereye varmak istediğini ancak şimdi anlamıştı. Bir el hareketiyle şamanın daha fazla konuşmasını engelledi.</p>
<p>“Beni dinle” dedi sonra. “Biz de çok uzun zamandır var olan şarkılar söylüyoruz. Romalıların bana Roma’da tiyatro oynadıklarını düşünüyorsan, bu konuda seni hayal kırıklığına uğratmak zorundayım. Onlar benim gibi bir barbara gereğinden fazla önem vermeyi düşünemeyecek kadar kendileriyle meşguldüler.”</p>
<p>“Ya silahlı adamlarla yaptığınız o saklambaç oyunu?”</p>
<p>“Çok normal” dedi Attila. “Şehirde insan etinin alınıp satılmaya başlandığını unutma. O kokuyu asla unutamayacağım...”</p>
<p>“Ve burada hâlâ yerde yatan bir düşmanı öldürme talimi yapıyorlar...”</p>
<p>“Bu bizim için iyi mi, kötü mü?” diye sordu Attila.</p>
<p>“Buna tanrılar karar verecek” diye karşılık verdi şaman. Sonra bir daha konuşmadı. Attila, Aybars’ın bir şeyler bulduğuna ya da diğer dünyada kendileriyle ilgili bir şeyler gördüğüne, tüm cinler ve şeytanlar üzerine yemin edebilirdi. Fakat şaman bir mezar taşı gibi suskunlaşmıştı ve artık Romalılar, lejyonerler veya bir çıkış yolu bulmak hakkında konuşmak istemiyordu...</p>
<p>Gece basana kadar orada kaldılar, sonra da kampa geri döndüler. Tam vaktinde gelmişlerdi. Hun kazanlarında et çorbası fokurduyor, diğer kavimlerden insanların ateşin üzerinde kızarttığı etler etrafa nefis bir koku saçıyordu. Ay gökyüzünde yükseldiği zaman da şaman suskun kaldı. Ne kendi kendine mırıldanıyor, ne vücudunun üst kısmını iki yana sallıyor, ne de davulunu eline alıyordu.</p>
<p>Bu belirtiler iyiye işaret değildi. Attila, Aybars ve Doğan, o gece kampın etrafına her zamankinden fazla nöbetçi yerleştirdiler.</p>
<br/>

<p class="ilk">Fakat, o gece bir tek alarm verilmedi. Ne bir gözcünün geldiği gözlendi, ne de bir yabancının.</p>
<p>Ertesi gün, o zamana kadar daima geri planda kalmayı tercih etmiş olan Kral Alarich’in elçisi, Attila’nın çadırına geldi. “Bu zamana kadar bize koruma sağlayan kafile, Aquileia’dan sonra ölümcül bir tuzak haline geldi” dedi gri sakallı, sakin adam. “Ayrıca daha fazla hareketsiz kalmayı da istemiyoruz. Bu nedenle azatlılardan birkaçı, İranlılar ve maiyetimle birlikte ben, buradan ayrılacağız.”</p>
<p>“Bu şekilde şansının daha fazla olacağını mı düşünüyorsun?” diye sordu, Attila’nın çadırının arkasında beliren Aybars. Elinde en azından beş yıldır yerdeki çürümüş ağaç kabukları arasında yaşayan bir geyik böceği tutuyordu: Gizemli tozu için bir şamanın yakalayabileceği en başarılı sabah avı.</p>
<p>“Hızlı atlarımız var” dedi Got ve bir anlık tereddütten sonra sözlerine devam etti. “Ve hızımızı kesecek ganimete sahip değiliz.”</p>
<p>“Fakat siz Ebedî Şehre saldırdınız ve <i>Imperium Romanum</i> için savaşarak ölmeye hazır olan herkesi ağır bir şekilde aşağıladınız...”</p>
<p>“Bana bu erkeklerin nerede olduğunu söyleyebilir misin?” dedi yaşlı Got aşağılama dolu bir gülümsemeyle.</p>
<p>“Belki Roma, Ravenna veya Kuzey İtalya şehirlerinde yoktur” dedi Aybars. “Fakat bu dağlarda, zorlu sınır bölgelerinde ve Limes kalelerinde, sadece siz Vizigotların sebep olmadığı bu utancın intikamını alacak savaşçılar vardır...”</p>
<p>“Bir Hun şamanı Romalıların şerefini mi koruyor?” Yaşlı Got tekrar güldü. “Ne yapmak istiyorsunuz? Sizi çembere alıp hepinizi öldürmelerini mi bekleyeceksiniz?”</p>
<p>“Hayır” dedi Attila tam o anda lafa karışarak. Kral Alarich’in tecrübeli elçisinin haklı olduğunu anlamıştı. “Senin kılavuzluğunda vadiden geçip Vipara Nehri’nin kaynağına kadar dağa tırmanmamıza itirazın var mı?”</p>
<p>“Benim kılavuzluğuma ihtiyacınız yok” diye cevap verdi Vizigot. “Bizim yapacağımız gibi nehir yatağını takip etmeniz yeterli...”</p>
<p>“Yanınıza birkaç adam vermemi ister misiniz?” diye sordu Attila. Alarich’in elçisi hayır anlamında başını salladı. Attila’ya bakarak gülümsedikten sonra başıyla selam verdi ve atını çevirdi. On dakika sonra on altı kişiden oluşan küçük grup yola koyulmuş ve ormanın içinde doğuya doğru ilerlemeye başlamıştı.</p>
<br/>

<p class="ilk">Kafilenin kalan kısmı nispeten daha geç harekete geçti. Büyük bir tehlikenin tehdidi altında bulunduklarını iyi bilmelerine rağmen, Vipara’nın sağ ve sol tarafında bulunan yüzlerce yıllık yolda hızla ve rahatsız edilmeden ilerliyorlardı.</p>
<p>Çok kez suyun sığ olduğu yerlerden karşıya geçmek zorunda kalıyorlardı, fakat küçük çakıl taşlarıyla kaplı zemin ağır arabaları taşıyabilecek kadar sağlamdı.</p>
<p>“Diğer mevsimlerde burada ilerlemek oldukça zor olmalı” dedi Greka. Erkeklerin silah deposundan kısa kılıçlar, mızraklar ve hançerler alarak, diğer kadın ve kızlarla birlikte silahlanmıştı. “Biz Sarmat kadınları veya Amazon değiliz” demişti erkeklerin itirazlarına cevap olarak. “Fakat bir kılıcın keskin tarafının hangisi olduğunun hepimiz farkındayız.”</p>
<p>Attila ve Greka yan yana güneydoğuya doğru yol alıyorlardı. Doğan kafilenin en arkasında gözcülük yapıyordu, Aybars da ortalarda bir yerdeydi. Birkaç kez aynı yolu Athawulf’la birlikte kat eden Hunlarla konuşmuş, fakat yaşlı Got’un tavsiye ettiği yoldan başka bir öneriye rastlayamamıştı.</p>
<p>Ancak öğleye doğru, vadi zemini yavaş yavaş taşlarla kaplanmaya başladığı ve arabaların ilerlemesinin zorlaştığı zaman, şaman atını Attila’nın yanına sürdü.</p>
<p>“Oldukça garip şeyler duydum” dedi ona.</p>
<p>“Romalılardan mı?”</p>
<p>“Evet, kamptakilerden. Dün gördüğümüz lejyonerlerin Romalı değil, kuzeyden gelen Cermenler olduğunu söylüyorlar. Noricum ve Pannonia bölgelerinden. Bu garnizon da burada kalmayıp, kıştan önce Tuna kıyılarına nakledilecekmiş.”</p>
<p>“Bizim yakınlarımıza mı?”</p>
<p>“Muhtemelen. Zaten uzun süredir oradaki kale ve garnizonlar tahkim ediliyor. Ta Karadeniz kıyısındaki deltaya kadar Tuna’nın aktığı tüm bölgelerde yeni gözetleme kuleleri inşa ediliyormuş.”</p>
<p>“Onların tarafında mı, bizim tarafımızda mı?”</p>
<p>“Yarı yarıya” diye karşılık verdi Aybars.</p>
<p>“Bize kimsenin saldırmamasının nedeni bu olabilir mi?”</p>
<p>“Sanırım öyle” dedi şaman. “Belki de Karaton Kağan’ın öfkelenip gözetleme kulelerinin yapımını engellemeye çalışmasından korkuyorlar.”</p>
<p>“Demek endişeye kapılmadan yola devam edebileceğimizi düşünüyorsun?”</p>
<p>“Bilmiyorum, kardeşim Muncuk’un oğlu!” diye cevap verdi şaman. “Ne de olsa arabalarımız hâlâ altın yüklü...”</p>
<p>“Dalmaçya, İstria, Pannonia ve Noricum komutanlarına yetecek kadar mı?”</p>
<p>“Sanmam” dedi Aybars düşünceli bir tavırla. “Aksi takdirde çoktan altınlarımızı kanla değiştirmiş olurlardı...”</p>
<p>“O halde devam ediyoruz, değil mi?”</p>
<p>“Evet.”</p>
<br/>

<p class="ilk">Vipara vadisindeki ikinci günün akşamında, kafile tüm yolun en zorlu kısmına ulaşmıştı. Giderek daha hızlı ve vahşi akmaya başlayan küçük nehrin her iki yakasındaki dağlar, geçit vermez bir şekilde göğe yükseliyorlardı. Yukarılarda bir yerde, Alm çayırlarının doğu zirvelerinde, nehrin kaynağı bulunuyordu. Roma yolu, dağın kuzey yamaçlarından yukarı doğru tırmanmaya devam ediyordu. Hunlar, taşlı nehir yatağının bir o tarafında, bir bu tarafında yukarı çıkan eski yolu kullanmaya karar verdiler.</p>
<p>Aynı günün öğleden sonrası Doğan ve üç savaşçı keşif yapmaya gönderildi. Dağın zirvesine kadar yolun en iyi şekilde nasıl aşılabileceğini araştıracaklardı. Gözcüler ancak akşama doğru atlarını doludizgin sürerek geri geldiler.</p>
<p>“Ne dersin? Bir günde başarabilir miyiz?” diye sordu Atilla.</p>
<p>“Evet” diye karşılık verdi Doğan ve atından indi. Doğruca nehre giderek suya eğildi ve büyük yudumlarla kana kana içti.</p>
<p>Ertesi sabah tüm öküzler bir araya toplandı ve hafif arabalara çift, ağır arabalara ise üç sıra hayvan koşuldu.</p>
<p>Sonra Hunlar, Gotlar, azatlılar, hatta Karadeniz’in kıyısından gelen tacirler bile kendi dillerinde bağırıp çağırmaya, emirler yağdırmaya başladılar. Efendilerinin seslerini duyan hayvanlar hep birlikte koşumlara asıldı. Hunların bazıları kementlerini korkunç sesler çıkartarak havada sallıyor, hayvanları gayrete getirmeye çalışıyorlardı. Sonunda erzak ve ganimet yüklü ağır arabalar yavaş yavaş hareket ettiler, hatta bir süre sonra yokuş yukarı gitmelerine rağmen geçmiş günlere oranla çok daha hızlı yol almaya başladılar.</p>
<p>Arabaların hepsini tek seferde çıkartmak mümkün olmadığı için, yük hayvanları aynı yolu üç kez almak zorunda kalmışlardı. Nihayet tüm arabalar yukarı çıktığında, gece basmıştı. Fakat her şeye rağmen hedeflerine ulaşmış, Aquileia’nın leyleklerinden çok daha yukarılara çıkmışlardı. Karlı dağların beyaz zirveleri, yarım günlük bir yolculuk sonucunda ulaşılabilecek kadar yakın görünüyordu. Batıya doğru kıvrılan uzun Vipara vadisi ise arkalarında kalmıştı.</p>
<p>“Buradan tekrar <i>Via Gemina</i> üzerinde ilerlemeye başlayabiliriz” dedi şaman. “Eski Kehribar Yolu’nu takip ederek, güneydeki dağların etrafından geniş bir yay çiziyor. Yarın akşam ise tekrar kuzeydoğuya dönecek. İki gün içinde Emona’ya ulaşabiliriz. Oradan da Sava nehrini aşacağız.”</p>
<p>“Sonra hangi yolu takip etmeyi düşünüyorsun?” diye sordu Atilla. Haritasının başına geçmiş, yol boyunca işaretlenmiş <i>mansion</i> ve <i>mutation</i>ların arasındaki Roma millerini hesaplıyordu.</p>
<p>“At sırtında olsaydık, Sava’yı izlememizi önerirdim” dedi Aybars. “Fakat nehri aşağı taşkın bölgelerinden arabalarımızla çok zor geçeriz.”</p>
<p>“O halde Kehribar Yolu üzerinde kalalım ve Celia üzerinden Poetovio’ya gidelim. Kehribar Yolu oradan kuzeye kıvrılıyor, fakat biz doğuya doğru devam ederiz...Yani Sava ve Drau nehirlerinin birleşme noktasına üç gün, Tuna’ya kadar da dört günümüz var.”</p>
<p>“Bu kadar basit değil” dedi Aybars. “Arabalarımızın ne kadar ağır olduğunu biliyorsun. Şansımız yaver gitmeyip Sava kıyılarındaki bataklıklara saplanacak olursak, işimiz bitti demektir.”</p>
<p>“O halde Sava boyunca yaklaşık beş yüz mil ilerleyeceğiz...”</p>
<p>“Koyun kemikleri bizim için en iyi yolun bu olduğunu söylüyor” dedi şaman yavaşça içini çekerek. “Zaten bir kısmımız Emona’da bizden ayrılacak.”</p>
<p>“Biliyorum” dedi Atilla ve başını salladı. “Kaç kişi bizimle kalacak?”</p>
<p>“Bunu sormamız gerekiyor...”</p>
<p>Ve böyle yaptılar. Bu arada hava iyice soğumuştu. Birkaç tane küçük alevli ateş yaktıktan sonra, Doğan kampın içinde birkaç adam dolaştırdı. Ay doğduğu zaman herkes bir araya toplandı – erkekler, kadınlar ve çocuklar.</p>
<p>“Roma kalesine ve Emona şehrine kadar bir arada kalacağız” dedi Atilla insanlar etrafında bir çember oluşturdukları zaman. “İsteyen doğuya doğru ilerlemeye devam edebilir; zaten bir kısmınız Tuna’ya kadar olan yolu biliyor. Fakat isteyen benimle, Aybars’la ve Doğan’la gelebilir. Sava boyunca Sirmium ve Singidunum’a kadar uzanan yolda ilerleyeceğiz. Aranızdan isteyenleriniz Singidunum’dan yola çıkarak Naissos üzerinden Bizans’a veya Tuna yoluyla Karadeniz’e çıkabilir. Ben amcamla birlikte Sirmium’a gelmeden kuzeye sapacak, Tuna’yı aşacak ve Kara Hunların kağanı Karaton’a geri döneceğim.”</p>
<p>Atilla bir süre etrafına bakınarak, farklı grupların aralarında fısıldaşmalarına son vermelerini bekledi.</p>
<p>“Celeia ve Poetovio üzerinden Tuna’ya gitmek isteyenler, şimdi elini kaldırsın!”</p>
<p>Doğan, havaya kalkan tam elli el saymıştı. Büyük Tuna kıvrımındaki Aquicum’daki ailelerini görmek isteyen otuz atlı, on bir kadın ve beş çocuk, bunlara ilave olarak on köle ve azatlı. Bunlar kuzey bölgelerinde talihin kendileri için Aşağı Tuna havzasından daha açık olacağını düşünüyorlardı. Geri kalanlar ise Atilla ve amcası Aybars’la beraber Sava boyunca ilerlemek istiyordu.</p>
<p>“O halde Emona’dan itibaren sadece <i>Yüzyirmiler Kervanı</i> olarak anılacağız” dedi Atilla gülerek. Sonra hep birlikte erkenden yattılar. Üzerinde bulundukları yayladaki yolun Vipara vadisinden ayrılan yamaca kıyasla çok daha rahat olmasına rağmen, hepsi de kendilerini hâlâ son derece bitkin ve yorgun hissediyorlardı.</p>
<p>Kafilenin ikiye bölünmesinden sonraki günler, önemli bir şey olmadan geçti. Emona’da pek az sayıda lejyoner gördükleri için, Sava nehrinin güneyindeki etrafı duvarlarla çevrili bu küçük Roma şehrinin önünde iki gece konakladılar. Aquileia’da kaçırdıklarını telafi etmek için bol bol zamana sahiptiler. Tacirler, kadınlar, azatlılar, hatta güneydoğuya gitmek isteyen Hunların bir kısmı, küçük gruplar halinde şehre gittiler. <i>Imperium Romanum</i>’un kuzey bölgelerinde kendilerine ilginç gelen son nesneleri satın almak için kıyasıya pazarlık yapıyor veya mal değiş tokuşu teklifinde bulunuyorlardı.</p>
<p>Atilla şehre girmek istememişti. İkinci günde yanına Greka ile beş atlı muhafız alarak, Roma yolu üzerinden Sava’nın geçit verdiği yere kadar gitti. Nehrin Alplerden gelen berrak suyunun bembeyaz çakıl taşları üzerinden aktığı bu noktada, geçen yaz mevsiminin son aylarında kuzeydeki denizin kıyılarından Aquileia’daki atölyeler için kehribar satın almış olan tacirlerin çadırları bulunuyordu.</p>
<p>“Bu tacirlerin sadece işlenmemiş ham kehribar alıp sattığını sanıyordum” dedi Greka çadırlarının önündeki tentelerin altında tezgâh açmış olan satıcıları gördüğü zaman.</p>
<p>“Gerçekten de uzun süre söylediğin gibiydi” dedi dev yapılı bir Cermen garip bir Latince’yle. Bu adam mutlaka Aşağı Elbe kıyılarından geliyor olmalıydı. Elinde bira dolu bir kadeh bulunan kıvırcık kızıl sakallı bu Langobard, bir tacirden ziyade, Wotan’ın bir savaşçısını andırıyordu. “Fakat şehirlerde yaşayan o dolandırıcı İtalyanların... mücevherleri için ne istediğini biliyor musunuz? Hayır mı? Bunu tahmin etmiştim, oğlum... Ne diyordum? Evet, işte burada... Kadınlar için güzelce kesilmiş, şekil verilmiş, cilalanmış... bir parça...”</p>
<p>Kızıl sakallı dev Langobard yere eğildi ve önündeki kilitli tahta sandığın içinden bir bez parçası alarak, etrafına sarılmış olan deri kayışları çözdü. “Görüyor musunuz? Burada tüm hayvanlar âleminin en korkunç canavarlarından biri var... Bal taşında ebediyen hapsolmuş...”</p>
<p>Greka elinde olmadan geriye doğru bir adım attı, sonra da Atilla’yla birlikte adamın gösterdiği taşın üzerine eğildi.</p>
<p>“Ama bu bir sineğe benziyor!” diye bağırdı adamın elindeki kolyeyi gördüğü zaman. Kolyede en büyüğü bir kuş yumurtası şeklinde kesilerek cilalanmış çok sayıda kehribar diziliydi.</p>
<p>“Çok haklısın!” diye homurdandı Langobard ve boş yere boğazından yükselen bir hıçkırığa engel olmaya çalıştı. “Reçinenin bu küçük canavarı ne zaman kapladığını ancak şeytan bilir... Fakat sıcak havanın gönderdiği ölümü bize yayan canavarlar, bu küçük sineklerin ta kendisi...”</p>
<p>“Ve sen de böyle bir kolyenin bu ölüme karşı etkili olduğunu düşünüyorsun, öyle mi?” diye sordu Greka ilgiyle. Ağır kanlı Cermen önce afalladı, sonra da kaşlarını çatarak derin derin düşünmeye başladı. Sonra ansızın tüm yüzüne geniş bir gülümseme yayıldı.</p>
<p>“Bu kolyenin bataklık ateşine karşı etkili olduğunu mu soruyorsun?” diye sordu yapmacık bir tavır ve sesle. Arkasını döndü, içinden kolyeyi çıkardığı bez parçasını eline aldı ve gizemli bir tavırla yumuşak yün parçasıyla kehribar kolyeyi ovalamaya başladı. Sonra da en büyük kehribar tanesini kızın yüzüne doğru yaklaştırdı.</p>
<p>Ve aynı anda Greka korku dolu bir çığlık attı. Kehribarın içine hapsolmuş olan böcek, ölü haliyle bile kudretini muhafaza ediyordu sanki: Greka’nın saçları şiddetli çatırtılarla kehribar kolyeye doğru havalanmıştı.</p>
<p>“Bu kolyeyi satın alıyorum!” diye bağırdı Atilla hayranlık dolu bir sesle. Böyle bir büyüyü Aybars Amca’nın mutlaka görmesi gerekirdi.</p>
<p>Satıcı onlara baktı ve gülümsedi. Bu genç Hun’un kendisinin bir Langobard olmadığını ve kehribarın eritilerek içine bir sinek yerleştirilmesinden sonra çok daha pahalıya satılabildiğini bilmesine ne gerek vardı ki?</p>
<br/>

<p class="ilk">Ertesi gün bol erzak ve ticari malla birlikte yola devam ettiler. Emona’dan on mil sonra Karadeniz’den gelen tacirlerin katırlarından biri nehre düşerek bacağını kırdı. Hayvanın öldürülmesi gerekiyordu. Fakat yeteri kadar erzakları olduğu için, tacirler hayvanın eti karşılığında birkaç bakır As ile yetinmek zorunda kaldılar.</p>
<p>Sava’daki onuncu günde ise, çamaşır yıkamak için nehrin bataklık kıyısında uygun bir yer arayan genç kadınlardan ikisi, çoktan soğumuş bir kamp ateşinin yanında ölü iki Ostrogot keşfettiler. İçlerinden biri boylu boyunca küllerin arasında yatıyordu, fakat vücudunda hiçbir yanık izi yoktu. Ölülerin her ikisinin de kanla sıvanmış kirli elleri vardı. Boyunları ve vücutlarının üst kısımları ise kurumuş kanlarla kaplı yaralarla doluydu. Aralarında ise iki tane bıçak vardı.</p>
<p>“Birbirlerini öldürmüşler” dedi Aybars birkaç kez ateşin etrafında dolandıktan sonra.</p>
<p>“Bunları ne yapacağız?” diye sordu Atilla yere saçılmış durumdaki altın paraları ve mücevherleri işaret ederek.</p>
<p>“Bunlar Karaton Kağan’ın hakkı” dedi şaman. Etrafta duranların hiç biri buna itiraz etmedi. Omuzlarını silktikten sonra arkalarını dönerek arabalarının ve hayvanlarının yanına gittiler. O günden sonra gevşemiş olan nöbet faaliyetleri yeniden sıkılaştırıldı.</p>
<p>“Bu sana bir ders olsun, Atilla” dedi Aybars gecikmeli olarak harekete geçtikleri zaman. “Bir şeyi on kez emredebilirsin ve emirlerine tam on kez uyulmayabilir.”</p>
<p>“Buna karşın ne yapabilirim?”</p>
<p>Aybars atını yeğeninin hemen yanında sürüyordu.</p>
<p>“Çaresiz kaldığın zaman, çareyi kendin yaratacaksın...”</p>
<p>“Yani o iki Got’u...”</p>
<p>“Hayır” diye güldü şaman, “onları ben öldürmedim...”</p>
<p>“O halde?”</p>
<p>Atilla amcasını yeterince uzun bir süredir tanıyordu. Aybars bir süre gözleriyle son taşkından arta kalan su birikintilerinin üzerinde dolaşan kar beyazı turnaları izledi ve vücudunun üst kısmını iki yana sallayarak bir şarkı mırıldanmaya başladı.</p>
<p>“O halde ne?” diye sordu sonra. Atının üstünde kapalı gözlerle oturuyor ve bir kartalın çığlıklarını dinliyordu. Atilla, bu kartalın çığlıkların en son Roma’da duymuştu. Aybars’ın dudaklarını büzerek kartalın çığlıklarını taklit etmeye çalıştığını görünce gülümsedi. Tüm bir yıl boyunca en çok neyi özlediğini ancak şimdi fark ediyordu: Romalıların hayvanat bahçelerinde veya kuş kafeslerinde yaşamalarına imkân olmayan nehir, bataklık, bozkır ve orman hayvanları...</p>
<p>“Sen söylediğinden çok daha fazlasını biliyorsun!” dedi sonunda Aybars’a dönerek.</p>
<p>“Sana onları öldürmediğimi söyledim!”</p>
<p>“Fakat...” Atilla ansızın neler olduğunu kavramıştı. “Buna engel de olmadın!”</p>
<p>“Evet ” diye karşılık verdi şaman. “Bunu yapmadım. Çünkü ölüm de yaşamın bir parçasıdır.”</p>
<br/>

<p class="ilk"><i>İkiyüzler Kafilesi</i>, Roma’nın düşüşünden tam iki ay sonra Büyük Kağan’ın ordugâhına vardı. Yola çıkarken iki yüz kişiydiler. Altlarında dinlenmiş atlar, güçlü katırlar ve sağlam arabalar vardı. Oysa kağanın yanına vardıklarında, bunların yarısına bile sahip değillerdi. Tuna’yı aşmaları esnasında Scottas son sayımı gerçekleştirmişti.</p>
<p>Önce dağ vadilerini takip edip, sonra da kuzeyden güneye doğru dümdüz bir hat şeklinde Batı ile Doğu Roma’yı ayıran sınır, Tuna’daki Sirmium’da başlıyordu. <i>Imperium Romanum</i>, Ravenna’daki İmparator Honorius ile Konstantinopolis’teki Theodosius II. arasında kesin olarak paylaşılmıştı. Büyük nehrin öte tarafında birkaç küçük Roma şehrinin ve kalesinin bulunmasına rağmen, imparatorluk Tuna’nın bu yakasında burada son buluyordu.</p>
<p>Doğan’ın söylediğine göre kafilede Atilla ve Aybars’ın dışında elli bozkır atlısı, on kadın ve iki çocuk vardı. Beş cesur tacir dışında geri kalanların tümü kafileyi Sirmium’da terk etmişti. Scottas’ın ise yol boyunca zorunluluktan ziyade vakit geçirmek amacıyla kafilenin aştığı tüm yol ve caddeleri, köprüleri ve geçitleri, nehirleri, dereleri ve gölleri bir günlük şeklinde kaydetmişti. Böylece Atilla’yla birlikte Hunların kağanının karargâhına altın veya gümüş dışında, yazı ve çizim dolu parşömenlerle geri dönen tek kişi olmuştu.</p>
<p>Eve dönen kafileye giderek daha fazla sayıda Hun, Got, Alan, İranlı, Sarmat ve Skir katılıyordu. Bu arada kafile Tuna ve Tisza nehirleri arasında ilerlemeye devam ediyordu. Arkalarında karlı dağların siluetleri uzanıyor, önlerinde ise <i>Imperium Romanum</i>’un bile asla gerçek anlamıyla hakim olamadığı büyük Pannonia Ovası uzanıyordu.</p>
<p>Bütün bir gün boyunca seyrek bir ormanın içinden geçtiler, sonra da insanların, atların, sığırların ve koyunların izleriyle dolu bozkır benzeri otlarla kaplı bir bölgeden. Orada burada büyük su birikintileri göze çarptığı için, son zamanlarda buraya oldukça fazla yağmur düştüğü anlaşılıyordu. Çalıların ve ağaçların yaprakları, sonbaharın habercisi olan kırmızı, sarı ve kahverengi renklere bürünmeye başlamıştı. Koyun yünlerini boyamakta ve ölüleri tahnitlemekte kullanılan ılgın ağacı kabuklarını toplamanın tam vaktiydi. Üzerlerindeki gökyüzü ise ilkbaharın ilk günlerinde olduğu gibi hızla hareket eden küçük, beyaz bulutlarla kaplıydı.</p>
<p>Karaton Kağan’ın ordugâhına ulaşmadan önceki son gece, arabalardaki tüm değerli eşyalar atların ve katırların üzerine yüklendi. Sonra hayvanlar ölümcül topraklar üzerinde adım adım ilerlemeye başladılar. Tisza’nın taşkın bölgesi, fark edilmesi neredeyse imkânsız bataklıklarla kaplıydı. Nehrin sazlıklarla kaplı kıyıları, Kara Hunların kağanının ordugâhına Roma’nın surlarından çok daha etkili bir koruma sağlıyordu.</p>
<p>Fakat Atilla’nın Büyük Kağan’ın ordugâhının bulunduğunu düşündüğü yerde, küçük çiçeklerin yetiştiği koca bir çayırdan başka bir şey yoktu.</p>
<p>“Karaton Kağan burada değil miydi?” diye sordu Aybars’a şaşkınlıkla.</p>
<p>“Elbette, elbette, buradaydı” diye cevapladı şaman. “Fakat sen Roma güneşinin altında keyif yaparken, biz son derece çetin bir kışla boğuşuyorduk. Bu nedenle Karaton Kağan ordugâhını buradan beş günlük mesafeye taşıdı...”</p>        
    </body>
</html>