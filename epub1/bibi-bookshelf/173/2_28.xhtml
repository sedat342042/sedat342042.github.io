<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="main.css" rel="stylesheet" type="text/css" />
</head>
    <body>
<p class="baslik2">28</p>
<p class="baslik2">Düşen Kartallar</p>
<div class="bos3"></div>
<div class="ortali"><img src="attila2.jpg"/></div>
<div class="bos1"></div>
<p class="ilk">Attila öfkeden kuduruyordu. Günler ve haftalar geçtikçe keyfi daha da kaçıyor, sinirleri daha da bozuluyordu. Batı Roma’yı günde en az on kez savaşla tehdit ediyor ve nişanlısının imparatorluk üzerindeki haklarına saygı gösterilmesini talep ediyordu. Valentinian III.’ün Hun kağanının tüm taleplerini kesinlikle reddetmesine rağmen, Attila pes etmek niyetinde değildi.</p>
<p>“Bu utanmazlık da ne demek oluyor?” diye bağırıyordu öfkeyle. “O köpoğulları nasıl olur da Honoria’nın taht üzerindeki hakkını inkâr ederler! Onun annesi Bizans’ın meşru imparatoriçesi değil miydi?”</p>
<p>Her akşam büyük bir öfkeyle başını sallayarak tahta sarayının büyük salonunu sert adımlarla arşınlayıp duruyordu. “Hepsi alçak ve sahtekâr!” diye bağırıyordu kollarını sırtına kavuşturup, kafasını bir koçbaşı gibi ileri uzatarak. “O beyaz tenli solucanlar benim kim olduğumu sanıyorlar? Erguvan renkli imparatorları gibi sünepenin teki mi? Gözünü para hırsı bürümüş bir hadım mı? Yoksa köle muamelesi yapabilecekleri zavallı bir keçi çobanı mı?”</p>
<p>Sonra ansızın duruyor, tiksintiyle ürperiyor ve dişlerinin arasından ıslık çalar gibi konuşmaya devam ediyordu: “Tümü sahtekâr, bu Avrupalıların!”</p>
<br/>

<p class="ilk">Sonra Hun kağanlığının öte tarafında hiç kimsenin beklemediği başka bir şey daha oldu. Yaz sıcağı içinde fırtına gibi patlayan, etrafı bir anda kasıp kavurmaya başlayan bir haberdi bu. Posta güvercinleri, hızlı yelkenliler, Roma atlı ulakları ve ateş kuleleri sayesinde yıldırım hızıyla dünyanın dört bir bucağına yayılmıştı.</p>
<p>“Theodosios öldü!” diye haykırdı İlek tahta sarayın içine doğru. Birkaç adamıyla birlikte Tisza Nehri’nin kaynağına bir gezinti yapmış, sonra da dörtnala geri dönmüştü. “Doğu Roma imparatoru attan düşmüş... ve hemen ölmüş... yirmi sekiz Temmuz günü...”</p>
<p>Attila tam o esnada Onegesios, Scottas ve Orestes’le toplantı yapıyordu. “Attan mı düşmüş?” dedi oğluna dönerek. “Gerçekten öyle mi olmuş, yoksa...”</p>
<p>“Gerçekten öyle olmuş...” dedi İlek soluk soluğa. “Bunu dörtnala Aquileia’ya gitmekte olan bir Centurio’dan öğrendim... Biliyorsun, her saat başı bir at...”</p>
<p>“Nasıl olmuş?”</p>
<p>“Avlanırken – daha fazlasını Centurio da bilmiyor. Yoluna devam etmesine izin vereyim mi, yoksa onu sana getirmemi mi istersin?”</p>
<p>Hunların Büyük Kağanı bir müddet düşündü, sonra başını salladı. “Bir kartal daha eksildi” kelimeleri döküldü ağzından. Orada bulunanların hiçbiri onun ne demek istediğini anlayamamıştı.</p>
<br/>

<p class="ilk">Birkaç hafta sonra Konstantinopolis tahtına Theodosios II.’nin halefi oturmuştu. Fakat o da Theodosios sülalesine sadece evlilik bağı aracılığıyla dahil olmuş biriydi.</p>
<p>“Yeni imparator Flavius Julius Valerius Markianos” diye haber verdi Onegesios.</p>
<p>“Bak hele, bak hele” dedi Attila öyle fazla bir şaşkınlık belirtisi göstermeden. “Demek o inatçı asker ve eski savaş düzeninin dik kafalı savunucusu Markianos sonunda başardı!”</p>
<p>“Onun da sen yaşlarda olması gerekir” dedi Onegesios.</p>
<p>“Evet, onu tanıyorum” dedi Hunların Büyük Kağanı. “Trakyalı bir lejyonerin oğlu olarak Konstantinopolis’e gelmişti.”</p>
<p>“Orada borç aldığı iki yüz altın ile kendisine yeni bir hayat kurduğu söyleniyor. Talihi oldukça yaver gitmiş olmalı...”</p>
<p>“Öyle” dedi Attila yarı hoşnutsuz, yarı hayranlık ifade eden bir sesle. “Şayet aklımda doğru kaldıysa, Markianos Ardabur ve Aspar’la birlikte Afrika’da Kral Geiserich’e karşı savaşmıştı...”</p>
<p>“Doğru. Hatta bir müddet Aspar’a yaverlik yaptı ve Perslere karşı yürütülen savaşta tutsak düştü. Sonra Maviler Partisi’nden aday oldu, <i>magister domesticus</i> seçildi, hatta terfi ederek Patricius oldu. Tüm bunlara karşılık olarak da Theodosios’un kız kardeşi Pulcheria ile evlenmek zorunda bırakıldı, fakat kocalık haklarını bir kez dahi kullanmamak koşuluyla...”</p>
<p>“Pulcheria en az elli yaşında, değil mi?” diye sordu Attila.</p>
<p>“Elli iki” diye sırıttı Onegesios, “ve otuz altı yaşından beri Augusta unvanını taşıyor.”</p>
<p>“Zavallı adam” diye içini çekti adam. “Hayat onun için pek kolay olmamalı!”</p>
<p>“Şimdi yapmak isteyeceği ilk şey, bu yaşta bile güçlü bir erkek olduğunu ispat etmek olacaktır” diye mırıldandı Aybars. “Bunu yatağında yapamadığına göre, bizim için tehlikeli olabilir...”</p>
<p>Attila soran gözlerle şamana baktı, fakat Aybars hafifçe titreyen parmaklarını dişsiz ağzına götürdü ve kapalı gözlerle mırıldanmaya başladı.</p>
<p>“Belki de Maviler Partisi’nin adayının Doğu Roma’nın yeni imparatoru olduğu şeklindeki tatsız gerçeği bize hatırlatmak istiyordur.”</p>
<p>“Evet, biliyorum” diye başını salladı Attila. “Gerçi son barış anlaşmalarına da imparatorluk mührü basılmamıştı, fakat bunun şimdi fazla bir önemi kalmadı! Maviler bizden nefret ediyorlar. Partideki soylular ve senatörler barış karşılığında bize tek altın bile ödemek istemediklerini şimdiye kadar pek çok kez dile getirdiler.”</p>
<p>“Demek ki bu durum şimdi Doğu Roma’nın resmi dış politikası haline gelecek!”</p>
<p>“Evet, tabii ki Markianos’un dayanabildiği sürece...”</p>
<p>“Şu anda tüm belirtiler öyle olacağını gösteriyor” dedi Onegesios. “Yeni imparatorun ilk icraatı, bundan birkaç ay önce sana teslim edilmesini barışın olmazsa olmaz koşulu olarak gördüğün bir adamı idam ettirmek oldu.”</p>
<p>“Hangi gerekçeyle?”</p>
<p>“İkinci Theodosios’un birinci bakanı, yaklaşık çeyrek asırdır bize vergi ödemeye itiraz etmeyen Yeşiller Partisi’yle işbirliği yapmanın bedelini ödedi.”</p>
<p>“Yaklaşık yarım yüz yıldır neredeyse yaprak bile kımıldamayan imparatorlukta birden her şey çok hızlı gelişmeye başladı” dedi Attila. “Elçileri bir kez daha buraya getirin!”</p>
<p>Attila, Konstantinopolis’ten gelen adamların bir kez daha salona girmelerine kadar bekledi. Sonra da soğuk, fakat kibar bir tavırla onlara oturmaları için yer gösterdi. Bir süre onları izledikten sonra adamların oldukça rahatsız olduklarını fark etti.</p>
<p>“Sadece bir sorum daha var” dedi onlara. “Buraya gönüllü olarak ve ölüm arzusuyla mı geldiniz ?”</p>
<p>“Ne demek istediğini tam olarak anlayamadık” dedi Konstantinopolis heyetine liderlik eden senatör. “Fakat söylediklerin doğru! Buraya gönüllü olarak ve kendi irademizle geldik. Biz güneşin altındaki en kudretli gücün temsilcileriyiz ve resmi görevimiz tüm savunma tesislerimizin lejyonlarımız tarafından onarılıp sağlamlaştırılmakta olduğunu sana haber vermek. Ve hiçbirimiz ölmek arzusunda da değiliz.”</p>
<p>“Bugüne dek benden söz edildiğini duymamış olmanız mümkün mü acaba?”</p>
<p>“Tam aksine, senden söz edildiğini sık sık duyduk.”</p>
<p>“Öyle mi?” dedi Hunların Büyük Kağanı kısık bir sesle. Dudaklarını biraz büzdü, Doğu Roma soylularına gülümsedi, yavaşça nefes aldı, sonra da var gücüyle bağırmaya başladı:</p>
<p>“Beni bu kadar ölçüsüzce, utanmazca, hatta arsızca rencide etmeye nasıl cüret edersiniz? Artık vergi yok demek! O halde barış da yok! Evet, Romalılar, Yunanlar ve hadımlar! Deneyin bakalım! Beni öfkeden deliye döndürmeyi deneyin, fakat unutmayın ki ben... ben Hunların ve <i>barbarların</i> Büyük Kağanı’yım! Ben, Muncuk Han’ın oğlu Attila! Demek artık vergi ödemeyeceksiniz! İyi! O halde barış da yok! Cevabım budur... Hem de derhal, şu anda ve burada başlamak üzere! Neden... neden sizin çekip gitmenize izin vereyim ki?”</p>
<p>Attila yüksek sesle güldü ve sağ elini yatay hale getirerek gırtlağının üzerinde gezdirdi.</p>
<p>“O halde? Kendi yaşamınız karşılığında bana ne teklif ediyorsun? Yeni imparatorunuzun hükümdarlığının memnuniyetle kabul edeceğim ilk vergisi ne olacak?..”</p>
<p>Konstantinopolis’ten gelen heyetin lideri hafifçe öksürerek boğazını temizledi. Konuşmanın başındaki mağrur edasından geriye eser bile kalmamıştı. Söyleyeceği yanlış bir kelimenin, yapacağı yanlış bir hareketin, hatta gereğinden fazla korkarak yapacağı bir konuşmanın bile ölümü anlamına gelebileceğini anlamıştı.</p>
<p>“Çok rica ederim, Hunların soylu Büyük Kağanı” diye yalvarmaya başladı adam, “burada söz konusu olan sadece küçük, hatta gülünç bir formalite. Yeşiller Partisi yıllar boyunca siz Hunlara para ödeyen herkesi lanetledi, fakat biz sizin Konstantinopolis’i ne büyük bir alicenaplıkla esirgediğinizi biliyoruz... hem de sık sık canınızı sıkmamıza rağmen...”</p>
<p>“O halde? Yeni imparatorunuzun bana vermek istemediği altını, kilise ve manastırlarınızdan kendi ellerimle toplamam daha fazla mı hoşunuza gider?”</p>
<p>“Hayır, elbette ki hayır! Burada bütün mesele vergi kelimesi. Siz Hunlar, müttefik kavimlerinizle birlikte bizimle barışı sürdürmeye devam ederseniz, biz de bunun karşılığında size elbette birtakım armağanlar takdim edebiliriz. Bunlara gönüllü ödemeler adını verebiliriz, böylece utanç dolu anlaşmaların yükümlüklerinden de kurtulmuş oluruz...”</p>
<p>“Öyle mi!” dedi Attila. O kadar şaşırmıştı ki, etrafına bakarak gözleriyle Scottas’ı veya başka bir konuşma üstadını bulmaya çalıştı.</p>
<p>“Peki ya biz ‘birtakım armağanlar’ yerine eski anlaşmalarda ısrar edecek olursak?”</p>
<p>Konstantinopolis heyetinin lideri, çaresiz bir şekilde ellerini yukarı kaldırdı. “O takdirde mecburen bize savaş ilan etmeniz gerekecek...”</p>
<br/>

<p class="ilk">“Savaş! Savaş! Savaş!” diye söylenip durdu Hunların Büyük Kağanı o akşam. “Sanki bu çok basit bir şeymiş gibi!”</p>
<p>Ellerini her zamanki gibi arkasında kavuşturmuş, vücudunun üst kısmını hafifçe öne eğmiş, tahta sarayın büyük taht salonunu sert adımlarla arşınlayıp duruyordu. Danışmanları ona birkaç kez bu olumsuz gelişmelere derhal tepki göstermesi gerektiğini söylemişler, fakat o her defasında bunu geri çevirmişti.</p>
<p>“İlk hamleyi mutlaka sen yapmalısın” dedi Scottas bir kez daha.</p>
<p>“Neden ürkek bir keklik gibi davranayım ki?” diye sordu Attila cevap olarak. “Honoria’nın yüzüğü hâlâ bende değil mi? İstediğim zaman o prensesi yanıma çekemez miyim?”</p>
<p>“Demek tüm bunların sadece kuru gürültüden ibaret olduğunu düşünüyorsun!”</p>
<p>“Hayır, Markianos’un söylediklerini kararlı bir şekilde yapmaya çalışacağını düşünüyorum. Bunu başarabilir mi, o ayrı konu. Birkaç yeni vergi yasasıyla yozlaşmayı önleyemez. Onun gibi bir imparatorun gücü, imparatorluğun doğu yarısındaki rüşveti, kokuşmuşluğu ve çöküşü engellemeye asla yetmez.”</p>
<p>“O halde niyetin nedir? Ne yapmak istiyorsun?”</p>
<p>“Zaman! Zaman! Zaman! Zaman kazanmalıyız! O lanet olası Maviler Partisi’nin hadımları, bizim şehir kuşatmaktan hoşlanmadığımızı biliyorlar... Onlara saldırmaya kalksak bile, yeni surları aşmamızın asla mümkün olamayacağını bildikleri için, tek yapacakları çaresizliğimize bakıp kahkahalarla gülmek olur! Onların denizden yardım almalarını engellemek için gemilere bile sahip değiliz!”</p>
<p>“O halde geriye imparatorluğun batısı kalıyor” dedi Onegesios.</p>
<p>“Batıya karşı artık Uldız, Radagis veya Alarich zamanında olduğu gibi büyük seferler düzenlemek mümkün değil! Müttefiklerimizi mutlaka bize bağlamalıyız! Cermenler sadece bol ganimeti elde edebilecekleri yerlere saldırmak istiyorlar. Kısa zamanda bunun bir çaresini bulamazsak, Romalılar daha da arsızlaşacak...”</p>
<p>“Ne yapmak istiyorsun?” diye sordu Onegesios endişeli bir sesle. Attila kuru bir sesle güldü.</p>
<p>“Zamana ve paraya ihtiyacım var!” diye homurdandı Attila. “Lanet olsun! Gerçekten de imparatorluğun her iki yakasından gelen altınlara ihtiyacım var. Böyle kıtlık zamanlarında insan ne yapar?”</p>
<p>“Yeni kaynaklar bulmaktan mı söz ediyorsun?”</p>
<p>“Hayır, tam aksine! Üzerlerinde imparator resimleri bulunan paralara mı ihtiyacımız var? İyi, o halde onlardan bir miktar da biz basalım... ve tüm Cermen krallarının bitmez tükenmez taleplerini dipsiz bir Hun kazanından çıkaracak kadar güçlü olduğumuzu herkese gösterelim...”</p>
<br/>

<p class="ilk">“... fakat bizi savaşla tehdit edecek olursan, Hunların Büyük Kağanı” diye yazıyordu İmparator Markianos, “o zaman seni güçlü ordularla ve Karadeniz’den Mısır’a kadar uzanan ülkelerin altın rezervleriyle karşılamaya hazır olacağız.”</p>
<p>Birkaç ay öncesine kadar böyle bir arsızlığı ve itaatsizliği kimse aklına bile getiremezdi. Fakat Attila son derece sakindi. İmparatorluğun doğusuna mı, yoksa batısına mı savaş açması gerektiğine bir türlü karar veremiyordu.</p>
<p>“Bu durum otuz yıl önce ortaya çıksaydı, sadece içimdeki öfkenin sesini dinlerdim” diyordu kendisine güçlükle hakim olarak. “Ne pahasına olursa olsun bu terbiyesizliğin ve hakaretlerin intikamını alır, ganimet ve kağanlık şerefi uğruna binlerce insanı gözümü bile kırpmadan ölüme gönderirdim.”</p>
<p>“Ya bugün?”</p>
<p>“Bugün kararımı batıdan yana vereceğim. Orada bulunan zenginliklerin miktarını tahmin bile edemezsiniz. Ben de size tüm bu zenginlikleri vaat ediyorum.”</p>
<p>“Ne pahasına olursa olsun mu?”</p>
<p>Attila dudaklarını büzdü. “Buna benimle birlikte hareket edecek kavimler hür iradeleriyle kendi başlarına karar verecekler. Ben onlara bana itaat etmelerini değil, benimle birlik olmalarını öneriyorum!”</p>
<p>Ve gerçekten de böyle oldu. Attila hazinesindeki altın kadehleri, kupaları, tepsileri ve kandilleri erittirdi. Üzerinde Theodosios II.’nin resmi bulunan Solido’ları basacak olan adamların önüne giderek daha fazla altın yığılıyordu. Bu sahte paralar, Aşağı Tuna havzasında kurulan pazarlardaki tacirlerin, <i>Imperium Romanum</i>’un nasıl olup da ansızın dürüst davranmaya başladığını düşünmelerine neden oluyordu.</p>
<p>“Çok uzun zamandan bu yana ilk defa Solido eskiden olduğu gibi güçlü ve güvenilir bir ticaret aracına dönüştü” dedi Attila büyük bir keyifle. Bir yandan da içinde on günlük bir çalışmanın ürünü olan paralarla dolu meşe ağacından yapılma bir sandığı iki eliyle kaldırmaya çalışıyordu.</p>
<p>“Yeni parayı şüpheli kılan da bunun ta kendisi!” diye homurdandı şaman. Altın paralar yurt ateşinin ışığı altında, gün ışığında olduğundan çok daha değerli görünüyorlardı. Attila’nın parmaklarının arasından dökülen Solido’lar, diğerlerinin üzerine düştükleri anda harika sesler çıkartıyorlardı.</p>
<p>Aybars Amca’nın yanılıyor olması, çok ender rastlanan bir durumdu. Fakat bu kez tacirler gerçek değerlerinde olan bu yeni paraların kaynağı konusunda tek kelime etmiyor ve bu şaşılacak durumun sebebinin Attila olduğunu akıllarına bile getirmiyorlardı.</p>
<br/>

<p class="ilk">Konstantinopolis ise bu gelişmeleri kendi lehine çevirmiş ve toparlanma sürecinde olası bir savaşı bertaraf etmek için Hun kağanına isteklerine uyacağını bildirmişti. Yeni imparator bu arada <i>Patricius</i> unvanına kavuşmuş olan Anatolis ve eski maliye bakanı Patricius Nomos’dan oluşan bir heyeti Attila’ya göndermişti. Hunlar, Nomos’un karmaşık siyasi sorunları kan yerine devletin altınları ile çözmekten hoşlandığını biliyorlardı.</p>
<p>Anatolios ve Nomos’un Tuna’yı aşmalarıyla birlikte, onları karşılamak için Drekon Nehri’ne kadar ilerleyen Attila’yla burun buruna gelmeleri bir oldu. Hun kağanı bu davranışı ile onlara Maximinos ve Priskos’tan oluşan heyetten çok daha fazla değer verdiğini göstermek istiyordu.</p>
<p>Doğu Roma elçilerine istedikleri her şey verildi. Büyük bir tören eşliğinde imzalanan yeni barış anlaşmasında, Attila toprak taleplerinden tümüyle vazgeçiyordu. Bundan böyle Bizans imparatorunu Hun kaçakları yüzünden sıkıştırmayacaktı. Hatta elli kilo gibi gülünç bir meblağ karşılığında Vigilas’ı bile serbest bıraktı. Diğer Romalı esirleri de başka bir ücret talep etmeden özgürlüklerine kavuşturdu. Anatolios ve Nomos’u ise hediyelere, atlara ve değerli kürklere boğdu.</p>
<p>“İnanılır gibi değil” diye yazıyordu Anatolios ve Nomos sonradan. “Yıllık vergiyi artırmaya dahi gerek görmedi!”</p>
<p>Fakat gerçek böyle değildi. “Bırakalım ne isterlerse onu düşünsünler” dedi Büyük Kağan danışmanlarına ve dostlarına. “Önemli olan <i>Imperium Romanum</i>’un iki yarısının birbirlerinden tümüyle kopması. Hiçbir şey aynı anda batıya ve doğuya açılacak bir savaş kadar tehlikeli olamaz. Doğuya karşı çok dikkatli olmalıyız, çünkü bitmez tükenmez kaynaklara sahipler. Batıyı ise son adamına ve son Solido’suna kadar tanıyoruz. Buna rağmen şu anda İtalya’ya gitmek niyetinde değilim.”</p>
<p>“Salgın hastalıklar yüzünden mi?”</p>
<p>“Evet” dedi Attila ve başını salladı. “Batıdan gelen haberlerin ne ölçüde güvenilir oluğunu bilmiyorum. İtalya’yı kasıp kavurduğu söylenen büyük kıtlık, başarıyla yayılmış yalan söylentilerden biri de olabilir. Ne de olsa kıtlık ve salgın haberleri, yüksek surlardan ve tepeden tırnağa silahlı lejyonerlerden çok daha etkili korkutma araçları. Böyle bir riski ancak bir budala alır ve bu tür bir düşmana karşı en hızlı atlılarımız dahi bir şey yapamaz...”</p>
<br/>

<p class="ilk">“Başka çarem yok” dedi Attila kısa bir süre sonra. Oysa böylesine büyük bir sefer için bu yıl çok geç kalındığının gayet iyi farkındaydı.</p>
<p>“Evet” dedi Onegesios, “fakat Romalılarla tekrar görüşme masasına oturmak için en etkili ve geçerli çözüm yolu da bu...”</p>
<p>“Görüşme masası mı?” dedi Büyük Kağan öfkeyle. “Beni yine teselli etmelerine izin mi vereyim? Kendimi gülünç duruma mı düşüreyim? Savaşçılarıma ‘Hadi bakalım, <i>cumpane</i>, artık Romalıların yumuşak beyaz ekmeğini yiyeceğiz... bundan böyle kazanlar kaynamayacak, ceplerimiz altınla dolmayacak. Artık ne vergi, ne de ganimet var!’ Hayır, Yunan! Burada binlerce erkek benim savaş çağrımı bekliyor! Aileler, boylar, kabileler, kısacası pisliğin içine tohum ekmek istemeyen tüm insanlar! Evet, biz de böğürtlenlerden, güneyin meyvelerinden, tatlı İtalyan şarabından hoşlanıyoruz! Fakat biz Gotlar veya diğer Cermenler gibi toprak adamı, çiftçi değiliz. Biz at sırtından inmeyiz, Onegesios, hayvanlarımızı da canımız nereye isterse oraya götürürüz!”</p>
<p>“Bu kadar öfkeli olduğuna göre, seferini dilediğin gibi hazırla” dedi Onegesios. “Fakat benim başka ağlar örmeme izin ver... Bu oyuna başkalarının da dahil olduğunu unutma! Hatta bu başkalarının sayısının pek çok olduğunu da...”</p>
<p>“Ne demeye çalışıyorsun?”</p>
<p>“Yıldızların yarın hangi konumda olacaklarını bilemiyorum” dedi Onegesios bir kehanet bildirircesine. “Fakat İranlıları ve Kral Geiserich’in Vandallarını unutmamak lazım. Kendimiz de aynı yöne gitmeden önce, imparatorluğun kuzeybatı köşesinde neler olup bittiğini bilmeliyiz. Brittania, Roma’nın elinden kesin olarak çıktı. Franklar Galya’yı mutlaka ele geçirmek istiyor. Bu Cermen kavminin meşru hükümdarı olan Gundebaud, annesiyle birlikte bize sığındı. Onun küçük kardeşi ise Aetius’tan medet umuyor. Hatta söylenene göre Aetius onu evlatlık bile edinmiş! Bu bizim heyecanlı dostumuzun keyfî bir davranışından öte bir şey...”</p>
<p>“Biliyorum” dedi Attila. “Frankların arasındaki taht kavgası bizimle Romalılar arasında ciddi görüş ayrılıklarının doğmasına neden oluyor.”</p>
<p>“Romalılar kendi gözdelerini diğer Frank hainleriyle birlikte hediyelere boğuyor, hatta halkın onları sevinç çığlıklarıyla karşılamasını bile sağlıyorlar” dedi Laudarich Attila’nın söylediklerini onaylayarak.</p>
<p>“Fakat tüm bu kışkırtmalar bize yönelik!” dedi Attila öfkeyle. “Batı Roma bizi bir kumar masasına oturmaya zorladı... Cermen kavimlerinin tahtları için zar atıyoruz...”</p>
<p>“Ne yazık ki bunu Vizigotlarda yapamayacağız” dedi Onegesios. “Pirenelerin kuzeyinde yeni bir hükümdar tahta oturmaya hazırlanıyor.”</p>
<p>Theoderich’in sadece bir oğlu mu var?”</p>
<p>“Hayır, fakat oğullarının en büyüğü olan Thorismund, son derece ateşli ve öfkeli bir delikanlı. Diğerlerinin gözünü korkutmayı başarmış.”</p>
<p>“Bu bizim için hiç de kötü olmayabilir” dedi Attila ansızın gülerek. “O genç adamı daha yakından tanımaya çalışmalıyız.”</p>
<p>“Haklısın” dedi Onegesios. “Bu genç kavimlerin çoğu Romalılardan bizden çok daha fazla nefret ediyor. Artık yeni ittifaklar için zaman olgunlaştı!”</p>
<p>“O halde daha büyük düşünmeliyiz... Daha uzaklara... ufka doğru...”</p>
<p>“Bakışlarını bu dünyanın sınırlarına yönelt!” dedi Yunan. “Konstantinopolis’in batısındaki Avrupa isimli küçük Roma eyaletini unut! Yarın ne olacağını kim bilebilir, kağanım! Çin duvarının bile önünde paramparça olabileceği bir Hun devleti, çok mu uzakta...”</p>
<p>Attila kendi kendine gülümsedi. Öfkesi uçup gitmişti. Çok uzun yıllar önce atalarına karşı yapılan duvarı yıkma şerefinin belki de kendisine ait olacağı düşüncesi, çok hoşuna gitmişti.</p>
<p>“İşe <i>Imperium Romanum</i>’un Tuna kalelerinden başlayabiliriz” dedi sonra. “Evet, bu düşünce gerçekten de hoşuma gitti!”</p>
<br/>

<p class="ilk">Bu konuşmadan hemen sonra bir dizi diplomatik faaliyet başlamıştı. Hem Batı Roma, hem de Hunlar, var güçleriyle Vizigotları yanıltmaya ve Galya Eyaleti’ndeki Frankların kuvvetlerini bölmeye çalışıyorlardı.</p>
<p>Yaklaşık iki yıl önce Galya’dan kaçan ve bilgi birikimini Hun kağanına aktarmak için sabırla bekleyen o adam, Attila için giderek daha fazla önem kazanmaya başlıyordu.</p>
<p>“Çabalarının fazla sonuç getireceğini sanmıyorum” dedi asi Galya çiftçilerinin eski lideri. “Batı Roma topraklarında oturan Cermen kralları ve kabile prensleri çok uzun zamandır senin ne yapabileceğini konuşuyorlar. Onlar birer aptal değil... ancak sanırım rüşvet kabul edebilirler. Hesap kitap işinden iyi anladıkları söylenebilir...”</p>
<p>“Ne demeye çalışıyorsun?” diye sordu Attila alnını kırıştırarak. Biraz öne eğildi ve bakışlarını Bagaua liderinin üzerine sabitledi. Eudo, Galya’daki Romalılar karşısında da sık sık yaptığı gibi, sahte bir bağımlılık ifadesiyle başını eğdi: “Kendilerine hak ve hukuk uygulanmayan kavimler, halklar, kitleler ve çiftçiler ne müttefik, ne de dost tanırlar! Onları korkutarak veya hayatlarını bağışlayarak, o gün için satın alabilirsin. Fakat geceleri okyanusların suyu veya göğün fırtınası gibi eskiden beri alışkın oldukları koşullara geri döneceklerdir.”</p>
<p>“Biraz daha açık ve anlaşılır konuşamaz mısın?”</p>
<p>“Elbette konuşabilirim” dedi Eudo korkusuzca. “Fakat büyük ihtimalle bu benim başıma mal olacaktır.”</p>
<p>“Başını filan istemiyorum, sende kalsın! Yeter ki konuş!”</p>
<p>“Tüm mesele, müttefiklerinin mağluplara davranış tarzı” dedi Eudo. “Bu tarz henüz kararsız olanları da ya Vizigotların, ya da Cermenlerin kucağına düşürecek.”</p>
<br/>

<p class="ilk">Aradan üç hafta geçmişti. Adamlarıyla beraber çıktığı uzun bir at gezintisinden geri dönen Attila’yı, ordugâhında birtakım ilginç haberler bekliyordu. Büyük Kağan bir akıncı birliğinin eşliğinde güney, doğu ve kuzey yönlerine doğru Karpatların etrafında geniş bir yay çizmişti. Büyük Tuna kıvrımında tekrar güneye dönmüş, nehrin batı kıyısında bulunan Roma kalesi Aquincum’u geride bırakmış ve bir günden daha kısa bir sürede Tuna ile Tisza arasındaki ordugâhına geri dönmüştü.</p>
<p>“Duyduklarına inanamayacaksın” diye bağırdı İlek babasının seyahat pelerinini çıkarmasına bile meydan vermeden. “Tüm Galya yavaş yavaş bize gelmeye başlıyor...”</p>
<p>“Yine mi Bagaudlar?” diye sordu Attila ve hizmetkârların belindeki kayışı çıkartmalarına izin verdi. Sonra bir köle elinde keskin bir bahar suyunun bulunduğu bir çanakla ona yaklaştı. Attila ellerini suya daldırarak kirini temizlemeye çalıştı, sonra da yünlü bir havluda kuruladı.</p>
<p>“Hayır” diye karşılık verdi İlek, “Bagaudlar değil. Alanların kralı Sangibad’ı hatırlıyor musun?”</p>
<p>“Sangiban mı?” diye sordu Attila şaşkınlıkla. “Kral Goar’ın halefini nasıl unutabilirim ki? Birkaç on yıl önce Alanların bizi terk etmiş olmalarından daima üzüntü duymuşumdur. Fakat onlar daha batıya gitmek istiyorlardı ve ben Roma’da geçirdiğim rehinelik döneminin etkisinden henüz kurtulamamıştım. Bugün Alanları tekrar yanımıza çekebilmek için elimden gelen her şeyi yapardım...”</p>
<p>“Görünüşe göre bunu başarmışsın bile” dedi İlek gülümseyerek. “Kral Sangiban’ın elçisi son derece gizemli davranışlar sergiliyor... Ağzından laf alabilmek için onu kırbaçlatmayı bile düşündüm, fakat haftalar boyunca at sırtından inmemesinin sebebini sadece sana söylemek istiyor...”</p>
<p>“Sangiban’ı en son küçük bir çocukken görmüştüm” dedi Attila düşünceli bir tavırla. Sonra başını kaldırıp gülümsedi. “Evet, aradan uzun zaman geçti... çok uzun zaman! O zamanlar birlikte koyunlarımızı gütmeyi öğreniyorduk. Karadeniz’in batı kıyılarında, harika ilkbahar günleriydi bunlar. Koçların kuyruklarına renkli kurdeleler bağladığımızı daha dün gibi hatırlıyorum...” Attila yavaşça güldü ve en sevdiği yere oturdu. “Alanların pembe domuzları vardı... siyah değil, pembe domuzlar... anlıyor musunuz... Bleda da oradaydı... o ve diğer yaşlılar, küçük civcivlerin kafalarını dişleriyle kopartarak eğleniyorlardı... şimdi Aetius burada olsaydı, bunun hayvanlarla fazla içli dışlı yaşamaktan kaynaklandığını söylerdi... Alan elçisi nerede?”</p>
<p>“Romalılar ise fındık farelerini bala batırıp diri diri yutuyorlardı” diye kıkırdadı Aybars.</p>
<p>İlek kısa bir el hareketi yaptı. Bir an sonra Attila’nın küçük kabul salonuna kara saçlı, kara elbiseli ve gözü pek görünüşlü bir Alan savaşçısı girdi. Omuzlarına çaprazlama bağladığı iki kuşakta iki kılıç sallanıyordu.</p>
<p>“Sen bir Alan mısın?” diye sordu Büyük Kağan diğerinin bir şey söylemesine fırsat kalmadan. “Daha ziyade bir İranlıya benziyorsun... Bir Sasanî’ye...”</p>
<p>Kara saçlı adam bir an boyunca olduğu yerde taş kesilmiş gibi durdu. Herkes onun kendisini Büyük Kağan’ın önünde yere atmasını beklerken, o hiç istifini bozmadan dimdik Attila’nın gözlerine bakıyordu. Hun kağanı dudaklarında affedici bir gülümsemeyle bir şeyler söylemeye hazırlanırken, Alan savaşçısı belini kırarak eğildi. Gerçekten de gözü pek biri gibi görünmesine rağmen, Galya Eyaleti’nde fazlasıyla uzun bir süre yaşamaktan dolayı suratı aydınlanmıştı. Attila’nın bir şeyler söylemesine gerek yoktu artık...</p>
<p>“Ey uçsuz bucaksız düzlüklerin efendisi, Hunların Büyük Kağanı, Muncuk Han’ın oğlu, atalarımız için savaşan ve ölen Uldız Han’ın torunu Attila! Seni selamlıyorum!” Uldız ismi Attila’nın sarayında çok uzun süreden beri ilk defa bir yabancı tarafından telaffuz ediliyordu.</p>
<p>“Seni buraya getiren sebebi bize söyleyecek misin?”</p>
<p>“Kral Sangiban’ın bir mesajını sana ve sadece sana iletmekle görevlendirildim.”</p>
<p>Alan savaşçısı cesur bir adamdı. Bir süre için kimse onun bu akşamın sonunda ne olacağını bilemedi: Ya değerli hediyelere boğulmuş zengin bir adam, ya da kış kurtlarının ağzına lâyık bir et yığını! Cevabın oldukça gecikmeli olarak gelmesine rağmen, Alan savaşçısının kılı bile kıpırdamamıştı. Attila salonda bulunan herkesin dışarı çıkmasını istedi.</p>
<p>“Burada mı konuşmak istersin, yoksa birlikte bir at gezintisi yapalım mı?”</p>
<p>“Sana sadece tek bir cümle söyleyeceğim.”</p>
<p>“Gel o halde!” dedi Attila. Kafasına kara koyun postundan yapılmış börkünü geçirdikten sonra, Alan savaşçısıyla birlikte küçük kabul salonundan çıktı. Birlikte pek çok oda ve salondan geçtiler. Yol boyunca karşılaştıkları kadın, erkek ve çocuklar onları görünce derhal ayağa fırlıyor, Attila ise bir el hareketiyle onları selamlayarak oturmalarını işaret ediyordu.</p>
<p>“Atlarımın yanına gidelim” dedi Büyük Kağan. “En iyilerinden birkaçını daima yakınlarımda bulundururum. Bir Hun kağanının gerçek tahtının neresi olduğunu unutmamak için, günde en az bir kere bir eyerin üzerine çıkarım.”</p>
<p>“Böyle düşünen bir tek sen değilsin” dedi Alan ve güldü.</p>
<p>“Hoşuma gidiyorsun” dedi Attila birkaç adım attıktan sonra. “Bu soğukta ta Galya’dan buraya gelmeni sağlayan nedir?”</p>
<p>“Kral Sangiban’ın eli ve yüreği” diye cevap verdi Alan. “Batı imparatoru, Roma’nın soylularının ve güçlerinin ağlarına geri döndü. Galya Eyaleti’ne yeni cezalandırma seferlerinin başlaması söz konusu. Kralım çok endişeli, çünkü o durumda Vizigotların mı, yoksa Romalıların mı müttefiki olması gerektiğini bilmiyor...”</p>
<p>“Benden ne istiyorsun?” diye sordu Attila. Tüm keyfi bir anda kaçmıştı. “Bunları bana neden anlatıyorsun?”</p>
<p>“Çünkü biz de düşünme yeteneğine sahibiz” dedi Alan korkusuzca. “Senin şu anda her zamankinden daha fazla dosta ihtiyacın var. Elbette ki istersen yeniden Doğu Roma’ya ve Konstantinopolis’e saldırabilir, hatta onları fethedip yağmalayabilirsin bile.”</p>
<p>“Sizin açınızdan bunun ne sakıncası var?”</p>
<p>“Hiçbir sakıncası yok” dedi Alan kralının adamı. “Gideceğin yönden başka, hiçbir sakıncası yok...”</p>
<p>Attila bir an için duraksadı, sonra gülmeye başladı. “Yoksa bir Hun kağanının sadece bir yöne doğru akın edebileceğini mi düşünüyorsunuz? Yoksa biz yüzyıllardan beri sadece batıya doğru gitmeye mi lanetlendik?”</p>
<p>“Roma’dan oldukça etkilenmenize rağmen... siz göçebesiniz ve daima göçebe kalacaksınız!”</p>
<p>“Demek batıya gideceğimi düşünüyorsunuz?”</p>
<p>“Evet. Kral Sangiban böyle düşünüyor... ama sadece o değil! Vizigotlar, Franklar, Burgundlar, Almanlar da...”</p>
<p>“Onlardan başka?”</p>
<p>Alan savaşçısı belli belirsiz gülümsedi. “Roma’da Kral Geiserich’le birlikte bulunduğunu unutmadık...”</p>
<p>Attila hafif bir ıslık çaldı.</p>
<p>“Kement” dedi düşünceli bir tavırla. Dudaklarında ince bir gülümseme vardı. “Beni yakalamak için üzerime büyük bir kement atıyorsunuz... Kime karşı mücadele etmemi istiyorsunuz? Vizigot kralı Theoderich’e karşı mı? Yoksa Afrika’daki Vandal kralına karşı mı?”</p>
<p>“İyisi mi şöyle diyelim: Alplerin kuzeyinden Galya üzerine yürümen, Geiserich’in çok hoşuna giderdi. Bu hareket hem Roma’yı gereksiz yere heyecanlandırmaz, hem de Vandalların Sicilya ve İtalya kıyılarına çıkmak üzere gemilerine binmeleri esnasında, Aquitania’daki Vizigotların ve İspanya’daki Sueblerin dikkatini başka yöne çeker.”</p>
<p>“Şu Geiserich’e bak hele!” dedi Attila gülerek. Aynı anda ona derhal bir mektup yazmaya karar verdi. Milyonların oturduğu Ebedî Şehir’le birlikte İtalya’nın güneyi ve İspanya Vandalların, İtalya’nın kuzeyi ve tüm Galya ise Hunlara ve müttefiklerine ait olacaktı. Bu, planlamaya ve uğrunda mücadele etmeye değer bir hedefti!</p>
<p>Attila ansızın içinde garip bir heyecan hisseti. Gözlerinin önünde ilk kez yeni, büyük bir resim belirmişti – kavminin doğudan batıya yaptığı büyük göçe, tüm savaşlara, tüm açlık ve sıkıntılara son verecek bir resim. Tekrar hayvanlarıyla birlikte yolları sınırlar ve duvarlar kesilmeden otlaktan otlağa dolaşacak, yurtlarında mutlu bir şekilde yaşayacaklardı. Hem de tüm bunlar kuzeyin çorak soğuğunda, çöllerde veya bataklıklarda değil, Galya’nın yemyeşil ovalarında gerçekleşecekti.</p>
<p>Attila derin derin içini çektikten sonra silkinerek kendine geldi. Alan savaşçısı sessizce bekliyordu.</p>
<p>“Ama siz... Vizigotların vasalları değil misiniz?” diye sordu Attila.</p>
<p>“Bunu da nereden çıkardın?” dedi Kral Sangibanın elçisi. “Birlikte savaşmaya son verdiğimiz günlerden bu yana kimseye bağımlı olmayan özgür bir kavim olarak yaşıyoruz!”</p>
<p>“Sangiban’ın Orleans valisi olmasına Vizigotların karşı çıkmadığını söylemek istiyorsun sanırım.”</p>
<p>“Bu nedenle seninle yalnız konuşmak benim için bu kadar önemliydi” dedi Sangiban’ın elçisi. “Bunu ancak bu şekilde baş başa konuşurken sana söyleyebilirdim. Sırtımızı Vizigotlara dayamak zorundaydık. Başka pek çok kavim gibi biz de, birtakım gösteriş budalası Romalılar adlarına bilmem nerede bir zafer takı veya sütunu diktirecekler diye kanımızı dökmekten bıktık!”</p>
<p>“Peki” dedi Attila. “Başkalarının önünde utanmamak için benimle baş başa görüşmek istemeni geçerli bir neden olarak kabul ediyorum. Başka bir nedenin daha var mı?”</p>
<p>“Evet” diye cevap verdi Alan bir an bile tereddüt etmeden. “Kral Sangiban, Galya üzerine yürümeden önce, senin Kral Theoderich’e bir mektup yazmanın uygun olacağını söylüyor. Ona ya bir ittifak, ya da Galya’yı zapt etmene ses çıkarmaması için bir miktar altın önerebilirsin.”</p>
<p>“Bir ittifak mı? Veya altın... Neden? Vizigotlar en başından bu yana bizim önümüzden çekilmediler mi?”</p>
<p>“Belki de Vizigotlara iki gerçeği hatırlatmak gayet iyi olur” dedi kara saçlı Alan. “İlk gerçek, onların efsanevî kralları Alarich’e Roma kapılarını açanın bizzat sen olduğun...”</p>
<p>“Ya ikinci gerçek?”</p>
<p>“Roma ve Aetius’un General Litorius kanalıyla Vizigotlara karşı savaş yürütüyor oldukları...”</p>
<p>“Doğru, bu da kulağımıza gelmişti” dedi Attila düşünceli bir tavırla.</p>
<p>“Kral Theoderich’e yazacağın mektubu ona bizzat ben götürebilirim” dedi korkusuz Alan. “Kralım bu yapacaklarına küçük bir karşılık olarak sana Orleans şehrini ve Loire’in kuzeyinde biz Alanlarla silah ittifakı öneriyor...”</p>
<p>“Yani Armorica’dan Frank bölgesine kadar uzanan tüm ovalık Galya’da...”</p>
<p>“Aynen söylediğin gibi” dedi Alan.</p>
<p>“Son bir sorum var” dedi Attila. Kral Sangiban’ın elçisi evet anlamında başını salladı ve merakla kaşlarını kaldırdı.</p>
<p>“Acaba Bagaudlar Romalılar tarafından işgal edilen ve özgürlüğü uğruna yüzyıllardan beri savaştıkları topraklarını bize teklif ettiğinizi biliyorlar mı?”</p>
<br/>

<p class="ilk">Aynı yıl Konstantinopolis’te Priskos’un Hun Kağanı Attila’nın sarayına yaptığı seyahat üzerine yazdığı rapor metni yayımlandı. Ellerine bu rapor geçen Hunlar okudukları karşısında ya öfkeyle başlarını salladılar, ya da kahkahalarla güldüler. Maximinos ve Priskos’un başarısız elçilik görevleri üzerine yazdıkları ağlamaklı raporun incinen Roma gururunun ürünü olduğunu tek bilenler onlar değildi.</p>
<p>Şayet elinde olsaydı metnin yazarı Hunları esen rüzgârdan, yağan yağmurdan, sineklerden, karıncalardan, hatta geceleri öten baykuşlardan dahi sorumlu tutacaktı. Ne Attila, ne de Aybars gibi büyük bir şaman, bu raporun sadece yeni imparator ve Yeşiller Partisi için yazıldığını, gelecekte de Hunlar ve kağanları hakkındaki tüm kanaat ve düşüncelerin alt yapısını oluşturacağını tahmin bile edememişlerdi.</p>
<p>Ve bir başkası daha Büyük Kağan Attila’nın ordugâhı ve kendi öz kardeşi hakkındaki her şeyi en ince ayrıntısına kadar öğrenmişti: Bu olayların yaşandığı yıl Priskos Roma’da Merowech’le karşılaşmıştı. Bu genç Frank prensi, <i>Imperium Romanum</i>’un batı yarısının silahlı kuvvetlerinin genel komutanı Aetius tarafından resmen evlat edinilmişti.</p>
<p>Aynı yılın sonlarına doğru imparatorluk sarayının Ravenna’dan Roma’ya taşınmış olduğu haberi doğrulandı. Romalılar tarafından hâlâ Alarich’in rehinesi ve Prens Athawulf’un oynaşı olarak aşağılanan Galla Placidia bu taşınmaya dayanamamış ve Roma’da ölmüştü. Ne var ki yine aynı şehirde toprağa verilmiş, ebedîyete Ravenna’da yaptırmış olduğu o çok sevdiği küçük mozolesinde intikal etme mutluluğuna nail olamamıştı.</p>
<p>“Büyük kartallar düşmeye devam ediyor!” dedi Attila yılın en uzun gecesinde. “Bu hepimiz için oldukça kötü bir yıl oldu.”</p>
<p>“Artık ısırarak yiyemediğim yıldan bu yana yaşadıklarımın en kötüsü” dedi Aybars derin bir iç çekmeyle. Attila, Onegesios ve Scottas’a baktı.</p>
<p>“Bu olanların aslında size bal kadar tatlı gelmesi gerekir” dedi Attila alaycı bir sesle. “Yoksa sizin o çok meşhur Yunan trajedilerinde buna benzer bir şey var mıydı? Bu oyuna nasıl bir isim vermek gerekir? Veliahtların Yılı mı? Hayır, doğrusunun şu olması gerekir: Düşen Kartallar! Nedenini biliyor musunuz? Çünkü tüm taraflar bu kuşa diğerlerinin tümünden daha fazla saygı gösteriyor ve onu armalarında kullanıyorlar – yani Romalılar, Cermenler ve biz...”</p>
<p>Attila kuru bir sesle güldü, sonra da haftalar boyunca gerçekleşen önemli olayları uzun, teatral bir monolog şeklinde hem onlar, hem de kendisi için anlatmaya başladı: “<i>Imperium Romanum</i>’un büyük komplocuları artık gerçekten de kazandıklarını düşünüyor olmalılar! Önce imparatorları Üçüncü Valentinian’ı yarım yüzyıl sonra Ravenna’yı terk etmeye ve Ebedî Şehre geri dönmeye zorladılar. Valentinian ile Honoria’nın anneleri Galla Placidia orada hayatını kaybetti. Fakat pek çok insanın sandığı gibi üzüntüden değil, utançtan! Bu suretle ben... evet, Hunların ve müttefik kavimlerinin Büyük Kağanı Attila, tüm kayınvalidelerin en değerlisini kaybetmiş oldum! Bu kadının ardından ağlayın, dostlar! İlk <i>çakkar</i> naramı işittiği günden beri benden nefret ettiğini çok iyi bilmeme rağmen, ben de onun ardından göz yaşı döküyorum! Yine de her şeye rağmen imparatorluğun tüm kadınlarının bu en sıradışı olanı, tüm yaşamı boyunca biz barbarların giderek güçlenmemize vesile oldu! Onun ölümü bir devrin sonudur! Onunla birlikte yeğeni İkinci Theodosios, yani hatırlayabildiğim tüm zamanlar boyunca Doğu Roma imparatoru olan adam, Roma adı verilen büyük tiyatronun sahnesinden çekildi. Bunu son derece etkileyici bir şekilde, attan düşmek suretiyle yaptı. Böyle bir trajedinin sonu nasıl gelir? Bunu benim gibi siz de biliyorsunuz: Galla Placidia’nın kardeşi Arkadios’un kızı, İkinci Theodosios’un kız kardeşi, babam Muncuk Han’ın Hunların Büyük Kağanı olduğu günlerden beri <i>Augusta</i> olan fanatik Hıristiyan Pulcheria, <i>magister domesticus</i> Markanios ile evlendi. Bu evlilikten önce tribunus olan Markianos, Theodosios’un ölümüyle birlikte derhal imparator ilan edildi. Pulcheria onu yatağına almıyor, fakat hepimize karşı cephe alması için var gücüyle çalışıyor! Bundan cesaret alan Batı Roma da artık bize vergi ödemek istemediği gibi, kollarımın arasına sığınmak isteyen Honoria’yı benimle alay edercesine Hercules Bassus adlı kim olduğu belirsiz bir saraylıyla alelacele evlendiriyorlar! Şu anda kafamda tek bir soru var: önce hangi tarafı vurmalıyım? Acaba içinizde bu sorunun cevabını bilen biri var mı?”</p>
<p>Attila sustu ve gözlerini teker teker orada bulunan adamların yüzlerinde gezdirmeye başladı. Ne müttefiklerinin kralları, ne de kendi akıllı danışmanları tek kelime bile etmiyorlardı.</p>
<p>Oysa bu sorunun cevabını çok iyi biliyorlardı! Hem de her biri teker teker!</p>
<p>Çünkü hepsinin yüzünde mutlu bir gülümseme vardı.</p>        
    </body>
</html>