<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="main.css" rel="stylesheet" type="text/css" />
</head>
    <body>
<p class="baslik2">29</p>
<p class="baslik2">De Bello Gallico</p>
<div class="bos3"></div>
<div class="ortali"><img src="attila2.jpg"/></div>
<div class="bos1"></div>
<p class="ilk">Kara Hunların ve müttefik kavimlerinin Büyük Kağanı, 451 yılının Şubat ayının ilk günü şafak sökerken atına bindi. Kağanın altın işlemeli tahta eyeri, tüm hayvanlarının en güzeli ve soylusu olan bu kara aygırın sırtına o gün ilk kez vuruluyordu. Pırıl pırıl parlayan dizginlerin, eyer tokasının ve üzengilerin kayış bağlantıları, üzerleri kartal motifleriyle işlenmiş altın levhalarla süslenmişti.</p>
<p>Binlerce erkek, kadın ve çocuktan oluşan büyük bir kalabalık, gecenin ilk saatlerinden beri batı seferinin başlayacağı büyük günü bekliyordu. Neredeyse tüm aileler geride kalacaktı. Attila bu kez sefere değişik kavimlerden pek az kadın ve kızın katılmasına izin vermişti. Ordusunun hantal ve yavaş olmasını istemiyordu. Kafilede pek az yurt ve araba vardı; savaşçıların yolda temin edebilecekleri ihtiyaç maddelerini yanlarına almaları kesin olarak yasaklanmıştı.</p>
<p>Attila, açık yakalı ve gece ayazına karşı uzun kollu bir iç gömleğinin üzerine, beyaz yünden yapılma bir gömlek giymişti. Bacaklarına üst üste iki keten pantolon geçirmişti, ayaklarında içleri kürklü kahverengi deri çizmeler vardı. Çizmelerin tokaları ve mahmuzları altın işlemeliydi. Kenarlarında değerli madenlerden yapılma küçük figürler sallanan, bunun yanı sıra boydan boya altın levhalar ve mücevherlerle süslenmiş ağır deri kemere küçük bir bıçak ile kıvrık kabzasının ucunda yeşil bir safir parlayan bir hançer asılıydı. Omuzlarına Roma lejyonlarının komutanlarına benzer şekilde, önü kartal şeklinde altın bir tokayla göğsünde birleştirilmiş, dört köşeli yün bir pelerin atmıştı. Gotların en iyi mücevher ustasının uzun bir çalışma sonucunda hazırladığı yeni miğferi başına yerleştirmişti. Altın gibi ışıldayan ve demir şeritlerle sağlamlaştırılmış olan miğfer, Attila’nın ince uzun bir şekil verilmiş başını ikinci bir deri tabakası gibi sarıyordu.</p>
<p>Attila’nın üzerinde silah olarak ok ve yay değil, sadece Oktar Han’ın bir zamanlar Uldız Han’dan devraldığı, sonra da hazinesinin ücra bir köşesine atıp unuttuğu süs kılıcı sallanıyordu. Diğer komutanlar da silahlarını boş yere nemin ve soğuğun pençelerine terk etmek istemiyorlardı. Kılıçların ve diğer silahların, zincir zırhların, binlerce ok ucunun ve bıçağın neredeyse tümü yağa batırılmış yün battaniyelerin içinde muhafazaya alınmış, bin yıldan beri bozkır fırtınalarına ve nemli soğuklara dayanmış olan kağnıların üzerine yüklenmişti.</p>
<p>Sayıları yüz binden fazla olan insanlar artık sadece kağanın sağ elini kaldırmasını ve ileri işaretini vermesini bekliyorlardı. Fakat Attila <i>Imperium Romanum</i> topraklarına ayak bastıkları günden beri gerçekleştirilen en büyük seferin kendiliğinden başlamasını istemiyordu. İşaret ve sembollerin insanlar üzerinde ne denli etkili olduğunun gayet iyi farkındaydı ve harekete nasıl geçeceklerini son âna kadar herkesten saklı tutmuştu.</p>
<p>Aybars Amca’nın talebesi olan birkaç genç adam alçak sesle ıslık çalıyordu. Bu arada yarı kör ve topal bir ihtiyar haline gelmiş olan şaman, ağzındaki son dişlerin arasından cıvıldadı. Bu sesin duyulmasıyla birlikte yaklaşık otuz, kırk kadar yanar ok, tan kızıllığının kapladığı gökyüzüne doğru uçmaya başladılar. Oklar arkalarında renkli dumanlar bırakarak bir müddet yükseldikten sonra, kışın en soğuk günlerinde bile ortasında daire biçimli, donmayan bir alanın bulunduğu küçük göle düşmeye başladılar. Gölün ortasındaki bu alana “Şamanın Sessizliği” adı veriliyordu, çünkü kış cinlerine ve şeytanlarına buradan kurbanlar sunmak mümkündü.</p>
<p>Büyük Kağan bir an daha bekledi, sonra Hiung-nu’ların birbirleriyle savaşan altı Çin devletinin ortaklaşa inşa ettikleri sedde saldırırken attıkları o çok eski narayı haykırdı:</p>
<p>“Urrhaaa!”</p>
<p>Sonra bir kez daha öylesine tiz ve yüksek bir sesle haykırdı ki, son saflardaki savaşçılar bile onu rahatlıkla duydular:</p>
<p>“Çakkar!”</p>
<p>Aynı anda binlerce ok yavaş yavaş aydınlanmakta olan soğuk gökyüzüne doğru yükselmeye başladı. Farklı hızlarda ıslık çalarak uçan oklar havada sanki devasa bir kartal motifi meydana getirdiler, sonsuzluk kadar uzun bir an boyunca gökyüzünde o şekilde asılı kaldılar, sonra da yine farklı hızlarda ve farklı desenler oluşturarak aşağı düşmeye başladılar.</p>
<p>Hun, Got ve diğer kavimlerden savaşçılar, bu olağanüstü güzellikteki görüntünün ne anlama geldiğini kavramışlardı. Bunu anlayamayanlar bile ok gruplarının gölün buz kaplı yüzeyine teker teker düştüğünü görüyor, buzların en büyüğünün donmuş bir koyun gözü şeklini alacak biçimde un ufak olduğunu duyuyorlardı.</p>
<p>Hunların Büyük Kağanı sağ elini kaldırır kaldırmaz, uçsuz bucaksız ovayı büyük bir sevinç dalgası kapladı. On binlerce insan bir ağızdan gülüyor, bağırıyor ve haykırıyordu. Civardaki atlar, koyunlar, inekler ve vahşi hayvanlar bile oldukları yerde şaha kalkıp bağırmaya başlamışlardı. Metal metale, tahta tahtaya vuruyordu. Sonra da insanlardan, hayvanlardan ve arabalardan oluşan dev kütle yavaş yavaş harekete geçti. Tisza ve Drau boyunca ilerleyerek Ren Nehri’ne ulaşacaklardı. Hedefleri ise yarım bin yıldır Roma işgali altında bulunan Galya’ydı.</p>
<br/>

<p class="ilk">Büyük Kağan Attila, Batı Roma üzerine daha önce görülmedik büyüklükte bir ordu ile yürüyordu. Müttefik güçlerin arasında en büyük vurucu güce Ardarich’in Gepidleri sahipti. Attila onlara gözü kapalı güvendiği için onları kimi zaman öncü birlik, kimi zaman da artçı birlik olarak kullanıyordu.</p>
<p>Onların arkasından ise Kral Valamir önderliğindeki Ostrogotlar geliyordu. Onları Hun hanı Edekon önderliğindeki Skirler, sonra Rugiler, Heruler, Quadlar, bazı Sueb kabileleri takip ediyor, en son sağ kanatta da Thüringler bulunuyordu. Bir müddet sonra da Attila tarafından desteklenen veliahda bağlı olan birtakım doğu Frank kabileleri de onlara katılacaktı.</p>
<p>Bu sayısız kavmin dilleri, lehçeleri ve isimleri, kafilede bulunan bazı Hıristiyanlara Eski Ahit’teki bazı hikâyeleri hatırlatıyordu. Örneğin Babil kulesi, İsrail kavminin yola çıkışı, Massada Yahudilerinin ölümcül cesaretleri, göksel orduları bile utandırmayacak şiddetteki gürültü... Akşamları yakılan ateşlerin başlarında kadınlar, kızlar ve çocuklar, büyük kafiledeki kavim, boy ve kabilelerin isimlerini doğru bir şekilde tasnifleme oyunu oynayarak eğleniyorlardı.</p>
<p>Buna rağmen Attila’nın içi rahat değildi. “En iyi savaşçılarım yanımda değil” diyordu durmadan. “Tüm Hun kağanlarının canlarını bile teslim edebilecekleri, karşılarında hiçbir varlığın duramayacağı hızlı okçularım, en iyi süvarilerim burada yok. Fakat onları İran boyunduruğundan kurtulmaya çalışan Ermenilere destek olmaya göndermek <i>zorundaydım!</i>”</p>
<p>“İki tarafa birden bakmak, hiçbir zaman doğru bir davranış değildi” dedi Aybars itham dolu bir sesle.</p>
<p>“Şu kocakarı öğütlerinden vazgeç artık” diye cevap verdi Attila kaba bir sesle. “Elbette ki hakkın var, fakat sadece bir tarafa bakacak olursam, öteki taraf mutlaka elimden çıkar – hem de neresi olursa olsun!”</p>
<p>“Sen de benim kadar iyi bilirsin ki, iki tarafa da sahip olmak isteyen bir kimse, sonunda her ikisini de kaybeder” dedi şaman bir kez daha. Attila donuk gözlerle önüne bakıyordu. “Fazla vaktim yok. Unutma, amca! Geride tam elli altı kış bıraktım...”</p>
<p>“Biliyorum” dedi Aybars. “Ve kendi yaşına karşı bir düşman gibi mücadele etmeye başladığını da biliyorum. Hâlâ güçlü olduğunu ispat etmek peşindesin, artık bana ve öbür dünyadan aldığım işaretlere kulak asmıyorsun...”</p>
<p>“Yaşamım boyunca sözünü dinlediğim tek insan sensin.”</p>
<p>“Madem öyle neden yola çıktın?”</p>
<p>“Başka çarem yoktu” diye cevap verdi Hunların Büyük Kağanı. “Almanlar iki cephe arasında bulunuyor ve tarafsız olduklarını iddia ediyorlar. Fakat bu tarafsızlık saçmalığı ne anlama geliyor ki? Kavimler ve kabileler arasındaki saflaşma ne kadar belirgin olursa, cepheler de o kadar açık bir şekilde ortaya çıkar...”</p>
<p>“İşte bu nedenle ilk adımı atmadan önce son adımı hesaplamak çok önemli...”</p>
<p>“Biz insanları yönetmek için savaşmayız, bu <i>Imperium Romanum</i>’un işi” dedi Attila. “Biz de fethetmek ve ganimet elde etmek istiyoruz, fakat tüm dünyaya hükmetmek isteyen bir politikaya asla hizmet etmeyiz!”</p>
<p>“Bunu başaracaklarını artık hiç sanmam” dedi şaman. “Bana kalırsa asıl doğru olan bunun tam aksi: Biz Hunlar olmasaydık, Batı Roma’nın bugün ne durumda olacağını düşündün mü hiç?”</p>
<br/>

<p class="ilk">Attila, birleşik Hun ve Gepid güçlerinin, Yukarı Ren bölgesindeki doğal setleri aşamayacağını çok çabuk anlamıştı. Sık ormanlarla kaplı yüksek dağları aşmak mümkün değildi. Aetius’un kendi lejyonları veya başka Roma birlikleriyle kuzeyden üzerine yürüme ihtimalini göz önünde bulundurduğu halde, ordunun iki kanada ayrılmasını emretti.</p>
<p>Hızlı Gepid atlıları güneye doğru inerek, Augusta Raurica’da Ren Nehri’ni aştılar. İmparator Konstantin tarafından bile ziyaret edilen bir zamanların bu büyük ve önemli Roma şehri, artık acınacak durumdaki bir sınır kalesinden ibaretti. Gepidler buradan batıya doğru at sürmeye devam ettiler, Galya’ya ulaştılar ve tekrar ordunun ana kanadıyla birleşmek için Maxima Sequanorum bölgesinden kuzeye döndüler. Büyük Kağan bu arada Kara Ormanlar’ın önünden kuzeye çıkmış, Ren Nehri’ne ulaşmış ve Koblenz bölgesinden itibaren nehri aşmak için her fırsatı değerlendirmişti. Sık ormanlarla kaplı Mosel Vadisi, bozkır atlılarına kesinlikle uygun olmayan bir yerdi. Bu nedenler Romalılardan ele geçirilen kuşatma aletleri, mancınıklar ve yedek parçalar, büyük çabalar ve sayısız kaza sonucu geniş nehir teknelerine yüklenerek nehirden yukarı doğru çekilmeye başlandı.</p>
<p>Geri kalan savaşçılar ve kavimler ise biri Andernach’a, diğeri Bingen’den Trier’e uzanan Roma yolları üzerinde ilerlemeye devam ediyorlardı.</p>
<p>Almanların bu dağlar sayesinde kurtulmuş olmalarına rağmen, benzer dağlar Trierliler için ölümcül bir tuzağa dönüşmüştü. <i>Imperium Romanum</i>’un kuzey sınırının bu mağrur kalesinden geriye artık sadece anıtlar, kapılar ve surlar kalmıştı. Trier, yüzyılın daha ilk yarısında Romalıların ve Cermenlerin yardımcı kuvvetleri tarafından en az iki kere işgal edilip yağmalanmıştı.</p>
<p>Hunlardan ve müttefiklerinden oluşan kafile Roma köprüsüne ulaştığı zaman, bu şehirde yaşayan insanların sayısı artık beş bini bile bulmuyordu. Diğerlerinin tümü ya önceden şehri terk etmiş, ya da son anda kaçmayı başarmışlardı. Buna rağmen hem şehrin içi, hem de civar köyler ve çiftlikler kaçmaya çalışan insanlarla doluydu. Fakat Attila Alarich değildi ve piskoposların tapınaklarından korkmuyordu. Birkaç saat sonra Augusta Treverorum’un kiliseleri cayır cayır yanıyordu.</p>
<p>Büyük Kağan, çok geniş bir alana yayılmış olan kavim ve kabilelerin bir araya toplanmalarını emretti. Büyük Roma ordu yolu üzerinden Galya’ya yürürken ordunun bir bütün olmasını istiyordu.</p>
<br/>

<p class="ilk">Thüringler de Attila’nın emrine uyarak geri dönmek zorundaydılar. Bu Cermen kabilesi Ren boyunca yukarı doğru at sürmüş ve Belgica I Eyaleti’ne ulaşmıştı. Savaşçılar hedefe ulaştıkları kanaatindeydiler. Haftalar boyu süren ıslak ve zorlu bir yürüyüşten sonra, artık nihayet ganimet görmek istiyorlardı. Hunların henüz Belçika’ya ulaşmamış olmalarına rağmen, en kuzeyde oturan müttefikleri olan Thüringler, yerli halk arasında bugüne dek görülmemiş bir kıyım başlatmışlardı. Tongern ve civarında oturan insanlar, engellenemez bir şekilde üzerlerine yürüyen fatihleri hiç olmazsa biraz yumuşatabilmek için ellerinden geleni yapmaya başladılar. Thüringlerin arasında Hunların bulunmadığını bilmiyorlardı. Onlara yiyecek ve içecek getirdiler; sonra da barış istediklerinin ve tüm arzularını karşılamaya çalışacaklarının teminatı olarak, içlerinden bir kısmını rehine olarak bırakmaya karar verdiler.</p>
<p>Fakat Thüringler bu teklifi kabul etmeye kesin olarak yanaşmadılar. İçlerinden hiçbiri diğerlerinin dilinden anlamıyordu. Fatihlerin ve mağlupların ikisinin de Cermen kavminden olmasına rağmen, Thüringler Hunların yardımcı kavmi oldukları için bir tek olsun tutsak alamayacaklarına kendilerini inandırmışlardı. Gönüllü olarak kendilerine gelen rehineleri uzun boylu bir soruşturmaya gerek görmeden öldürdüler. Delikanlıları bacak kirişlerinden ağaçlara astılar ve iki yüzden fazla genç kızı Gotların hainlere uyguladıkları cezalandırma yöntemiyle korkunç bir şekilde öldürdüler: Kurbanlarını kollarından bir atın boynuna bağladılar, sonra da korkunç çığlıklar atarak atları kırbaçladılar. Yine başkaları da zalim ve anlamsız bir şekilde öldürüldü: Thüringler kurbanlarını sıkı sıkıya bağlayarak eski Roma yollarındaki derin tekerlek izlerinin içlerine sıkıştırdılar, sonra da büyük arabalarını onların üzerlerinde sürmeye başladılar. Kısa süre sonra kırılan kemiklerin sesleri, atların kişnemelerinden ve büyük tekerleklerin gıcırdamalarından çok daha iyi duyulur olmuştu.</p>
<p>Büyük Kağan Attila bu zulümden ancak çok sonra haberdar olmuştu. Yola çıkışından bu yana ilk kez gerçekten öfkeleniyordu. Derhal yeni bir emirle gelecek yıllarda işe yarayabilme ihtimali bulunan mağluplara zarar verilmemesini buyurdu.</p>
<p>“Biz Gotlar gibi çiftçi veya orman adamı değiliz” dedi akşam ateşin başında otururlarken. “Fakat daha ilerilere gitmek için bu bölgenin insanlarına ihtiyacımız var. Çok büyük bir orduya sahibiz. İhtiyaçlarımızı temin etmemiz lazım ve bunu yapabilecek olan insanları kendi ellerimizle öldürmemiz büyük bir hata olur.”</p>
<p>Attila bir süre düşündükten sonra konuşmaya devam etti: “Aynı zamanda gelecek haftalar boyunca önümüze çıkacak olan Roma şehirlerinin hem eski, hem de yeni isimlerini kullanmamız, kafa karışıklığına yol açabilir. Bu nedenle Loire bölgesine kadar sadece Frankların ve Bagaudların kullandıkları isimleri kullanacağız. Bunun mümkün olmadığı yerlerde ise Latince isimleri kullanabiliriz. Orleans’tan sonra ise şehirler, dağlar ve nehirler için Vizigot isimlerini telaffuz edeceğiz!”</p>
<p>Bu düzenlemenin gerçek sebebinin pek az kimse tarafından anlaşılmış olmasına rağmen Attila, Onegesios, Scottas ve şaman, fethedecekleri Galya bölgesinde Romalıların devamcısı olarak ortaya çıkmamalarının daha iyi olacağı hususunda fikir birliğine varmışlardı.</p>
<p>Sonra da Attila sefer boyunca ilk kez savaş meclisini toplamaya karar verdi. Kralların, prenslerin, hanların, küçük Cermen kabilelerinin savaş yargıçlarının ve çok çeşitli fonksiyon, unvan ve görevlere sahip diğer soyluların katılımıyla oluşturulacak meclise ne isim vereceğini Attila uzun süre düşünmüştü. İlk başta Yüzler Meclisi tanımlaması ona uygun görünmüştü, fakat sonra aklına yıllar önce kendisine bir çobanın getirdiği o kılıç gelmişti. O kılıca yabancı savaş tanrıları Ares ve Mars’ın isimleri verilmemiş miydi? Bunun üzerine Attila en uygun tanımlamanın Büyük Savaş Meclisi olacağına karar vermişti. Kendisinden önceki kağanlar döneminde yapılan toplantılarda Attila’yı rahatsız eden çok fazla nokta vardı. Özellikle Roma senatörlerinin ve hatiplerinin yaptıkları uzun konuşmaları andıran, gereksiz ve lüzumsuz gevezelikler onun canını fazlasıyla sıkıyordu. Bu nedenle Büyük Kağan danışmanlarıyla birlikte bir savaş meclisinin görüp göreceği en ağır koşulları uygulamaya koymaya karar verdi: Attila’nın nihaî kararından önce yaklaşık yüz kadar katılımcı diğerlerinin önünde sadece bir kez söz alabilecekti. İsteyen bu konuşmayı kendi dilinde yapabilecekti ve kimse derin bir nefes alma süresinden bir an fazla konuşamayacaktı. İlk bakışta bir diktatörün icraatına benzeyen ve eski yasalarla anlaşmaların tümünü reddeder görünen bu karar, aslında bir dizi örgütsel avantajı da beraberinde getiren mükemmel bir iktidar aygıtıydı.</p>
<p>Müttefik kuvvetlerinin toplam savaşçı sayısı neredeyse yüz bini buluyordu. Orduyla beraber hareket eden çok sayıda zanaatçı, köprü ve yol yapımında köle olarak kullanılan tutsaklar, sayıları giderek artan kadın ve çocuklar bu rakama dahil değildi. Esas savaş gruplarının günde elli mil, hatta acil durumlarda daha da fazla yol almalarına rağmen, giderek hantallaşan büyük kafile bazı günlerde on mil bile ilerleyemiyordu. Kötü havalarda, nehir kıyılarındaki ıslak çayırlarda, dar orman yollarında ve taşlı nehir yataklarında ordunun azıcık ilerleyebilmesi bazen günler boyu sürebiliyordu.</p>
<p>Tüm bu zaman boyunca her gün inanılmaz miktarlarda yaban hayvanı avlanıyordu. Bunun yanı sıra yolda rastlanan ahırlarda ve çayırlardaki koyunların, sığırların ve diğer hayvanların tümüne el konuluyordu. Elbette ki bu hayvanlar ilk fırsatta kesiliyor, kızartılıyor veya haşlanıyordu. Savaşçılar arasında sudan sebeplerle kavgalar çıkıyor, öfkeli adamlar birbirlerini bıçaklıyor, kafiledeki çocuklara her gün yenileri ekleniyordu. Bu sürekli hareketliliğin içinde genel olarak herkesi kaplayan bir huzur ve güven ortamının varlığını, bu tür bir yaşam tarzına ancak kuşaklardan beri alışkın olan biri fark edebilirdi.</p>
<p>Kafiledeki kadınların ve erkeklerin pek çoğu için nereden gelip nereye gittikleri hiç önemli değildi. Gün boyunca at üstünde veya yaya olarak ilerledikleri, bir şeyler yiyip içtikleri ve akşamları kendilerine bir yatak hazırlayıp uyudukları her yer onların eviydi. Yol boyunca karşılarına çıkan ve insan eliyle yaratılmış olan hiçbir şey onları rahatsız etmiyordu. Çayırlarda otlayan ineklere nasıl kesip yemek için el koyuyorlarsa, aynı şekilde kendilerine yiyecek ve ganimet verene kadar köylerin ve şehirlerin başına bela kesiliyorlardı.</p>
<br/>

<p class="ilk">Eski Roma şehri Metz, 451 yılının 7 Nisan günü Hunların önüne güzel bir engel gibi dikilmişti. Şehrin duvarları ve evleri, onlara yola çıktıklarından bu yana elde edecekleri en doyurucu ganimeti vaat ediyordu. Kuzey Alpleri ile Tuna arasındaki harap bölgelerde keselerine bir tek altın olsun girmemişti.</p>
<p>Aryan Gotların bir kısmının bağışlama günü diye bir şeyler mırıldanmalarına rağmen, Büyük Kağan Attila savaşçılarının şehri diledikleri gibi yağmalamalarına izin verdi. Palaestina adlı Roma eyaletinde çarmıha gerilen tanrının birkaç saat içinde dirilip dirilmeyeceği, Hunların aç karınlarını hiç ilgilendirmiyordu.</p>
<p>Paskalya bayramının kutlandığı cumartesi günü, Kara Hunların ilk akıncı birlikleri kıvrık yaylarını ve ıslık çalan oklarını kullanmadan şehrin sokaklarına daldılar. İlk beş yüz savaşçı naralar atarak atlarını dörtnala sürüyor, pırıl pırıl cilalanmış ve yağlanmış kılıçlarıyla karşılarına çıkan her engeli bertaraf ediyorlardı. İkinci beş yüz atlı evlerin içlerine daldılar ve gözlerine değerli görünen her şeyi sokaklara yığdılar.</p>
<p>Acele etmeleri gerekiyordu, çünkü arkalarından gelen üçüncü grup alev alev yanan oklarını evlerin damlarına atmaya başlamışlardı. Ne bir ev, ne bir ahır, ne de bir kilise alevlerden kurtulamamıştı.</p>
<p>Fatihler üzerlerinde Roma imparatorlarının resimleri bulunan paralar ile kiliselerden yağmalanan altın kandiller ve haçlar arasında bir ayırım yapmıyorlardı.</p>
<p>“Bunlar bir işe yaramaz!” diye bağırıyorlardı Gotların arasında bulunan Hıristiyanlara. “Yoksa bizi engellemeyi ya da en azından rahatsız etmeyi başardılar mı?”</p>
<p>Tek bir konuda Gotlar isteklerini kabul ettirmeyi başardılar. Laudarich, Alarich’in bile Roma’da birtakım istisnalara izin verdiğini Attila’ya hatırlatmayı başarmıştı. Hun kağanının yeni emri, tarihe ilk Hıristiyan şehidi olarak geçen Aziz Stephanus’un mezarını son anda kurtarabilmişti.</p>
<p>“Belki bu sadece bir tesadüften ibaretti” dedi Ardarich aynı akşam. “Fakat Roma ve Bizans’taki pek çok piskopos, senatör ve önemli adamın bu şehri yakıp yıkmamıza hiç de öfkelenmeyeceklerini çok iyi biliyorum!”</p>
<p>“Yoksa bura halkı bizim Aetius’un emriyle geldiğimizi falan mı düşünüyor?” dedi Attila neşeli bir ifadeyle sırıtarak. Her zamanki gibi komutanlarından günlük raporlarını almıştı ve yola çıkışlarından bu yana ilk kez geçen bir günden memnundu.</p>
<p>“Buralarda Aetius’tan neredeyse hiç söz edilmiyor. Pek çoğu bizim Güney Galya’daki Vizigotlarla birleşmek istediğimizi düşünüyor. Ortalıkta bizi lanetleyen birilerinin bulunmaması da çok ilginç. Buradaki insanlar bizim tanrı tarafından gönderilmiş ilahî bir ceza olduğumuzu düşünüyorlar... Güya Galya halkı yüzyıllardan beri çok fazla günâh işlemişmiş...”</p>
<p>“Duyan da çiftliklerinde oturan şişko Romalıların ilahî cezaya lâyık olmadıklarını sanacak!” dedi Attila ve yere tükürdü. “Bin yıldan bu yana kibar bir şekilde eyalet adını verdikleri kolonilerinde insanları üzüm sıkar gibi ezen onların ta kendileri değil mi?”</p>
<p>Attila ve danışmanları bir süre yürüyüş yönü üzerine konuştular.</p>
<p>“Madem yolumuz üzerindeki halk ve piskoposlar bizi ilahî ceza olarak bekliyor, o halde onları hayal kırıklığına uğratmamalıyız” dedi Onegesios Metz’de geçirdikleri son günde. Attila başını kaldırdı ve soran gözlerle ona baktı.</p>
<p>“Öncü birliklerimiz içine yeteri kadar Hıristiyan katmalıyız. En iyisi Got rahipleri. Her ne kadar nefret edilen Aryanlar olsalar bile, şehirlerdeki piskoposlar için doğru kelimeleri bulacaklardır.”</p>
<p>“Bu ne işe yarayacak?” diye sordu Scottas.</p>
<p>“Çok basit” diye açıklamaya devam etti Onegesios. “Bir şehri ele geçirmeden önce, onların örgütlenmelerini ele geçirmek çok iyi olacaktır... Oklar ve kılıçlar görevlerini ifa etmeden önce, kaleyi içten yıkmak adı verilir buna.”</p>
<p>“Yolumuz üzerindeki tüm şehirlerin piskoposlarına birer elçi göndermemizi mi istiyorsun?” diye sordu Attila. Onegesios evet anlamında başını salladı. Artık kardeşi de onu anlamıştı.</p>
<br/>

<p class="ilk">Harabeye dönmüş şehrin hemen arkasında, orta yükseklikte birkaç dağ sırası tarafından kesilen büyük bir ova uzanıyordu. Burası, Bagaudların Hun ateşlerinin başında otururken ballandıra ballandıra sözünü ettikleri uçsuz bucaksız düzlüklere açılan son kapıydı.</p>
<p>Hunlar batıya doğru hızla ilerliyorlardı. Kısa bir müddet sonra, Reims ve Paris’e kadar önlerinde Campania adı verilen yayladan başka bir engel kalmamıştı. İlk bakışta dümdüz uzanıyormuş gibi duran bu yayla, ancak çok yakınına gelindiği zaman tepelere ve yamaçlara dönüştüğü fark edilen toprak dalgalarıyla kaplıydı. Neyse ki Bagaudlar Hunları fazla hızlı yol almamaları konusunda tam vaktinde uyarmışlardı. Çok alçak bir gökyüzü altında bulunan bu düzlük, rahatlıkla aldatıcı görünümlerin oluşmasına neden olabiliyordu.</p>
<p>Gerçekten de uzaktan düz ve kolay aşılır görünen alanlar, yakından hiç bitmeyecekmiş gibi uzanan ve orduyu felç eden uzun yokuşlara dönüşmüşlerdi. Yaya birliklerin, arabaların ve diğer ağırlıkların sık çalılıklarla kaplı yamaçları aşabilmesi bazen yarım gün, hatta daha da fazla sürebiliyordu. Tuna, Tisza ve Karpatlar arasındaki dev çanak gibi dümdüz bir görünüme sahip olan alan, sık çalılar tarafından perdelenen küçük derelerle pek çok yerinden parçalanmıştı.</p>
<br/>

<p class="ilk">Hunların bir sonraki durağı, Batı Alplerinden Reims’e, oradan da kuzeybatıya uzanan dümdüz Roma yolu sonundaki Marne Vadisi olmuştu. Öncü birlikler ve gözcüler, Paris önlerinde Sen’le birleşen nehrin kenarında kurulmuş olan şehrin önünde, çok sayıda insanın toplanmış olduğunu haber veriyorlardı.</p>
<p>Fakat kısa bir müddet sonra ilk tahminlerin yanlış olduğu anlaşıldı. Burada Aetius yeni bir ordu toplamıyordu. Durdurulamaz bir şekilde ilerleyen Hunların ve müttefiklerinin önünden kaçan insanlar, çaresiz bir şekilde bir araya gelmişlerdi.</p>
<p>Büyük aileler, hatta tüm köy cemaatları, yanlarına ancak en gerekli eşyalarını alarak şehir, nehir kıyısındaki liman ve bahçeler arasında kalan alana sığınmışlardı. Gözcüler şehirde bir tek Romalı memur veya zengin bir vatandaş görebilmiş değillerdi.</p>
<p>Çok sayıda yaya birlik, yardımcı kavimlerle birlikte şehrin kapılarını kırmaya başlamışlardı. Başkaları ise Metz’de kullanmaya gerek duymadıkları mancınıkları ve kuşatma aletlerini hazırlamaya başlamışlardı. Orduda Roma hizmetinde bulunmuş çok sayıda Got ve Hun olduğu için kalaslardan ve halatlardan, deri ilmeklerden ve mekanizma kollarından oluşan bu dev makinelerin nasıl kullanılacağı biliniyordu.</p>
<p>Başka birlikler de Büyük Kağan’dan on ila yirmi mil kadar öteye, Reims şehri önlerindeki dağlara doğru akın etme izni aldılar. Attila’nın en büyük oğlu, yanına aldığı birkaç birlikle derhal yola koyuldu. Söylendiğine göre şehrin zenginlerinin, varlıklı köylülerin ve civar kadınlarının birçoğunun sığındığı bir kaleyi ele geçirmekle görevlendirilmişlerdi.</p>
<p>İşte böylesine sıkıntılı bir durumda bulunan şehrin piskoposu, beklenmedik bir anda Attila’dan kendisini kabul etmesini rica etti. Alpin’in bu isteği yerine getirildi, çünkü Mons Aime’deki Hıristiyanların tam vaktindeki kaçışını onun örgütlediği biliniyordu.</p>
<p>Kırmızı suratlı, dev yapılı bu adam, diğer rahiplerin alışılagelen hatalarını tekrarlamadı. Şimdiye kadar birçok rahip üzerlerine beyaz tören elbiselerini giyerek, boş yere önüne çıkan her şeyi çiğneyerek ilerleyen dev orduyu durdurmaya çalışmıştı. Piskopos Alpin ise bir köylü gibi giyinmişti – üzerinde yüzyıllar önce vatanlarının Romalılar tarafından işgal edilmesini engellemek için ölümüne savaşan Keltlerin elbiseleri vardı. Zaten Alpin bu civarda iyi dua ve hitap etme yeteneğiyle de tanınmıştı. Attila, ellerinde kılıç olmadan da cesaret ve kahramanlık sergileyen insanlara değer vermeyi biliyordu.</p>
<p>“Sen bir Romalı değilsin” dedi Attila karşısına getirilen adamı gördüğünde. Yeni kurulmuş olan kağan yurdunun kapısının önüne, alçak bir masanın yanına yerleştirilmiş en sevdiği eyerin üzerinde oturuyordu. Çadırın koruyucu tavanı yerine onunla birlikte olmayı yeğleyen en önemli komutanlarının yaklaşık iki düzine kadarı onun etrafında toplanmıştı. Aybars Amca da Büyük Kağan’ın tahtının yanındaki yumuşak bir postun üzerine oturmuş, kendi kendine bir şeyler mırıldanıyordu.</p>
<p>Kağan yurdunun etrafındaki alanda ise büyük orduyu teşkil eden kavim, kabile ve boyların önderleri, muazzam seferin günlük örgütlenme işleriyle meşguldü. Attila’nın seçkin birlikleri, oğullarının bölükleri ve diğer kralların elçileri, nehirden kuzeye doğru yumuşak bir eğimle uzanan, neredeyse ağaçsız bir çimenliğe yayılmışlardı.</p>
<p>“Ben soyu ta tarih öncesi devirlere kadar takip edilebilen çok eski bir Kelt ailesinden geliyorum” dedi <i>Vetus catalaunum</i> piskoposu. “Yunanlar ve Romalılar tarafından hor görülerek barbar olarak nitelendirilen dört kavimden birine mensup olmak da, benim için ayrı bir gurur kaynağı.”</p>
<p>“Sadece dört kavim mi?” diye sordu Attila şaşırarak. “Oysa ben Romalıların kendilerinden olmayan herkese barbar dediklerini sanıyordum!”</p>
<p>“Biz o kavimlerin ilkiydik” dedi piskopos gururla. “Afrika’daki Libyalılar, doğudaki Persler, Pontos Euxinos kıyısındaki İskitler ve Yunanların <i>Keltoi</i> olarak adlandırdığı bizler.”</p>
<p>Attila karşısında duran iri kemikli adamı dikkatle inceledi. Elinde olmadan bu adamı başında kanatlı bir miğfer, boynunda demir bir halka, belinde deri bir kemer, elinde de koca bir balta olduğu halde Romalı lejyonerlere saldırırken tasavvur etmeye çalıştı.</p>
<p>“Sakın bizi küçümsemeye kalkmayın” dedi piskopos. “Bir zamanlar biz de atlı bir kavimdik. Bin yıl önce bile savaş arabalarımız vardı; savaş miğferlerimiz metal kuşlara benziyordu, kalelerimiz doğal veya yığma tepelerin üzerine kurulmuştu. Hatta Romalılara karşı büyük zaferler kazanmayı bile başarmıştık.”</p>
<p>“Buna rağmen Sezar lejyonlarıyla sizi çiğnedi ve köleleştirdi!”</p>
<p>“Biz Keltler, Galyalılar olarak onlara daima direndik” dedi piskopos kendine güvenen bir tavırla. “Ambiorix ve Vercingetorix gibi kahramanların sözünü bile etmek istemiyorum...”</p>
<p>“<i>De bello gallico</i>” dedi Hunların Büyük Kağanı. “Bu tür ayrıntıları kendine saklasan daha iyi edersin! Buraya niye geldiğini ve ne istediğini anlatman için sadece beş dakikan var!”</p>
<p><i>Vetus catalaunum</i> Hıristiyanlarının ruhanî lideri olan adam, korkusuzca Attila’nın gözlerine baktı. Ve iki adam tam bu anda birbirlerinden hoşlandıklarını hissettiler. “Daha kısa konuşabilirim!” dedi sonra Alpin. “Adamlarına şehri esirgeme emri ver!”</p>
<p>“Bunu neden yapayım ki?”</p>
<p>“Çünkü şehri senden satın alacağım!”</p>
<p>Attila istem dışı bir hareketle nefesini tuttu. Yüksek sesle kahkahalar atarak gülmesi mi, yoksa öfkeyle bağırıp çağırması mı gerektiğine karar veremiyordu.</p>
<p>“İçinde binlerce kişi bulunan bir şehri nasıl satın almayı düşünüyorsun?” diye sordu merakla. Piskopos ise gülmüyordu. Son derece sakin bir sesle, fakat gözle görünür bir gerginlikle konuşmaya başladı:</p>
<p>“Şehrin fazla altını yok. Samanlıklar bomboş olduğu için, ahırlarda ve çayırlarda otlayan hayvanlar sıska. Bizden savaş yoluyla elde edebileceğiniz tek şey dağlar yüksekliğinde ceset yığınları ve kömürleşmiş harabeler. Bunun yerine ben sana ganimetini saklayabileceğin, hastalarına bakabileceğin ve sefere çıktığında kadınlarını bırakabileceğin bir kale teklif ediyorum!”</p>
<p>“Tüm bunları bu şehir mi yapacak? Seni hayal kırıklığına uğrattığım için üzgünüm, fakat biz Hunlar kapılardan ve duvarlardan pek hoşlanmayız.”</p>
<p>“Bana atalarımdan kalan ve en az Pannonia’daki ordugâhın kadar güvenli olan bir yerden de mi?”</p>
<p>Attila kaşlarını kaldırdı.</p>
<p>“Bana iki saat mühlet ver, sonra da kararını bildir” dedi Kelt. “Seni ikna edemeyecek olursam sana şehrin tüm anahtarları ve benim kellem altın bir tepsinin içinde sunulacak...”</p>
<p>“Çok büyük oynuyorsun, piskopos! Tanrın buna izin veriyor mu?”</p>
<p>“Ne yapmak istediğimi ona anlattım!”</p>
<p>“Sonra? Ne cevap verdi?”</p>
<p>“Söylediklerime itiraz etmedi.”</p>
<p>Attila gülümsedi. Bu tür cevapları daha önce de duymuştu, çünkü kendi danışmanları arasında da iyi hatipler vardı.</p>
<br/>

<p class="ilk">Öğleden sonrasının geç saatlerinde Attila, Alpin, Laudarich ve bir grup Gepid, kuzey bölgelerinden gelen atların üzerinde ilerliyorlardı. Bu hayvanlar Hunların ve Romalıların atlarından daha iri yapılı, fakat mukayese kabul etmeyecek kadar yavaştılar.</p>
<p>Adamların sekizi de yardımcı kavimlerin düşük rütbeli yaşlı subayları gibi giyinmişlerdi. Attila bile başına yanaklığı ve deri bir alınlığı bulunan eski bir Roma miğferi geçirmişti. Alpin, Attila’ya göstermek istediği yerin etrafından sanki tesadüfen orada bulunuyormuş gibi, geniş bir yay çizerek geçmeyi tavsiye etmişti. Kısa bir süre sonra garip görünümlü küçük bir koruya ulaştılar. Korunun hemen yanında, Reims’e doğru uzanan eski Roma yolunun kenarında, yaklaşık on adım genişliğinde bir dere akıyordu. Korunun kuzeyinde, batıya doğru hafif bir eğimle düşen, neredeyse tümüyle ağaçsız bir yamaç vardı. Bu yamacın batı yakasında arazi yeniden hafif bir eğimle tırmanışa geçiyordu.</p>
<p>“İşte burası” dedi piskopos atlarını dereden yukarı sürerlerken. “Bu nehir... daha doğrusu dere... çok eski zamanlardan beri ‘Soylu Dere’ ismini taşır, çünkü bugüne dek pek çok kimseye su ve yaşam bahşetmiştir.”</p>
<p>Adamlar atlarıyla dereyi geçerek sık ağaçların altına girdiler. Bu tür bir ormandan hiç hoşlanmamasına rağmen, Attila grubun liderliğini üstlenmişti. Birkaç adım sonra ise zaten huzursuz olan at iyice ürkerek şaha kalktı.</p>
<p>Önlerinde yedi adım derinliğinde ve otuz adım genişliğinde bir hendek uzanıyordu. Çalılar, devrilmiş ağaçlar ve dikenler yolu kapamışlardı. Hendeğin öte tarafında ise alçak bir tepenin üzerine uzanan yüksek bir duvar göze çarpıyordu.</p>
<p>“Bu da nesi?” diye sordu Hunların Büyük Kağanı.</p>
<p>“Atalarımın sığınma kalesi” diye cevap verdi piskopos. Ağaçlar birbirlerine çok yakın oldukları için Attila’nın arkasında durmak zorunda kalmıştı.</p>
<p>“Bir girişi var mı?”</p>
<p>“Evet, toplam dört tane... İlki hemen şurada!”</p>
<p>Attila bacaklarını hafifçe kasarak altındaki yabancı ata gitmek istediği yönü gösterdi. At ona derhal itaat etti. Hendeğin etrafında adım adım ilerlemeye başladılar. Ansızın önlerinde çok dikkatle bakılmadığı sürece fark edilmesi mümkün olmayan bir patika belirdi. Hafif bir eğimle hendeğin içine doğru iniyordu. Attila’nın altındaki at, emir beklemeye gerek görmeden aşağı inmeye başladı ve hendeğin en derin noktasında durdu. Attila, başını kaldırarak dimdik yukarı uzanan duvara baktı. En azından iki yurt yüksekliğinde olan bu duvarı bir Roma atının dörtnala ilerlerken aşması söz konusu bile olamazdı.</p>
<p>Attila hendeği çaprazlamasına çıkmaya çalıştı, fakat at bunu yapmayı reddetti. Attila’nın üzengilerin üzerinde ayağa kalkarak öne uzanması da hayvanı yerinden bir adım bile kımıldatamadı. Ancak iyice öne uzanması ve kollarıyla atın boynuna sarılmasından sonra hayvan aniden harekete geçerek yavaş yavaş tırmanışa geçti.</p>
<p>Attila memnun bir şekilde gülümsüyordu. Piskopos Alpin bu denemeyle kellesini kurtarmıştı, çünkü üzerinde ağır silahlı bir lejyoner bulunan bir Roma atının bu yamacı bu şekilde tırmanması mümkün değildi...</p>
<p>Yukarı ulaştığı zaman Hun kağanı şaşkınlıkla karşısında etrafı çalılarla çevrili geniş bir düzlüğün bulunduğunu gördü. Burada gerektiği takdirde hendeği suyla doldurmak gibi farklı işlere yarayan çeşitli düzenekler bulunuyordu. Attila, icabında tüm ordusunu bile burada barındırabileceğini bir bakışta anlamıştı.</p>
<p>Alpin ve diğerleri de duvarın güney kapısından içeri girmişlerdi.</p>
<p>“Mauritius komutasındaki Hıristiyan Thebai lejyonu bile burada saklanmıştı” diye bağırdı piskopos övünç dolu bir sesle, “... inançları yüzünden Diokletian’ın adamları tarafından takibata uğradıkları zaman...”</p>
<p>“Fakat buna rağmen sonunda hepsi öldürüldü” dedi Gepidlerin kralı. Bunu Attila da duydu, fakat bir şey söylemedi.</p>
<p>“Yarım yüzyıl önce İspanya seferine çıkan Cermenler de Roma lejyonerlerinden korunmak için buraya sığınmışlardı! Evet? Burasını nasıl buldun?”</p>
<p>Attila bakışlarını gayet yavaş olarak duvarın üzerinde gezdiriyordu. Duvar batı yönünde küçük bir çıkıntıyla içe doğru dönüyordu. Bu noktada duvarın ve ağaçların gölgeleri uzamaya başlamıştı. Kuzey tarafında akşam güneşi ağaç tepelerini rengârenk boyamaya başlamıştı, doğuda ise duvar geçit noktasına kadar ışıl ışıl yanıyordu.</p>
<p>Hunların Büyük Kağanı nihayet başını salladı. Atını alanın bir ucundan diğerine sürdü, sonra da hep birlikte atlarını tırısa kaldırarak alanın genişliğini kabaca ölçmeye çalıştılar.</p>
<p>“Su?” diye bağırdı Attila bu arada.</p>
<p>“Dereden ve derin kuyulardan temin ediliyor...” diye karşılık verdi piskopos.</p>
<p>“Pis su nasıl tahliye edilecek?”</p>
<p>“Batıdaki tepelerin arasına doğru bir akış var...”</p>
<p>Attila etrafta yeterince tahta görmüştü. Fakat burada gerçekten de günün birinde marangozlar araba milleri, yaylar, kalkanlar ve eyerler hazırlayacak olurlarsa, küçük korunun kısa sürede yok olması kaçınılmazdı.</p>
<p>“Kaleyi bir kez de dıştan dolaşmak istiyorum” dedi Attila. Birkaç dakika içinde başlangıç noktasına geri dönmüşlerdi. Her tarafa doğru gökyüzü çok yakın ve ufuk çok uzaktı. Attila iki kez atından aşağı atladı ve herkese sessiz olmasını söyledi. Sonra yere önce yumruğu, sonra avcunun içi, sonra da demir bir çapayla birkaç kez vurdu. Beyaz kireçtaşlarının arasından bile neredeyse hiç toz kalkmıyordu.</p>
<p>“Ata binmek için bozkırlardan bu yana gördüğüm en elverişli zemin” dedi sonunda ve Piskopos Alpin’e döndü: “Bu yeri Galya ordumuz için ikmal ve sığınma kampı olarak kabul ediyoruz!”</p>
<br/>

<p class="ilk">Doğu Kağanı İlek’in Hunları, ertesi akşam Reims civarındaki dağlardan geri döndüler. Görünüşe göre bol bol ganimet elde etmişlerdi, çünkü kampa girişleri gayet şamatalıydı.</p>
<p>“Zaptedeceğimiz kaleyi bir süre aramak zorunda kaldık” diye anlatmaya başladı İlek akşam olunca. “Nehrin üzerindeki Roma köprüsü kırk beş yıl önce Cermenler tarafından kısmen tahrip edilmiş, sonra da bir daha tamir falan görmemiş. O bölgedeki köylüler için yeterince geçit yeri var, fakat Paris tarafına gitmek istiyorsak, Marne’nin kuzeyinde kalmalıyız.”</p>
<p>“Reims’in zapt edilmeye değmeyeceğini mi söylüyorsun?”</p>
<p>“O şehir de nehrin bu tarafında” dedi İlek ve Attila’nın kendisine ters ters baktığını fark etti. Reims şehrinin nerede bulunduğunu elbette ki o da biliyordu. İlek telaşla öksürerek Mons Aime üzerindeki kaleyi nasıl ele geçirdiklerini hızla anlatmaya başladı.</p>
<p>“Orada nehrin kenarındaki şu zavallı sürüsünden çok daha farklı bir manzara vardı!” dedi İlek ve dudaklarının kenarlarından sarkan bıyığına bulaşmış olan şarapları elinin tersiyle sildi. “Şehirliler, tacirler... Her türden zanaatçılar, bir sürü kadın...”</p>
<p>“Ya siz ne yaptınız?”</p>
<p>“Laftan anlamaya niyeti olmayanları öldürmek zorunda kaldık! Sadece birkaç yüz kişi. Fidye alabileceğimiz birkaç bin tanesini yanımızda getirdik... ayrıca bizim için biriktirdikleri altınları da!”</p>
<p>İlek parmaklarını şıklatarak dışarıya doğru bir şeyler bağırdı. Sanki bu emri bekliyorlarmış gibi derhal yurdun kapısı açıldı ve en güçlü kuvvetli savaşçılardan birkaçı içeri girdi. Ellerinde demir çemberlerle desteklenmiş, üzerlerine birkaç kilit vurulmuş, ağır sandıklar vardı.</p>
<p>Adamları içi ganimet dolu hazine sandıklarını yere koydular ve kapaklarını açtılar. Altın paraların, sayısız mücevher ve elmasın ışıltısı, Attila’nın bile gözlerini koca koca açmasına neden oldu.</p>
<p>“Bu sana ait olan kısmı!” dedi İlek babasına dönerek gurur dolu bir sesle. Büyük Kağan kendisini çabuk topladı ve başını salladı.</p>
<p>“Herkes yeteri kadar ganimet aldı mı?”</p>
<p>“Sanırım” dedi İlek gülerek. “Başlangıç için gayet iyi sayılır. Fakat askerlerin birçoğu altın yerine kadın almayı tercih etti!”</p>
<p>Attila gülümsedi. Bu garip bir şey değildi. Ertesi sabah Alpin tekrar ortaya çıkana kadar bu mesele kapanmıştı.</p>
<br/>

<p class="ilk">“Hunların Kağanı! Bizim de yardımcı kavim olarak sizinle birlikte gelmemize izin ver!” dedi piskopos Attila’nın onu selamlamasıyla birlikte. “Evet, belki bir savaşçı insanlar değiliz, fakat kampını, kadınları ve ganimeti koruyarak sana faydalı olabiliriz. Yıkılan duvarları onarır, yaralılara bakar, taze ekmek ve su sağlarız. Bizi ordunun ücret veya ganimet istemeyen üyeleri olarak kabul et!”</p>
<p>“Öyle mi?” diye sordu Attila yarı şaşırarak, yarı eğlenerek. Alpin bir önceki gün böyle konuşmamıştı. “Bu sözlerinin ardında hangi mucize veya hangi tuzak yatıyor peki?”</p>
<p>“İzninle sadece küçük bir rica” dedi Alpin. “Başka bir niyetim yok...”</p>
<p>“Tahmin etmiştim! Neyse, söyle bakalım!”</p>
<p>“Size daha faydalı olmamızı istiyorsan, ey kağan... hayvanlarınızın bakımı ve yemek pişirmek konularında bizden çok daha fazla tecrübe sahibi olan insanlarımızı bize geri ver. Ey Hun kağanı, Mons Aime’de tutsak ettiğiniz kadınlarımızın ve kızlarımızın tekrar bizimle yaşamalarına müsaade et!”</p>
<p>“Mons Aime tutsakları mı?” diye sordu Attila şaşkınlıkla. “Bu da ne demek oluyor? Onlar şimdi kim bilir hangi çadır ve yurtlardadır! Şu anda nasıl göründüklerini kim bilebilir? Hayır, kurnaz rahip ve şaman, savaşçılarımdan kadınlarını geri vermelerini istemeyeceğim! Adamların hak ettikleri ganimetlerini ellerinden nasıl alabilirim? Senin dininden olanlara, yerin ve göğün kağanı olduğum diğer insanlardan ayrıcalıklı mı davranayım? Hayır, Alpin, bu söylediklerin hiç de akıllıca değildi! Öfkemi dizginleyebilirsem kendini şanslı telakki edebilirsin!!”</p>
<p>Alpin çok ileri gittiğini fark etmişti. Fakat bir kez daha cezalandırılmadan kağanın huzurundan ayrılmayı başardı. Attila aslında bir gece daha şenlik yapmayı, bir gün dinlenmeyi, ertesi gün de yola koyulmayı düşünüyordu. Fakat ertesi gün kampın çeşitli bölgelerinden pek hoş olmayan haberler gelmeye başladı. İnsanlar ansızın hastalanmaya başlamışlardı. İlk anda bir gıda zehirlenmesi, sonra da salgın hastalık tehlikesi akla gelmişti. Bu tehlikesiz, fakat hoş olmayan hastalığa kimlerin yakalandığı anlaşıldığı zaman ise Attila’nın ordusundaki Hıristiyan Gotlar haç çıkardılar, Hunlar ise büyücü piskoposun yeni bir mucizesiyle karşı karşıya kaldıklarını düşündüler...</p>
<p>İshalin tüm kurbanları, Mons Aime kadınları tarafından şaraplarına birtakım kutsanmış otlar konulan savaşçılardan ibaretti. Bu otları ise kadınlara bizzat piskopos dağıtmıştı.</p>
<p>“Altlarına daha iyi etmeleri için” diye fısıldamıştı yardımcılarına bunu yaparken. Attila bundan haberdar olduğu zaman uzun süre kahkahalarla gülmüştü. İsteseydi piskoposu çarmıha gerdirtmesi veya boynunu vurdurtması işten bile değildi. Fakat bu adam bunun için fazlasıyla değerliydi. Yeni ikmal kampının inşasında ona ihtiyacı vardı. Öte yandan şaman Aybars’ın piskoposa bol miktarda kurutulmuş şifalı ot verdiğine dair söylentiler de ayyuka çıkmıştı...</p>        
    </body>
</html>