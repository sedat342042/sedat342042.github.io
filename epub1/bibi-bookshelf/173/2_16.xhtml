<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="main.css" rel="stylesheet" type="text/css" />
</head>
    <body>
<p class="baslik2">16</p>
<p class="baslik2">Taht Hırsızı</p>
<div class="bos3"></div>
<div class="ortali"><img src="attila2.jpg"/></div>
<div class="bos1"></div>
<p class="ilk">Hıristiyanların 425. yılının kış mevsimi Aybars, Attila ve Büyük Kağan Ruga dışındakiler için hiç beklenmedik bir anda bastırdı. Aybars uzun bir süredir ocak ayının soğuk ve sert, şubat ayının ise daha da kötü geçeceğini söylüyordu. Aetius da başka pek çok insan gibi kışın tutsağı olmuştu. Batıya giden yolların hiçbiri açık değildi. Julius Alplerinin doruklarında yaşayanlar bile dağın karlı geçitlerini aşamıyorlardı. Bu durum imparatorluğun kuzeyindeki diğer Alp geçitleri için de geçerliydi. Tek seyahat imkânı doğu eyaletlerinde yapılacak bir seyahat ile Karadeniz’den bir gemiye binerek Konstantinopolis’e gitmekti, fakat Batı Romalılar bunu yapmak istemiyorlardı.</p>
<p>Nehirlerin neredeyse tümü donmuştu. Buz tabakaları birbirleri üzerine öyle karmaşık bir şekilde yığılmıştı ki, arabaların veya atların karşı tarafa geçmeleri imkânsızdı. Buna rağmen Aetius yanında farklı kişilerle bazen günlerce süren seyahatlere çıkıyordu. Hunlar onun Tuna ve diğer nehirler boyunca uzanan Limes kale ve garnizonlarındaki subayları yeni imparatorun tarafına çekmeye çalıştığını biliyorlardı. Bu subayların pek çoğu Aetius’u tanıyordu – ya da en azından babası Gaudentius’u. Buna rağmen Aetius her çıktığı seyahatten daha içine kapanık ve suratı daha asık bir şekilde dönüyordu.</p>
<p>Attila ona pek ender eşlik edebiliyordu. Kış ayları için emrindeki komutanlarla birlikte kapsamlı bir eğitim programı hazırlamıştı: Hunların bir kısmı, Romalılar ve imparatorluğun emrindeki Cermenler gibi sahte saldırı çalışmaları yapacaklardı. Yapacak başka önemli bir iş de olmadığı için, sayıları neredeyse yüz bini bulan atlılar Tuna ile Karpat Dağları kıvrımı arasında uzanan geniş ovada hemen her gün talim yapıyorlardı. Fakat Attila Aetius’un bunu öğrenmesini istemiyordu.</p>
<p>Attila ve Aetius, şubat ayının ortalarında bir kez daha Ruga Kağan’ın özel çadırının önüne oturmuşlardı. Aybars, Eskam, Onegesios ve Scottas da onlarla birlikteydi.</p>
<p>“General Castinus komutasında Afrika’ya gönderdiğiniz Hunların hangi boydan olduklarını hâlâ anlayabilmiş değilim” dedi Büyük Kağan. Gürül gürül yanan ateşin karşısında terlememek için, o da diğerleri gibi üzerindeki kat kat kalın kışlık giysilerin bir kısmını çıkarmıştı. Aetius ve subaylarının birkaçı da göğüs zırhlarını çıkarmışlardı. Üzerlerinde tek renkli, uzun kollu, yün pantolonlu iç elbiseleri ve bellerinde kılıçlarının takılı olduğu kemerleri olduğu halde, yerdeki büyük minderlerin ve halıların üzerine oturmuşlardı.</p>
<p>“Geçen yıl başka bölgelerden yardımcı kuvvetler çağıracak kadar vaktimiz yoktu” dedi Aetius. “Magister Castinus’la birlikte güneye giden Hunlar uzun süredir ordumuzun bir parçası. Brittania’da gösterdikleri üstün cesaretten sonra, onlara tüm zamanlar için güvenebileceğimizi anladık. Bizim kendi adamlarımızdan bile daha başarılı ve hızlılar.”</p>
<p>“Hızlı olmaları çok normal, çünkü yanlarında lejyonerler gibi el değirmeni ve pişirme taşı benzeri gereksiz ağırlıkları taşımıyorlar” dedi Attila. Diğerleri gibi sıcak şarap değil, Aybars Amca’nın taşınabilir küçük kazanında kaynattığı bitki özlerinden yapılma acımsı bir çayı içiyordu...</p>
<p>“Demek <i>Imperium Romanum</i>’un meşru hükümdar sülalesine karşı size yardım etmemizi istiyorsun!” dedi Hunların kağanı birçok gün ve gece süren tartışmalardan sonra. Bu zaman zarfında çok şey söylenip, aslında hiçbir şey söylenmemişti. “Theodosius’un varislerinin Ravenna’daki asilere isyan etmemeleri için...”</p>
<p>“Bunu sen söylüyorsun” dedi Aetius tereddütlü bir tavırla.</p>
<p>“Sizin o korkunç imparatorluğunuzda beni en çok ne öfkelendiriyor, biliyor musun? Yalan söylemeyi başaramayan adamların bile durup dinlenmeden yalan söylemeye çalışmaları!”</p>
<p>“Bu konu üzerinde daha önce de tartışmıştık” dedi Aetius. “Fakat ben sana yalan filan söylemiyorum ki! Sana...”</p>
<p>“Bana bir sürü üzeri yazılı parşömen teklif ediyorsun, değil mi?”</p>
<p>“Evet” dedi Aetius sabırla. “Üzerlerinde çeşitli lejyonların, birliklerin, kolorduların ve süvari alaylarının yerlerini tam olarak gösteren yazılar bulunan parşömenler! Ayrıca deniz ve nehir kıyılarındaki savaş limanlarının ve gemilerin konumları da var. Bu parşömene sahip olan bir kimse, imparatorluğun askeri yapısını ve tüm zayıf noktalarını en ince ayrıntısına kadar bilir. Tüm Romalı komutanlar ve emrindeki güçlerle ilgili bilgiler de cabası...”</p>
<p>Aetius, yanındaki subaylardan birinin kendisine uzattığı erguvan renkli yün yumağını aldı. “<i>Notitia dignitatum</i>” diyerek ilk parşömeni açtı. “Roma yönetim birimlerinin ve askeri güçlerinin ayrıntılı haritasını hazırlayabilmek için coğrafyacılarımız ve bilginlerimiz neredeyse otuz beş yıldır çalışıyorlar.”</p>
<p>“Söylediklerin kulağa çok hoş geliyor” dedi Büyük Kağan. “Fakat biz seni tanıyoruz, Aetius! Bu çizimlerin tümünün yanlış olmadığını bana kim garanti edebilir?”</p>
<p>Kağanın bakışları Scottas’ı aradı. Bunu fark eden Yunan bilgini ayağa kalktı ve Ruga ona başıyla işaret etti.</p>
<p>“Hıristiyanların hesabına göre şu anda hangi yılda bulunuyoruz?” diye sordu Büyük Kağan. “Yani tanrınızın oğlunun doğumunun üzerinden bugüne kadar kaç yıl geçti?”</p>
<p>“Burada herkesin önünde sana kaç yılı...”</p>
<p>“Hangi yıldayız, Scottas!”</p>
<p>“Dört yüz yirmi beş.”</p>
<p>“Peki biz Vizigotlar! senin doğum yerin olan Durustorum’da Tuna üzerinden imparatorluğun sınırlarını aşmaya kaç yılında zorladık, Flavius Aetius?”</p>
<p>“Üç yüz yetmiş beş yılında başlamıştı.”</p>
<p>“Tam elli yıl önce, Aetius! Daha o zamanlar bile <i>Imperium Romanum</i> Vizigotları kandırmış ve aldatmıştı! Siz orada bir orduyu mağlup etmediniz, fakat ekmek ve sığınma vaat ettiğiniz koca bir halkı, planlı olarak açlığa ve ölüme terk ettiniz!”</p>
<p>Büyük Kağan yere tükürerek başını salladı.</p>
<p>“Bizi ilk görüşünüzün üzerinden tam elli yıl geçti! Parşömenler üzerinde sahte bir <i>Imperium Romanum</i> hazırlayabilmek için yeterince uzun bir süre...”</p>
<p>Aetius derin bir nefes aldı. Bu tür bir suçlamayla karşılaşacağını hiç tahmin etmemişti. Fakat diğer erkekler de gözlerini yere çevirmiş, kendi aralarında kağanın ne kadar haklı olduğunu mırıldanıyorlardı.</p>
<p>“Kabul etmelisin, Aetius!” dedi Attila dostça bir sesle. “Sen bize Limes’teki herhangi bir kalede kaç tane mutfak kazanı bulunduğunu bile söylemezsin!”</p>
<p>“Fakat bana inanmanız gerekiyor!” diye bağırdı Aetius heyecanla. “Bu belgelerdeki tüm veriler resmi ve gerçek! Lejyonlar, atlı birlikler, yaya birlikler, hatta <i>auxila</i>eler üzerine elde bulunan tüm veriler...”</p>
<p>“Şayet söylediklerin doğruysa, sen bir hainsin!” dedi Onegesios gözlerinde buz gibi bir bakışla. Attila, tüm dikkatini bu iki adam arasında geçen sahneye vermişti.</p>
<p>“<i>Magister Helios</i>’un officium’undan buraya hangi gizli bilgileri taşıdığını çok iyi biliyorum!” dedi Aetius onu tehdit edercesine.</p>
<p>“Ve oraya hangilerini gönderdiğini” diye tamamladı Büyük Kağan gülerek.</p>
<p>“Konstantinopolis’e asla gizli bilgiler içeren bir mesaj göndermedim!” dedi Onegesios incinmiş bir sesle. “Bir tek gizli kelime bile! Yemin ederim...”</p>
<p>Attila düşünceli bir tavırla Onegesios’a baktı. Evet, diye düşündü, şimdi bile yalan söylemiyor. Kağan yurdunda konuşulanların gizli kalması konusunda hiçbir zaman tek kelime bile edilmiş değildi. O da bu gerçeği en çıplak şekliyle dile getirmişti.</p>
<p>“Dürüstlüğümüzü ispat etmek için size en değerli devlet kitabımızın bu kopyasını vereceğiz” dedi Aetius.</p>
<p>“Neden dürüstlüğünüzü ispat etme ihtiyacı hissediyorsunuz?”</p>
<p>“Çünkü kendimizi tümüyle sizin ellerinize bırakmak mecburiyetindeyiz! ”</p>
<p>“Anlamıyorum...” diye homurdandı Ruga.</p>
<p>“Fakat ben anlıyorum!” dedi Onegesios aniden. “Geçen sonbaharda kulağıma gelen bazı söylentilerin gerçek anlamlarını da ancak şimdi kavrıyorum.”</p>
<p>“Hangi söylentiler?” diye sordu Büyük Kağan.</p>
<p>“Savaş!” diye cevap verdi Yunan. “Savaş çıkacak! Doğu ve Batı Roma, Konstantinopolis ile Ravenna arasındaki ilk gerçek savaş!”</p>
<p>“Doğru söylüyor” dedi Aetius sesini yükselterek. “Afrika’daki <i>comes Bonifiatus</i>, Ardabur ve oğlu Aspar’a karşı yeterince güçlü olmadığımız için, sizden yardım istiyoruz. Hava koşulları elverdiği anda Batı Roma ve İtalya’ya saldıracaklar...”</p>
<p>“Öyle mi?” dedi Attila ve güldü. “Demek senin sakallı Alanlar yeniden sahneye çıktılar! Aslında onların <i>Mare Hadriaticum</i>’tan bıkmış olmaları gerekirdi!”</p>
<p>“Onlar Doğu Roma ordusunun ve donanmasının başkomutanları!”</p>
<p>“Ve biz de Johannes’in henüz yeni ele geçirdiği tahtından eski dostları tarafından kovulmasına engel olacağız!” dedi Attila gülümseyerek.</p>
<p>“Altmış bin adama hizmetleri karşılığında çok miktarda altın ve <i>Notitia dignitatum</i>’un bu kopyası...”</p>
<p>Büyük Kağan bu durumu kardeşi Aybars, Attila ve diğer kızlarından giderek daha fazla söz etmeye başlayan Eskam’la görüştü. Uzun tartışmalardan sonra Ruga Romalının teklifini kabul etmeye karar verdi. Sonra da Onegesios’a Doğu Roma ile bir anlaşma hazırlamasını söyledi. Bu anlaşma, her yıl düzenli olarak haraç ödediği takdirde, Konstantinopolis’e barış teklif ediyordu.</p>
<p>“Yılda beş yüz kilo altın diyelim” dedi Ruga akşam yemeği esnasında. Onegesios hayır anlamında başını salladı.</p>
<p>“Çok fazla! Theodosios bu parayı asla ödeyemez.”</p>
<p>“Bir barış anlaşması için yılda beş yüz kilo altının fazla olduğunu mu söylüyorsun?” diye sordu Attila. “Biz Roma’da sadece iki gün zarfında bu meblağın iki katını topladık...”</p>
<p>“Batı Roma’yı asla Doğu Roma ile karşılaştırmayın” dedi Onegesios. “Konstantinopolis, Ebedî Şehir kadar açık bir yer değildir. Orada birbirlerine karşı senatörler ve yardakçıları değil, aksine hipodromda atlı arabalarını yarıştıran dört parti mücadele eder. İmparator Yeşiller Partisi tarafından desteklenmektedir. Bu insanlar esasen tembel ve rahatlarına düşkündürler. Tüm çabaları yeni imparatorluklarının keyfini çıkarmaya çalışmaktan ibarettir. Maviler Partisi’nin de oldukça büyük miktarda parası vardır. Fakat onlar Büyük Konstantin tarafından temelleri atılan bu şehrin üzerinde yükseldiği Eski Yunan geleneklerine saygı duyarlar. İmparatorluk vatandaşı olarak sahip oldukları şan ve şeref, onlar için her şeyden daha önemlidir.”</p>
<p>“Bu ne anlama geliyor?” diye sordu Ruga Kağan.</p>
<p>“Sizin tecrübeli bir hatip gibi düşünmeniz gerektiği anlamına!” diye atıldı Scottas kendisine bir şey sorulmamış olmasına rağmen. ‘Haraç’ derseniz bu bağımlılık anlamına gelecek, ‘vergi’ derseniz bu defa da Maviler protesto edecek. Fakat yapılacak anlaşmaya <i>halklar arasındaki dostluğun tesisi için katkı payı</i> yazacak olursanız, kimsenin bu parayı ödemeye itiraz edeceğini sanmıyorum...”</p>
<p>“Yine de imparatorluk kasasından kültürel amaçlar için yılda beş yüz kilo altın çıkması çok fazla” dedi Onegesios. “Ben Helios’u uzun süredir tanırım. İmparatora ortada henüz bir savaş yokken böyle bir meblağı kesinlikle ödememesini tavsiye edecektir...”</p>
<p>“O halde anlaşmaya söz konusu rakamın yarısını yazın” dedi Büyük Kağan.</p>
<p>“Bana kalırsa yüz yetmiş beş kilo ile de başlayabiliriz” dedi Attila. “Burada söz konusu olan aslında paranın miktarı değil, aksine İkinci Theodosios’un uzun tartışmalara girmeye gerek kalmadan bizimle barış yapmayı kabul etmesi!”</p>
<p>“En iyi adamlarımız Aetius’la beraber giderken ihtiyacımız olan barış!” dedi Ruga ve başını salladı. “Her şey yolunda giderse elimize kaç tane altın Solido geçecek?”</p>
<p>“Yirmi beş bin iki yüz tane” dedi Onegesios.</p>
<p>“Fena değil” diye sırıttı Büyük Kağan. “O halde hemen anlaşmaları hazırlayın ve imparatora gönderin.”</p>
<p>“Benim bir önerim daha olacaktı” diye atıldı Attila. Ruga kaşlarını kaldırarak soran gözlerle ona baktı.</p>
<p>“Onlara bu barış anlaşmasının aslında geçen yıldan başladığını da söyleyebiliriz.”</p>
<p>“Geçen yıl boyunca Doğu Roma topraklarına saldırmadığımız için mi?” diye sordu Eskam. Ruga ona baktı ve düşündü. Pek çok çayır üzerinde söz sahibi olan ve gözleri güneşli bir günde eyerinin üzerinde ayağa kalkarak etrafına bakınan bir Hun kadar keskin olan bu adam, her geçen gün onun en değerli danışmanı oluyordu.</p>
<p>“Kulübelerdeki barış için, imparator altın verecek!” diye mırıldandı Scottas. “Aslında bu konuda bir şiir yazmalıyım...”</p>
<p>Büyük Kağan Ruga, bu barış anlaşması metnini özel ulak olarak Konstantinopolis’e götürmesi görevini Attila’ya vermişti. Yolu iyi tanıyan Eskam, kılavuzluk yapmak için onunla birlikte geliyordu. Yanlarında Onegesios tarafından hazırlanmış üç tane mühürlü mektup vardı. Bunların birini yolda onları durdurmaya teşebbüs edebilecek komutan ve lejyonerlere, bir diğerini Yeşiller Partisi’nin önderlerine, diğerini de imparatorun sarayındaki <i>magister officiorum</i>’a hitaben yazmıştı.</p>
<p>“İlk iki belgeyi kullanmaya hiç ihtiyaç duymayacaksın” dedi Onegesios onunla vedalaşırken. Sonra atların yanında duran Aetius’a baktı. “Konstantinopolis onun burada olduğunu uzun süredir biliyor.”</p>
<p>“Bunu senden mi öğrendi?”</p>
<p>“Hayır” dedi Onegesios zehirli bir sesle ve Attila’ya baktı. “Öyle olsaydı bunu söylerdim. Fakat Konstantinopolis’in kulakları bu aralar fazlasıyla büyük ve hassas. Ayrıca tüm şehirlerde ve yol kenarlarındaki hanlarda akla hayale gelmeyecek söylentiler dolanıp duruyor. Kış mevsimi yola çıkmamıza izin verdiği zaman, bu söylentiler iyice artacak. Aetius yanında Hunlar olduğu halde veya olmadan yola çıktığı zaman ise her tarafta borular çalınacak!”</p>
<p>“O halde zamanı değerlendirin ve ben burada yokken savaşçıları sefer düzenine sokun” dedi Attila. “Lejyonerlerin batıya doğru hareket etme hazırlığı içinde olduklarını haber aldığım anda bunu size de bildirmeye çalışacağım!”</p>
<p>“Hunlara karşı böyle bir hazırlık yapıldığını hiç sanmıyorum” dedi Onegesios.</p>
<p>“Doğu Roma’nın çok acil olarak barış anlaşmamıza ihtiyacı var” dedi Attila. “Ancak bu anlaşmayı imzaladıktan sonra birliklerini Johannes’e karşı harekete geçirebilirler.”</p>
<p>“O taht hırsızını mağlup etmek için ellerinden geleni yapacaklardır” dedi Onegesios. “Hatta gerektiğinde imparatorluğun doğusu, batısına karşı her şeyini seferber edecektir. Pulcheria ve Eudoxia, tahtın mutlaka Teodosios sülalesine geri dönmesini istiyorlar!”</p>
<p>“Galla Placidia bu işin üstesinden gelecektir!”</p>
<p>“Sakın kimse bu üç kadını hafife almaya kalkmasın! Ne bugün, ne de gelecekte!”</p>
<p>Ertesi günün çok erken bir saatinde en iyi akıncı birliklerinden biri keskin naralar atarak kağanın yurduna doğru at sürmeye başladı. Önderleri dev yapılı, sarışın bir adam olan Edekon’du. Turkling ırkından gelen bir Ostrogot Skir’i olmasına rağmen, bir Hun ismi taşıyordu. Ruga bu genç Cermen’i birkaç gün önce özel muhafız birliğinin komutanlığına atamıştı.</p>
<p>Edekon ve savaş arzusuyla yanıp tutuşan, yerinde duramayan Skirleri, derhal Tuna kıyısındaki Singidunum’a gitme emrini almışlardı. Oradaki garnizonun en yüksek rütbeli subayını bulacak ve Konstantinopolis’e pek yakında imparatorluk sarayına önemli bir heyetin geleceğini söyleyecek bir atlı birlik göndermesini isteyecekti.</p>
<p>Edekon, Roma yolu üzerinde nerelerde konaklayabileceği konusunda Eskam’dan tavsiyeler aldı. Bunun ötesinde, Tuna ile Altın Boynuz arasındaki tüm hanlarda ve konaklama yerlerinde Attila için en az on tane mümkün olduğunca hızlı, fakat küçük at bulundurulmasını sağlama görevini de üstlendi. Yeni imparatorlarını Konstantinopolis’teki meşru taht sülalesinin saldırılarına karşı korumak için girişecekleri savaş esnasında sırtlarını sağlama alacak bu barış anlaşmasının hazırlıkları için Aetius’un bol bol altın verdiğini sadece pek az kişi biliyordu.</p>
<p>Tüm bu telaşa rağmen, Attila bir gece daha Greka’nın yanında kalmaktan kendini alıkoyamadı. Ertesi sabah oğullarına veda etti. Atının üzerinden baktığı zaman, oğullarının ne kadar büyümüş olduklarını düşündü. Bir yıl sonra İlek kendisinin Ravenna’dan Roma’ya giderken olduğu yaşta olacaktı.</p>
<p>“Annenize iyi bakın!” diye bağırdı. İlek, sekiz yaşındaki küçük Dengizik’i belinden kavrayarak babasının atının eyerine yaklaştırdı. Attila oğlunun yanaklarını okşadı, sonra da Aybars’tan öğrendiği şekilde kuş gibi cıvıldadı. Refakatindeki adamlar dillerini şaklattılar, sonra Attila’nın boğazından şiddetli bir savaş çığlığı yükseldi ve topuklarıyla atının karnına vurdu.</p>
<p>Aşağı Tuna’daki Singidunum şehrine ulaşmak için bir güne bile ihtiyaç duymamışlardı. Edekon, görevini harfiyen yerine getirerek, onlar için büyük nehrin kuzey kıyısına atlar ve kayıklar hazırlatmıştı. Güneş batmak üzere olduğu için, karşı kıyıya ertesi gün geçmeye karar verdiler. Ertesi gün ne karşı tarafta, ne de şehrin duvarlarının önünde bir sorunla karşılaştılar. Bulundukları noktadan <i>Imperium Romanum</i>’un doğu başkentine tam altı yüz yetmiş mil vardı. Bu yol üzerinde sıradan yolcular, tacirler ve kuryeler için Konstantinopolis’e kadar geceleme imkânı bulunan otuz bir <i>mansiones</i> ve atlarını değiştirebilecekleri kırk bir <i>mutationes</i> bulunuyordu. Bu rakamlar göz önünde bulundurulduğu takdirde, Tuna’dan Bospros’a ancak otuz günde ulaşılabileceği anlaşılıyordu. Attila, Büyük Kağan Ruga, Aetius ve her an Ravenna’ya gitmek üzere atlarını eyerleyebilecek altmış bin savaşçı için çok, ama çok uzun bir zaman! Attila ve adamlarının bu yolu on günde aşmaları, daha doğrusu on günlük zaman zarfında Konstantinopolis’e gidip geri dönmeleri gerekiyordu!</p>
<p>Edekon, birliğiyle birlikte güneye doğru bir miktar yol almıştı. Attila ve adamları ise Margus’un Tuna’ya döküldüğü yerden güneye saptılar. Romalıların uzun süre demir, bakır ve altın kaynağı olan Viminacium liman şehrinin yanından geçerek, Roma yolunun vadiden dağlara doğru yükselmesine kadar doludizgin at sürdüler.</p>
<p>Öğlene doğru Edekon’un Hunlarından bir grupla karşılaştılar ve onlardan dinlenmiş atlar aldılar. Dağlara çıkan Roma yolunun yanında at sürmeye devam ederek, tahkimatlı Margus şehrini geride bıraktılar. <i>Horreum Margi</i> ya da “Margus Deposu” adı verilen bu şehri başka bir zamanda bir akıncı birliğiyle ele geçirmeleri işten bile değildi.</p>
<p>Burada yan yana imalathaneler sıralanıp gidiyordu. Şehir halkının neredeyse tümünü oluşturan demirciler, bütün gün inanılmaz sayıda yay ve ok, kılıç ve hançer, mızrak ve cirit, zırh ve miğfer, atlar için başlık takımı, dizgin ve çok çeşitli eyer takımları imal ediyorlardı. Bu manzaranın son derece çekici olmasına rağmen, Attila ve adamlarının görünüşe göre ağızlarına kadar dolu olan depo ve ambarları boşaltacak vakitleri yoktu. Böylece Margus üzerindeki yaklaşık yüz elli adım uzunluğundaki köprüyü geçerken, sadece duyduklarını ve gördüklerini hafızlarına yerleştirmekle yetindiler...</p>
<p>Hemen aynı gün dağlar arasından geçen yol üzerinden Naissos şehrinin surlarının önüne kadar geldiler. Roma yolu burada ikiye ayrılıyordu. Yollardan biri Ege Denizi kıyılarındaki Selanik şehrine uzanıyor, diğeri ise doğuya dönerek Konstantinopolis’e gidiyordu.</p>
<p>Yolculuğun bundan sonraki kısmının daha kolay olmasına rağmen, eski Trak şehri Naissos tüm düşmanlara karşı koyabilecek kudrette bir garnizon izlenimi uyandırıyordu. Yolun her iki yakasındaki dağlar göğe öylesine dik bir şekilde yükseliyordu ki, sanki doğa burada pek çok kavmin birbirlerine üstünlük sağlamaya çalışacağını önceden kestirmişti. Şehrin güneyinden akan küçük bir nehir ileride Margus’la birleşiyordu. Hunlar burada da kemerli bir taş köprünün her iki yakasında sonsuz sıralar halinde uzanan kırmızı damlı, basık imalathaneler gördüler.</p>
<p>Edekon ve adamları onları burada bekliyordu. Attila başarılı faaliyetlerinden dolayı onu kutladı. Bir saat kadar birlikte oturdular, sonra da geceyi geçirmek üzere birbirlerinden ayrıldılar.</p>
<p>Sabahın erken saatlerinde tekrar yola çıkmışlardı. Edekon ve adamları geriye dönerken, Attila Roma yolu üzerinde Serdica istikâmetine doğru ilerliyordu. Batı Roma altını, Ravenna’daki yeni imparatorun düşmanlarını bile çok çabuk ikna ediyordu. Naissos ve Konstantinopolis arasındaki hancıların ve at tacirlerinin hiçbiri kendilerine bol para ödeyen bu yabancılara hizmet vermeyi reddetmemişti.</p>
<p>Attila ve adamları büyük bir süratle ilerliyorlardı. Serdica şehrinin arkasında uzanan taş bir yolun üzerinden, geniş bir ovaya çıktılar. Bir dağ eteğinde kurulu bulunan Radices mansiones’inde yol tekrar biraz zorlaşıyordu. Derin bir nehir vadisi, dağın ta içlerine dek uzanıyordu. Roma yolu ise nehri önce güney yakasından takip ediyor, sonra da sık ormanların arasına dalarak, Attila’nın Julius Alplerindeki Kehribar Yolu geçidinden bile daha yüksek olduğunu düşündüğü bir geçide çıkıyordu. Latina mutationes’inde ise ilk tatsız olay meydana geldi.</p>
<p>“İstemiyor!” diye bağırdı doludizgin ahırlara ulaşan Hun savaşçılarından ilki.</p>
<p>“İstemediği nedir?” diye bağırdı Attila öfkeyle. Terden sırılsıklam kesilmiş atını diğerlerinin yanına sürdü. Hayvanların tüm vücutlarıyla titremelerine rağmen, Hunlar eyerlerinden aşağı inmiyorlardı.</p>
<p>“Elimde hiç at kalmadı” dedi mutationes’in üniformalı yöneticisi.</p>
<p>“Elinde at mı yok, yoksa üzerinde imparatorun resmi bulunan altınlardan mı istemiyorsun?” diye bağırdı Attila sert bir sesle.</p>
<p>“Sizin için... sizin için... at bulundurmam gerektiğini... biliyordum” diye kekeledi ölesiye korkan adam. “Fakat beklediğim atlar... Turres’ten buraya gelmedi... Şu bataklık ormanının arkasındaki yer... dağın aşağısında... orada...”</p>
<p>Adam eliyle aşılması imkânsız gibi görünen bir ormanı işaret ediyordu. Orman o kadar sıktı ki, içinde akan nehir bile göze çarpmıyordu. Attila’nın adamları fazla tereddüt etmeden mutationes’in etrafını iki kere dolanmışlardı.</p>
<p>“Yerde hiçbir iz yok... Aynı şekilde ahırlardan yola da bir iz uzanmıyor...”</p>
<p>“Ne oldu?” diye sordu Attila kısaca.</p>
<p>“Aetius’un sizin yanınızda olduğu söyleniyor!” dedi adam. Attila onun bu ismi daha önce hiç duymamış olduğundan emindi.</p>
<p>“Bu ne demek oluyor?” diye sordu. “Aetius dediğin o adama ne olmuş?”</p>
<p>“İmparatora giden ulaklar... bize bundan söz ettiler” dedi hâlâ korkudan tir tir titreyen at taciri. Aynı anda Attila büyük bir hata işlemiş olduklarının farkına vardı ve dişlerinin arasından kısa bir ıslık çaldı.</p>
<p>“Devam!” diye bağırdı sonra. Hunlar bir kez olsun arkalarına bakmadan, ileri atıldılar. Doğu Roma İmparatorluğu’nun kuryelerinden daha hızlı davranmaktan başka şansları yoktu. Önlerinde ise çok sayıda geçit ve ova, dağ ve bataklık uzanıyordu; Serdica ve Philippopolis arasındaki azgın Oescus Nehri de cabasıydı.</p>
<p>Fakat her şeye rağmen başarılı oldular. Nehri aştıktan sonra Dakia ile Trakya’yı birbirinden ayıran Succi Geçidi’ne ulaştılar. Görkemli Trajan kapıları ile süslü iki Roma kalesinde kimse onları durdurmaya teşebbüs etmemişti.</p>
<p>“İmparatora giden ulaklar dün buradaydı!” Attila ve adamları hızla ileri atıldılar. Bu ölümcül yarış esnasında gerek kendileri, gerek atları güçlerini son damlasına kadar harcıyorlardı. Mutationes’lerde ödünç aldıkları Roma atlarının kendi atları kadar dayanıklı ve hızlı olmamasına lanetler yağdırıyorlardı. Adını Büyük İskender’den alan şehirde ve Hadrianopolis’te atlarını değiştirmeyi başardılar, fakat buralarda da sadece büyük Roma atları bulabilmişlerdi.</p>
<p>Atlarının sırtında her gün inanılmaz mesafeler kat etmelerine rağmen, bu onlar için körü körüne yapılan, acı dolu bir yarış değildi. Hun savaşçılar için en büyük tehlikeyi, tanımadıkları bu yabancı atlar teşkil ediyordu. Buna rağmen hâlâ kendi aralarında geride bıraktıkları uzun yol ve özellikleri, manzaranın değişkenliği hakkında sohbet ediyorlardı.</p>
<p>Attila, adamlarının hiçbirinin yolda gördükleri bir tepenin, bir vadinin ya da yumuşak bir eğimle yükselen bir ovanın ismini unutmayacağından emindi. Hunlar, Romalılardan ve Cermenlerden çok daha keskin gözlere sahipti ve çok daha uzaklara bakabiliyorlardı. Bunun dışında sürülmemiş tarlaların zemin renkleri, dar kanyonlardaki kayaların ışıltısı, nallarının veya insanların sesini duyan yaban hayvanlarının kayboldukları yön gibi çok önemsiz görünen ayrıntıları da hafızlarına özenle kaydediyorlardı.</p>
<p>Biraz dinlenmek için atlarını ağır ağır sürdükleri zamanlarda ise Attila adamlara Greka’nın kendisine Gotların en büyük kralı hakkında anlattıklarını anlatıyordu. Hunlar yaşı neredeyse yüzü bulan, fakat bu yaşta bile kasıklarında yanan ateş yüzünden ölen kralın hikâyesini kahkahalarla dinliyorlardı.</p>
<p>“Roma ve Konstantinopolis’teki tarih yazarlarının hiç durmadan yalan söyledikleri doğru değil” dedi Attila. “Fakat elli yıl önce <i>Imperium Romanum</i> gibi büyük bir devleti altüst edenin biz Hunlar olduğunu söylemeleri koca bir yalan.”</p>
<p>“Fakat Romalıların tümü biz gelmeden önce rahat ve huzurlu bir yaşam sürdüklerini söylüyor!” dedi Doğan ve Attila’yla beraber Roma sokaklarında dolaşmış olan adamlardan biri. Attila kuru bir sesle güldü.</p>
<p>“Bu saçmalıklara inanmayın!” dedi bir Logades in oğlu. “Babam Cermenlerin beş yüz yıldan beri soğuktan, açlıktan ve Ygdrassil ağacındaki yılandan kaçtıklarını söylüyor...”</p>
<p>“Tıpkı bizim gibi” dedi Attila az önce konuşan adamı doğrulayarak. “Bu bölgedeki kavimlerin huzursuzluğu, bizim ismimizin duyulmasından çok önce başlamıştı! Altı yüz kış önce bile Roma lejyonları yüz binlerce Kimber ve Teuton’u öldürmek zorunda kalmıştı.”</p>
<p>“Kimberler ve Teutonlar – Bunlar da Cermen miydi?”</p>
<p>“Açlıktan kaçarak imparatorluk sınırlarına giren ilk Cermenler. Hayatta kalmayı başaranlar, köle veya gladyatör olarak satıldıkları takdirde, kendilerini şanslı addediyorlardı. O zamanlar pek çok soylu önder kılıcının üzerine atlamak suretiyle intihar etmişti. Arabalarını bir duvar şeklinde yan yana getirerek kendilerini savunmaya çalışan üç yüz Cermen kadını, Romalıların un rengi kuyruklarını içlerine almaktansa, kılıçlarının ve hançerlerinin tadına bakmayı tercih ettiler.”</p>
<p>“Ne büyük ziyan!” diye sızlandı adamlardan biri. “Üç yüz Cermen kadını... eyerlerimizin üstüne birer tanesini atmak hiç de fena olmazdı doğrusu!”</p>
<p>“Ben pek aynı kanaatta değilim” dedi Attila. “Cermen kadınları istedikleri zaman son derece savaşçı olabiliyorlar!”</p>
<p>“Amazonlar!” dedi adamlardan biri.</p>
<p>“Evet, onlar da” diye onayladı Attila. Ansızın on beş yıl öncesine ait bir geceyi düşünmeye başlamıştı... Greka’yla başlayan ve ölü bir Sarmat kadınıyla sona eren bir geceyi.</p>
<p>“Dünyanın her yerinde onlarla karşılaştığım anda tüm koruyucu ruhları yardıma çağırdığım kadınlar bulunur” dedi Attila. Sonra bir süre sustu. At nallarının tekdüze sesi kulakları doldurmaya başlarken, tekrar ağzını açtı. “Şimdi size batıya doğru nasıl ilerlediğimizi anlatacağım. İlk olarak Ostrogotların sınır komşusu olan Alanların topraklarından geçtik. Roma’da ve son haftalarda Aetius’tan dinlediklerimin yanında, onlarla yaptığımız savaşlar küçük ve sıradan kavgalara benzer. Fakat onlardan pek çoğunun işini bitirdiğimiz de bir gerçek.”</p>
<p>“Birçok tacir o zamanlar ne bir tutsak, ne de bir köle aldığımızdan büyük bir dehşetle söz ediyor.”</p>
<p>“Çok doğru” dedi Attila. “Mağlup ettiğimiz insanları zincire vurarak yanımızda taşıyacak imkânlara sahip değildik. Öte yandan onları beslemek ve giydirmek zorunda kalacaktık ki... kendimiz bile bunların pek azına sahiptik!”</p>
<p>“Demek Alanların ve diğer mağlupların kölemiz değil, müttefikimiz olmalarının sebebi bu!”</p>
<p>“Evet” dedi Attila. “Ne bizim, ne de onların başka seçeneği yoktu! Ya öleceklerdi ya da yanımızda savaşmayı kabul edeceklerdi!” Bir müddet susarak sözlerinin arzu ettiği etkiyi göstermesini bekledi. Sonra eyerinin üzerinde yavaşça doğruldu ve şöyle dedi: “Onların yardımıyla da hiç beklenmedik bir anda ve büyük bir şiddetle Ermanerich’in bereketli arazilerini işgal ettik...”</p>
<p>“O çok soylu Got kralı, değil mi?”</p>
<p>“Hayır, o çok zavallı Got kralı...” dedi Attila alaycı bir ifadeyle. “Ermanerich denilen bu adamın ‘komşu kavimlerin çok sayıda cesur faaliyeti sonucu etrafa korku saldığı’ söylenmez mi?”</p>
<p>“Evet, doğru...” dedi Attila’nın yanındaki bir adam. Sonra atlarını yeniden hızla sürmeye başladılar. Tuna kıyılarının aksine, önlerinde uzanan geniş ova birkaç günden beri kuru olduğu için, Roma yolunun üzerinden gitmeye gerek görmüyorlardı.</p>
<p>“Bu kralın sonunun nasıl geldiğini de bilmek ister misiniz?” diye sordu Attila. Bir avuç cesur adamla engin topraklarda at sürmenin keyfini çıkarıyordu. Bu uzun yolculuğun zahmetlerine katlanmasının en belli başlı sebebi belki de bundan başka bir şey değildi.</p>
<p>Atlarını oldukça hızlı sürmelerine rağmen, adamlar Attila’nın anlattıklarını can kulağıyla dinliyorlardı.</p>
<p>“Roma’da Ostrogotların egemenlik alanlarını Kral Ermanerich önderliğinde kuzeydeki <i>Mare Suebicum</i>’dan Karadeniz’e kadar büyüttükleri söyleniyordu. Otlaklarına girmemizle birlikte bir kısmı arkamızda kaldı, bir kısmı Karadeniz’e inen dağlar ile deniz arasında kalan korunaklı bölgede kaldı, başka bir dalı ise sofu Piskopos Ulfila tarafından yetmiş beş yıl önce Moesia’ya götürüldü. Orada tarım yaparak huzurlu bir hayat sürmeye başladılar...”</p>
<p>Hunlar atlarını giderek daha hızlı sürmeye başlamışlardı. Attila, sesini diğerlerine duyurabilmek için bağırmak zorunda kalıyordu: “Ermanerich, onuncu kuşaktan bir Amelung kralıydı... bir despot ve tiran... bizim tüm kağanlarımızdan daha kötü...”</p>
<p>“Bunu Romalılar söylüyor, değil mi?” diye bağırdı adamlardan biri.</p>
<p>“Roma’da okuduğum yazılarda ve raporlarda böyle deniliyor” diye karşılık verdi Attila aynı şekilde bağırarak. Toprağın üzerinde neredeyse uçarcasına ilerliyorlardı. Artık konuşabilmenin koşulları ortadan kalkmıştı. Aralarında sessizce anlaşarak atlarının içinde saklı olan gücü son damlasına kadar ortaya çıkarmaya başladılar. Ufukta bir sonraki konaklama yeri belirmişti. Bir öncekinden hayli farklı bir çatısı vardı. Atlılar bu uzaklıktan bir imparatorluğun batı yarısından çıkıp, doğu yarısına girmekte olduklarını anlamışlardı.</p>
<p>Kendi atları olmamalarına rağmen, üzerlerine bindikleri yaratıkların güçlerini son zerresine kadar kullandıklarını biliyor, bundan ötürü de onlara büyük saygı duyuyorlardı.</p>
<p>Attila konaklama yerinin yöneticisiyle birkaç kelime konuştu, dinlenmiş atlar ve erzak karşılığında ona birkaç altın Solido verdi. Sonra bir dakikadan daha kısa bir sürede yeni atların koşum takımlarını ve eyerlerini bağladılar. Dinlenmiş hayvanlar, yeni sahiplerinin topuk darbeleriyle dörtnala uçarcasına yol almaya başlamışlardı.</p>
<p>Yaklaşık iki saat boyunca artan ve azalan tempolarla yol almaya devam ettiler. Sonra yolun eğimi öylesine dikleşti ki, adım adım ilerlemekten başka çareleri kalmadı.</p>
<p>“Anlaşılan Ermanerich çok zalim bir Cermen kralıymış” diye kaldığı yerden anlatmaya devam etti Attila. “Sadece en zorba yöntemlerle iktidarda kalmayı başarabilen bir kral. Savaşlarda kullandığı kalkanın üzerinde tam on yedi kavmin kanlı izi vardır... Örneğin Herullar ve Skirler, ayrıca Persler ve Slavlar. Gerçek bunun ta kendisi...”</p>
<p>“Buna rağmen bizim ciddi rakipler olduğumuzu anlayınca karşımıza çıkmaya cesaret edemedi” diye güldü Hunlardan biri. Attila başını salladı.</p>
<p>“Bizi görünce ‘korkunç bir şekilde’ hayatına son verme kararını aldı” dedi içlerinden o âna dek hiç konuşmamış olan biri.</p>
<p>“Törensel intiharı ile bir işaret vermek istiyordu” dedi Attila. “Ermanerich elbette ki Alanlarla yaptığımız ortak saldırıya karşı koymaya çalıştı. Gotlar bu konuda aşağı yukarı şuna benzer bir hikâye anlatırlar: Söylediklerine göre kulağına gelen korkunç söylentiler karşısında çaresiz kalan kral, kendisini öldürmek suretiyle başına gelebilecek her türlü felaketi önceden engellemiş!”</p>
<p>“Oldukça şişirilmiş bir hikâyeye benziyor!” diye bağırdı atlıların en genç olanı.</p>
<p>“Zaten doğru da değil” diye bağırdı Attila gülerek. “Ermanerich zorla hadım edildi ve böylece de iktidarı acı bir şekilde son buldu.”</p>
<p>Hunlar duydukları karşısında büyük bir zevkle kahkahalar atarak gülmeye başladılar.</p>
<p>“Hadım mı edildi? Yumurtalıklarını mı kestiler? Yoksa başka bir yöntem mi kullandılar?” Her kafadan bir ses çıkıyor, herkes aklına gelenleri Attila’ya soruyordu. “Gotların Alarich’ten önceki en büyük kralları hadım edildi demek? Nasıl olur? Bunu kim yaptı?”</p>
<p>“Bunun sebebi çok açık. Ermanerich sadece kavimleri boyunduruğu altına almakla yetinmeyip, müttefiklerinin ve komutanlarının karılarına da göz dikmeye başlamıştı, uzun süre ona kimse karşı çıkamadı. Fakat ne zaman oklarımızı ensesinde hissetmeye başladıysa, o zaman intikam saati de gelip çatmıştı...”</p>
<p>“Bu işte mutlaka şahane bir kadının parmağı vardır!”</p>
<p>“Elbette” diye güldü Attila. “Bu kadının adı Svanhild’di ve küçük Rosomon kavminin o korkunç ve zalim krala gönderdikleri elçinin karısıydı. Hermanerich her ihtiyar keçi gibi daima taze ete ihtiyaç duyuyordu. Hem de sadece bir kereliğine değil, hemen her gece...”</p>
<p>Genç Hunlar bir kez daha güldüler; hem de yarı hoşnutsuzluktan, yarı anlayış ve beğeniden. Attila bir kez daha tempoyu biraz artırdı. Bu tür hikâyelerle onları oyalamakla kalmayıp, aynı zamanda coşturacağını ve ateşleyeceğini de biliyordu.</p>
<p>“Svanhild’in geceler boyunca ona nasıl katlanabildiğini ancak cinler bilebilir... Kesin olan bir şey var ki, genç kadın onun kollarının arasında merak ettiği hemen her şeyi öğrendi. Gündüzleri de bu bilgileri kardeşlerine ve büyük oranda bize aktararak, ondan intikamını almış oldu!”</p>
<p>“Demek Balamir Kağan o zamanlar Gotları tanıyordu?”</p>
<p>Attila en sevdiği narayı attı. Atlar tekrar doludizgin koşmaya başlamışlardı. Fakat biraz sonra yavaşlamak zorunda kaldılar, çünkü yol keskin bir virajla sağa dönüyor ve dik bir eğimle yukarı çıkıyordu. İçinde bulundukları kanyon o kadar dardı ki, tek sıra halinde atlar için bile tehlikeli olan yassı ve kaygan taşların üzerinde ilerlemek zorunda kalıyorlardı.</p>
<p>“Ermanerich’in zalim hükümdarlığını yıkmak isteyenler sadece Rosomonlar değildi elbette” diye anlatmaya devam etti Attila. “Tek yapmamız gereken, olaya biraz müdahale etmekten ibaretti. Sadece vuran, kıran ve cezalandıran ellerin günün birinde ısırılacağını anlamayan bir hükümdar sülalesinin sonunun ne kadar çabuk geleceğini tahmin bile edemezsiniz!”</p>
<p>“Fakat Gotlara nasıl olsa her halükârda biz saldıracaktık.”</p>
<p>“Doğru” dedi Attila. “Hayvanlarımız için mutlaka yeni otlaklar bulmak zorundaydık. Gotların boyunduruğu altındaki kavimler de bize bu otlakların nerede bulunduğunu söylediler!”</p>
<p>“O halde biz hiç de her zaman söylendiği gibi imparatorluğun sınır boylarında yaşayan kavimlerin üzerine beklenmedik bir anda çullanmadık!”</p>
<p>“Romalılar ve Gotlar bunu böyle anlatmayı tercih ediyorlar. Fakat gerçeği olduğu gibi yazan başka şahitler de yok değil.”</p>
<p>“Bunlar Romalı mı? Yoksa Yunan mı?”</p>
<p>“Ammianus Marcellinus bunlardan biri. Romalı bir subay olan bu adam, her şeyi çok iyi izlemişti. Fakat konumunu korumak için o da gerçekleri çarpıtmak zorunda kaldı, çünkü Romalılar sadece resmi görüşün savunulmasına izin verirler!”</p>
<p>“Bu Cermen kralının hırsı ve şehveti onlara saldırmamıza neden oldu demek?”</p>
<p>“Hayır, nedeni değil, sadece bardağı taşıran son damla” dedi Attila. “Hellas ve Roma yüz yıllardan beri otlakları, madenleri, ormanları ve kavimleri umarsızca sömürdü. Fakat size bir kez daha söylüyorum – biz hiçbir şeyin ne sebebi, ne de sonucuyuz!”</p>
<p>“O halde Kral Ermanerich neden hadım edildi?” diye sordu savaşçıların en genci.</p>
<p>“Bunu bilmeyi çok istiyorsun, değil mi? Pekâlâ, size bunun nedenini söyleyeceğim: Svanhild, Got kralının eski karılarından biri tarafından ihanete uğramıştı. Kadının yaptıkları ortaya çıkınca ceza olsun diye kral sülalesinin ve tüm çanak yalayıcılarının önünde çırılçıplak soydular, sonra da kollarından ve bacaklarından dört ata bağlayarak, vücudunu paramparça ettiler...</p>
<p>“Her tarafta aynı şey” diye içini çekti genç savaşçılardan biri. “Atlara ve yaylara her zaman güvenilebilir; fakat işin içine bir kadın girdi mi, krallar bile ne yapacaklarını bilmeden çaresiz kalırlar...”</p>
<p>“Kral da ne demekmiş?” diye gülümsedi Attila. “Ben asla bir Roma imparatorunun erguvan şeritlerle süslü ipek togasının içine girmeyi istemem! Roma saraylarında kadınların ne işler çevirdiğini tasavvur dahi edemezsiniz!”</p>
<p>“Umarım bizde gelecekte de kendi yurtlarında kalmaya devam ederler” diye inledi en genç savaşçı. “Evet, kadınlarla birlikte olmak güzel – fakat her zaman değil!”</p>
<p>“Fakat gerçekte bu hikâye Gotların başkalarını korkutmak için anlattıklarından daha uzun” diye devam etti Attila. “Svanhild’in kardeşleri onun intikamını aldılar. Bizim saldırımızdan kısa bir süre önce bir grup seçkin Rosomon atlısıyla birlikte Kral Ermanerich’i esir aldılar, tüm diğer komutanların önünde onu çırılçıplak soydular ve önünde sallanan kuyrukla yumurtalıklarını bir çırpıda kestiler.”</p>
<p>“Bu olay Gotların mücadele azmini oldukça kötü bir şekilde etkilemiş olmalı!”</p>
<p>“Hem de nasıl!” diye karşılık verdi Attila. Aklına Büyük Kağan Ruga’nın Aetius’a yönelttiği suçlamalar gelmişti. “Bize karşı savaşmaya cesaret bile edemediler! Ermanerich’in halefi olan Viderich adlı çocuk, Alatheus ve Alan Safrax’la birlikte iki gözü iki çeşme imparatorluktan sığınma hakkı istedi. Neyse, bu kadar hikâye yeter! Kaybettiğimiz zamanı telafi etmeliyiz!”</p>
<p>“Son bir soru daha!”</p>
<p>“Hadi öyleyse!”</p>
<p>“Romalılar Gotlara sığınma hakkı verdiler mi, vermediler mi? Aralarında savaş olduğunu sanıyordum!”</p>
<p>“Gotlar imparatorluk topraklarına girmeyi başardılar” dedi Attila ve atını öyle hızlı sürmeye başladı ki, diğerleri ona yetişmekte oldukça zorlandılar. “Gerisini sonra anlatırım...”</p>
<p>Hunlar geceye kadar sabırla beklediler. Atlarının üzerinde birkaç dakikalığına uykuya dalmadan önce, Attila Han’ın Gotların büyük krallığının nasıl çöktüğünü anlatmaya devam ettiğini duydular.</p>
<p>“Gotların sonu bizim elimizden olmadı” dedi Attila. “Bundan tam elli yıl önce, Hıristiyanların zamanına göre üç yüz yetmiş sekiz yılında, tam şu anda bulunduğumuz yerde Roma lejyonlarını korkunç bir yenilgiye uğrattılar!”</p>
<p>Hun atlıları ansızın etraflarındaki dağlara, ağaçlara, ormanlara ve nehirlere daha saygılı gözlerle bakmaya başlamışlardı.</p>
<p>“Bunu asla unutmayın, savaşçılar!” dedi Attila. “Romalılar ve imparatorları, sadece sıradan birer ölümlü! Galya’dan gelecek yardımcı kuvvetleri beklemek istemediği için İmparator Valens burada tam kırk bin adamını yitirdi... <i>Imperium Romanum</i>, açlıktan ölmek üzere olan Vizigotları yalan dolanla kandırmanın ve cesaretlerini hafife almanın bedelini, kırk bin iyi eğitimli lejyonerini ve imparatorunu kaybetmekle ödedi! Fakat kazandıkları zafer Vizigotlar açısından da fazla yararlı olmadı.”</p>
<p>“Yoksa ganimet mi elde edemediler?”</p>
<p>“Daha da kötüsü! Aslında onlar ganimet değil, yerleşebilecekleri uygun bir toprak parçası istiyorlardı! İşte bu da bu kavmin trajedisi! Sonunda Büyük Athanarich Karpatlara kaçmak zorunda kaldı. Sonradan maiyetinin kalan kısmıyla birlikte Konstantinopolis’e gitti... hem de mağlup ettiği İmparator Valens’in halefi Birinci Theodosios’a bizzat bağılığını bildirmek için. Koskoca Got krallığının sonu da... işte böyle gelmiş oldu...”</p>
<p>Bu arada üzerinde bulundukları yolun batıdan gelen <i>Via Egnatia</i> ile birleştiği yere gelmişlerdi. Buradan Konstantinopolis’e kadar normalde üç günlük yolları vardı. Fakat Attila zaman kaybetmek istemiyordu. Sadece ve sadece Ruga Kağan’ın çevresindeki hiç kimsenin iyi düşünememesinden dolayı Doğu Roma İmparatorluğu’nun başkentine giden elçilerden daha hızlı olmak istiyordu...</p>
<p>Bitkin düşen Hunlar yavaş yavaş onun gerisinde kalıyorlardı. Attila, dört yedek atıyla beraber, yalnız başına yıldırım hızıyla ilerlemeye devam ediyordu. Bir süre sonra elinde sadece iki at kaldı. Attila hayvanları eyerlemeyi aklına bile getirmiyordu. Yanında sadece bir yay, içi ok dolu bir sadak, kılıç, kement ve anlaşmalar vardı. Üzerindeki diğer tüm fazlalıkları teker teker aşağı atıyordu. Nasıl olsa arkadan gelenler genç Hun hanının aşağı attıklarını tekrar toplardı. Attila tüm gece boyunca at sürmeye devam etti. Sadece çok kısa anlar için gözlerini kapatarak uyuyor ve atının sabah yıldızına doğru gitmesine izin veriyordu. Sonunda önünde <i>Haydutlar Vadisi</i>’ni gördü. Yüzyıllardan bu yana tacirler ve seyyahlar imparatorluğun yeni başkenti Konstantinopolis’in mağrur duvarlarının kuzey kısmına gitmek üzere burada toplanırlardı.</p>
<p>İmparatorun hadımları ve generalleri riske atılmak istemiyorlardı. Bu Hun hanının şehri içeriden görmesini elbette ki engellemek niyetindeydiler. Attila’nın bundan tam on beş yıl önce Ebedî Şehir’de rehine olarak bulunduğu sırada, Roma’nın başına neler geldiğini henüz unutmuş değillerdi. Öte yandan zenginlik ve haşmet sergileyerek böbürlenmenin kendilerine oldukça pahalıya patlayabileceği bir devirde yaşadıklarının da farkındaydılar.</p>
<p>Fakat bunun için artık çok geç kalınmıştı: Hunlar, Roma imparatoru Konstantin’in şehrindeki yapıların ne büyük boyutlara sahip olduklarını çok iyi biliyorlardı. Attila, Scottas’ın ve başkalarının anlattıklarının sayesinde, şehrin saraylarını, kiliselerini ve hipodromunu kendi gözleriyle görmüş gibi tanıyordu. Meşhur hipodromun içinde bir kez olsun at sürebilmeyi çok istiyordu. Burası altmış bin kişilik seyirci kapasitesiyle koca bir orduyu içine alabilirdi... İmparatorluk locasının sağ tarafında kendilerini <i>Maviler</i> olarak adlandıran soylular otururken, <i>Yeşiller</i> olarak bilinen diğerleri arenanın sol tarafıyla yetinmek zorundaydılar.</p>
<p>Attila, hızlı atlılardan oluşan dev bir orduyla hipodromdan çıkıp şehre hücum etmenin nasıl olacağını düşünüp gülümsedi... hamamların yanından doğruca senatoya... ya da doğruca imparatorluk sarayının hazine dairesine...</p>
<p>Bugüne dek Ravenna, Roma ve Aquileia’yı görmüştü... Neyin gerçek, neyin abartı olduğunu çok iyi biliyordu ve birkaç yüz kilo altının imparator, devlet ve şehir için ne denli az bir öneme sahip olduğunun da gayet iyi farkındaydı.</p>
<p>Fakat etrafı duvarlarla çevrili büyük saray binalarından miller önce bile Theodosios Duvarı kare biçimli kuleleri ve kırmızı tuğlalarıyla görkemli bir şekilde göğe yükseliyordu. Bu duvar, Hun atlıları için tıpkı Altın Boynuz’un girişine gerilmiş olan ve ne türden olursa olsun tüm gemilerin içeri girmesini engelleyen demir zincir gibi, aşılmaz bir engeldi.</p>
<p>Romalılar, Attila’yı karşılaması için en değerli adamlarını göndermişlerdi. Yanında küçük bir maiyetle surların önünde beliren bu adamın başında altın yaldızlı ve at yeleli bir miğfer, üzerinde bir generalin yolculuk üniforması, göğsünde çok sayıda nişan, omuzlarında da lejyonerlerin dört köşe yazlık pelerini vardı.</p>
<p>Attila tekrar atına bindi. General doğruca yanına gelerek onu selamladı. Son derece farklı yaradılışlı bu iki adam, birbirlerini farklı dünyalara ait iki varlık gibi uzun uzun incelediler.</p>
<p>“<i>Salve, nobilissimus!</i>” dedi sonra Attila. Aslında sadece görev başında bulunan senatörlere ve damarlarında imparator kanı taşıyanlara yöneltilen bu selamlama şekli, adamı oldukça şaşırtmıştı.</p>
<p>“Benim kim olduğumu biliyor musun?”</p>
<p>“Hayır.”</p>
<p>“Adım Plinthas. Ostrogot’um, magister militum rütbesine sahibim, dört yüz on dokuz yılından bu yana Doğu Roma İmparatorluğu konsülüyüm, Aryan Hıristiyanım ve senin de tanıdığın Aspar’ın kayınpederiyim...”</p>
<p>Aynı anda Attila bu adamla konuşabileceğini anladı. Fakat muhtemelen geç kalmış olduğunu o da biliyor olmalıydı...</p>        
    </body>
</html>