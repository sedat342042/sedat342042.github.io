<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="main.css" rel="stylesheet" type="text/css" />
</head>
    <body>
<p class="baslik2">14</p>
<p class="baslik2">Maiotia Bataklık Denizi</p>
<div class="bos3"></div>
<div class="ortali"><img src="attila2.jpg"/></div>
<div class="bos1"></div>
<p class="ilk">Ertesi ilkbaharda Hunlar uzun süredir ağızdan ağıza dolaşan bir söylentinin gerçekliğini tespit etmeyi başardılar. Bir imparatorluk prensesi ile bir barbar kralı arasında gerçekleşen garip evlilik, tıpkı şamanın öngördüğü gibi felaketle sonuçlanmıştı.</p>
<p>Gün boyunca sürülerinin başında ter döken erkekler, akşam olunca ateşin başına oturarak yeni gelen tacir ve seyyahları inceliyorlardı. Sevilmediğini bilen birisinin bile kovulmaktan ve yola aç devam etmekten korkmasına gerek yoktu. Göçebelerdeki misafir ağırlama geleneği, Hunlarda hâlâ kutsaldı. Fakat misafirler arasında ayırım yapıyor ve istenmeyen biri geldiği zaman, onun kısa sürede çekip gitmesi için ateşin etrafında tek kelime etmeden oturuyorlardı.</p>
<p>Fakat ateşin etrafındaki bu kalabalık gruplarda genellikle canlı ve neşeli bir hava hakimdi. Hem erkekler, hem de kadınlar ve çocuklar, en son havadislerden haberdar olmaya can atıyorlardı. Böylece Galla’nın üvey kardeşi İmparator Honorius’un, üvey kız kardeşi ile Vizigot kralı Athawulf arasında yapılan evliliği asla onaylamadığı ve izin vermediği, kısa sürede tüm Hunlar arasında duyulmuştu.</p>
<p>İmparator, Galya’nın güneyine gönderdiği tüm uyarı ve tehditlerin sonuçsuz kaldığını görünce, en değerli generali olan Constantius’u ağır silahlı lejyonerlerden oluşan bir orduyla nefret ettiği barbar kayınbiraderi Athawulf üzerine gönderdi. Vizigot kralının Pireneler üzerinden kaçmaktan başka çaresi kalmamıştı. Yanında pek az sadık adamıyla boş yere İspanya’ya kaçmış ve oradaki yerel Roma kuvvetleri tarafından mağlup edilmişti.</p>
<p>Gerçekte neler olup bittiği ise bir kez daha tacirler tarafından öğrenildi. Roma’nın tüm emirlerinin boşluklarını bilen, ne duvarlar ve dağ zincirleri, ne de silahlı asker ve çeteler tarafından durdurulabilen bu becerikli insanlar, yakışıklı Athawulf’un gerçekte nasıl öldüğünü biliyorlardı...</p>
<p>“Fazlasıyla düşüncesiz bir adamdı... Roma imparatorluk sülalesinin en taze çiçeğini yatağa attığı için kapıldığı aşırı kibir, onun felaketine neden oldu” diye anlatıyordu tacirler misafir oldukları Hun ateşinin başında otururken.</p>
<p>“Katiller eski eniştesinin ailesinden adamlardı” diye devam ediyorlardı sözlerine. “Kim bilir, belki de Kral Alarich’in bataklık ateşi yüzünden değil, Athawulf’la Galla’nın elinden içtiği zehir yüzünden öldüğü söylentilerinin bu işte payı vardır.”</p>
<p>“Bu iddianın dayanağı var mı?” diye sordu Attila. Tacirler omuzlarını silkerek yüzlerini buruşturdular. Onun her iki dayanağı da çok iyi bildiğinin farkındaydılar.</p>
<p>“Alarich, Roma yolunda binlerce seçkin savaşçıyı kaybeden Athawulf’a ağır suçlamalarda bulunmuştu. Bildiğiniz gibi bu savaşçıların arasında çok sayıda Hun da vardı!”</p>
<p>Attila bir kez daha başını salladı ve dişlerini sıktı. Roma’dan Tuna boylarına kadar birlikte at koşturduğu savaşçıları çok özlüyordu. Onun emri üzerine ağabeyi Bleda’nın yönettiği bir akıncı birliğine katılmışlardı. Doğan komutayı üzerine almıştı ve yine Attila’nın isteği ile Scottas da onlara katılmıştı. Yaklaşık bir yıl önce Kafkas Dağları’nın ötesine, <i>Imperium Romanum</i>’un doğu sınırını teşkil eden Sasanî devletine karşı sefere çıkmışlardı.</p>
<p>“Birbirlerine kesinlikle denk olmayan iki adam arasındaki çatışma giderek şiddetlenmişti” diye anlatıyordu tacirler. “Özellikle Attalus’un yeniden kin ve fesat tohumları ekmesinden sonra. Bir zamanlar kendisini Roma imparatoru ilan eden ve Alarich’in lütfuna nail olan bu senatör eskisi, bağlılık ile ihtiras duyguları arasında gidip geliyordu. Gotların bir kısmıyla birlikte tahıl temin etmek üzere Afrika’ya geçmek istedi, fakat bu girişiminin başarısızlıkla sonuçlanması üzerine Alarich’in gözünden düştü. Bunun üzerine o da Athawulf’un yanına sığındı. Bu nedenle Attalus, Athawulf ve Galla Placidia’nın Roma fatihi Alarich’i bertaraf etmek ve zaferin meyvelerini toplamak için birlikte birtakım faaliyetlere girdikleri düşünülebilir.”</p>
<p>“Ve siz de Athawulf’un ölümünün Alarich’in veya karısının ailesinin intikamı olduğunu düşünüyorsunuz, öyle mi?” diye sordu Attila ilgiyle.</p>
<p>“Vizigotlarının yakışıklı krallarının Barcino’daki bir ahırda öldürüldüğü biliniyor. Ve bunu yapanlar Romalı değildi...”</p>
<p>“Peki bu durumda Galla Placidia ne olacak?”</p>
<p>“Kardeşine geri gönderilecek.”</p>
<p>“Ne? Kullanılıp işe yaramaz hale gelince çöpe atılan bir paçavra gibi, öyle mi? Hem de Vizigotların kraliçesi!”</p>
<p>“Ölü bir kralın ikinci karısı” diye düzeltti tacirler. “Athawulf’un bir Hıristiyan olduğunu unutma... Gerçi sapkın bir Aryan ama yine de Hıristiyan. Bu da ölümü için başka bir gerekçe olarak kabul edilebilir, çünkü Hıristiyanlara göre Athawulf, Alarich’in yine aynı şekilde bir Hıristiyan olan kız kardeşi ile evliydi...”</p>
<p>Attila homurdanarak şöyle dedi: “Her şeye rağmen ben Gotların yerinde olsaydım, onun çekip gitmesine izin vermezdim...”</p>
<p>“Zaten bunu yapmadılar” diye güldü tacirler. “Prensesi geri vermek için Ravenna’dan yedi buçuk milyon kilo tahıl istedikleri söyleniyor. Başka bir söylenti de imparatorun bu fidyeyi ödemeye niyetli olduğu yolunda. Güya prensesi en başarılı generali ile evlendirerek cezalandırmak istiyormuş.”</p>
<p>“Constantius’la mı?”</p>
<p>“Evet, bu adam sapına kadar gerçek bir lejyoner! Pek yakışıklı sayılmaz, gereğinden fazla uzun bir boynu var. Fakat buna rağmen iyi ve başarılı bir adam.”</p>
<p>“Ya Vizigotlar?”</p>
<p>“Onlara Constantius tarafından sert bir dille hâlâ imparatorluğun müttefikleri oldukları hatırlatıldı. Bu arada Athawulf’un yerine henüz yirmi dokuz yaşında olan Vallia kral seçilmişti. Heyecanlı genç kral, aslında ilk iş olarak Afrika’nın tahıl rezervlerini ele geçirmek istiyordu. Fakat Ravenna ona ilk önce İspanya Eyaleti’ndeki Cermenleri ve Alanları mağlup etmesini, sonra da derhal Pireneleri aşarak kendisine yer gösterilen Aquitania bölgesine yerleşmesini emretti. Vallia, sahip olduğu her şeyi tehlikeye atmak istemediği takdirde, bu emre uymak zorundaydı. Ne de olsa prenses için alacakları tahıllar onlara yeter de artar.”</p>
<p>“Ben de aynı düşüncedeyim” diye güldü Attila. “Bu şekilde toprağı sürüp tohum ekmelerine gerek kalmadan, istediklerini elde etmiş olacaklar...”</p>
<p>“Hele kendilerini Romalılara sadık bir müttefik olarak ispatlamayı başarırlarsa... O zaman tahıl bakımından bir daha asla sorunları olmayacak demektir!”</p>
<br/>

<p class="ilk">Gerçekten de her şey tacirlerin dediği gibi oldu: Hıristiyanların zamanına göre 1 Ocak 417 yılında Galla Placidia artık pek de genç ve yakışıklı olmayan Constantius ile evlenmek zorunda kaldı. Vizigotlar, bundan yaklaşık iki kuşak önce Karadeniz’in kuzeyinde ilk Hun akınlarını karşılayan, sonra onlarla müttefik olan, daha sonra da <i>Imperium Romanum</i>’un en batı eyaletine yerleşen Alanların varlığına kesin olarak son verdiler.</p>
<p>İmparatorluğun tüm şartlarını yerine getirdikten sonra, Vizigot kralı Roma toprakları üzerindeki ilk Cermen krallığını kurma iznini aldı. Başkentleri Tolosa idi. “Ve bunu başarmak için sadece yarım yüzyıllık bir zaman boyunca mücadele etmeleri gerekti” dedi Attila bir akşam kağan çadırının önündeki ateşin etrafında otururken. Bu haberi onlara getiren, yanlarında bir de cüce olduğu halde gezgin hokkabazlar olarak oradan oraya dolaşan bir grup Galyalı idi.</p>
<p>“Sezar ülkemizi fethetti ve bizi sadık ekmek pişiricileri haline soktu” dedi hokkabazların başı. “Beş yüz yıldan beri onların ev hizmetçileri, bahçıvanları ve habercileri olarak oradan oraya koşturup duruyoruz.”</p>
<p>Cüce bu sözlere derhal tepki gösterdi. Bir top gibi sıçradı, havada akıl almaz bir takla attı ve iki ayağı üzerine yere indi. Tam olarak Attila ile Muncuk Kağan’ın adamlarının yemek yediği tahta masanın arasına düşmüştü. Attila ona aldırış etmeden konuşmaya devam etti, fakat aynı anda pek çok kavmin başında kral ve önder olarak bulunan insanların kendisini dinlemediğini fark etti. Romalıların eski rehinesinin sık sık yaptığı uyarılarının bir yenisini dinlemek istemiyorlardı.</p>
<p>“Cermen kavimleri ve kabileleri, sayıları yüz binleri bulan savaşçılarıyla, sık sık Roma’ya karşı ve Roma için, hatta birbirlerine karşı mücadele ettiler. Bu onlara çok pahalıya mal oldu. Hıristiyanların tanrısının doğuşundan yüz yıl önce Kimberler ve Teutonlar imparatorluğun sınır boylarında birbirlerini kestiler. Roma için canla başla savaştılar, mümkün olan her yerde Romalıları taklit ettiler, bir şekilde üzerlerine lejyoner kıyafetleri geçirdikleri veya imparatorluk sarayında vergi mültezimi ya da çanak yalayıcısı unvanları almayı başardıkları zaman ise kendilerini birer kahraman, hatta birer tanrı gibi hissetmeye başladılar...”</p>
<p>“Attila!” diye sözünü kesti onun Muncuk Kağan yüksek sesle. “Misafirlerimin keyfini daha fazla kaçırma!”</p>
<p>Attila elini yukarı kaldırdı. Sadece atlardan, silahlardan ve kadınlardan söz etmek ona göre bir şey değildi. Babasının yurdunda kaba kahkahalardan ve boş konuşmalardan başka bir şey işitilmiyordu. Henüz çok genç yaştaki erkekler bile ortada geçerli bir sebep yokken köpekler gibi hırlayarak birbirlerine dişlerini gösteriyor, sadece savaşma ve kan dökme isteklerini tatmin edebilmek için birbirlerine kılıç ve hançer çekebiliyor, ağır bir şekilde yaralandıkları zaman bile gülmeye devam edebiliyorlardı. Hun gençleri bu arada yeni bir oyun icat etmişlerdi: At üstünde birbirleriyle karşılaştıkları zaman kollarını iki yana açarak, sayıları yüzden fazla olan Roma eyaletlerinden o anda akıllarına gelen birisinin ismini haykırıyorlardı. Bu isimlerin birbirinden farklı olması gerekiyordu ve en büyük yüzölçümüne sahip olan üç eyalet ismini söyleyen, oyunu kazanmış oluyordu. Şimdiye kadar hiçbirinin bir Roma tunikası veya sandaleti giymemiş olmasına rağmen, hepsi de bu oyunda son derece başarılıydı.</p>
<p>Doğu Hunlarının kağanı tekrar Attila’ya döndü.</p>
<p>“Bakıyorum Romalıları hiç aklından çıkaramıyorsun!” dedi, kınayan bir sesle. “Kendini bir Roma hatibi gibi hissediyorsan üzerinden bizim elbiselerimizi çıkar ve şuradaki cüce gibi soytarılık yap!”</p>
<p>Yurttaki sessizlik Attila’nın yüzünde bir kırbaç gibi şaklamıştı.</p>
<p>Babası, en genç oğluna karşı duyduğu hoşnutsuzluğu, daha önce hiç bu kadar açık bir şekilde belirtmemişti. Attila’nın Hunlara mahsus olmayan düşünce ve davranışlarına karşı duyduğu derin tiksintiyi son derece kötü bir cümleyle ifade edebilmek için, birkaç yıl sabretmek zorunda kalmıştı. İşte sonunda bu da olmuştu; hem de herkesin ortasında!</p>
<p>Attila derin bir nefes aldı. Babası onu reddediyordu! Vandal Geiserich ve Gepid Laudarich ile olan dostluğunun yanı sıra, Greka ile olan evliliğinden olan beş yaşındaki oğlu İlek ile üç yaşındaki Dengizik de bu nefretin bir parçasıydı. Doğu Hun kağanının diğer oğullarının sadece kız çocukları olmuştu.</p>
<p>Attila, tam o anda Aybars Amcayla göz göze geldi. Şaman dudaklarını büzerek aralarından hava üfledi, fakat ıslık çalmadı. Buna rağmen Attila onun ne demek istediğini derhal anlamıştı. Yavaşça ayağa kalktı, masanın üzerinde duran bıçağını aldı, temizledikten sonra kemerine asılı olan kınına soktu.</p>
<p>“Müsaade edersen yarın sabah yanından ayrılmak istiyorum” dedi sakin olabilmek için muazzam bir çaba harcayarak.</p>
<p>“Bak hele! Romalı, Roma’ya geri dönmek istiyor!” diye bağırdı Muncuk Kağan.</p>
<p>“Hayır, Roma’ya dönmeyeceğim, baba! Ravvena’ya da değil!”</p>
<p>“O halde? Yolculuğun ne tarafa olduğunu sormaya izin var mı? Yoksa bu aralar maalesef bir kralları bulunmayan bizim Ostrogotların yanına mı?”</p>
<p>“Evet” diye karşılık verdi Attila. “Müsaade edersen Chersonesos civarına yerleşmek istiyorum. Orası varlığımla seni ve ağabeylerimi rahatsız edemeyeceğim kadar uzak bir yer!”</p>
<p>“Demek Chersonesos’a gitmek istiyorsun, öyle mi?” diye güldü babası kaba bir tavırla. “Doğru, haklısın, orada da Gotlar yaşıyor. Benden sana izin! Karadeniz kıyılarına gidebilirsin! Fakat seni uyarıyorum: Orada Romalılar değil, Yunanlar yaşıyor... fakat onlar bile uzun zamandır <i>Imperium Romanum</i> adına havlıyorlar...”</p>
<p>Kağanın yurdunu gök gürültüsüne benzer gülme sesleri doldurdu. Buna karşın Attila sükûnetini muhafaza ediyordu. Geçen yıllar boyunca kaç kez çenesini tutmak zorunda kalmıştı? Kaç kez bir çocuk olarak hor görülmeye katlanmak zorunda kalmıştı? Kaç kez bir vebalı ve cüzamlı gibi yolundan çekilmişlerdi? Bazı geceler, yanında uyuyan Greka’nın ve çocukların düzenli nefeslerini dinleyerek yurdun tepesinden gökyüzüne baktığı zamanlarda, diğerlerinin durumlarının da kendisine benzeyip benzemediğini düşünüyordu. Acaba Geiserich de sadece Roma’nın fethine katılmış olduğu için kavmi tarafından aşağılanıyor muydu? Ya da soylu bir Romalı olan Aetius... Roma’da bir insanın hangi eyaletten geldiğinin önemli olmadığını söylemişti. Tek önemli olan, kendisinin bir civis, yani Roma vatandaşı olduğunu ispat edebilmesiydi.</p>
<p>Buna rağmen Aetius’un da doğudan gelen bozkır atlılarının yanında geçirdiği süreden hiç etkilenmemiş olması imkânsızdı. Attila, babasının ve diğerlerinin ne söylemek istediğini çok iyi biliyordu. Aetius bütün gününü Roma hamamlarında geçirse, vücudunu en pahalı parfüm ve yağlarla yıkasa bile, üzerindeki Hun kokusundan asla tam olarak sıyrılamazdı. Rehine olarak geçirdikleri zaman hem onda, hem de Attila’da, hayvanlara vurulan damgalardan çok daha kalıcı ve derin izler bırakmıştı.</p>
<br/>

<p class="ilk">Bu olayı izleyen iki yıl, Attila ve genç ailesinin yaşamlarının en güzel dönemi oldu. Attila’nın Roma’dan getirdiği ganimet onlara yaşamaları için bol bol yetiyordu. Eski Yunan şehri Chersonesos’un batısında gezgin tacirler, dünyanın akla hayale gelebilecek her ülkesinin savaşçıları, kavimleri ve boyları batıya göçerken geride kalmış olan döküntülerin arasında mutlu bir yaşam sürüyorlardı.</p>
<p>Başlangıçta itiraz etmesine rağmen, Doğu Kağanı Muncuk sonunda Attila’nın ve Şaman Aybars’ın kendisine anlattıkları maceraperest plana izin ve onay vermişti. Attila, Hun kağanı tarafından, Karadeniz’in kuzey kıyılarının genel valisi ve kağanın özel temsilcisi olarak görevlendirilmişti. Elindeki tam yetki ile bağımlı krallardan küçük vergiler toplayacak, eline geçen altın Solidolar ve diğer paralarla bir zamanlar Kimmerlerin, İskitlerin ve Yunanların, sonra da Gotların, Alanların ve Hunların yaşadığı bölgeden Chersonesos Limanı’na gelen silahları ve lüks eşyaları satın alacaktı.</p>
<p>Böylece ilk iş olarak şehrin yöneticisini, yerleşik ve gezgin tacirlerin oluşturduğu birliği, pazardaki satıcıları, limanı ve şehirdeki Hıristiyan cemaatinin başrahibini ziyaret etti. Piskopos Asklepiades onu sık sık makamına davet ediyor, onunla Hun dünyası ve kendi tanrısı üzerine sohbet ediyordu.</p>
<p>Son derece temkinli davranmasına rağmen, Attila bu beyaz saçlı, yaşlı başçobana Roma’da gördüklerini anlattı. Asklepiades da ona birbirinden son derece farklı köken, ırk ve inanca sahip olan şehir halkının bir arada huzur içinde yaşamasına olanak sağlayan hoşgörü ortamının ve karmaşık ilişkiler ağının sırlarını anlatarak ona karşılık verdi.</p>
<br/>

<p class="ilk">Chersonesos, Karadeniz’in kuzey kıyısındaki büyük yarımadanın, Doğu Roma egemenliği altında kalan tek şehriydi. Batıdaki tüm savaşlara ve karışıklıklara rağmen, burası bir serbest ticaret bölgesi olarak kalmayı başarmıştı. Attila, sahile bakan dağların yamaçlarındaki bu yeri çok seviyordu. Gündüzleri neredeyse sürekli olarak denizden yana serin bir rüzgâr esiyordu. Canı sıkıldığı zamanlar ise yanına birkaç adam alarak atına atlıyor, bir gün ötedeki öbür okyanusa doğru yol alıyordu. Yıllar önce üzerinde atalarının at koşturduğu yemyeşil çayırlardan oluşan o koca okyanusa...</p>
<p>Üzerinde iki yıl boyunca yaşadığı büyük ada, Gotların hâlâ kendilerine ait olduğunu iddia ettikleri dev anakaraya sadece doğal bir set ve ince bir kum birikintisiyle bağlıydı.</p>
<p>Binlerce yıl önce İon kavminden cesur insanlar haftalar süren tehlikeli yolculuklardan sonra bu ormanlık kıyılara ulaşmış, İskitlerin arasında kolonilerini kurmuş, doğudan Sarmatların ve kuzeyden Gotların gelmelerine kadar da varlıklarını sürdürmeyi başararak yoğun bir ticari faaliyette bulunmuşlardı.</p>
<p>Sonsuz enginler boyunca at koşturan kavimler arasında Attila’nın ilgisini en fazla İskitler çekiyordu. En geniş anlamıyla onlar da Hunlar gibi doğunun uzak köşelerinden gelmişlerdi. Yine tıpkı Hunlar gibi küçük savaşçı gruplar halinde yaşamış, fakat fırsat buldukça yerleşik hayata geçmekte de bir sakınca görmemişlerdi. Fakat Yunanlarla evlenmekten bile çekinmeyen Sarmatların aksine, büyük şehirlerden daima uzak durmayı yeğlemişlerdi.</p>
<p>Buna rağmen hâlâ onların Gotlardan önce büyük bir alanı yönetmiş olan kudretli krallarından söz ediliyordu. Onların efsanevi ticari hilelerinin başında hem Yunanlı tacirlere, hem de kendi adamlarına para toplatmak geliyordu. Toplanılan bu altın ve gümüş paraları eriterek gerçek değerlerinin iki katı değerle yeniden basıyor, sonra da kendilerine para getiren kişilere ödedikleri meblağı bu “yeni” paralarla geri veriyor, üzerine de bir miktar yüzde ekliyorlardı. Bu şekilde hem masrafları karşılıyor, hem de efsanevi kraliyet hazinesinin devamlı ağzına kadar dolu olmasını sağlıyorlardı.</p>
<p>İskitlerin Karadeniz’in kuzeyindeki yarımadada ve bozkırlarda altın çağlarını yaşamalarının üzerinden neredeyse yedi yüz yıl geçmişti. Buna rağmen her tarafta onların izlerine rastlanıyordu. Bazen çoktan unutulmuş zamanlara ait görkemli tepe mezarlarının yamaçlarında yeni kurban edilerek bir kazığa geçirilmiş ve bozkır rüzgârlarının insafına terk edilmiş at ölülerine rastlanıyordu. Bu gizemli kurban törenlerinin ne anlama geldiğini pek az kimse biliyordu, çünkü İskit krallığının son hükümdarı Rheskuporis IV., Hunların gelişinden birkaç yıl önce, batıya göç etmeye karar verdikten hemen sonra ölmüştü. Ondan sonra gelen krallar ise isimleri bugünlere dek erişecek nitelikte hükümdarlar değildi.</p>
<p>Tarihi boyunca pek çok farklı kültür ve inanışa ev sahipliği yapmış, onların birbirine uyum sağlamasını, kaynamasını ve yenilerinin ortaya çıkmasını sağlamış, asla bir sınıra sahip olmamış bu büyük krallık, artık mevcut değildi. En son ve büyük başarısı, <i>Scantinavia</i>’dan gelen vahşi ve sarışın Gotları kabul etmek olmuştu. Bu korkunç savaşçılar ancak ülkeyi korkunç bir şekilde yağmaladıktan, zengin ticaret şehirleri Olbia ve Taneis’i yakıp yıktıktan, üzerinde herhangi bir mücevher parçası taşıyan veya saçları kendilerinkinden farklı olan herkesi öldürdükten sonra rahatlamış ve sakinleşmişlerdi.</p>
<p>Sonra da Karadeniz’in kuzeydoğusundaki bu eski ve akıllı krallık, doğudan gelen hızlı atlıların <i>Maeotis Palus</i>, yani Maiotia Bataklık Denizi kıyılarına kadar ulaşmalarıyla birlikte, bir savaş veya çatışmaya gerek görmeden, kendi yaşamına son vermişti...</p>
<br/>

<p class="ilk">Bu bölgenin basit şamanlarının bile bilmediği bir şeyi öğrenmek, Attila’nın fazla vaktini almamıştı. Bir süredir en önemli kurganlara çok sayıda at kurban ediyordu. Sadece onunla birlikte Roma caddelerini arşınlamış olan adamlardan birkaçı, Attila’nın planına yavaş yavaş dahil edilmekteydi.</p>
<p>Muncuk Han’ın oğlunun neredeyse her gün, hatta bazen geceleri de misafir kabul etmeye başlaması, pek uzun sürmemişti. Bu adamların bazıları doğrudan Piskopos Asklepiades tarafından gönderiliyorlardı, ta ki Konstantinopolis’ten Chersonesos sakinlerine yeni bir yasaklama emri gelene kadar. İmparatorluk yazısı ağdalı ve resmi bir dille kaleme alınmıştı. Fakat başkalarının uzun zaman önce unuttuğu bir şeyin yapımında çalışan Yunan ve Got zanaatçıları bile, yazının içeriğini derhal kavramışlardı...</p>
<br/>

<p class="ilk">“İmparator Theodosios, Gotların senin için gemi inşa ettiği fikrine nereden kapılmış?” diye sordu Greka birkaç akşam sonra. Diğer yurtlarda bu konudan söz edildiğini duymuştu.</p>
<p>“Başına bela olmaktan başka işe yaramayacak meselelerden seni uzak tutmak istiyorum” dedi Attila. İlk defa olarak yaptığı her şeyi Greka ile konuşmuyor ve onun fikrini almıyordu.</p>
<p>“Ne yapmak niyetindesin?” diye sordu Greka sakin bir sesle ve onu suçlamadan. Neredeyse zorla gönderildikleri bu sürgün bölgesinde Attila’nın uzun zamandır resmi görevleriyle ilgisi olmayan birtakım faaliyetler yürüttüğünün farkındaydı. Bazı akşamlar kim ve ne olduklarını bir türlü anlayamadığı yarım düzine kadar adam, onunla ateşin karşısında oturuyordu. Bu adamların bir kısmı liman bölgesinden genç ve güçlü adamlardı; fakat aralarında kel kafalı Yunan kâtipler ile asla bir şehirde yaşamamış, bir baltayı hem silah, hem de alet olarak kullanan Gotlar da bulunuyordu. Günün birinde Doğan da ansızın çıkagelmişti.</p>
<p>Sürekli misafirlerin arasında yumuşak, uzun keçe külahlı, geniş keçe çizmeli, kemerli kaftanları ve piskopos gibi göğüslerine dek uzanan beyaz sakalları olan adamlar da bulunuyordu. Greka başlangıçta onların da Hun olduğunu düşünmüştü, fakat sonradan bu adamların gözlerinin Attila’nın ve koruma olarak yanlarına verilen savaşçıların gözlerinden daha yuvarlak ve büyük olduğunu fark etmişti. Attila bu adamlara karşı daima ölçülü ve saygılı davranıyordu. Ve bir akşam haftalar boyu süren çabaların karşılığı alınmış gibiydi.</p>
<p>Attila yumruğunu Greka’ya doğru uzatarak şöyle dedi: “Bil bakalım içinde senin için ne var?”</p>
<p>“Çok sayıda sırrını çözebilecek bir anahtar mı?” Attila gülümseyerek başını salladı.</p>
<p>“Parfüm şişecikleri?” diye tahmin yürüttü bu defa Greka. “Yoksa üzerinde henüz tanımadığımız bir imparatorun resmi bulunan bir Solido mu?”</p>
<p>Attila yumruğunu yavaş yavaş açmaya başladı. Kocasının avucunda beliren altın zinciri gören Greka, hayranlık dolu bir çığlık attı.</p>
<p>“Bir İskit bileziği!”</p>
<p>“Evet” diye cevap verdi Attila. “Senin için satın alabileceklerimin en güzeli!”</p>
<p>Greka, büyülü parmakların arasından çıkmışa benzeyen işlemeli bileziği eline aldı. İncecik zincirden sallanan aslan başlarının ve küçük çam kozalaklarının ne büyük bir değere sahip olduğunu çok iyi biliyordu.</p>
<p>“Bunu nereden buldun?” diye sordu ışıldayan gözlerle. “Böyle bir şeyi satın almak mümkün değil ki?”</p>
<p>Attila Greka’yı kollarının arasına alarak öptü. Sonra üzerindeki binici kaftanını çıkartarak, beyaz yurdunun içinde yanan ateşin başına oturdu.</p>
<p>“Çocuklar nerede?”</p>
<p>“Doğan’ın karısının yanında” dedi Greka ve başıyla bir taş atımı mesafede bulunan diğer yurtları işaret etti. Hunlar, eski Yunan şehrinin etrafında yaşayan pek çok kavimden grupların aksine, burada da yurtlarının arasında eski geleneklerin emrettiği mesafeyi bırakıyorlardı. Greka diğer yurt, çadır ve arabalara biraz daha yakın olmayı isterdi, fakat artık bir üyesi olduğu kavmin yaşam tarzına saygı gösteriyordu.</p>
<p>“Tüm planları elde edeceğiz” dedi Attila sonunda. “Sadece bugün kıyılarda yelken açan gemilerinin değil, eski savaş gemilerinin de!”</p>
<p>Greka ona bir bardak şarap uzattı. Attila şarabı bir dikişte boşalttı, sonra eyerin üzerinden kaydı ve yere uzandı.</p>
<p>“Bütün bu haftalar boyunca seni meşgul eden bu muydu?” diye sordu Greka. Attila gayrı ihtiyari bir hareketle etrafına bakındı. Konuştuklarını duymaları muhtemel olan en yakın insanlar, en az yüz adım ötedeki yurtlarının önünde oturuyorlardı. Attila onların gülüşmelerini duyuyor, yurtlarının önünde yanan ateşlerden koyu mavi akşam göğüne yükselen ince duman sütunlarını görüyor, batmakta olan güneşin yeşil, mavi ve kızıl ışıklarını seyrediyordu. Böyle bir manzara ancak bir gemiden görülebilirdi.</p>
<p>“Ravenna’daki günlerimizi hatırlıyor musun?” diye sordu Attila. Greka ona bakarak gülümsedi.</p>
<p>“Harika günlerdi” dedi yavaşça. “Kumsaldaki o korkunç gecenin belirsizliği dışında elbette...”</p>
<p>“Gemiler... Gemileri vardı... Sarmat kadınlarının, Aetius’un...”</p>
<p>“Bununla ne söylemek istiyorsun?”</p>
<p>“Biz Hunların asla gemilere sahip olmadığımızı...”</p>
<p>“Gemiyi ne yapacaksınız ki?” diye sordu Greka ve güldü. “Siz de bizim gibi tenteli arabalarınızda ve atlarınızın sırtında yaşıyorsunuz. Tamam, belki bizler arada sırada evler de inşa ediyoruz, fakat gemiler – asla!”</p>
<p>“İşte bu hatalı düşünce tarzına ben de uzun süre sahip oldum” diye karşılık verdi Attila. “Vatanınızı terk ettiğiniz zaman, siz de gemilere binmiştiniz. Vandallar ve Burgundlar da gemilere binerek büyük denizlere açılmışlardı.”</p>
<p>“Ne yapmak istiyorsun?” diye sordu Greka gülerek. “Binlerce ve binlerce insanı gemilerle nehirler ve denizler üzerinden mi taşımak istiyorsun?”</p>
<p>“Anglar, Saksonlar ve Jutlar gemileriyle Brittania’yı istila ettiler. Ondan önce de Hellas gemilerinin yardımıyla büyük ve zengin olmuştu. Roma bile eskiden çok güçlü bir deniz kuvvetine sahipti.”</p>
<p>“O büyük kafanda nelerin döndüğünü hâlâ bilmiyorum” dedi Greka. “Fakat ne sıradan bir bozkır savaşçısını, ne de Attila Han’ı rüzgâr bekleyen bir yelkenlinin güvertesinde pineklerken tasavvur edemiyorum...”</p>
<p>“Yelkenlilerden söz eden de kim?” diye sırıttı Attila.</p>
<p>“Öyle değil mi?”</p>
<p>“Hayır!” dedi Attila ve bir hamlede yattığı yerden doğruldu. “Eski savaş gemilerinin çoktan unutulmuş planlarını tekrar ele geçirmeyi başardım. Küreklerle ilerleyen büyük kadırgalar... Kürekler için üç bölük adam, diğer gemilere rampa etmek için de bir bölük adam... tıpkı bundan dokuz yüzyıl önce Yunanların üç yüz seksen gemiyle, kendilerinden üç kat fazla kuvvete sahip Pers kralı Xerxes’i mağlup etmeleri gibi...”</p>
<p>Yurttan dışarı çıkarak büyük ve düzgün adımlarla deniz kıyısına indi. “Tam buraya kadar” diye bağırdı, durdu ve arkasını döndü. “Tam otuz altı büyük adım...” Sonra da aynı büyük adımların yedi tanesini yana doğru attı ve kendi adımlarıyla geri döndü. “Genişliği de bu kadar... Eski savaş gemileri bundan daha büyük değildi.”</p>
<p>“Tüm bunların ne anlamı var?” diye sordu Greka başını sallayarak. Attila en sevdiği eyerin üzerine oturdu.</p>
<p>“Artık bu savaş gemilerinin nasıl inşa edildiğini bilen hiç kimse yok... Denizin üzerinde ilerleyen en hızlı savaş makineleri... Atlarının üzerindeki Hun akıncıları gibi saldırıyorlar... Doğruca düşmanın üzerine saldırıp... ya bir taraftaki kürekleri kırıyor, ya da rampa ediyorlar...”</p>
<p>“Bunun sizin hücumlarınızla ne ilgisi var?” diye sordu Greka. “Siz düşmanlarınızın üzerine ok yağdırmıyor musunuz?”</p>
<p>“Evet, fakat bu savaş gemileri de en az bizim atlarımız kadar hareketli... Bir dakikadan daha az bir sürede kendi eksenleri etrafında dönüyorlar... sonra geriye hareket... tekrar dönüş... öteki taraftan yıldırım hızıyla saldırı...”</p>
<p>Greka gayrı ihtiyari bir hareketle geriye doğru bir adım attı.</p>
<p>“Seni hiç bu halde görmemiştim!”</p>
<p>“Beni bu zamana kadar sadece barışçı halimle gördün!” dedi Attila yüzünde beliren geniş, neredeyse çocuksu gülüşle. “Bir şeyin içimde olgunlaşması oldukça uzun zaman alır, fakat epey sağlam olur...”</p>
<p>Greka düşünceli bir tavırla güldü.</p>
<p>“Demek ağabeylerin Sasanîlerin altınlarını toplarken, sen de savaş gemileri inşa etmek istiyorsun!” dedi sonunda. Attila sadece omuzlarını silkerek güldü.</p>
<p>“Birkaç düzine savaş gemisiyle imparatorluğu sadece karada değil, denizde de sağmal inek gibi sağabiliriz!”</p>
<p>“İyi ama bu nasıl mümkün olacak?” diye sordu Greka yumuşak bir sesle. “Söylendiğine göre İmparator Theodosius senin için gemi inşa edecek herkesi ölümle cezalandıracakmış.”</p>
<p>“Altın adı verilen metalin kudredi bu zamana kadar tüm emirleri geçersiz kıldı” dedi Attila. “Piskopos Asklepiades da anlaşmamızın kendi payına düşen kısmını yerine getirecek!”</p>
<p>“Demek piskoposla bir anlaşma yaptın?” diye sordu Greka inanmaz bir tavırla. Attila bir kez daha omuzlarını silkerek güldü.</p>
<p>“Neden olmasın ki? O buradaki tüm Romalılardan ve Yunanlardan daha akıllı bir adam! Benden bunun karşılığında altın bile istemedi; ona sadece bizim aramızda yaşayan ve Hun olmayan tüm insanları dilediği gibi kendi inancına çağırma izni verdim!”</p>
<p>“Bunu gerçekten yaptın mı?”</p>
<p>“Ben bir Roma imparatoru muyum ki, böyle bir şeyi yasaklayayım?” diye güldü Attila bu kez yüksek sesle. “Bizde herkes dilediği dine girmekte serbesttir. Biz sadece tanrılarının isimleri bizimkilerden farklı diye kimseyi öldürmeyiz!”</p>
<p>“Peki o şimdi ne yapacak? Yani piskopos...”</p>
<p>“İmparatora mektup üstüne mektup yazıp, tüm gemilerin inşası bitene kadar vakit kazanmaya çalışacak!”</p>
<p>“Demek gemi ustalarının ölüm tehlikesi altında bulunmasına rağmen bu işe devam edeceksin?”</p>
<p>“Onlar birer hain!” diye karşılık verdi Attila. “Onlar da bunu biliyor ve ihanetlerinin bedeli olarak altın alıyorlar!”</p>
<p>“Ya Konstantinopolis bunu öğrenecek olursa?”</p>
<p>“Bu İskit bileziği sana çok yakıştı, değil mi?” dedi Attila yumuşak ve sevgi dolu bir sesle.</p>
<br/>

<p class="ilk">Attila ilk olarak küçük gemilerle yarımadanın doğusunda deneme gezilerine çıktı. Chersonesos’un yüz mil kadar kuzeydoğusunda <i>Pontus Euxeinos</i>’un karaya doğru bataklık şeklinde bir uzantısı vardı. Tüm Hunlar gibi Attila için de Maiotia Bataklık Denizi özel bir önem taşıyordu. Buradan ayrılıp Karpatlar ile Tuna deltasının arasına yerleşmelerinin üzerinden oldukça uzun bir zaman geçmişti.</p>
<p>Hunların oraya gelişinden önce büyük Tanais Nehri’nin Maiotia Bataklık Denizi’ne döküldüğü yer, onlar için doğal bir bariyer teşkil ediyordu. Bu engel karşısında tüm iyi ruhların ve şamanların yeteneklerinin bile çaresiz kalmasına rağmen, günün birinde ortaya çıkan dişi bir geyik, onlara bataklıklar arasından tüm arabaları ve yurtlarıyla beraber nasıl geçebileceklerini adım adım göstermişti...</p>
<p>Sonraki dört büyük nehir ve sayısız yan kolu da onların <i>Imperium Romanum</i> içlerine yaptıkları yürüyüşü durduramamıştı. Ne denize döküldükleri yerde Olbia şehrinin bulunduğu <i>Borysthenes</i> (ya da Romalıların deyişiyle Danaper) ve <i>Hypanis</i>, ne <i>Tyras-Danaster</i> ve <i>Pyretus</i>, ne de Tuna’nın geniş deltası, onlar için Maiotia Bataklık Denizi’nden daha zorlu bir engel teşkil etmemişti. Fakat buradan bir zamanların görkemli şehirlerinin başına gelenler üzerine felaket haberleri Bizans’a ulaştırılmaya başlanmıştı.</p>
<p>Denizciler ve tacirler yeni atlı akınlarından, yeni yangın felaketlerinden ve oluk oluk akan kanlardan söz ediyorlardı. Sanki felaket haberleri iletmekte birbirleriyle yarış içindeydiler. Denizcilerin ve lejyonerlerin raporlarında ilk Hun akınlarında ölenlerin sayısı birkaç katı fazlasıyla ifade ediliyordu. Olup bitenleri kendi gözleriyle görmeyenler ise son birkaç yüzyıl boyunca <i>Pontus Euxeinus</i> kıyılarında yaşananları yenileriyle karıştırıyorlardı. Herkes Hunları Konstantinopolis saraylarına daha korkunç ve daha zalim tanıtabilmek için ağzı birliği etmiş gibiydi.</p>
<br/>

<p class="ilk">Sonbahar rüzgârları Karadeniz’in dalgalarını giderek kabartmaya başladığı zaman, sığ Maiotia Bataklık Denizi’ndeki denizcilerin eğitimleri giderek zorlaşmaya başladı. Bu arada giderek büyüyen filonun gemi sayısı ona ulaşmıştı. Hun hanının tersanelerinde binin üzerinde genç işçi ve yapım ustası çalışıyordu.</p>
<p>Ne var ki daha sonra, soğuk ve fırtınalı bir kasım gününde, Muncuk Kağan’ın oğlu Chersonesos piskoposundan kısa bir davet mektubu aldı. Attila, Latince yazılı mektubu kendisi okudu. En aşağıda, parşömenin kenarında, başkaları için kuş pisliğine benzeyen birtakım küçük işaretler gördü. Attila bu işaretlerin anlamını biliyordu.</p>
<p>Parşömendeki <i>tamgalar</i> derhal dikkatini çekmişti. Bir an için bir Yunan, bir piskopos, bir Doğu Romalı olan bu adamın, eski kutsal işaretleri tanıması karşısında şaşkınlığa kapıldı. Bu tamgalar her ne kadar Çin harflerini andırıyorsa da aslında birer resimdiler. Aybars bu kuş yazısının nasıl okunacağını ona öğretmişti. Herkesin Hunların kendilerine has bir yazısının bulunmadığına inanmasına rağmen, Tamga adı verilen kuş dili, bilenler için her zaman mevcuttu...</p>
<p>Attila aynı akşam bir avuç sadık adamıyla beraber şehre, piskoposun özel küçük kilisesine gitti.</p>
<p>“Faaliyetinizi sona erdirmeniz gerekiyor” dedi Asklepiades. “Artık ben bile sizin için bir şey yapamam!”</p>
<p>“Ne oldu?”</p>
<p>“Konstantinopolis’e gönderdiğim mektupları biliyorsun” diye karşılık verdi Chersonesos piskoposu. “Size gemi yapımı sanatını öğreten ve yapım işlerinde çalışan kendini bilmez hainlerin affedilmesini rica etmiştim. Nedendir bilmiyorum ama isteğim kabul edilmedi.”</p>
<p>Attila odanın içinde bir ileri bir geri yürümeye başlamıştı.</p>
<p>“Faaliyete devam etmemiz mümkün değil mi?”</p>
<p>“Hayır” dedi piskopos ve Konstantinopolis’ten gelen mühürlü imparatorluk parşömenini havaya kaldırdı. “Burada söz konusu insanların gelecekte de benzer çalışmalarda bulundukları takdirde, derhal ölümle cezalandırılacakları yazıyor.”</p>
<p>“İmparatorluk emrinde başka şeyler de yazıyor mu?”</p>
<p>“Evet” dedi piskopos ve öksürerek boğazını temizledi. Attila ilk kez onun kendisine olan güvenini yitirdiğini görüyordu. “Bu andan itibaren sizin tarafınızdan kontrol edilen bir limana uğrayan bir gemi, herhangi bir Doğu Roma İmparatorluğu limanında ticaret yapamayacak...”</p>
<p>“Amma da saçma!” diye bağırdı Attila öfkeyle. “Dünyanın hiçbir hükümdarı kıyılarını gece gündüz kontrol altında bulunduramaz. Öte yandan tacirleri ve denizcileri ellerinden kaçıran imparatorluk hadımları, bindikleri dalı kesmiş olurlar!”</p>
<p>“Söylediklerinin hepsi doğru olabilir” diye karşılık verdi piskopos. “Fakat korkarım bu arada alıştığınız ve sevdiğiniz malların birçoğuna artık sahip olamayacaksınız...”</p>
<p>“Herhangi bir Roma yasasının bizi korkutabileceğini veya dizginleyebileceğini mi düşünüyorsun gerçekten?”</p>
<p>“Hayır” dedi piskopos dudaklarında beliren gizemli bir gülümsemeyle. “Bunu ben biliyorum, sen biliyorsun, fakat Romalılar hâlâ sizin istediğiniz şeyi istediğiniz zaman alabileceğinizi öğrenemediler. Üstelik bunu yaparken tüm sınır eyaletlerini yağmalamanız gerekse bile...”</p>
<br/>

<p class="ilk">İmparatorluk yasağına karşın Chrsonesos ve Karadeniz’in kuzey kıyısından gelen pek çok genç adam, genç Hun hanı için çalışmaya devam ettiler. Attila, ne <i>Imperium Romanum</i>’un bu kuzeydoğudaki son kolonisinin yöneticisinden, ne de kendi içlerindeki gammazlardan korkan cesur erkeklerle birlikte, Maiotia Denizi ile Tanais Nehri arasında geniş bir ticaret hamlesi başlattı. Yelkenli gemileri Karadeniz’de kısa sürede büyük bir şöhret kazandı. Hatta Romalı ve Yunan tacirler bile Hun gemileri tarafından kara yoluyla imparatorluğun doğusunda bulunan Fırat ve Dicle nehirleri bölgesine, hatta Ermenistan ve İran’a gidebilecekleri bir noktaya götürülmeleri için, büyük miktarda altın ödemeye başladılar.</p>
<p>Attila donanmasının inşaatıyla o kadar meşguldü ki, kendisine imparatorluğun batı yakasında gelişen olaylar hakkında bilgi verildiğinde, hiç denecek kadar az ilgi gösteriyordu. Böylece Galla Placidia’nın Ravenna’da Constantius’a Valentian III. ismi verilen bir oğlan çocuğu doğurduğu haberini de hayal meyal zihnine yerleştirdi.</p>
<br/>

<p class="ilk">Bir yıl sonra, yani Attila’nın yirmi beşinci yaşına bastığı yıl, Belgica adı verilen bir eyalette, Cermen kavimlerinin <i>Frank</i> veya <i>Frech</i> adıyla bir birlik oluşturdukları haberleri yayıldı. Söylenene göre Chlodio önderliğindeki Salis Frankları, önü alınmaz bir şekilde Galya içlerine doğru ilerliyorlarmış.</p>
<p>Tüm bunlar Attila’yı da Maiotia Bataklık Denizi ile Tuna Deltası arasında yaşayan diğer Hunlar kadar az ilgilendiriyordu. Ancak sonradan gelen iki haber üzerine Attila donanmasını Tuna’nın denize döküldüğü yere göndermeye karar verdi. Eylül ayının ortalarında İmparator Theododsius II., Hunlarla deniz ticareti yapmayı yeniden ve daha sert bir emirle yasakladı.</p>
<p>Attila, ailesiyle birlikte Dromon sınıfından bir yelkenliye binmişti. Gemilerinin inşasının korkunç meblağlara mal olmasına rağmen, Tuna’ya beraberinde götürdüğünden daha fazla altınla geri dönüyordu. Konstantinopolis’in tüm yasaklarına rağmen değerli kürk ve postlar, ziynet eşyaları ve güzel işlemeli Got silahları ile yapılan ticaret hem iyi bir gelir elde etmesini sağlamıştı, hem de bu arada bir yağma seferiyle kıyaslanamayacak miktarda az adamını kaybetmişti.</p>
<p>Attila bir tacir olmadığının ve asla da olmayacağının farkındaydı. Fakat bu ikinci sürgününün de Roma ve Ravenna’da geçirdiği bir yıl kadar önemli olduğunu biliyordu. Gemiyle dönüş yolculuğunun tek bir dezavantajı vardı: Attila Tuna deltasının zorlu sularıyla boğuşurken, amcaları ve ağabeyleri hızlı atlarının üzerinde onun önünden geçip gitmişlerdi.</p>
<p>“Yanlarında akıl almaz büyüklükte bir ganimet getirmişler!” denildiğini duydu. “Tüm İran’da bir tek Sasanî altını kalmamış... Arkadan gelen katırlar, yük atları ve arabalar, beş yıl yetecek miktarda tahılla yüklü... Amcalarının ve ağabeylerinin yanında sayılamayacak kadar fazla miktarda Sasanî, Kuşani, Baktria ve Hint altını var...”</p>
<p>Attila o gün gemilerinin kendisini umduğu hedefe götürmediğini fark etti: Savaş yapmadan bol ganimet elde etmeyi başaramamıştı! “Gemileri ateşe verin!” diye emretti adamlarına. “Güzel bir düşün suya gömülmeden önce alev alev yanmasını seyretmek istiyorum!”</p>
<p>Attila taş kesilmiş bir yüzle kıyıda duruyordu. Üç gün boyunca kimse onunla konuşmaya cesaret edemedi. Kendisinin bir Hun olduğunu ve tüm zamanlar boyunca bir Hun kalacağını ancak şimdi idrak etmiş gibiydi.</p>        
    </body>
</html>