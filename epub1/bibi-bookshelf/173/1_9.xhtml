<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="main.css" rel="stylesheet" type="text/css" />
</head>
    <body>
<p class="baslik2">9</p>
<p class="baslik2">Aetius</p>
<div class="bos3"></div>
<div class="ortali"><img src="attila2.jpg"/></div>
<div class="bos1"></div>
<p class="ilk">Attila’nın beklediğinden çok daha hızlı bir şekilde yol alıyorlardı. Genç Hun, ağzına dek yüklü böyle bir kalyonun hangi hızlara ulaşabileceğini anlayınca, şaşırıp kalmıştı. O zamana dek gemilerin sadece rüzgârın ve kürekçilerin güçlerine bağımlı olduklarını düşünmüştü. Fakat şimdi bu su taşıtlarının Hunların keçe kaplı büyük arabaları gibi davranmadığını görüyordu. Aksine bunlar konuşulabilen, hatta denizin derinliklerindeki su şeytanlarının sözünü dinleyen canlı varlıklar gibi hareket ediyorlardı.</p>
<p>Attila, kalyonun katlanmış yelkenlerinin birinin üzerine oturmuş, keyif yapıyordu. Bir yandan elindeki kurutulmuş et parçasını dişliyor, diğer yandan da suyla inceltilmiş beyaz şarap dolu kadehi yudum yudum boşaltıyordu. Kurutulmuş et, Romalıların balık artıklarından yaptıkları keskin kokulu sos yerine, fındık kokuluydu. İlk iki gece boyunca Amazonların yanında sadece sirkeli su içtiğini, fakat hiçbir şey yemediğini ancak şimdi fark ediyordu. Buna rağmen etin yanında verilen beyaz ekmeği geri çevirmişti. Bu besin maddesi ona rehine olarak geçirdiği günleri çok acı bir şekilde hatırlatıyordu.</p>
<p>Lejyonerler, elindeki tek tokmakla davula vurarak tempo tutan görevliye uyarak, var güçleriyle küreklere asılıyorlardı. Her altmış darbede bir, beş darbelik bir mola veriliyor, hemen sonra süratin gereğinden fazla azalmasına meydan vermeden yola devam ediliyordu. Ancak altı kere altmış darbeden sonra adamlar altmış darbelik büyük bir mola verebiliyorlardı. Bu arada kalyon da tümüyle hareketsiz kalıyordu. Kürekçiler ise ellerini dua etmek üzere birleştiriyor, bir şeyler içiyor veya yiyor, göğüslerindeki ve enselerindeki teri kuruladıktan sonra, küpeşte duvarından aşağı gereğinden fazla sarı yaylar çizerek işiyorlardı.</p>
<p>“Lanet olsun, daha fazla içmelisiniz!” diye bağırıyordu bunu gören sakallı adam boğuk bir sesle. Oysa genç adamların hepsi de kendilerine verilen sirkeli suyu, ilk koşusundan dönen genç bir tay gibi bir dikişte bitiriyorlardı.</p>
<p>Bu kalyon aslında tek güverteli küçük bir gemiydi. Attila, <i>Imperium Romanum</i>’un ilk zamanlarında, Yunanların düşmanları üzerine iki yüz kişi taşıyabilen gemiler gönderdiklerini duymuştu. Bu deniz canavarları ilk hamlede düşman gemisinin bir tarafındaki küreklerin tümünü kırıyor, sonra da ani bir dönüşle bir koç gibi tos vurarak suyun dibine gönderiyorlardı.</p>
<p>Bu küçük Doğu Roma kalyonu ise bunu başaracak kudrette değildi. Ne diğer gemilere rampa etmek için bir düzeneği vardı, ne de düşman gemilerine üzerleri çivilerle kaplı tahta blokları gönderecek mancınıkları. Hatta kürekçiler düşman gemisinin halatlarını kesmek için uçları oraklı uzun mızraklara bile sahip değillerdi. Kısacası bu gemide Attila’nın Roma’daki silah depolarında gördüğü malzemelerin hiçbiri yoktu ve adamlar en fazla göğüs göğüse savaş için silahlanmışlardı.</p>
<p>Attila, Roma ile Cermen savaş usulleri arasındaki gerçek farkı neden hâlâ anlayıp kavrayamadığı konusunda kafa yorup duruyordu. Arada mutlaka bir fark vardı, daha doğrusu, bir fark olmalıydı!</p>
<p>Gariptir ki kalyona Batı Romalılar değil, Konstantinopolis emrindeki iki siyah sakallı Alan komuta ediyordu. Attila bu adamların varlığının farkına yeni varmıştı. Baba Aspar ve oğul Ardabur, Doğu Roma donanmasının yüksek rütbeli subaylarıydı. Hatta Attila daha önce onların isimlerini duyduğunu hatırlıyordu. Ataları İran’dan Kafkaslara kadar at sürmüş ve orada kendi krallıklarını kurmuşlardı. Yarım yüzyıl kadar önce ise Kara Hunlar tarafından mağlup edilmiş ve boyundurukları altına alınmışlardı.</p>
<p>Aetius henüz onunla pek fazla konuşmuş değildi. Sadece bir kez yanına gelmiş ve ona Aspar, Ardabur ve kalyon hakkında birkaç çift laf etmişti:</p>
<p>“Şu anda nerede bulunduğunu bilmek istiyorsun, değil mi?” diye sormuştu ona. “Kendini bir Doğu Roma savaş gemisinde şeref misafiri addedebilirsin!”</p>
<p>“Bizans’tan gelen bir savaş gemisinin Batı Roma’ya ait <i>Mare Hadriaticum</i>’da ne işi var? Burası onlara ait değil ki!”</p>
<p>“Çok doğru, fakat <i>Mare Hadriaticum</i>’un hemen başlangıcında, İtalya’nın güneydoğu ucunda iki devlet arasındaki sınır <i>Mare İonicum</i>’dan geçerek Afrika’daki <i>Mare Libycum</i>’a kadar dümdüz bir hat şeklinde uzanır. Aynı hat orada Batı Roma’yı <i>Dux Tripolitanae</i> ve Doğu Roma’yı <i>Dux Libyarum</i> olarak ikiye ayırır. Bu iki imparatorluğun kuzey sınırının Tuna Nehri olduğunu biliyordun. Böylece güney sınırlarını da öğrenmiş oldun.”</p>
<p>“Bu söylediklerini harita üzerinde incelemiştim” demişti Attila aslında bunları daha önce hiç duymamış olmasına rağmen. Birkaç saat sonra, denizin üzerindeyken bile kimsenin vazgeçmek istemediği öğle istirahatı sona erince, Aetius tekrar onun yanına gelmişti. Elinde bir testi su katılmamış şarap vardı.</p>
<p>“İster misin?”</p>
<p>“Nasıl, gün ortasında mı?”</p>
<p>“Sen susuzluğunu güneşin durumuna göre gideren bir hayvan mısın?”</p>
<p>“Hayvanlar hakkındaki bu saçmalığı sana kim anlattı?”</p>
<p>“Hiç kimse” dedi Aetius ve güldü. “Sadece Hunların ve hayvanlarının otlaklarda buna ne kadar dikkat ettiklerini gördüm...”</p>
<p>Attila omuzlarını silkti. “Hiç dikkatimi çekmemiş” dedi canı sıkkın bir tavırla. Aetius onun sağ omzuna bir şaplak attı. “Neyin var, küçük?”</p>
<p>“Bana bir daha asla ‘küçük’ diye hitap etme!” diye kükredi Attila aynı anda. “Bir daha asla, duyuyor musun! Ben sizin bir köleniz, azatlınız, bağımlınız veya müttefikiniz değilim!”</p>
<p>“Yavaş, yavaş!” diye karşılık verdi Aetius hiç tereddüt etmeden. “Sadece dostça söylenmiş bir sözdü, be adam!”</p>
<p>“Ben senin dostun da değilim! Bunu kafana iyice sok, Aetius! Uzun süre Romalıların ekmeğini yemek zorunda kaldım! Roma’da geçirdiğim bir yıl bana yetti de arttı bile – hem de tüm zamanlar için!”</p>
<p>“Tamam, tamam” dedi Aetius onu yumuşatmaya çalışarak. “Şimdi en azından Bleda’nın beni uyarmak istediği konu hakkında bir fikir sahibi oldum! Aslına bakarsan sen kardeşinin anlattığından da heyecanlı ve dik kafalısın!”</p>
<p>Bir anda Attila’nın kanı beynine sıçradı. Fakat yüzünün kıpkırmızı kesildiğini hissettiği anda, çocukça öfkesini gizlemeyi başaramadığı için kendisine kızmaya başladı.</p>
<p>“Evet, evet” diye homurdandı sonra, “ben ne kadar öfkeli bir mizaca sahipsem, o da o derecede sinsi!”</p>
<p>“Bu söylediğinin doğru olduğunu ben de onaylayabilirim” dedi Aetius. Attila, Romalının sesinin değiştiğini hemen fark etmişti. Artık kulakları uğuldamıyordu. Aetius’un elindeki şarap kadehini kaparak, büyük bir yudum içti. Beyaz şarap o kadar soğuktu ki, sanki onu bir ipin ucuna bağlayarak uzun süre denizin derinliklerinde bekletmişlerdi.</p>
<p>“Bakıyorum güneşin altında bile içiyorsun!” dedi Aetius gülümseyerek.</p>
<p>“Sadece susadığım zaman” diye karşılık verdi Attila. “Ve bana şarap getiren adamdan cevap almayı istediğim zaman...”</p>
<p>“Tüm bu zaman zarfında seni dikkatle gözledim” dedi Aetius ve başını salladı. “Merakını ve bilgiye olan susamışlığını ağabeylerinden daha iyi dizginleyebiliyorsun. Başlangıçta durup dinlenmeden sordukları sorular yüzünden az kalsın delirecektim!”</p>
<p>“Ben de çok soru soruyorum” dedi Attila açık bir şekilde.</p>
<p>“Evet, fakat sen bana saraylardaki kadın ve çocukların neler yaptığını, hadımların neden öküzler gibi yumuşak başlı olmayıp sinirli insanlar olduklarını, Batı Roma imparatorunun baldızını gerçekten herkesin ortasında dudaklarından öpüp öpmediğini, onunla yatıp yatmadığını, yoksa kendisini tavuklarla mı tatmin ettiğini sormuyorsun...”</p>
<p>“Sana neden böyle şeyler sorayım ki?” dedi Attila. “Nasıl olsa ben tüm bu soruların cevabını biliyorum.”</p>
<p>“O halde bana kendi sorularının neler olduğunu söyle. Sana ne anlatmamı istersin? Bu gemiyi mi? Mürettebatını mı? Bleda’yı mı? Yoksa Sarmat kadınlarını ve beni mi?”</p>
<p>“Tümünü, fakat yavaş yavaş” dedi Attila. “Bana gerçeği anlat... adım adım... senin bu şarabını yudum yudum içmem gibi...”</p>
<p>“Şarapla sana anlatacaklarımın ne ilgisi var?” diye sordu Aetius.</p>
<p>“Ben Roma’da bulundum” dedi Attila. “Orada <i>In vino veritas</i> denmez mi?”</p>
<p>“Pekâlâ” diye güldü o âna dek Attila’yla aralarındaki yaş farkını vurgulayan ne bir söz söylemiş, ne de bir hareket yapmış olan Aetius. “Birkaç cevabı hemen vereceğim, birkaçını da Aquileia’ya ulaştıktan sonra. Orada rüzgârın bu kadar çok kulağı yoktur...”</p>
<p>Aetius eliyle gökyüzünü işaret etti. Attila onun işaret ettiği yere bakınca, kuzeydoğu yönünden kapkaranlık bir fırtına bulutunun yaklaşmakta olduğunu gördü. Güneş ışınlarının henüz bulutların arasındaki büyük deliklerden suyun üzerine düşmesine rağmen, ufukta karanlık alanlar belirmeye başlamıştı. Ve küçük kalyonu karşı konulmaz bir şekilde çevreliyorlardı...</p>
<br/>

<p class="ilk">Attila, aradan iki saat geçtikten sonra Aspar ve Ardabur hakkında yanılmış olduğunu kabul etmek zorunda kaldı. İki Alan, denizcilikten onun tahmininden çok daha iyi anlıyorlardı.</p>
<p>“Aspar ve Ardabur, adamlarıyla beraber Aquileia’ya bir dostluk ziyaretinde bulunmuşlardı” dedi Aetius. “Kalyonun yaptığı bu büyük gezi, genç subay adaylarının eğitimine yardımcı oluyor. Aynı zamanda İon ve Adriyatik Denizi’nde sayıları giderek artan ve Doğu Roma, Suriye ve Yunan ticaret gemilerine saldıran korsanlara karşı bir tehdit unsuru oluşturuyorlar.”</p>
<p>Attila, Batı Roma’nın deniz kuvvetlerinin neredeyse yok denecek kadar az olduğunu çok iyi bilmesine rağmen, Aetius’a bu konuda da bir soru yöneltti: “Yoksa İmparator Honorius tüm denizleri Bizans hadımlarına mı terk etmek istiyor?”</p>
<p>“Terk etmek lafı çok iyi... Roma’nın düştüğünü öğrendiği zaman onun ne söylediğini biliyor musun? En sevdiği horozunun öldüğünü sandığı için, az kalsın hüngür hüngür ağlayacaktı... Evet, İmparator Honorius, en sevdiği horozuyla aynı ismi taşıyan Ebedî Şehri zaten asla sevmemiş, hatta onun Vizigotlar tarafından fethedilmesine kalbinin derinliklerinde memnun bile olmuştu...”</p>
<p>Ne var ki konuşmaya daha fazla devam edemediler, çünkü geç yaz fırtınası büyük bir hızla üzerlerine geliyordu.</p>
<p>Kürekçilerin tümü derhal küreklerini ve kendilerini sağlam halatlarla bulundukları yere sıkı sıkıya bağlamışlardı. Kalyon, sahip olduğu dikdörtgen biçimli, bir köşesinden gevşekçe bağlanmış olan tek yelkeniyle doğruca fırtınanın üzerine gidiyordu. Bu arada koca dalgalar gemiyi sallamaya başlamışlardı. Aralarında Aetius ve Attila’nın da bulunduğu on adam, şiddetli rüzgârın büyük yelken üzerindeki baskısını dengeleyebilmek için, yüksek küpeşte duvarından aşağı eğiliyorlardı. Kalan adamlar ise teknenin içine dolan suyu tekrar denize boşaltmakla meşguldüler.</p>
<p>Attila başlangıçta denizin ortasındaki bu fırtınadan hoşlanıp hoşlanmaması gerektiğine karar verememişti. Hızlı bir atın üzerinde kırbaç gibi yağmuru ve çılgın fırtınaları yaşamak, artık üzerlerine dört bir yandan gelen dev dalgaların etkisiyle beşik gibi sallanmaktan bambaşka bir duyguydu. Dalgalar kalyonun üzerinden aşıyor, büyük bir şiddetle güverteye ve direklere çarpıyor, hatta büyük yelkenin üzerinde bile patlıyorlardı.</p>
<p>Attila içgüdüsel olarak tehlikeyi hissetmişti. Yağmurla ıslanmış keçe çadır brandalarının ve yurtların ne kadar ağır olabileceklerini iyi biliyordu. Büyük yelken denizin suyunu iyice çektiği zaman, bu ağırlığa hiçbir direğin ve hiçbir halatın dayanması mümkün değildi.</p>
<p>Üzerlerindeki gökyüzü iyiden iyiye kararmıştı. Attila, Alanların ve Romalıların haykırışları arasında sadece bir misafir, daha doğrusu bir hiç olduğunun farkındaydı. Tüm gökyüzü şimşeklerle tekrar tekrar aydınlanıyordu. Attila, yelkeni tutan halatların makaralarına sıkıştığını fark etti. Üst taraflarda dev bir müzik aletinin telleri gibi gerilmişlerdi, alt tarafta ise bir kırbaç gibi havayı ve direği dövüyorlardı. Attila içgüdüsel olarak bir şeyler yapmak, kalyonun alabora olmasına engel olmak istedi.</p>
<p>Ve tam bu anda Aetius’u gördü. Yıllardır Vizigotların ve Batı Hunlarının rehinesi olan genç Romalı şimşeklerin arasında tanrısal bir kahraman gibi dimdik duruyordu. Elinde yalın bir kılıç parlamaktaydı. Attila var gücüyle bağırdı, fakat Aetius onu duymadı.</p>
<p>Genç Romalının kılıcı, gergin halata çarptığı anda bir yay gibi esnedi ve geri tepti. Attila, Aetius’un sendelediğini görünce, bir an bile düşünmeden elindeki kısa kemendi ona doğru fırlattı. Talihi vardı. İster tesadüf olsun, ister bu iki rehinenin bir araya gelişlerinin bu şekilde sona ermesini istemeyen tanrıların ve ruhların işi olsun, daha ilk denemede başarılı olmuştu.</p>
<p>Zifirî karanlık gökyüzünde alev alev yanan bir şimşek parladı. Romalının elindeki kılıç bir anda yukarı fırladı ve fırtınanın içinde daireler çizerek Ravenna ve Aquileia arasında bir yerlerde denize düştü. Fakat Attila’nın kemendi kopmamıştı. Denizin ve göğün cinleri, birbirlerinden bu denli farklı bu iki genç adamın alışılmadık ve dramatik birlikteliklerini, fırtına ve şimşeklerle mühürlemek istiyorlardı sanki.</p>
<p>Aetius tekrar dengesini bulmuştu. Aynı anda son bir şimşek kalyonun ana direğine düştü. Birçok yeri demir çemberlerle desteklenmiş kalın direk, çürümüş bir ağaç gövdesi gibi binlerce parçaya ayrılıverdi. Sivri bir mızrak ucuna benzeyen tahta parçaları etrafa saçılarak acı dolu yüzlere ve dehşetten koca koca açılmış gözlere saplandı, son bir umutla kurtulmayı bekleyen adamların yüreklerini hançer gibi deşti.</p>
<p>Ve her şey sona erdi.</p>
<p>Bu son kudretli şimşek ile denizi kasıp kavuran fırtına gücünü yitirmişti.</p>
<br/>

<p class="ilk">Güneşin gökyüzündeki bulutların ardında görünmeye başlamasından önce, yaralılardan dördü yaşama veda etti. Sonra güneş ortaya çıktı. Taze çiçekler gibi kokan denizin üstünü aydınlatıyor ve ısıtıyordu. Küfürler, lanetler, tanrılara yakarışlar, hatta tek tük bile olsa Hıristiyanların garip tanrısının annesine yapılan seslenişler, yavaş yavaş sona ermeye başladı. İstisnasız tüm mürettebatta kanlı yaralar, kemik kırıkları veya acı verici ezikler göze çarpıyordu. Sadece Attila ve Aetius felaketten yara almadan kurtulmayı başarabilmişlerdi.</p>
<p>Anlaşılamayan bir sebepten dolayı fırtına kalyonu doğudaki tehlikeli Dalmaçya kıyılarına değil, aksine Adriyatik Denizi’nin <i>Mare Superum</i> denilen bölümünün kuzey kıyılarına kadar sürüklemişti. Aquileia civarındaki küçük bir yerleşim yeri olan Gradus, onların sadece bir mil kadar batısındaydı.</p>
<p>“Ne olacak şimdi?” diye kükredi Aetius Doğu Romalı iki subayın yüzüne karşı. Ölülere ve yaralılara zerre kadar olsun önem vermiyordu. “Gradus’a varıncaya kadar kıyıdaki bataklıkların içinde sürünmeye devam mı edeceğiz? Yoksa mürettebat olacak şu sefil zavallılar Nartissa’ya kadar birkaç kürek çekecek haldeler mi?”</p>
<p>“Aklını kaçırmış olmalısın!” dedi Aspar güçlükle dizginleyebildiği bir öfkeyle. Alnının tam ortasında açık pembe renkte, çirkin bir yara vardı.</p>
<p>“Buradan şehre tam on mil uzaktayız!”</p>
<p>“O halde Gradus Limanı’ndan köle satın alın! İşte burada altın var!” dedi Aetius soğuk bir sesle. Sanki geminin komutası kendisinden çok daha yaşlı ve yüksek rütbeli olan iki Alan’a değil, kendisine aitmiş gibi konuşuyordu. “Ayrıca nehir yoluyla burası Aquileia surlarına on değil, sadece yedi mil uzaklıkta!”</p>
<p>Sonra Aspar ve Ardabur’a daha fazla dikkat etmeden, önlerine üç tane altın Solido fırlattı. Bunlar üzerlerinde Honorius, Arkadios ve Galla Placidia’nın babası olan İmparator Theodosios I.’in resmi bulunan eski ve büyük paralardı.</p>
<p>Attila, Aetius’a neden sinirlendiğini sormadı. Doğu Romalıların onun karşısında neden sindiklerini de bilmiyordu. Öte yandan Doğu Romalı deniz subaylarının yaklaşmakta olan fırtınayı görmemiş olmalarının imkânsızlığının da farkındaydı. Her halükârda rüzgârı arkaya alıp, fazla zorluk çekmeden İstria Yarımadası’na kadar ulaşmak mümkündü. Fakat Doğu Romalılar bunu denememişti bile...</p>
<p>Yaraları geçici olarak sarılmış kürekçiler, oflayıp inleyerek yerlerine geçmişlerdi. Fakat kürekleri belli bir tempoya uyarak çekmeleri mümkün değildi. Attila ve Aetius birbirlerinin gözlerinin içine baktılar.</p>
<p>“Neden olmasın?” diye sordu Aetius.</p>
<p>“Evet, neden olmasın?” dedi Attila ona hak verircesine. Birlikte yerde yatan yaralıların ve silahların, parçalanmış sıraların, testilerin, amforaların ve etrafa dağılmış alet edevatın arasından sendeleyerek geçmeye çalıştılar. Sadece Sarmat kadınlarının yük gemisinden alınan balya ve denkler, sanki mıhlanmış gibi bulundukları yerden hiç kıpırdamamışlardı. Lejyonerlerin ikisi onlara yer verdi. Attila, amcası Aybars’ın sık sık yaptığı gibi ıslık çalmaya başladı. Sonra ikisi de uzun küreklerden birini kaparak, kararlı bir ifadeyle var güçleriyle çekmeye başladılar.</p>
<p>Başlangıçta hiçbir şey olmadı. Ancak bir süre sonra diğerlerinin de ayak uydurabileceği bir ritim tutturmayı başardılar. Ağzına kadar mal yüklü küçük kalyon, sonsuz bir yavaşlıkta ilerlemeye başlamıştı. Güneş gökyüzünde yavaş yavaş alçalmaya başlarken, kürekler dalgaların arasında parlayan yakamozların içine bir inip bir çıkıyordu.</p>
<p>Gradus’un işaret fenerine ve Aquileia’nın dış limanına güneş batmadan önce ulaşmışlardı. Yüksek sesle verilen birkaç emir, limanda bekleşmekte olan hekim ve ölü gömücülerin fırtına kurbanlarıyla ilgilenmeye başlamasına neden oldu. Ardabur, kısa bir açıklamadan sonra, limana toplanmış olan meraklı kalabalığın arasından, bir altın Solido karşılığında bir geceliğine birkaç köle kiralamaya hazır olan birkaç adamla anlaştı. Köleler ertesi gün Aquileia’dan hareket edecek başka bir gemiyle geri gönderileceklerdi.</p>
<p>Yeni bir mürettebata kavuşmuş olan kalyondaki askerlerden birkaçı üniformalarını giyerek at sırtında yola koyuldular. Attila’nın anladığı kadarıyla içlerinden biri Ravenna’ya, ikincisi Aquileia’ya, diğeri de yakınlardaki bir lejyon karargâhına gidecekti.</p>
<br/>

<p class="ilk">Çifte surla çevrili büyük şehir ve etrafındaki geniş tarlalar, bağ ve bostanlar belirmeye başladığı zaman, güneş artık neredeyse tümüyle batmıştı. Fakat doğu ve kuzey yönündeki Alp Dağları’nın kanla boyanmışa benzeyen zirveleri ile şehirdeki sayısız tapınak ve kilisenin çatısı uzun süre görünür kaldı.</p>
<p>Kiralık köleler güçlü ve tempolu kürek darbeleriyle kalyonu nehrin doğu kanalına doğru yönlendirirken, Aetius da Attila’yı Aquileia’ya götürmek için neden zahmetli deniz yolculuğunu seçtiğini anlatmaya başladı.</p>
<p>“... ve emin ol ki, böyle yapmam senin sadece çıkarına oldu” diye sözlerini bitirdi bir süre sonra.</p>
<p>“Yoksa Sarmatlara beni tutsak etmeleri emrini senin verdiğini mi söylemek istiyorsun?” diye tekrarladı Attila. “Buna kimi istersen inandırabilirsin... fakat beni değil!”</p>
<p>“Fakat gerçek bu” dedi Aetius son derece sakin bir sesle. Güverteye uzatılmış olan yedek yelkenlerden birine yaslanarak gerindi. “Ben olmasaydım şu anda bir kez daha Ravenna sarayının rehinesi olacaktın... fakat tanrı, Mesih İsa ve Meryem Ana adına yemin ederim ki hiç de hoş karşılanmayacaktın!”</p>
<p>“Ama neden?” diye sordu Attila bir kez daha. “Gerçekten de Ravenna’nın rehinesi olsaydım, durumda ne değişiklik olacaktı ki?”</p>
<p>“İkinci bir katliam olacağı muhakkaktı” dedi Aetius. “İlk katliamdan kurtulmayı başaran bir avuç savaşçının koruduğu ganimet yüklü bir kafilenin nereye kadar gidebileceğini sanıyordun ki?”</p>
<p>“En azından Roma’dan Ravenna’ya kadar gitmeyi başardı” dedi Attila.</p>
<p>“Ne büyük başarı!” diye bağırdı Aetius. “Roma’dan Ravenna’ya kadar! Vizigotların size bıraktığı ganimetle yüklü olarak! Hun hanı Muncuk’un oğlu Attila ve amcası şaman Aybars, Batı Roma imparatoruna bin kilodan fazla altın teslim edecekler...”</p>
<p>“Dur! Dur!” diye itiraz etti Attila. “İçimizden hiçbiri biran bile ele geçirdiğimiz ganimeti İmparator Honorius’a...”</p>
<p>“... çeyiz olarak götürmeyi düşünmedi, değil mi?”</p>
<p>Aetius soğuk bir ifadeyle güldü.</p>
<p>“Hayır, içinizden hiçbirinin aklına böyle bir düşünce gelmemişti! Via Flaminia yolunu izlemediğiniz için kendinizi talihli sayabilirsiniz. O takdirde daha yarı yolda lejyonerlerin her şeyinize el koymaları işten bile değildi!”</p>
<p>“Kafamız o kadar da çalışıyor!” dedi Attila mağrur bir sesle.</p>
<p>“Bak sen! Demek öyle! Demek o acınası savaşçılarınla İtalya’yı boydan boya kat edebileceğini gerçekten düşünüyordun! Hem de Roma’nın en eski ve soylu ailelerinden çaldığınız altın ve ziynet eşyalarıyla, öyle mi?”</p>
<p>Attila omuzlarını silkti. “Sonuç olarak bunu yaptık! Öyle değil mi?”</p>
<p>“Sadece Ravenna’ya kadar!” dedi genç duplicarius. “Fakat endişelenmene gerek yok. Birkaç güne kadar yeniden kafilene kavuşacaksın!”</p>
<p>“Bunu nereden biliyorsun?”</p>
<p>“Biliyorum işte!” diye cevap verdi Aetius. “Bu kadar bilgi sana yetmeli, en azından şimdilik! Fakat hayatta her şeyin bir bedeli olduğunu da unutmamalısın...”</p>
<p>“Ne demek istiyorsun?”</p>
<p>“Bunu diğerleri geldiği zaman öğreneceksin!”</p>
<p>Kalyon şehrin güney surlarının önünden geçerek, özel olarak kendileri için kaldırılmış köprünün altından geçti. Aldıkları yaralara rağmen Alan komutanları kalyona başarıyla komuta ediyorlardı. Baba ve oğlu, böyle acil durumlarda şehrin çifte duvarının sağ nehir tarafına yerleştirilen meşalelerin ışığını takip ediyorlardı.</p>
<p>Nehrin son kıvrımını da geride bıraktıktan ve kalyon yeniden kuzeye doğru yol almaya başladıktan sonra, karanlığın içinde giderek daha fazla sayıda küçük ateşler ve ışıklar belirmeye başladı. Attila, karşısında her türden düzinelerce gemi bulunduğunu fark etmişti: Kalyonlar, yük gemileri, küçük kıyı tekneleri ve açık denizlerde yol almaya uygun yelkenliler. Bazılarının güverte duvarları çift basamaklı rıhtım duvarının oldukça üzerindeydi, bazıları ise su seviyesinin epey altındaydı. Mal dolu bu gemiler, yarın sabah yola koyulacaklardı.</p>
<p>Şehirden gelen gürültü giderek artıyordu. Attila kendisini giderek daha rahatsız hissetmeye başlamıştı. Şehrin nehir tarafındaki görkemli surlarına yaklaştıkça, Ravenna ve Roma’nın dar sokaklarına dair anılar zihninde canlanıyordu. Onu rahatsız eden yaklaşık üç yüz adım uzunluğundaki rıhtımın üzerinde oradan oraya koşturan insanlar, toplanmış yelkenler, halat ve küreklerden oluşan karmaşa değildi. Nehrin iki tarafındaki uzun depo binalarının gölgeleri ruhunu karartıyor, görünmeyen taverna ve meyhanelerden yükselen kahkahalar ve müzik sesleri içini sıkıyordu. Kadın sesleri, davul gümbürtüleri ve kaval nağmeleri çarpıyordu kulağına. Duvarlar! Bu yepyeni ve aşılmaz görünen yüksek duvarlar, onu neredeyse hasta edecekti!</p>
<p>“Bu şehirde neredeyse iki yüz bin kişi yaşıyor!” diye bağırdı Aetius ona doğru. “Bu rakama güney ve doğu bölgelerinden gelen tacirler, denizciler ve seyyahlar dahil değil!”</p>
<p>Gümrük binasının önünden geçtiler, fakat kimse onları durdurmaya yeltenmedi. Doğu Roma kalyonunun başına gelen felaket, gümrük subaylarının kulağına kadar ulaşmış olmalıydı.</p>
<p>“Diğer sorularım ne olacak?” diye sordu Attila kararlı bir sesle. Gururlu ve kibirli davranmaya devam etmenin kimseye bir faydasının dokunmayacağını anlamıştı.</p>
<p>Karanlıklar arasındaki genç Romalının yüzünün limanın ışıklarıyla giderek daha fazla aydınlanmasını seyretti.</p>
<p>“Sizin şamanlarımız geleceği görebiliyor” dedi Aetius alaycı bir gülümsemeyle. “Fakat ben geleceği planlıyorum! Söylediğim bu cümlenin ne anlama geldiğini kavrayabilirsen, gelecekte ortak çok şey yapacağız – iyi ya da kötü...”</p>
<p>“Bu bir tehdit mi?”</p>
<p>“Sen de benim gibi bir rehineydin” diye karşılık verdi Aetius. “Bu bazen beyaz bir toganın üzerindeki çifte erguvan şeridinden daha değerli olabilir.”</p>
<p>“Gizemli konuşmana bir son verir misin artık?”</p>
<p>“Pekâlâ, o halde ne demek istediğimi doğruca söyleyeyim: Eskiden rehine olan bir kişinin sözleri, ağırlık kazanır... Hatta bazen bir avuç altından bile daha ağırdır...”</p>
<p>“Umarım bu sözlerini benim gibi bir Hun gencine de açıklayabilirsin...”</p>
<p>“Attila!” diye homurdandı Aetius ve büyük bir sırrı ifşa eder gibi konuşmaya başladı. “Bir kere bir rehine olan birisinin artık ne <i>torques</i>’lere, ne kollarının üst kısmına takılacak halkalara, ne de başka nişanlara ihtiyacı vardır...”</p>
<p>Attila susuyordu. Romalının ne demek istediğini çoktan anlamıştı, fakat bunu birkaç kez dinlemekten bir zarar gelmeyeceğini düşünüyordu.</p>
<p>“Bu olayda seni destekleyenlere neler vaat ettiğini bilmek bile istemiyorum!”</p>
<p>“Fakat ben sana yine de söyleyeceğim! Bu da senin için bir sır olmamalı: Sarmat kadınlarına Batı İmparatorluğu’nun tüm denizlerinde serbest dolaşım hakkı verdim...”</p>
<p>“Ya yaralılara?”</p>
<p>“Bundan böyle rahat bir yaşam sürme garantisi...”</p>
<p>“Ölülere?”</p>
<p>“Muhteşem bir cenaze töreni...”</p>
<p>“Doğu Roma subaylarına?”</p>
<p>“Gerektiği zaman onları destekleme sözü...”</p>
<p>“Ya burada, Ravenna’da ve kafilemin geçtiği yerlerdeki insanlara?”</p>
<p>“Onlara sıradan bir haber yetti de arttı bile!”</p>
<p>“Bana bunu da söyleyecek misin?”</p>
<p>“Elbette, neden olmasın?” dedi genç duplicarius. “<i>Alaricus</i> ve Karaton Kağan onu serbest bıraktılar – Aetius imparatorluk sarayına geri dönüyor ve...”</p>
<p>Bir an için susarak ellerinde çımalar bulunan iki siyah kölenin önlerinden geçmesini bekledi. Köleler rıhtımdaki adamlara kendi dillerinde bir şeyler bağırdılar. Halatlar havada uçtu ve ilmekli uçları rıhtımdaki babalara geçirildi. Kalyon hafif bir darbe ile iskele duvarına sabitlendi.</p>
<p>“İmparatorluk sarayına geri dönüyor ve...”</p>
<p>“Ve kısa bir süre sonra önemli görevler üstlenecek” diye sözünü tamamladı Aetius. “Gel! Karaya çıkalım!”</p>
<p>Attila o anda onun Roma’da gördüğü sayısız mermer heykelden biri olduğunu düşündü. Ancak galipler böyle görünebilirdi. Ve Aetius bunu biliyordu.</p>
<br/>

<p class="ilk">Attila uyandığı zaman güneş gökyüzünde oldukça yükselmişti. Kendini toparlayıp nerede olduğunu anlaması kısa sürdü. Geçmiş günlerin gerilimi ve belirsizliği ortadan kalktığı için, aslında istediğinden çok daha derin bir uyku çekmişti.</p>
<p>Etrafına şöyle bir bakındı ve çiçeklerle süslü bir ön avlunun bitişiğindeki geniş odanın aralık kapısından içeri bir kadının gölgesinin girdiğini gördüğü anda ayağa fırladı.</p>
<p>Bu kadın gölgesi, genç ve cilveli bir kıza aitti. Düz saçları omuzlarına dökülüyordu ve üzerinde baldırlarına dek uzanan açık yeşil renkte, sade bir tunika vardı. Roma’da, üzerlerinde koyu renkli bir pelerin bulunmayan bu tür giyimli kadın ve kızlar, genellikle Suburra caddelerinde kendilerini beğenecek erkekler beklerlerdi. Genç kız ona tahta bir tablet üzerinde beyaz ekmek, peynir, taze hurma, salamura zeytin, balık dilimleri ve bir parça koyu kırmızı renkli, çiğ sığır eti getirmişti.</p>
<p>“Bu da nesi?”</p>
<p>“Kahvaltın!” dedi kız ve güldü.</p>
<p>“Buraya... neden yalnız geldin? Yoksa sen hayatını vücudunu satmak suretiyle kazanan bir azatlı mısın?”</p>
<p>Genç kız ona şaşkınlıkla baktı ve sonra kahkahalarla gülmeye başladı.</p>
<p>“Bir fahişeyi böylesine kibar sözlerle tanımlamayı sana kim öğretti?”</p>
<p>“Anlamıyorum. ‘<i>Nulier, qua palam corpore quaestum facit</i>’ doğru ifade değil mi? En azından Roma ve Ravenna’da öyle olduğuna eminim!”</p>
<p>“Roma, Roma! Unut artık şu Roma’yı!” dedi kız. “Artık Aquileia’dasın! Burası Roma gibi bir bürokrasi bataklığı değil, açık bir liman şehridir. Ayrıca yalnız falan da değilim!”</p>
<p>Kızın kısa bir ıslık çalmasıyla birlikte, avluda tepeden tırnağa silahlı birkaç lejyoner belirdi. Attila içgüdüsel olarak yana sıçradı. Lejyonerlerden ikisi Ostrogotlara, diğer üçü de Romalılara benziyordu.</p>
<p>“Aetius senin tümüyle zararsız olduğunu söyledi ama ben yine de...”</p>
<p>“Ne? Aetius sana ne söyledi?”</p>
<p>Attila şüpheci gözlerle kızı süzmeye başladı. O ise bir kez daha güldü ve bir tüy hafifliğiyle kapıdan dışarı süzüldü. Attila huzursuzlukla başını salladı. Romalının kendisine bu şekilde davranması ve tüm dizginleri elinde tutması hoşuna gitmiyordu. O anda aklına tekrar Bleda geldi ve yüzünü buruşturdu. İsteksiz bir şekilde delikli peynirden bir parça koparıp yedi ve bir bardak su içti.</p>
<p>Kendisine getirilen çiğ et parçasını bile hakaret olarak kabul etmemişti. “Küçük Hun’a gösterilen bu tür dostluklara” Roma’dan alışkındı. İmparatorluğun pek çok vatandaşı Hunların pişmiş hiçbir şey yemediklerine ve karınlarını eyerlerinin altında yumuşattıkları yaban hayvanı etleriyle doyurduklarına inanıyordu.</p>
<p>Etrafına bakınınca yan tarafta içinde birkaç testi su, bir <i>lavatrina</i> ve bir gider deliği bulunan küçük bir odanın varlığını fark etti. Anlaşılan Aquileia’da Roma’da olduğu gibi şehre akar su taşıyan su yolları yoktu. Fakat buna karşın odasında kendine ait bir tuvalet lüksüne sahipti. Büyük ordu yollarındaki <i>mansionesler</i>de bile böyle bir şey yoktu. Fakat sadece su bağlantısı olmayan bir villada bulunuyor da olabilirdi.</p>
<p>Attila kısa sürede yıkandı ve giyindi. Dışarıdaki avluya çıktığı zaman gözlerini kırpıştırdı ve gökyüzünün bulutsuz olduğunu gördü. Buna rağmen artık her an kopabilecek bir fırtınayı hesaplamak zorundaydı...</p>
<p>Aetius, avlunun ortasında, taş bir masanın kenarındaki taş bir bankın üzerinde oturuyordu. Bacaklarını üst üste atmıştı. Üniforması üzerinde değildi. Özgür vatandaşlara mahsus, sağ omuzu üzerinde bağlanmış, kenarında mavi bir şerit bulunan bir toga giymişti. Dinç ve dinlenmiş görünüyordu. Rahat hareketlerle içinde altın, gümüş ve kırmızı renkli balıkların yüzdüğü sığ bir havuza ekmek parçaları atıyordu.</p>
<p>Kısaca selamlaştıktan sonra Attila onun yanına oturdu. Aetius, hiç acelesi olmayan bir şeyi bekliyormuş gibi bir tutum içindeydi. Bir süre sonra sohbet yavaş yavaş ikisini de ilgilendiren konulara yöneldi. Attila yaralıların ve Alanların durumunu sordu.</p>
<p>“Aynı kalyonla değil, daha büyük bir gemiyle Konstantinopolis’e geri dönecekler’’ dedi Aetius.</p>
<p>“Peki benim durumum ne olacak?” diye sordu Attila.</p>
<p>“Bekleyeceğiz.”</p>
<p>“Neyi?”</p>
<p>“Aybars’ı, yaklaşık yüz Hun savaşçısını ve Ravenna’dan gelecek bir haberi.”</p>
<p>Attila dudaklarını büktü. Demek Romalı bunları da düşünüp organize etmişti. Ansızın kendisini görünmez kementlerden sakınmasının vaktinin artık geldiğini fark etti. Bir lejyonerin kılıcına bile dayanan halatlardan, gizli güçlerin dizginlerinden, tüm entrika ve düzenlerin ince ağlarından, bir oku ıslık çalmasına ve uyarmasına meydan vermeyecek denli hızlı fırlatan yay kirişlerinden... tüm bunlardan kendini korumalıydı artık!</p>
<p>Kendisini gayet rahat bir ifadeyle oturmaya zorladı. En sevimli ifadesiyle Aetius’un anlattıklarını dinliyordu. Bu, Roma’da başladığı, fakat sona erdiremediği derslerin ikinci kısmıydı...</p>
<p>Aetius babacan bir tavırla elini Attila’nın omuzuna koyarak ayağa kalktı: “Sanırım burası sana dar geliyordur. Gel, şehre gidelim! Buradan hoşlanacağını umuyorum, çünkü burası Roma ve Ravenna’dan hem çok daha farklı, hem de çok daha geniştir.”</p>
<p>“Bir Roma şehrinde hoşuma gidecek ne olabilir ki?” diye sordu Attila. Aynı anda hâlâ on beş yaşında bir çocuk gibi tepki gösterdiğini fark etti. Artık bunu yapmak istemiyordu! Ne de olsa müteakip aylardan birinde on altı yaşına girecekti. Ne Aetius’un, ne Roma ve Sarmat kızlarının, ne de ağabeylerinin ve babasının gözüne çok küçük görünmek istemiyordu.</p>
<p>Aradan geçen bir yıllık zaman zarfında bir erkek olmuştu!</p>
<p>“Bir erkek! Artık bir erkek oldum!” dedi Attila sıkılı dişlerinin arasından ancak kendisinin duyabileceği bir sesle. Gereğinden hızlı düşünmemek ve davranmamak için kendisini sakin olmaya zorluyordu. Bu doğru değildi. Her şeyden önce düşünmeli, içe ve dışa karşı sükûnetini muhafaza etmeliydi. Bu adımın ne kadar zor olduğunu biliyordu, fakat bunu başarmaya kararlıydı. Tıpkı vücuduna sarılı bir kement ile dört nala koşan bir atın üzerinden düşmeyi başardığı gibi!</p>
<p>Aetius ve Attila, yapacak başka işleri olmayan avareler gibi, villayı ve güzel avluyu ağır adımlarla terk ettiler.</p>
<br/>

<p class="ilk">Şehir gerçekten de Attila’nın korktuğu gibi daraltıcı olmaktan çok uzaktı. Alplerden gelen birçok nehrin buluşma noktasında kurulmuştu; Aetius başlangıçta bir Kelt yerleşimi olan bu yerin, sonraları bir Roma lejyon kalesinin katı ölçü ve planlarına uyulmak suretiyle büyütüldüğünü anlatmıştı.</p>
<p>Bu büyük şehir Attila’ya aynı anda hem şaşılacak derecede tanıdık, hem de aynı şekilde yabancı gelmişti. Sokaklarda dünyanın her yanından gelen insanlar göze çarpıyordu. Yüzleri, saçları ve giyimleri birbirinden o kadar farklıydı ki, Attila daha önce ne Roma’da, ne de Ravenna’da buna benzer bir şey gördüğünü hatırlıyordu. Belli bir hedefe doğru, fakat telaşsız bir şekilde yürüyen bu insanlar onlara dikkat bile etmiyordu. Burası iki yüz bin nüfusa sahip bir şehir olmasına rağmen, daha çok etrafı tesadüfen surlarla çevrili, geniş bir alana yayılmış bir sahil kasabasını andırıyordu. Caddelerde çok sayıda atlı araba, yük hayvanı ve süvari olmasına rağmen, yayalar için de bol bol yer vardı.</p>
<p>Başlangıçta Attila’nın düşünmüş olduğu gibi şehrin valisinin villasına değil, önemli konukları ağırlayan bir tür hana yerleşmişlerdi. Burası şehrin batı sahilinde uzanan sirk binası ile dört köşe forumu arasında bulunuyordu. Şehrin büyük ve geniş pazar yerinin etrafı ev yüksekliğinde sütunlar ve bunların arasında kalan görkemli koridorlarla çevriliydi. Sütunların üzerinde ise çok sayıda heykel göze çarpıyordu.</p>
<p>Alplere kadar uzanan büyük ve ünlü ordu yolu <i>Via Julia Augusta</i>’nın tam bu sütunların arasında başlamasına rağmen, güney ucu daha küçük bir yol şeklinde Gradus Limanı’na kadar uzanıyordu. Büyük pazar meydanında dolaşırlarken Attila geçen akşam Aetius’un Aquileia’ya ulaşmak için neden bu yolu kullanmadığını düşündü. Her halükârda yolculuk bu şekilde çok daha kısa ve zahmetsiz olurdu...</p>
<p>Attila ilk kez bir Roma şehrinde nefes almaya yetecek miktarda hava buluyordu. Düz bir alana kurulmuş olan Aquileia, Roma ve Ravenna gibi bataklıklar ve tepeler arasında sıkışıp kalmamıştı. Attila, üzerinde sayısız servi ağacının yetiştiği büyük yeşil alanları, çok sayıda çeşmesi, genelde Yunan tarzını andıran tapınakları, pastel renkli duvar resimleri, zemin mozaikleri ve kırmızı ışıltılar saçan kiremit kaplı damlarıyla bu şehrin taşlaşmış bir Hun kampına benzediğini kendisine itiraf etmek zorunda kalmıştı. Biraz hayal gücünün yardımıyla şehrin ortasındaki Mitra tapınağını, etrafı taşlarla çevrili bir kağan yurduna benzetmek işten bile değildi...</p>
<p>Forum üzerinde yürüyerek şehrin güney yakasında bulunan amfitiyatroya, oradan da kalyonla Adriyatik Denizi’nden gelirken altından geçtikleri asma köprüye gitmek istiyorlardı. Bu arada Attila’nın gözüne tekrar bir işe yaramazmış gibi duran, fakat kendisine Roma İmparatorluğu hakkında yığınla parşömenden daha fazla bilgi veren büyük, hatta görkemli yapılar ilişmişti. Romalılar, gösterişli zafer takları yapmayı seviyorlardı. Aralarında kemerli açıklıklar bulunan dört köşe kesme taşlardan yapılmış, yüksek kapılar. Hatta bu kapılar büyük bir geminin direkleri ve yelkenleriyle birlikte geçebileceği kadar yüksekti. Fakat bu takların böyle bir amaca hizmet etmek için yapılmadıklarını biliyordu artık...</p>
<p>Bu kapılar, üzerlerine hükümdarlar, komutanlar ve cesaretlerini ispatlayanlar için övgü şarkıları düzülmüş, büyük taş parşömen rulolardan başka bir şey değildi. Ve Romalıların gizli zayıf noktaları hakkında çok, ama pek çok sırrı ifşa ediyorlardı. Ne var ki Romalılar bunun farkında bile değildi...</p>
<p>Attila ve Aetius bütün günlerini şehri gezmekle geçirdiler. Bütün sabah boyunca Attila, Aetius’un kendisine gerçekten sadece şehri tanıtmak istediğini düşünüyordu. Şehrin savunma birliklerini, kavgaları ayıracak acil müdahale gruplarını, itfaiyede görevli genç adamları ziyaret ettiler. Onlar da Attila’ya en az onun kadar meraklı gözlerle bakıyorlardı. Aetius, kendilerini sürekli olarak izleyen birtakım başka gözlerin kime ait olduğunu söylemekten ise kaçındı. Oysa genç Hun, İmperium Romaum’da geçirdiği bir yıl süresince resmi görevleri halkın arasına karışarak genel havayı koklamak ve devlet büyükleri hakkında neler düşünüldüğünü öğrenmek olan, fakat bunu yapmak yerine her türlü casusluk faaliyetinde bulunan çok sayıda insanın varlığından elbette ki haberdardı.</p>
<p>Öğleden sonra şehir surlarından dışarıya baktıkları zaman, nehrin iki yanının ağaçlandırıldığını gördüler. Oysa Attila bu zamana kadar Romalıların ağaçları sadece kestiğini duymuştu.</p>
<p>Bu arada son birkaç saat boyunca Aetius ve onun Karaton Kağan’ın karargâhındaki yaşamı hakkında ne kadar çok şey duymuş olduğunu düşünüyordu. Akşam olduğu zaman genç Romalıyı kendi öz kardeşlerinden daha iyi tanıdığına inanmaya başlamıştı.</p>
<p>Bu arada, günün birinde kendisini yanlarından gönderenlerin, hatta daha doğru bir deyimle başlarından atanların yanına sağ salim geri döndüğü takdirde, onlara neler diyeceğini de düşünüp duruyordu.</p>
<p>Ve bir süre sonra büyük bir dehşet içinde Aetius’a kendisi hakkında çok, ama çok fazla şey anlattığını fark etti.</p>        
    </body>
</html>