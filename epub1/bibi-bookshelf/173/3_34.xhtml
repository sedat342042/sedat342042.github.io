<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="main.css" rel="stylesheet" type="text/css" />
</head>
    <body>
<p class="baslik2">34</p>
<p class="baslik2">İmparatorlar, Krallar ve Generaller</p>
<div class="bos3"></div>
<div class="ortali"><img src="attila2.jpg"/></div>
<div class="bos1"></div>
<p class="ilk">Kağan yurdunun önüne aralıksız olarak yeni haber ve bilgiler getiren adamlar geliyordu. Savaş alanının her tarafından gelen bu adamların kimi daha önce de iki ya da üç kez haber getirmiş, kimi de küçük, fakat sert çarpışmalardan canını kurtararak kağanın yanına gelmeyi başarmıştı. Her haber grubu kalenin girişinde bekleyen ağır silahlı nöbetçiler tarafından dikkatle kontrol ediliyor, sonra da yanına savaşçılardan ve ileri gelen Hun ihtiyarlarından oluşan bir heyetle içeri salınıyordu.</p>
<p>Savaş alanından kan, ter ve kireç çamuruna bulanmış olarak soluk soluğa ve inleyerek gelen adamların üzerine ise önce sirkeli suyla ıslatılmış bir battaniye atılıyor, ancak ellerini ve yüzlerini temizlemelerinden sonra kağanın huzuruna çıkmalarına izin veriliyordu. Adamların istisnasız tümüne kısa, açık ve korkmadan konuşmaları konusunda uyarı yapılması da sıradan bir olay haline gelmişti.</p>
<p>Kağan yurdunun keçeden yapılma yan duvarlarının hepsi kapatılmış ve deri ipler yardımıyla yere çakılmış olan kazıklara sanatkârane atılmış düğümler yardımıyla sıkı sıkıya bağlanmıştı. Yurdun tıka basa insan dolu ön odasına girmeyi başaran adamlar, kağanın huzuruna çıkmadan önce ikinci bir bekleme odasına daha girmek zorunda kalıyorlardı. Yurdun iç kısmı ise diğer bölümlerden ince ipek perdelerle ayrılmıştı. Güzel kokulu, ince bir duman, tepe deliğinden yavaş yavaş dışarı süzülüyordu.</p>
<p>Attila ise bir podyum üzerine yerleştirilmiş olan büyük tahtında tanrısal bir heykel gibi oturuyordu. Otuz, kırk kişiden oluşan bir kalabalık telaşla çok çeşitli işleri yerine getirmeye çalışıyordu. Her şeye rağmen büyük ve nihaî bir savaşın son hazırlıklarını yapıyor gibiydiler.</p>
<p>Büyük Kağan, inleyerek, ağlayarak, aksırarak ve kekeleyerek anlatılan haberleri dinlerken gözlerini bile kırpmıyordu. Kendisine ve Büyük Savaş Meclisi’ne yapılan övgü dolu konuşmaları kabul etmekle boşa vakit harcamıyordu. Karşısına çıkan her adamı bir Thüring, Gepid, Hun veya Ostrogot olduğuna bakmadan, aynı ilgi ve dikkatle dinliyordu.</p>
<p>Bu sayede de yeni gelişmeler hakkında kendisiyle benzer durumda olan diğer önderlere kıyasla çok daha fazla bilgi sahibi oluyordu. Vizigot saflarında neler olup bittiği de yavaş yavaş daha belirgin olarak şekillenmeye başlıyordu.</p>
<p>Kuşatma hazırlıkları uzadıkça, Vizigotlar da savaş alanında ölü krallannın cesedini arama çalışmalarına hız vermişlerdi.</p>
<p>“Onu hâlâ bulamamış olmalarına çok şaşırıyorlar” dedi hâlâ kir pas içinde olan adamlardan biri. “Galip geldiklerini düşündükleri bir anda böyle bir durumla karşılaşmalarını akılları almıyor...”</p>
<p>Uzun aramalardan sonra onu o âna kadar gözden kaçmış olan bir ceset yığınının altında buldular. Sonra da Hunların Büyük Kağanı, Vizigotların krallarını nasıl alıp götürdüklerini öğrendi. Zafer şarkıları eşliğinde krallarını aramaya çıkmış olan Cermenler, onun küçük görünümlü cesedini ağıtlar eşliğinde geri taşımışlardı.</p>
<p>“İçinizde tüm bunları kendi gözleriyle gören biri var mı?” diye sordu Attila. Yaklaşık on kadar adam ortaya çıkınca da başını salladı. Bunlar Alan ve Ostrogot savaşçılarıydı.</p>
<p>“Biz bunu daha farklı bir şekilde gördük” dedi bir grup Hun atlısı. “Kral attan düştüğü esnada biz de oradaydık. Daha iyi bir yönden saldırmak için hızla geri çekildiğimiz sırada bir grup Vizigot’un zafer çığlıkları attığı doğru. Fakat hemen sonra başka bir grup acı dolu çığlıklarla ağıtlar yakmaya başladı. Ölü krallarına olan son görevlerini yerine getirmek istiyorlardı... Fakat etraflarındaki savaş ise sürüp gitmekteydi!”</p>
<p>“Biz de ağlayan adamlar gördük...”</p>
<p>“Ama daha sonra” diye atıldı Ostrogotlar. “Çok göz yaşı döküldü, gerçek erkeklerin gözyaşları.”</p>
<p>“Hatta böylesine büyük ve saygıdeğer bir kralın cesedinin taşınmasını gören biz Hunlar bile olduğumuz yerde durup ona baktık” dedi başkaları.</p>
<p>“Anlaşılan Theoderich’in ardından yas tutan farklı grupları görmüş olmalısınız” dedi Attila düşünceli bir tavırla. Kendisine bu haberleri getiren savaşçılardan hiçbiri, bu ölümle hangi kehanetin gerçekleşmiş olduğunu bilemezlerdi. “Önemli olan tek şey, Vizigotların gerçekten de krallarını yitirmiş olmalarıdır.”</p>
<br/>

<p class="ilk">Sonraları, en yakın adamlarıyla baş başa kaldığı zaman, Attila onlara Vizigot kralının ölümüne neden üzüldüğünü anlattı.</p>
<p>“O bizim düşmanımız değildi” dedi onlara. “Ve onun Konstantinopolis imparatoru gibi av sırasında attan düşerek değil, savaş alanında elinde kılıçla ölmesini takdir ediyorum. Ona bir mektup yazmıştım, fakat anlaşılan şartları benimle birleşmeye elverişli değilmiş...”</p>
<p>“Gerçekten de bunu yapacağına inanıyor muydun?” diye sordu Aybars arka plandan titrek bir sesle. Sonra da Attila’nın cevap vermesini beklemeden tekrar kendi kendine bir melodi mırıldanmaya başladı. Buna rağmen Attila düşündüklerini anlatmaya devam etti:</p>
<p>“Vizigot kralının ölümüyle rakiplerimiz ikinci başlarını da kaybettiler. Theoderich Aetius’un gerçekte ne istediğini mutlak biliyor olmalıydı! O Romalı bizi Vizigotlarla karşı karşıya getirdi... Oysa onların kralı fazla bir kayba uğramadan imparatorluğa kafa tutacak kadar güçlü ve yetenekli tek önderdi!”</p>
<p>Attila sözlerini bitirince tahtından kalktı ve yurdun kuzey tarafında bulunan, üstü içlerinde farklı yiyecek ve içecekler bulunan altın çanak ve testiler dolu uzun masanın başına gitti. Kemerindeki en küçük bıçağı çekerek, yağsız dana etinden küçük bir parça kesti. Aslında koyun etini tercih ederdi, fakat Galyalılar koyun sütünü ancak başarılı bir peynir yapımında kullanabiliyorlardı. Koyunların yenebilecek leziz hayvanlar olduklarının farkında bile değildiler.</p>
<p>“Şimdi size bundan sonra neler olacağını anlatacağım” dedi Attila kurutulmuş et lokmasını bir süre ağzında çiğnedikten sonra. “Aetius, Alanları ve Burgunları unutabilir. Gerçi bu onun için büyük bir kayıp sayılmaz, fakat Vizigotlar olmadan işi bitmiş demektir...”</p>
<p>Attila yurdun içinde birkaç adım yürüdü. Eski Roma şehri Durocortorum Catalaunum’un kuzeyindeki <i>Campus Mauriacus</i> veya “Catalaunum Ovası”ndaki o korkunç saatlerden sonra nasıl olup böyle sakin ve rahat davranabildiğini danışmanları ancak şimdi anlamaya başlamışlardı.</p>
<p>“Bana kalırsa Theoderich’in oğulları savaşa devam etmek yerine, bir an önce başkente dönerek haklarına sahip çıkmak isteyeceklerdir...”</p>
<p>“Kendi hükümdarlıklarını sürdürmek istiyorlarsa geri dönmek zorundalar” dedi Onegesios başını sallayarak. “Veliaht Thorismund’un ağır şekilde yaralanması cabası...”</p>
<p>“Evet, biliyorum” dedi Attila. “Andagis yanımda olmasaydı, onun başındaki yaraya şimdi ben sahip olacaktım...”</p>
<p>“Tıpkı Franklarda olduğu gibi” dedi Onegesios derin bir iç çekmeyle. “Aslında tümü Got kavminden olan insanlar birbirini kırıyor!”</p>
<br/>

<p class="ilk">Attila ve danışmanları bir süre sonra Vizigotların aniden savaş alanından çekildiklerini haber aldılar. İçlerinden birçoğu başlangıçta bunun Aetius’un yeni bir tuzağı olduğunu düşünmüştü.</p>
<p>“Sakın o Romalıyı küçümseyeyim demeyin!” dedi Attila. “Beni böylesine basit bir numarayla enayi yerine koyamayacağını çok iyi bilir! Hayır, o gerçekten de bunu yapamayacak kadar kurnaz!”</p>
<p>“Peki ya sen ne düşünüyorsun?” diye sordu Scottas. Attila itham dolu bir bakışla onu süzdü.</p>
<p>“Aramızdaki hatip sen misin, ben miyim?”</p>
<p>“Belki de Vizigotların çekilişinin bir hileden ibaret olduğunu düşünmemizi istiyordur...”</p>
<p>“Fena değil” dedi Attila ve belli belirsiz sırıttı. “Böyle olduğunu kabul edersek ne yapacağız?”</p>
<p>“Bizim için hazırlanmış olan bir tuzağa düşmemek için sessizce bekleyeceğiz.”</p>
<p>“Bu da iyi! Fakat neden... neden duvarların arasından ayrılıp açık araziye çıkmak yerine sessizce bekleyelim?”</p>
<p>“Belki de olanları buradan olduğu kadar iyi göremeyeceğimiz için” dedi Scottas üstü kapalı bir ifadeyle. Buna rağmen Attila başını salladı.</p>
<p>“Sen iyi bir hatipsin. Aetius da bu yeteneğe sahip ve onun konuşmalarını ben de dinledim. O halde – Aetius her türlü mantık kuralının aksine bizi dışarısı yerine neden güvenli surlarımızın ardında görmek istesin?”</p>
<p>“Bunun sadece bir tek cevabı var” dedi Scottas güven dolu bir sesle.</p>
<p>“Nedir bu?”</p>
<p>“Dışarıda korkmamız gerekenden çok daha az sayıda insan var!”</p>
<p>“İşte doğru cevap!” dedi Attila ve işaret parmağını Scottas’ın göğsüne dayadı. “Dışarısı fazlasıyla sakin. Bu nedenle Aetius bunun bir hile olduğu söylentilerini etrafa yayıyor. Peki bunu neden yapıyor? Aksi takdirde savaşı kaybetmediğimizi anlamamız pekâlâ mümkün! Anlıyor musun, Scottas? Gittiler! Kaçtılar... geri çekildiler... sanki yer yarılıp dibine girdiler!”</p>
<p>Bir süre sonra surların içine sığınmış olan insanlar savaşı hiç de kaybetmediklerini, kapana kısılıp kalmadıklarını, kendilerini açlık, kölelik veya <i>Imperium Romanum</i>’un eski büyük dönemlerinde görülen türden bir katliam beklemediğini anlamaya başladılar. Ansızın büyük bir coşkuyla sevinç gösterileri yapmalarının tek sebebi özgürlük ve yaşama sevinci değil, büyük Galya seferinden elde ettikleri tüm ganimetin hâlâ sağ salim yanlarında olduğu gerçeğiydi...</p>
<br/>

<p class="ilk">Yaklaşık on bin kadar Hun ve diğer kavimlerden aynı sayıda savaşçı, yeteri kadar silah ve ganimetle birlikte tedbir olarak kalede kaldılar. Diğerleri ise eski Roma yolu üzerinde üç mil kadar güneydoğuya ilerlediler, sonra güneye döndüler ve küçük Kurtisu Deresi’nin kenarında, yaklaşık üç buçuk mil uzunluğunda bir alanda, Galya’nın en büyük köyünü kurdular. Bunu yapmaları mutlaka gerekliydi, çünkü onlar Gallo-Romanlar gibi bitişik nizam iç içe yaşayamazlardı. Nefes almak için mutlaka daha geniş alanlara ihtiyaçları vardı. Zaten kimseden korktukları da yoktu. Ne Galyalılardan, ne Romalılardan, ne de Cermenlerden...</p>
<p>Attila dikkatle geri çekiliyordu. Troyes piskoposu Lupus, ona Ren kıyısına giden ve hiçbir Roma haritasında işaretli olmayan güvenli yolları gösteriyordu.</p>
<br/>

<p class="ilk">Attila’nın haklı olduğu kısa sürede ortaya çıkmıştı. Flavius Aetius komutasındaki dev ordu, rüzgârda savrulan kum taneleri gibi etrafa saçılmıştı. Kendisi de giderek küçülen lejyonlarıyla birlikte Rhöne boyunca ilerleyerek denize ulaşmaya çalışıyordu. Artık Attila’yı mağlup etme şansı kalmamıştı. Buna rağmen Hunların Büyük Kağanı tedbiri elden bırakmıyordu. Galya’nın üzerinde neredeyse hiç kimsenin yaşamadığı büyük <i>Campania</i> düzlüğünde hiç beklenmedik bir anda dev gibi orduların ortaya çıktığına şahit olmuştu. Aetius’un böyle bir başarıyı ikinci kez göstermesine fırsat vermemeliydi!</p>
<p>Roma keşifçileri sadece bir kere Hun kağanının ve onunla birlikte doğuya ilerleyen kavimlerin izini bulmayı başardılar. Elbette ki derhal tutsak edilen Romalılar, Aetius’un hâlâ Attila’yı aramakta olduğunu söylediler. Fakat savaşmak için değil, onu tekrar bir dost olarak kazanmak için. “Bu onun için çok önemli, çünkü gözlerini iktidar hırsı bürümüş olan Vizigotların dizginlerini ancak Hunların yardımıyla elinde tutabileceğini biliyor.”</p>
<p>“Onun yanına geri dönün” dedi Attila buz gibi bir sesle. “Ve ona her şeyin sona erdiğini söyleyin! Aetius aramıza kötü bir hastalık gibi sızmayı başardı! Fakat elindeki altınların ışıltısı artık eskisi gibi parlak değil! Aramızdaki ittifak bir kan denizinin içinde boğulup yok oldu!”</p>
<p>Attila gözlerini kapadı. Alnında sert bir çizgi belirmişti. “Onu bir daha görmek istemiyorum!” diye bağırdı sonra. “Asla! Hatta Roma imparatoru olsa bile! Ona bir daha Attila ve Hunlarından bir şey beklememesi gerektiğini söyleyin! Asla! Vandallar Roma’yı yakıp yıkmaya başlasalar bile!”</p>
<br/>

<p class="ilk">Ren Nehri’ne ulaşmalarına pek az bir mesafe kala, Kral Ardarich ve birkaç bin Gepid atlısı onları yakaladı. Bu cesur kavim ölülerini <i>Campus Mauriacus</i> yakınlarında toprağa vermiş, yaralıları ganimetin önemli bir kısmıyla birlikte Roma yolunun birkaç mil güneyinde bırakmış, savaşta ölen kahraman Laudarich’i de birkaç gün boyunca yanında taşımıştı. Troyes yakınlarına geldikleri zaman ise onu tüm mücevheratı, silahları ve en değerli zırhlarıyla birlikte Aube kıyısı yakınlarında toprağa vermişlerdi. İçlerinden hiçbiri bu mezarın neredeyse bin beş yüz yıl boyunca el değmeden kalacağını ve uzun süre Kral Theoderich’in mezarı sanılacağını bilemezdi...</p>
<p>Kral Ardarich Hun ordusunun ana gövdesinin yanına geri döndüğü zaman, Attila’nın huzuruna çıkarak ona kavminin dileğini bildirdi.</p>
<p>“Aetius’la anlaştığınız söyleniyor” dedi Büyük Kağan Ardarich’i sessizce kucakladıktan sonra. Ne Ardarich, ne de diğer Gepid soyluları, Attila’dan bir şey gizlemeye veya olduğundan farklı anlatmaya çalışmıyorlardı.</p>
<p>“Kavmimizin savaşçılığını, cesaretini ve sadakatini öğrenen pek çok kimseyle konuştuğumuz doğru” dedi Ardarich. “Bu savaş bizi çok değiştirdi. Fakat biz onlarla sadece konuştuk, anlaşma yapmadık!”</p>
<p>Attila, hayatını kurtarmış olan adamın gözlerine uzun uzun baktı. Ne düşündüğünü açıklaması için aradan uzunca bir zamanın geçmesi gerekmişti. Diğer pek çok savaşın aksine, pek çok kavmin anlamsızca birbirini boğazladığı kıyımın görüntüsü gözlerinin önünden gitmiyordu. Onun için bu kıyımın tek sebebi, kolaylıkla bir Roma generali olabilecek bir adamla kız kardeşinin evlenmesine izin vermeyen Roma’daki yeteneksiz imparatorun ta kendisiydi. Çünkü bu adam bir Romalı veya Cermen değil, bir <i>barbardı...</i></p>
<p>“Romalılar bize batıda Orleans civarında veya Hispania’da, kendilerine bağımlı kıldıkları kavimlerin topraklarının yakınlarında arazi vermeyi teklif ettiler. Aynı şekilde Franklar da bize ilgi gösterdiler. Ayrıca Burgundlarla ve Almanlarla da konuştuk...”</p>
<p>“Ve tüm bu soylu Cermen kavimleri sizi ikna edemedi mi?” diye sordu Attila. <i>Campus Mauriacus</i> savaşından bu yana sesinde ilk defa neşeli bir şeyler vardı.</p>
<p>“Hepsi de bizim kılıçlarımıza sahip olmak istiyordu” dedi Gepid kralı. “Fakat bazıları bizden Hıristiyan olmamızı, bazıları bir daha kendi kavmimizin ismini kullanmamamızı, hatta bazıları savaşta ölen veya yaralanan tüm savaşçıları için kendilerine bir Altın Obolus ödememizi talep ettiler...”</p>
<p>“Bir Altın-Obolus mu?” diye sordu Attila şaşkınlıkla. Bu kelimeyi daha önce hiç duymamıştı.</p>
<p>“Evet, artık kan parası, ceza veya vergi olarak ödenecek paraları böyle adlandırıyorlar. Veren taraf için büyük, alan taraf için küçük bir meblağ...”</p>
<p>Attila gülümseyerek başını salladı. Bu düşünce hoşuna gitmişti.</p>
<p>“Bizim yanımızda kalmaya devam etmek istemeniz beni sevindirdi” dedi sonunda. “Laudarich’e borçlu olduklarımı unutmuş değilim...”</p>
<p>İki hükümdar bir süre daha aralarında nasıl bir ittifak kurulacağını konuştular. Silah hizmeti ve ganimet paylaşımı gibi en önemli konularda görüş birliğine varıldıktan sonra, Attila, Gepid kralından Vizigotlarla Aetius arasında olup bitenleri kendisine anlatmasını istedi.</p>
<p>“Aetius ile genç veliaht arasında konuşulanları bana kelimesi kelimesine tekrarlamanı istiyorum. Aklına gelen en önemsiz ayrıntıyı bile atlama!”</p>
<p>Attila hâlâ Batı Roma’nın en güçlü ordusuyla karşı karşıya gelebileceğini hesaplamak zorundaydı. Batı Cermenlerinin kılıçlarının, kalkanlarının, mızraklarının ve diğer silahlarının ne kadar güçlü olduklarını kendi gözleriyle görmemişler miydi? Aetius ise olup biten her şeye rağmen bir görünmezlik perdesinin arkasına saklanmamış mıydı?</p>
<p>Attila Gepid kralı ve danışmanları için iyi cins şarap getirilmesini emretti. Adamların neşeli ve rahatlamış bir görüntüleri vardı. Yeteri kadar yiyip içtikten sonra Attila’ya öylesine ayrıntılı bir rapor verdiler ki, Hun kağanı neredeyse kendisinin de orada olduğunu düşünmeye başlayacaktı.</p>
<br/>

<p class="ilk">Her şey sona erdikten sonra yüreği hâlâ babasının acısıyla dolu olan genç Thorismund, Patricius Aetius’un yanına gelerek ona şimdi neler olacağını sordu. Babasının intikamını almak niyetindeydi, fakat Aetius ona bambaşka tavsiyelerde bulundu:</p>
<p>“Bu an için öfkeni unutmalısın. Babanın yasını tutman seni yüceltir, fakat bu koşullarda onun intikamını alamazsın.”</p>
<p>“Yani... yani bu pes edeceğimiz anlamına mı geliyor?”</p>
<p>“Uzun ve yorucu bir savaştan sonra zafer ve ganimetle birlikte yuvaya geri dönen genç kartal, yuvasında kendi yerine başka kartalların oturduğunu görürse, ne olur?”</p>
<p>Thorismund itiraz etmeye hazırlandı. Yanakları kıpkırmızı kesilmişti. Kendisine zorlukla hâkim olduğu her halinden belliydi.</p>
<p>“İnan bana, Thorismund” dedi Aetius neredeyse şefkatli bir sesle. “Elinden geldiği kadar hızlı bir şekilde ülkene geri dönmen, hepiniz için en iyisi. Burada olup bitenleri anlatmalı ve taht üzerindeki hakkını talep etmelisin!”</p>
<p>“Kim... bana karşı çıkmaya... nasıl... cüret edebilir...”</p>
<p>“Kardeşlerine ve onların danışmanlarına gerçekten de bu kadar çok güveniyor musun? O halde neden burada değiller? Git, Thorismund! Henüz vakit varken derhal evine dön!”</p>
<p>“Fakat nasıl olur? Hunlara karşı yapılacak nihaî savaştan önce onların yanından ayrılmamı adamlarıma nasıl açıklayabilirim?”</p>
<p>“Böyle bir savaş olmayacak” dedi Aetius. “Artık tüm dizginler elimde. Ve bizim için en iyi olduğunu düşündüğüm anda son darbeyi vuracağım...”</p>
<p>Thorismund bir an için Patricius’un yüzünü aydınlatan gülümsemenin farkına varmadı. Artık savaş alanından uzaklaşıp kendi işlerine bakma sırası galiplere gelmişti.</p>
<p>“Vaktim var ve istediğim zaman Galya’nın herhangi bir yerinden destek isteyebilirim” diye ısrar etti Aetius. “Bu nedenle bu savaşta yanımda çarpışan eski askerlerin tümünü de evlerine geri gönderiyorum.”</p>
<p>Çok kısa bir an için Thorismund’un gözlerindeki şaşkınlık yerini kuşku ve güvensizliğe bıraktı. Aetius’un çok hilekâr ve ikiyüzlü olduğunu düşünmemiş miydi her zaman? Bir müddet tereddüt ettikten sonra Thorismund kararını verdi ve Hunların kağanının üzerine çullanıp onu öldürmesi durumunda tarihin başına yerleştireceği tacı kabul etmekten sonsuza dek vazgeçti...</p>
<br/>

<p class="ilk">Gepid kralının anlattıkları, Attila’nın Tuna’ya dönmek konusundaki kararının pekişmesine neden olmuştu. Aetius’un eline geçecek her uygun fırsatı kullanmaya çalışacağı kesindi. Roma generalinin sahip olduğu en büyük avantaj ise müttefiklerinin kılıçları değil, aksine istediği her türlü haber ve söylentiyi dilediği anda imparatorluğun dilediği köşesine gönderebilme kudretiydi.</p>
<p>Bunun ne anlama geldiğini, asla bir yol yapmamış, bir sınır duvarı inşa etmemiş veya bağımlı kavimlerine yazılı bir haber göndermemiş olan Hun kağanından daha iyi hiç kimse bilemezdi.</p>
<p>Attila boş hayallere kapılmak istemiyordu. Aetius’un bu yeni durumu kendi lehine çevireceğini çok iyi biliyordu. Bundan böyle imparatorluğun her iki kısmının tüm şehirlerindeki tüm forumlarda, tüm pazar yerlerinde ve tüm meyhanelerinde yenilmez Batı Roma generali Aetius’un Hunların Büyük Kağanı’ın Galya <i>Campania</i>’sında eze eze mağlup ettiği anlatılacak ve konuşulacaktı.</p>
<p>Fakat Aetius bir noktada yanılıyordu! Bundan böyle ne o, ne de Roma veya Ravenna’da bulunan bir başkası, Hunları binlerce kişilik gruplar halinde satın alıp kendi siyasi emelleri doğrultusunda suistimal edemeyecekti. Bu durum bu savaşla nihaî olarak sona ermişti!</p>
<p>Bu gerçekten de böyle miydi? Aetius’un en azılı düşmanları olan Burgundlar bile Roma ordusunda onun emrinde Attila’ya karşı savaşmamışlar mıydı? Aetius’un günün birinde çok büyük miktarlarda altın karşılığında Attila’nın Roma İmparatorluğu’nun müttefiki sıfatıyla Vizigotlara, Vandallara, Franklara, hatta imparatorluğun doğu kısmının tahtında oturan o geveze General Markianos’a karşı savaşmasını isteyebilmesi gerçekten de imkânsız mıydı?</p>
<p>Attila, Aetius’u iyi tanıyordu. Fakat onun da kendisini en az aynı şekilde tanıdığını itiraf etmek zorundaydı. Ya Aetius kendi adına zafer sütunları diktirmeye ve devasa zafer takları inşa ettirmeye kalkmazsa? Ya son derece gösterişsiz bir kutlamayla yetinir, hatta Attila’nın itibarının tümden yok olmasına engel olmaya bile çalışırsa? O takdirde kement atmasını yanlarında rehine olarak yaşadığı Hunlardan öğrenmiş olmasına rağmen, uzun vadeli stratejisinin ucundaki düğüm bir anda çözülebilirdi...</p>
<br/>

<p class="ilk">Savaşı iki tarafın da kazanamamış olmasına rağmen, ölülerin sayısı yüz binlere yaklaşıyordu – yani o zamanların bir büyük şehrinde yaşayan insanların sayısından daha büyük bir rakam. Yola devam edebilecek ve gerektiğinde savaşabilecek güçte olan Hunları Attila, Cermenleri de Valamir, Edekon ve Ardarich, Ren Nehri üzerinden doğuya götürmeye devam ediyorlardı. Yol boyunca giderek daha fazla sayıda kavim ve kabile onlardan ayrılıyordu. Hunların Büyük Kağanı, onların ganimetlerden payına düşenleri de yanlarına alarak yollarına gitmelerine izin veriyordu.</p>
<p>Hunların ve en yakın müttefikleri, Tuna boyunca ilerlemelerini sürdürdükçe, imparatorluğun şehirlerinde olup bitenlerden giderek daha sık haber alıyorlardı.</p>
<p>“Aetius rezil oldu!” diye yaygara koparıyordu öfkeli insanlar. “İmparatorluğun görüp görebileceği en büyük zaferi kendi elleriyle düşmana hediye etti!”</p>
<p>“Aetius derhal <i>Imperium Romanum</i> Augustus’u olmalı!” diye köpürüyordu onun yandaşları.</p>
<p>“Nerede o peki? Hangi deliğe saklanmış? O büyük ganimeti ne yaptı?” diye bilmek istiyordu başkaları.</p>
<p>“İmparatorluğun kurtarıcısının onuruna her şehirde mutlaka bir zafer takı inşa etmek lâzım...”</p>
<p>Roma senatosunda da büyük Yunan-Roma idealinin doğudan gelen o çekik gözlü barbarlar üzerinde kazandığı zafer coşkuyla kutlanıyordu.</p>
<p>Devlet emrindeki sahipler, uygarlığın yazısız ve kitapsız vahşiler üzerinde kazandığı bu sözde zaferi, tanrının kudretinin ve Hıristiyanlığın gücünün çarpıcı bir sembolü olarak gösterebilmek için, gece gündüz kalemlerini ellerinden bırakmıyorlardı.</p>
<p>Fakat yavaş yavaş daha gerçekçi düşünen memurlar ve danışmanlar, olaya ağırlıklarını koymaya başladılar. İmparatorluğun tüm şehirlerinde, tüm tavernalarında, tüm meydanlarında ve tüm salonlarında Aetius’un zaferi giderek daha süslü bir şekilde anlatılırken, onlar da bu olayı Roma’nın çok başarılı olmayan, fakat yine de kabul edilebilir boyutlardaki savaşlarının içine sınıflandırmaya çalışıyorlardı. Konstantinopolis’te de İmparator Markianos ve danışmanları, bu anlamsız kıyıma yıllıklarında sadece şöyle bir deyinmekle yetinmeye karar vermişlerdi. “Bu imparatorluk için bir şeref sayfası değil!” görüşünü onlar da kabul ediyordu. Buna rağmen imparatorluğun batısında bu büyük felaket daha haftalar ve aylar boyunca Romalıların ve Cermenlerin görkemli bir zaferi olarak kutlandı.</p>
<br/>

<p class="ilk">Aetius, Massilia yolu üzerinden sahili izleyerek imparatorluğun merkezine geri döndüğü zaman, geceler uzamaya ve soğumaya başlamıştı. Roma yolunda ilerlerken hemen hemen her akşam subaylarıyla birlikte görkemli sofralara davet ediliyorlardı. Özellikle küçük şehirlerin yöneticileri gerçek durumu en yetkili ağızdan öğrenmeye can atıyorlardı. Gotların ve Hunların ne yaptığı, Roma’nın şerefinin nasıl yüceltildiği şiddetli bir merak konusuydu.</p>
<p>Buna karşın evlerine geri dönen lejyonerleri ise sokaklarda sadece alay ve hakaret dolu sözler karşılıyordu. Görünüşe göre artık yıldızları parlamıyordu ve imparatorluğun kartalları bu kez fazlasıyla tüy dökmüşlerdi. Oysa şimdiye kadar o kadar çok şey yaşamışlardı ki.: Galibiyetler, mağlubiyetler, zafer ve utanç.</p>
<p>Netice itibarıyla bu savaş ile Roma’nın elinden bir şey çıkmış değildi: Ne bir piskoposluk, ne bir eyalet, hatta ne de lejyonların elde ettiği ganimet. Buna rağmen imparatorluğun batısında yepyeni, daha önce görülmedik bir korku yayılmaya başlamıştı. Hunlardan, Cermenlerden, ya da eski tanrılardan kaynaklanan bir korku değildi bu; aksine uzun ve zahmetli bir yolun sonuna gelindiği bilincinin korkusunun ta kendisiydi. Her an sonsuz bir uçuruma yuvarlanma endişesi Romalıları kasıp kavuruyor, geçen her gün acılarını daha da artırmaktan başka hiçbir işe yaramıyordu.</p>
<p>“<i>Imperium Romanum</i> yok olduğu takdirde halimiz ne olacak? Başımıza neler gelecek? Bize kim sahip çıkacak? Kime ait olacağız?”</p>
<p>Attila tüm bu sorulara soğukkanlılıkla yaklaşıyordu. O da arkasında büyük bir savaş bırakmış, fakat onu ne kazanmış, ne de kaybetmişti. Her şeye rağmen büyük Galya seferinden geriye daha önce görülmedik boyutlarda muazzam bir ganimet kalmıştı. Alplerin doğusunda veya batısında hüküm sürmüş olan hiçbir kral daha önce böyle bir başarıya imza atabilmiş değildi ve savaşçıların büyük çoğunluğu için de önemli olan sadece buydu...</p>
<p>Buna rağmen Hunların Büyük Kağanı bu savaşta kendisinin ve düşmanının yaptığı hataları, daha önceki savaşlara kıyasla çok daha tafsilatlı olarak incelemişti. İmparatorluğun kuzey eyaletlerinden doğuya doğru yaptığı büyük yürüyüş esnasına, uzun ve soğuk geceler boyunca en yakın adamları ve danışmanlarıyla birlikte sabahlara kadar toplantılar yapmıştı.</p>
<p>“Neden” diye soruyordu her defasında adamlarına. “Neden Aetius benimle anlaşmak istemedi? Neden bana Galya’nın bir kısmını teklif etmedi? Bu şekilde itibarını koruyabileceğini bilmiyor muydu? Onu çok iyi tanıyorum ve Bizanslılar kadar katı bir yapıya sahip olmadığını biliyorum...”</p>
<p>“Bu mümkün değildi” diye karşılık verdi Onegesios.</p>
<p>“Neden mümkün olmasın ki?” dedi Attila burnundan soluyarak. Onu esas öfkelendiren kendi kayıpları değil, Romalı generalin mantıksızlığıydı.</p>
<p>“Çünkü Aetius aslında sana karşı savaşmıyordu” dedi Onegesios düşünceli bir tavırla.</p>
<p>“Kime karşı o halde?”</p>
<p>“Kendisine ve imparatoruna karşı!”</p>
<p>“Bununla ne demek istediğini biraz daha açıklar mısın?” diye sordu Attila dikkatle. Yavaş yavaş her şeyi kavramaya başlıyordu.</p>
<p>“Çok basit” dedi Onegesios. “Seninle yapacağı tek bir görüşme –muhtemelen yanında yardımcıları ve danışmanları olmadan–, adamlarının on binlercesinin avuçlarının arasından berrak bir su gibi akıp gitmesine neden olabilirdi. Sen onları bir arada tutan demir bir çemberdin! Korkulması gereken düşmanın ta kendisiydin sen! Vahşi hayvanların çiğ etlerini iyice yumuşayana kadar atlarının eyerlerinin altına bastıran bir canavar! Asla tutsak almayan, yeni doğmuş bebeklerin kanını altın kadehinden yudumlayan bir Hun! Etrafında mümkün olduğu kadar fazla adam toplayabilmesi için mutlaka senin ismine ihtiyacı vardı! Unutma... öyle bir devirde yaşıyoruz ki, kavimler yüzlerini sonbahar rüzgârlarında savrulan bir yapraktan daha hızlı olarak başka yöne çeviriyorlar.”</p>
<p>“Onegesios haklı!” dedi Scottas. “Daha önce asla bu kadar çok kavim aynı anda harekete geçmemişti. Fakat bana kalırsa bu kavimler artık yeni savaş ve fetihler istemiyorlar! Yoruldular... ve yüreklerinin derinliklerinde barış ve güvenlik arzusu alev alev yanıyor!”</p>
<p>Attila dilini şaklattı.</p>
<p>“Söylediklerin Cermenler için geçerli olabilir” dedi hor gören bir edayla. “Siz soğuğa dayanamadığınız için daima güneşi takip ediyorsunuz. Ölümlü olduğunuzu kabul etmek istemediğiniz için kendinize tanrılar ve cennetler yaratıyorsunuz! Oysa önemli olan tek şey bu yaşamda kazanılacak olan zaferler, ganimetler, şan ve şöhrettir! En büyük mutluluk ânının ne olduğunu biliyor musunuz? Size söyleyeyim! Doludizgin bir atın üzerinde zafere veya ölüme koşmak... şaman davulunun ve üzüm suyunun sarhoşluğunda kendinden geçene kadar dans etmek, yumuşak döşeğinizde bir kadına sarılıp, erkekliğinizle onun içine girebilmek... ister yavaş yavaş ve şefkatle, ister tüm savaş gürültülerini bile bastırabilecek kadar sert ve çığlık çığlığa...”</p>
<p>Onegesios gülümsedi. “Büyük Kağan’ının bunlardan bir eksiği var mı?”</p>
<p>“Hangilerinden?”</p>
<p>“Kudret, başarı, şeref...”</p>
<p>“Bu da ne demek oluyor? Ne demek istiyorsun?”</p>
<p>“En hızlı atlar” diye devam etti sözlerine Onegesios kılını bile kıpırdatmadan, “en çılgın cümbüşler, en güzel kadınlar...”</p>
<p>“Yani? Nereye varmak istiyorsun?”</p>
<p>“İstersen bir Doğu Roma generali olabilirsin, daha fazla altına sahip olabilirsin ve bir kez daha evlenebilirsin...”</p>
<p>“Onegesios, Onegesios!” diye güldü Attila. “Neden benim kardeşim değilsin ki?”</p>
<p>“Ben senin arkadaşınım.”</p>
<p>“Galya’da zafer kazanmış olsaydın, kudretin ve şöhretin akıl almaz boyutlara ulaşacaktı” dedi Onegesios bir süre sonra.</p>
<p>“Sonra? Bu benim ne işime yarardı?” diye karşılık verdi Attila ona. Bir anda tekrar eski ciddiyetine bürünmüştü. “Sizin düşünce tarzınızdaki ikinci hata da işte bu! Cermenler, Yunanlar, Romalılar veya isminiz her neyse – asla tümüyle size ait olmayacak bir şeye sahip olmak konusunda ısrar ediyorsunuz: Toprak! Üzerine evler inşa edebileceğiniz, ekip biçebileceğiniz ve kendi malınız olarak adlandırabileceğiniz bir yeryüzü parçası... Üstelik bunu pis bir noterin kaleminden çıkan anlamsız bir parşömen parçası ile belgelemeye çalışıyorsunuz! Tüm bunlara ne gerek var? Hiçbir şey bizi yaratan, bize kısa bir yaşam armağan eden, sonra da bizi tekrar kül ve toza dönüştüren doğa üzerinde hak iddia etmek kadar anlamsız olamaz!”</p>
<p>Attila’nın etrafındaki adamlar ansızın sus pus olmuşlardı. Hayır, bu hükümdarın mağlup edilmesi asla mümkün değildi! Ve bir süre sonra Attila’nın bu büyük savaşta da ordusuyla birlikte aslında hızlı atlarının üzerinde hiç beklenmedik bir anda yıldırım gibi düşmanın üzerine ıslık çalan ok bulutları gönderen, sonra aynı hızla geri çekilen, diğerlerinin tam rahat bir nefes aldığı anda tekrar hiç beklenmedik başka bir yönde ortaya çıkarak ölüm saçan her Hun akıncı birliğinin yaptığından başka bir şey yapmadığını anlamaya başlamışlardı.</p>
<br/>

<p class="ilk">Esasen başka bir durum Attila’yı çok daha fazla öfkelendiriyordu. En güvendiği atlılarının Doğu Roma birlikleri karşısında aldıkları acınacak mağlubiyeti, şamanın tavsiye ve kehanetlerini dinlememiş olmasının bedeli olarak kabul etmişti. Doğu Roma’ya artık eski usul hızlı akınların düzenlenemeyeceğini artık herkes biliyordu. Buna rağmen İlek ne yapıp edip babasından yirmi akıncı birliği koparmayı başarmıştı. Bu birlikler genç, cesur, başarıya susamış, ama kötü hazırlanmış savaşçılardan oluşuyordu.</p>
<p><i>Campus Mauriacus</i> savaşında kesin neticeyi alacak olan birlikler ise bunların ta kendisinden başkası değildi. Alanların, Frankların, Burgundların ve Vizigotların düz ovada bu hızlı ve korkusuz savaşçılarla başa çıkmaları söz konusu bile olamazdı. Fakat plansız ve disiplinsiz olarak kalkanlarla korunan Roma bölüklerine, mancınıklarına ve ağır silahlı süvarilerine karşı sadece ok ve yayla başarılı olmaları mümkün değildi.</p>
<p>Attila’nın dişlerini gıcırdatmasının esas nedeni aslında sadece büyük insan, at ve malzeme kaybı değildi. Bozkır atlılarının önderlerini suçlamaları son derece ender görülen bir durumdu. Fakat her savaşın kazanılabileceği gibi kaybedilebileceğini de biliyorlardı ve Uldız Han örneğinde olduğu gibi önderlerinden biri bu gerçeği unutacak olursa, ondan yüz çevirirlerdi. Attila içindeki tüm kötü hislere ve şamanın uyarılarına rağmen Markianos üzerine sefer açılmasına izin verdiği için kendisini suçluyordu. Aslında bu sefer ile büyük bir zaferi değil, sadece kavmi arasındaki gençlerin aşırı coşkusunu dindirmeyi amaçlamıştı.</p>
<p>Attila ve ordusunun batıyla savaşmaya başladığı anda, İlek ve ordusu da doğuyla savaşmaya başlamıştı. Aralarında dünyalar bulunan iki imparatorluk ve iki cephe...</p>
<br/>

<p class="ilk">Aradan birkaç hafta geçtikten ve Tuna’nın güneyindeki ıssız, terk edilmiş görünümlü Raetia ve Noricum eyaletlerini geride bıraktıktan sonra, Attila tüm bu zaman boyunca düşündüklerini ve planladıklarını diğerlerine anlatmaya başladı.</p>
<p>“Batı Roma’nın Cermen kısmında artık bizim için alınacak bir şey kalmadı” dedi önünde açık olarak duran Castorius parşömenine bakarak. “Lejyon karargâhlarının ve kalelerinin bir miktar kışlık erzakı olabilir, fakat devamı nereden gelecek? Yol boyunca gözünüze ekilip biçilmiş tarla çarptı mı hiç?”</p>
<p>“Romalıların ve müttefiklerinin bizim geri dönebileceğimiz endişesiyle açık araziyi terk ettiklerini mi söylemek istiyorsun?” diye sordu Onegesios. Attila başını salladı, sonra kuru bir sesle güldü.</p>
<p>“Her şey mümkün... Kim bilir, belki Romalı efsane yazarları bile bu yorumu yapabilirler! Hayır, gerçekte Alplerin kuzeyindeki bölgelerde on yıllardan bu yana hiçbir şey yapılmış değil. Ne Romalılar tarafından, ne yerli halk tarafından, ya da geçici olarak burada yaşamış olan yardımcı kavimler tarafından. Onların pek çoğunun eski yurtlarına geri döndüğünü biliyorsunuz, değil mi? Aynı şekilde lejyonerlerin pek çoğu da buradaki soğuk ve sert iklim yerine güneyin güneşinin tadını çıkartmayı yeğlediler...”</p>
<p>“Ne demek istiyorsun?” diye sordu Onegesios. “Roma İmparatorluğu’nun çökmekte olduğunun seni üzdüğünü söylemeyeceksin, değil mi?”</p>
<p>“İki kuşak boyunca durup dinlenmeden sağdığımız ineğin sütten kesilmekte olduğunu kendi gözlerimle görmek, doğrusu hiç de hoşuma gitmiyor!”</p>
<p>“<i>Imperium Romanum</i>’un kaderi seni korkutuyor mu?”</p>
<p>“Evet” diye cevap verdi Hunların Büyük Kağanı. “İmparatorluğun bu kısmında bizim için artık sadece Kuzey İtalya şehirleri ilgi çekici olabilir... Diğerleri ise hiçbir anlam ifade etmiyor.”</p>
<p>“Şimdi ne olacak peki? Batı Roma yeniden güçleninceye kadar beklemek mi istiyorsun?”</p>
<p>“Belki de bir süre Doğu Roma’yla ilgilenmeliyim” dedi Attila son derece sakin bir sesle. “Ya bana eskiden ödedikleri vergiyi göndermeye devam ederler, ya da onlara savaş ilan ederim!” Attila bir süre kendi kendine homurdandıktan sonra başını salladı. “Evet, bunu Konstantinopolis’in yeni imparatoruna yazın. Savaş! O eski general için bu kelime mutlaka tüm anlaşma ve görüşmelerden daha etkilidir!”</p>        
    </body>
</html>