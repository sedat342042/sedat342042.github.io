<?xml version="1.0" encoding="utf-8"?>
<html xmlns="http://www.w3.org/1999/xhtml">
  <head>
    <title>1-13</title>
    <meta http-equiv="Content-Type" content="text/html; charset=utf-8" />
  

</head>
  <body id="x1-13" xml:lang="tr-TR">
		<div>
			<p>  </p>
			<p id="_idParaDest-14" xml:lang="en-GB"><st c="0">13  </st></p>
			<p><st c="3">Sykes polis dosyasını masasına fırlattı ve karşısında duran Kat’e baktı. </st><st c="76">“Çıkmaz sokak Novak. </st><st c="97">Neden yok. </st><st c="108">Tanık yok. </st><st c="119">Şiddet emaresi yok. </st><st c="139">Mandy Barnett yalnız yaşıyordu. </st><st c="171">Tek bir akrabasını ya da arkadaşını bulamıyoruz.”  </st></p>
			<p><st c="221">“Onu tanıyan birileri olmalı.”   </st></p>
			<p><st c="252">“Ortaya çıkan kimse yok.” Sykes arkasına yaslandı. </st><st c="303">“Tıkandık. </st><st c="314">Bu bir cinayetse, birileri mükemmel bir cinayet işlemiş demektir.”  </st></p>
			<p><st c="381">“Ve mükemmel kurbanı seçmiş” dedi Kat. </st><st c="420">Masasının üstüne yumulmuş, jambonlu sandviçini götüren Ratchet’a baktı. </st><st c="492">“Vince? </st><st c="500">Greenwood Cenaze Evi’yle konuştun mu?”  </st></p>
			<p><st c="539">“Hiç kimse aramamış. </st><st c="560">Yarın gömülüyor. </st><st c="577">Ama birisi masrafları </st><span><st c="599">ödemiş.</st></span><st c="606">”  </st></p>
			<p><st c="609">“Kim?”  </st></p>
			<p><st c="616">“Bilinmiyor. </st><st c="629">İçinde nakit olan isimsiz bir zarf gelmiş.”  </st></p>
			<p><st c="673">Kat inanamayarak başını salladı. </st><st c="706">“Ve siz bunun peşine düşmüyorsunuz, öyle mi?”  </st></p>
			<p><st c="752">“Niçin düşelim? </st><st c="768">Bir kadının cenaze masraflarını ödemek suç değil.”  </st></p>
			<p><st c="819">“</st><span><st c="820">Birilerinin</st></span><st c="831"> onu tanıdığını ve önemsediğini gösteriyor bu. </st><st c="878">Bu konuda elinizde hiçbir şey yok mu?”  </st></p>
			<p><st c="917">“Bellemeade’de yaşadığını biliyoruz” dedi Sykes. </st><st c="966">Flashner ile Grove caddelerinin köşesinde bir dairesi var. </st><st c="1025">Binanın çevresinde soruşturma yaptık ve biliyor musun kimse adını bile bilmiyor. </st><st c="1106">Gelip gittiğini görmüşler ama hepsi bu. </st><st c="1146">Bütün tanıklık bu kadar.”  </st></p>
			<p><st c="1172">“İlacı nasıl edinmiş?”  </st></p>
			<p><st c="1195">Sykes omuz silkti. </st><st c="1214">“Belki Esterhaus’tan satın almıştır. </st><st c="1251">Ya da hizmet karşılığı almıştır.”  </st></p>
			<p><st c="1285">“Fuhuş mu?”  </st></p>
			<p><st c="1297">“Daha önce bu suçtan iki kere yakalanmış. </st><st c="1339">Huylu huyundan vazgeçmez.”  </st></p>
			<p><st c="1366">“Yani yine Herb Esterhaus’u suçluyoruz?”   </st></p>
			<p><st c="1407">“Başka kimi suçlayabileceğimizi bilmiyorum. </st><st c="1451">Bu iş bizim için çıkmaz sokak.”  </st></p>
			<p><span><st c="1483">Mandy Barnett için de öyleymiş </st></span><st c="1514">diye düşündü Kat. </st><st c="1532">Kadının morg çekmecesinin soğuğunda gizlenen alev rengi saçlarını, porselen güzelliğini hatırladı. </st><st c="1631">Bu dünyada fark edilmeyecek cinsten bir güzellik değildi. </st><st c="1689">Mutlaka arkadaşları, sevgilileri olmalıydı. </st><st c="1733">Bir gecelik de olsa onunla birlikte olmanın zevkini tatmış adamlar. </st><st c="1801">Şimdi neredeydiler?  </st></p>
			<p><st c="1821">Polis karakolunda yürürken </st><span><st c="1848">Bir kadın ölüyor ve sanki kimse fark etmiyor bile </st></span><st c="1898">diye düşündü. </st><st c="1912">Kendisini düşündü, </st><span><st c="1931">onun </st></span><st c="1936">ölümünü kaç kişinin fark edeceğini, kaç kişinin cenazesine geleceğini düşündü. </st><st c="2015">Clark, tabii ki. </st><st c="2032">Wheelock, görev gereği. </st><st c="2056">Ama kocası, ailesi olmayacaktı. </st><st c="2088">Mezarına yığılmış çiçek buketleri olmayacaktı. </st><span><st c="2135">Mandy ile birbirimize benziyoruz. </st><st c="2169">Kendi seçimimizle ya da koşullar nedeniyle, her ikimiz de hayatta yalnız yürümüşüz.  </st></span></p>
			<p><st c="2253">Asansörlerin önünde durdu. </st><st c="2280">Aşağı okuna bastı. </st><st c="2299">Asansörün kata geldiğini gösteren zil çaldığında arkasından gelen sesin, “İşte, iti an” dediğini duydu.  </st></p>
			<p><st c="2403">Başını çevirdiğinde eski kocasının karakol amirinin odasından çıktığını gördü. </st><span><st c="2482">Sen de benim cenazeme gelmezdin</st></span><st c="2513"> diye düşündü aniden içini kaplayan bir nefretle.  </st></p>
			<p><st c="2563">“Kaşlarını ne güzel çatıyorsun bugün!” dedi Ed.</st><span>   </span></p>
			<p><st c="2610">İkisi de asansöre bindiler, kapılar kayarak kapandı. </st><st c="2664">Ed her zamanki gibi çok şıktı, parlak İtalyan ayakkabılarının üstünde tek bir toz zerresi yoktu. </st><st c="2761">Onda ne bulmuştu acaba? </st><st c="2785">Sonra üzgün bir şekilde onun kendisinde ne bulmuş olduğunu düşündü.  </st></p>
			<p><st c="2853">“İstediğin bilgiyi aldım” dedi Ed.   </st></p>
			<p><st c="2888">“Ne?”  </st></p>
			<p><st c="2894">“Geçen yıl Esterhaus’u tutuklayan polisin adı. </st><st c="2941">Hâlâ istiyorsun değil mi?”   </st></p>
			<p><st c="2968">“Kimmiş?”  </st></p>
			<p><st c="2978">“Adı Ben Fuller. </st><st c="2995">Narkotikten. </st><st c="3008">On sekiz yıldır teşkilatta çalışan bir komiser. </st><st c="3056">Tutuklama raporunu o hazırlamış. </st><st c="3089">Üç kök kenevir yetiştirmek.”  </st></p>
			<p><st c="3118">“Serbest bırakılmasını da Fuller mı sağlamış?”  </st></p>
			<p><st c="3165">“Yok. </st><st c="3171">Federaller. </st><st c="3183">Devreye girip eski tanıklarını yangından kurtarmışlar. </st><st c="3238">Yani komplo teorini çöpe atabilirsin. </st><st c="3276">Fuller’ın olup bitenlerle hiçbir ilgisi yok.”  </st></p>
			<p><st c="3322">“İçişleri dosyasını görebilir miyim?”  </st></p>
			<p><st c="3360">“İşine yaramaz.”  </st></p>
			<p><st c="3377">“Niçin?”  </st></p>
			<p><st c="3386">Asansörün kapıları açıldı. </st><st c="3413">Ed, “Çünkü Ben Fuller ölmüş” dedi ve asansörden indi.  </st></p>
			<p><st c="3467">Kat arkasından birinci kat lobisine doğru hızla koştu. </st><st c="3522">“Ölmüş mü? </st><st c="3533">Nasıl?”  </st></p>
			<p><st c="3541">“Görev sırasında vurularak öldürülmüş. </st><st c="3580">O iyi bir polismiş Kat. </st><st c="3604">Arkadaşlarıyla konuştum. </st><st c="3629">Evliymiş, üç çocuğu ve bir çekmece dolusu takdirnamesi varmış. </st><st c="3692">O yüzden adamın yakasını bırak olur mu? </st><st c="3732">O bir kahramanmış. </st><st c="3751">Adının kirletilmesini hak etmiyor.” Ed bunları söyledikten sonra ön kapıdan çıktı.   </st></p>
			<p><st c="3834">Kat eski kocasının kaldırımda yürüyerek uzaklaşmasını izledi. </st><st c="3896">Sonra kendi arabasına gitti.  </st></p>
			<p><st c="3925">Dillingham’da trafik yoğundu ve Kat’in bununla uğraşacak sabrı yoktu. </st><st c="3995">Yanan her kırmızı ışık, sola dönen her geri zekâlı sinirlerini biraz daha geriyordu. </st><st c="4080">Morga döndüğünde, çevresindekiler için bir tehdit oluşturduğunu hissetmeye başlamıştı.  </st></p>
			<p><st c="4167">Ofisindeki masasının üstünde bir vazoda iki düzine uzun saplı kırmızı gül duruyordu. </st><st c="4252">“</st><span><st c="4253">Bu </st></span><st c="4256">da nedir?”  </st></p>
			<p><st c="4267">Clark ofisinden başını uzatıp tatlı tatlı bağırdı: “Kim bu yeni âşık Novak?”  </st></p>
			<p><st c="4344">Kat Clark’ın kahkahasının üstüne kapısını çarptı. </st><st c="4394">Sonra iskemlesine çöktü ve güllere bakarak oturdu. </st><st c="4445">Muhteşemdiler. </st><st c="4460">Kan kırmızısıydılar; aşkın ve tutkunun sembolü.  </st></p>
			<p><st c="4508">Ed de bir kere ona gül yollamıştı, tam da aynı renk güller. </st><st c="4568">Boşanmak istediğini söylemeden hemen önce.  </st></p>
			<p><st c="4611">Başını ellerinin arasına aldı ve hastalıklı bir şekilde Adam Quantrell’in onun cenazesine nasıl çiçekler göndereceğini düşündü.   </st></p>
			<p>  </p>
			<p><st c="4739">Bu karanlık ruh hali bütün öğleden sonra, yaya geçidinde araba çarpmasıyla ölen yaşlı bir kadının işlemlerini yaptığı süre boyunca, evrak işlerini toparladığı ve mahkemelere yazılı ifade hazırladığı saatler boyunca devam etti. </st><st c="4966">Akşam arabasıyla Adam’ın taş kapısından geçtiği sırada sıcak bir kucaklamaya ve biraz şımartılmaya hazırdı. </st><st c="5074">Ya da en azından sek bir içkiye.  </st></p>
			<p><st c="5107">Bunun yerine karşılaştığı şey, Isabel’in garaj yoluna park edilmiş Mercedes’iydi.   </st></p>
			<p><st c="5189">Kat arabasından çıktı ve kısa bir süre Mercedes’in yanında durup deri döşemelere, ön koltukta duran oğlak derisi eldivenlere baktı. </st><st c="5321">Sonra daha da kararmış bir ruh haliyle ön kapıya gidip zili çaldı.  </st></p>
			<p><st c="5388">Thomas kapıyı açtı ve ona şaşkınlıkla baktı. </st><st c="5433">“Aman Tanrım! </st><st c="5447">Bay Q. </st><st c="5454">size anahtar vermeyi unuttu mu Dr. </st><st c="5489">Novak?”  </st></p>
			<p><st c="5497">Kat boğazını temizledi. </st><st c="5521">Hiçbir zaman öylesine kapıdan girmeyi düşünmemişti. </st><st c="5573">Ne de olsa o bir misafirdi ve kendisini hep böyle hissedecekti. </st><st c="5637">“Yaa, evet” dedi. </st><st c="5655">“Sanırım bir anahtar vermişti.”   </st></p>
			<p><st c="5687">Thomas, Kat’in içeri girmesi için kenara çekildi.   </st></p>
			<p><st c="5737">Thomas ceketini alırken, “Önce kapıyı çalmam gerektiğini düşündüm” diye ekledi Kat.  </st></p>
			<p><st c="5821">“Tabii” dedi Thomas. </st><st c="5842">Dolaptan bir askı çıkardı. </st><st c="5869">“Bay Q. </st><st c="5877">henüz gelmedi. </st><st c="5892">Ama Bayan Calderwood ziyarete geldi. </st><st c="5929">Birlikte çay içmek isterseniz, küçük salonda oturuyor.  </st></p>
			<p><st c="5984">Isabel’le oturmak, yapmak isteyeceği en son şeydi ama bundan kurtulmanın nazik bir yolunu düşünemedi. </st><st c="6086">Dolayısıyla dudaklarına sosyal olarak kabul edilebilecek bir gülümseme yerleştirerek küçük salona girdi.   </st></p>
			<p><st c="6191">Isabel çizgili kanepede oturuyordu. </st><st c="6227">Yumuşacık kaşmir süveteri alımlı bir şekilde omuzundan sarkıyordu. </st><st c="6294">Kat’i gördüğüne şaşırmamış gibiydi. </st><st c="6330">Aslında onu bekliyormuş gibi görünüyordu.  </st></p>
			<p><st c="6372">“Umarım uzun süredir beklemiyorsun” dedi Kat. </st><st c="6418">“Adam’ın kaçta geleceğini bilmiyorum.”  </st></p>
			<p><st c="6457">“Altıda gelir” dedi Isabel.  </st></p>
			<p><st c="6485">“Aradı mı?”  </st></p>
			<p><st c="6497">“Hayır. </st><st c="6505">Her zaman o saatte gelir.”  </st></p>
			<p><st c="6532">“Hmm!” Kat Kraliçe Anne koltuğuna oturdu ve Isabel’in Adam’ın başka hangi alışkanlıklarını bildiğini düşündü. </st><span><st c="6642">Muhtemelen benim hayat boyu öğrenebileceğimden daha fazla. </st></span><st c="6701">Sehpaya göz attı ve boş fincanla kurabiye tabağını gördü. </st><st c="6759">Isabel’in okumakta olduğu kitap kanepede, yanında duruyordu; kitabın adı Fransızcaydı. </st><st c="6846">Havada Isabel’in parfümünün kokusu vardı – havalı, zarif bir şey; marketlerde satılan çiçek kokuları ona göre değildi.  </st></p>
			<p><st c="6965">Isabel bir yandan fincanına biraz daha çay koyarken, “Normal geliş saati altı” diye devam etti. </st><st c="7061">“Çarşamba günleri dışında. </st><st c="7088">Çarşambaları işten erken çıkar ve aşağı yukarı beşte evde olur. </st><st c="7152">Bazen akşam yemeğinden önce bir içki içer –bol sodalı İskoç viskisi– ve bazen yemekte de bir kadeh şarap içer, ama yalnızca bir kadeh. </st><st c="7287">Akşam yemeğinden sonra okur. </st><st c="7316">Bilimsel dergiler, son çıkan ilaç dergileri, o tarz şeyler. </st><st c="7376">Gördüğün gibi işini ciddiye alır.” Demliği sehpaya koydu. </st><st c="7434">“Ve sonra eğlenmek için zaman ayırır. </st><st c="7472">Bu zamanı genellikle benimle geçirir.” Kat’e bakıp gülümsedi.  </st></p>
			<p><st c="7534">“Bak Isabel, bunları kendini tehdit altında hissettiğin için anlatıyorsan, zahmet etme. </st><st c="7622">Ben gördüğün gibiyim. </st><st c="7644">Ne köklü bir aileden geliyorum ne de soyluyum.” Bir kahkaha attı. </st><st c="7710">“Klas biri olmadığım da kesin.”   </st></p>
			<p><st c="7742">Isabel alelacele “Seni küçümsemek istemedim” dedi. </st><st c="7793">“Tek düşündüğüm, Adam ile ilgili bazı şeyleri aydınlığa kavuşturabilmekti.”  </st></p>
			<p><st c="7869">“Ne gibi şeyler?”  </st></p>
			<p><st c="7887">“Aa ne bileyim...” Isabel omuzunu silkti. </st><st c="7929">“Hayatının senin tanıdık olmadığın bazı yönleri. </st><st c="7978">Senin için oldukça kafa karıştırıcı olabilir. </st><st c="8024">Onun bu kocaman eski evine girmek. </st><st c="8059">Duvarlardaki bütün bu tanımadığın insanların portreleri. </st><st c="8116">Ve sonra hiç tanışmadığın koca bir arkadaş çevresi.”   </st></p>
			<p><st c="8169">“Sanırım sen hepsini biliyorsun.”  </st></p>
			<p><st c="8203">“Biz aynı çevrede büyüdük. </st><st c="8230">Adam ve ben. </st><st c="8243">Georgina’yı tanırdım. </st><st c="8265">O acıklı ilişkiye tanık oldum. </st><st c="8296">Ve bir arkadaşa ihtiyacı olduğunda Adam’ın yanındaydım.” Durakladı ve manidar bir tarzda ekledi. </st><st c="8393">“Hâlâ buradayım.” Dile getirmediği mesajı şuydu: </st><span><st c="8442">Ve sen gittikten sonra da uzun bir süre burada olacağım. </st></span><st c="8499">Isabel bir yudum daha çay içti ve çay fincanıyla tabağını sehpaya koydu. </st><st c="8572">“Yalnızca bu konuda biraz düşünmeni istedim. </st><st c="8617">Böylece neyle karşılaşacağını tahmin edebilirsin.”  </st></p>
			<p>  </p>
			<p><st c="8668">Kat bu konuyu düşünmüştü. </st><st c="8694">Isabel ön kapıdan çıkıp Mercedes’iyle uzaklaşırken de düşündü. </st><st c="8757">Surry Heights ile Güney Lexington arasındaki uçurumu düşündü; kilometrelerle değil, evrenlerle ölçülebilecek bir mesafe. </st><st c="8878">Şehir kulüpleri ve arka sokaklar, bahçe çitleri ve dikenli teller hakkında düşündü.   </st></p>
			<p><st c="8962">Sonra yeni iyileşmiş kalbini ve bir kez kırıldığında yeniden toparlanmasının ne kadar uzun sürdüğünü düşündü.  </st></p>
			<p><st c="9072">Üst kata çıktı. </st><st c="9088">Diş fırçasını ve iç çamaşırlarını alıp tekrar aşağı indi.   </st></p>
			<p><st c="9146">Taze çay ve kurabiye tepsisini getiren Thomas, Kat’le antrede karşılaştı. </st><st c="9220">“Dr. </st><st c="9225">Novak” dedi. </st><st c="9238">“Ben de size bunları getiriyordum.”  </st></p>
			<p><st c="9274">“Teşekkürler ama ben çıkıyorum.”  </st></p>
			<p><st c="9307">Thomas, Kat’in çantasından araba anahtarlarını çıkardığını görünce kaşlarını çattı. </st><st c="9391">“Bay Q.’ya kaçta döneceğinizi söyleyeyim?” diye sordu.  </st></p>
			<p><st c="9446">“Ona... </st><st c="9454">kendisini arayacağımı söyle” deyip evden çıktı.  </st></p>
			<p><st c="9502">“Ama Dr. </st><st c="9511">Novak...”  </st></p>
			<p><st c="9521">Kat arabasına bindi ve motoru çalıştırdı. </st><st c="9563">Arabasının camından, “Çok iyisin Thomas!” diye seslendi. </st><st c="9620">“Bayan Calderwood’un seni itip kakmasına izin verme.” Uzaklaşırken dikiz aynasından Thomas’ın hâlâ arkasından baktığını gördü.  </st></p>
			<p><st c="9747">Taş sütunlar ilerdeydi. </st><st c="9771">Kat oradan bir an önce uzaklaşmak için öyle bir telaş içindeydi ki, neredeyse Adam’ın kapıdan girmekte olan Volvo’suna çarpacaktı. </st><st c="9902">Adam arabasını kenara çekip durdu.  </st></p>
			<p><st c="9937">“Kat?” diye seslendi. </st><st c="9959">“Nereye gidiyorsun?”   </st></p>
			<p><st c="9980">Kat “Seni arayacağım” diye bağırıp yoluna devam etti. </st><st c="10034">Sekiz yüz metre ilerde dikiz aynasından baktığında gözyaşlarının arasından arkasındaki yolun boş olduğunu gördü. </st><st c="10147">Adam onu takip etmemişti. </st><st c="10173">Gözyaşlarını temizledi ve direksiyonu daha da sıkı tutarak arabasını şehre doğru sürdü.   </st></p>
			<p><st c="10261">Adam’dan uzağa.  </st></p>
			<p>  </p>
			<p><span><st c="10277">Seni arayacağım. </st></span><st c="10294">Ne demekti bu? </st><st c="10309">Adam, Kat’in arabasının arka lambalarının alacakaranlıkta gözden kaybolmasını izlerken ne zaman döneceğini merak ediyordu. </st><st c="10432">Morgdan bir telefon mu gelmişti? </st><st c="10465">Hemen işe gitmesini gerektiren acil bir durum mu vardı? </st><st c="10521">Acil bir otopsi?   </st></p>
			<p><st c="10538">Arabasını evin önüne park etti. </st><st c="10570">Daha ön merdivenleri çıkmadan Thomas kapıda göründü.   </st></p>
			<p><st c="10623">“İyi akşamlar Thomas. </st><st c="10645">Ne haber?”  </st></p>
			<p><st c="10656">“Ben de size soracaktım. </st><st c="10681">Dr. </st><st c="10685">Novak şimdi ayrıldı.”  </st></p>
			<p><st c="10707">“Evet. </st><st c="10714">Kapıda yanından geçtim.”  </st></p>
			<p><st c="10739">“Hayır. </st><st c="10747">Evi </st><span><st c="10751">terk etti</st></span><st c="10760"> demek istiyorum. </st><st c="10778">Eşyalarını da almış.”  </st></p>
			<p><st c="10800">“Ne?”  </st></p>
			<p><st c="10806">Adam dönüp yola baktı. </st><st c="10829">Şu ana kadar en az bir buçuk kilometre uzaklaşmış, belki de otoyola çıkmıştı bile. </st><st c="10912">Onu zamanında yakalaması imkânsızdı.  </st></p>
			<p><st c="10949">Tekrar Thomas’a döndü. </st><st c="10972">“Niçin gittiğini söyledi mi?”  </st></p>
			<p><st c="11002">Thomas omuz silkti. </st><st c="11022">“Tek bir kelime etmedi.”  </st></p>
			<p><st c="11047">“</st><span><st c="11048">Herhangi bir şey</st></span><st c="11064"> söyledi mi?”  </st></p>
			<p><st c="11078">“Onunla konuşmaya fırsatım olmadı. </st><st c="11113">Bayan Calderwood ile birlikte çay içiyorlardı ve...”  </st></p>
			<p><st c="11166">“</st><span><st c="11167">Isabel </st></span><st c="11174">burada mıydı?”  </st></p>
			<p><st c="11189">“Niçin? </st><st c="11197">Evet. </st><st c="11203">Dr. </st><st c="11207">Novak’tan kısa bir süre önce ayrıldı.”  </st></p>
			<p><st c="11246">Adam derhal dönüp arabasına doğru yürüdü.  </st></p>
			<p>  </p>
			<p><st c="11288">Isabel evdeydi. </st><st c="11304">Mercedes’inin garajda olduğunu gördü, kâhya iyice pırıldaması için kapılarını ovuyordu. </st><st c="11392">Adam ön basamakları ikişer ikişer çıktı. </st><st c="11433">Kapıya vurmakla uğraşmadı; girdi ve “Isabel!” diye bağırdı.   </st></p>
			<p><st c="11493">Isabel merdivenlerin tepesinde göründü. </st><st c="11533">Gülümsüyordu. </st><st c="11547">“Hayrola, Adam. </st><st c="11563">Bu ne kadar beklenmedik...”  </st></p>
			<p><st c="11591">“Ne dedin ona?”   </st></p>
			<p><st c="11607">Isabel başını masum masum salladı. </st><st c="11642">“Kime?”  </st></p>
			<p><st c="11650">“Kat’e.”  </st></p>
			<p><st c="11659">“Haa!” Isabel, bakışlarında durumu yeni anladığını gösteren bir ifadeyle süzülerek merdivenden indi. </st><st c="11760">“Konuştuk” diye itiraf etti. </st><st c="11789">“Ama üzerinde durmaya değecek bir konuşma değildi.”   </st></p>
			<p><span><st c="11841">“Ne söyledin?”</st></span>   </p>
			<p><st c="11855">Isabel en alt basamağa geldiğinde durdu. </st><st c="11897">Tepedeki kristal avizenin parlak ışıkları saçlarına vuruyordu. </st><st c="11960">“Yalnızca yaşamakta olduğu zorlukları anladığımı söyledim. </st><st c="12019">Büyük bir eve geçiş. </st><st c="12040">Yeni bir arkadaş çevresi. </st><st c="12066">İşi hiç kolay değil Adam.”  </st></p>
			<p><st c="12093">“Senin gibi arkadaşlarla kolay değil.”  </st></p>
			<p><st c="12132">Isabel’in çenesi yukarı kalktı. </st><st c="12164">“Yalnızca ona bazı tavsiyelerde bulundum ve duygularımı paylaştım.”  </st></p>
			<p><st c="12232">“Isabel” Adam içini çekti. </st><st c="12259">“Seni çok uzun zamandan beri tanıyorum. </st><st c="12299">Paylaştığımız... </st><st c="12316">oldukça eğlenceli anılarımız var. </st><st c="12350">Ama senin hiçbir zaman, hiçbir şekilde, hiçbir kimsenin duygularını paylaştığını, kendinden başkasını düşündüğünü görmedim.”  </st></p>
			<p><st c="12475">“Ama Adam! </st><st c="12486">Onun kim olduğuna, nereden geldiğine baksana! </st><st c="12532">Bunu sana bir arkadaşın olarak söylüyorum. </st><st c="12575">Bir hata yaptığını görmek istemiyorum.”  </st></p>
			<p><st c="12615">“Hayatımda yaptığım tek hata” dedi Adam evden çıkarken, “sana </st><span><st c="12677">arkadaş</st></span><st c="12684"> demekti.” Arkasından kapıyı çarptı, arabasına bindi ve eve doğru gitti.  </st></p>
			<p><st c="12757">Bütün geceyi Kat’i bulmaya çalışarak geçirdi. </st><st c="12803">Cep telefonunu aradı. </st><st c="12825">Kapalıydı. </st><st c="12836">Şehir morgunu aradı. </st><st c="12857">Lou Sykes’ı aradı. </st><st c="12876">Hatta Ed Novak’ı bile aradı. </st><st c="12905">Kimse nereye gittiğini, geceyi nerede geçirdiğini bilmiyordu. </st><st c="12967">Ya da biliyorlarsa ona söylemiyorlardı.  </st></p>
			<p><st c="13007">Adam gece yarısını epey geçe hayal kırıklığı içinde üst kata yatmaya çıktı. </st><st c="13083">Karanlıkta yatarken Isabel’in sözleri yeniden aklına geldi. </st><span><st c="13143">Onun kim olduğuna, nereden geldiğine baksana!</st></span><st c="13188"> Adam kendi kendisine bunun onun için önemli olup olmadığını sordu.   </st></p>
			<p><st c="13256">Ve açık yürekli cevabı </st><span><st c="13279">hayır </st></span><st c="13285">oldu.  </st></p>
			<p><st c="13291">Daha önce uygun bir kadınla “uygun” bir evlilik yapmıştı. </st><st c="13349">Georgina gerekli tüm sosyal ölçütlere sahipti: soyluydu, zengindi, sosyete kızlarının gittiği özel okullarda yetişmişti. </st><st c="13470">Sosyal çevrelerinin standartlarına göre, ikisi birlikte mükemmel bir çifttiler.  </st></p>
			<p><st c="13550">Çok mutsuz olmuşlardı.   </st></p>
			<p><st c="13573">Başka uygun eş aramayacaktı. </st><st c="13602">Kat Novak’ın kökenleri ve zorlu gençlik yılları olsa olsa birer değer olabilirdi. </st><st c="13684">Hayatta kalmayı beceren bir insan, hayatın karşısına çıkardığı zorluklarla mücadele etmiş ve bu mücadeleden güçlenerek çıkmış bir kadındı. </st><st c="13823">Arkadaşlarından herhangi biri, bütün o parası ve platin dış görünüşüyle bunu yapabilir miydi? </st><st c="13917">Şüpheliydi.   </st></p>
			<p><st c="13929">Ve daha da rahatsız edicisi bir sonraki düşüncesi oldu. </st><st c="13985">Kendisi bunu yapabilir miydi?  </st></p>
			<p>  </p>
			<p><st c="14015">Kat ertesi sabah ofisine girdiğinde telefonu çalıyordu. </st><st c="14071">Duymazdan geldi. </st><st c="14088">Soğukkanlı bir şekilde paltosunu astı. </st><st c="14127">Çantasını masasının çekmecesine koydu. </st><st c="14166">Kahve makinesine altı fincanlık kahve ve su koydu. </st><st c="14217">Bu sabah gerçekten ihtiyacı olan şey, damardan kahve zerk etmekti. </st><st c="14284">Yamru yumru bir otel yatağında uykusuz bir gece geçirmişti ve bir boz ayının ocak ayında olabileceği kadar uyanık, bir o kadar da neşeliydi.  </st></p>
			<p><st c="14425">Masasını rasgele bir kolaj oluşturan pembe mesaj kâğıtlarıyla darmadağın olmuş buldu. </st><st c="14511">Bunalmış bir sigorta acentesinden, bölge savcılığından, savunma avukatlarından, bir cenaze evinden mesajlar. </st><st c="14620">Ve tabii Adam’dan; kâğıt sayısına bakılırsa beş kere aramıştı. </st><st c="14683">Gece teknisyeni, son yapıştırdığı mesaj kâğıdına yılgın bir şekilde, “</st><span><st c="14753">Ara </st></span><st c="14758">şu adamı!” yazmıştı. </st><st c="14779">Kat Adam’dan gelen bütün mesaj kâğıtlarını buruşturup çöpe attı.   </st></p>
			<p><st c="14844">Telefon çaldı. </st><st c="14859">Kaşlarını çatarak telefona baktı, bir kere, iki kere, üç kere çalmasını izledi. </st><st c="14939">Sonunda temkinli bir şekilde ahizeyi kaldırdı. </st><st c="14986">“Kat Novak”  </st></p>
			<p><st c="14998">“Kat! </st><st c="15004">Sana ulaşmaya çalışıyordum...”  </st></p>
			<p><st c="15035">“Günaydın Adam. </st><st c="15051">Ne var ne yok?”  </st></p>
			<p><st c="15067">Uzun bir sessizlik oldu. </st><st c="15092">“Belli ki” dedi Adam, “Konuşmamız gerek.”  </st></p>
			<p><st c="15134">“Ne hakkında?”  </st></p>
			<p><st c="15149">“Niçin gittiğin hakkında.”  </st></p>
			<p><st c="15176">“Basit.”  </st></p>
			<p><st c="15185">Kat arkasına yaslandı, ayaklarını bir iskemleye dayadı. </st><st c="15241">“Gitmemin zamanı gelmişti. </st><st c="15268">Bana karşı çok iyiydin Adam. </st><st c="15297">Gerçekten öyle. </st><st c="15313">Ama fazla kalıp işin tadını kaçırmak istemedim. </st><st c="15361">Ve er geç kendime bir yer bulmam gerekiyordu, dolayısıyla...”  </st></p>
			<p><st c="15423">“Dolayısıyla kaçtın.”  </st></p>
			<p><st c="15445">“Hayır gittim.”  </st></p>
			<p><st c="15461">“</st><span><st c="15462">Kaçtın.</st></span><st c="15469">”  </st></p>
			<p><st c="15472">Kat’in sırtı kaskatı kesildi. </st><st c="15502">“Tam olarak neden kaçmam gerekiyor?”  </st></p>
			<p><st c="15539">“Benden. </st><st c="15548">İlişkimizin yürümeme olasılığından.”  </st></p>
			<p><st c="15585">“Bak, şimdi yapmam gereken işlerim var...”  </st></p>
			<p><st c="15628">“Senin için risk almak bu kadar mı zor Kat? </st><st c="15672">Benim için de kolay değil. </st><st c="15699">Ben sana doğru bir adım atıyorum, sen bir adım geri gidiyorsun. </st><st c="15763">Yanlış bir şey söylesem, yanlış bir şekilde baksam, şimşek hızıyla yok oluyorsun. </st><st c="15845">Bununla nasıl başa çıkacağımı bilmiyorum.”  </st></p>
			<p><st c="15888">“O zaman uğraşma.”  </st></p>
			<p><st c="15907">“İstediğin gerçekten bu mu?”  </st></p>
			<p><st c="15936">“Bilmiyorum. </st><st c="15949">Doğrusu ne istediğimi bilmiyorum.”  </st></p>
			<p><st c="15984">“Bence biliyorsun. </st><st c="16003">Ama kalbinin sesini dinleyemeyecek kadar korkuyorsun.”  </st></p>
			<p><st c="16058">“Sen nerden biliyorsun benim kalbimdekini?”  </st></p>
			<p><st c="16102">“Tahmin?”  </st></p>
			<p><st c="16112">“Ben Külkedisi değilim, tamam mı?” diye tersledi Kat. </st><st c="16166">“Project binalarında büyüyen kızların her şeyi yoluna koyacak iyilik perileri yoktur. </st><st c="16252">Ve onlar Surry Heights’ta muratlarına ermezler. </st><st c="16300">Isabel bana gerçekleri olduğu gibi anlattı ve bunun için ona minnettarım. </st><st c="16374">Şehir kulübü grubunla kendimi açık denizde hissedecektim. </st><st c="16432">Lanet olası masada çok fazla çatal var. </st><st c="16472">Çok fazla sevimli Fransızca kelime kullanıyorsunuz. </st><st c="16524">Kabul et şunu, ben kayak kayamam, ata binemem ve ben Burgonya şarabıyla Beaujolais şarabını ayıramam. </st><st c="16626">Hepsi benim için kırmızı şaraptır o kadar. </st><st c="16669">Bunu aşmanın bir yolunu göremiyorum. </st><st c="16706">Bedenimi ne kadar arzulasan da bir süre sonra bunun yetmeyeceğini göreceksin. </st><st c="16784">Daha şık bir ambalaj isteyeceksin. </st><st c="16819">Bense </st><span><st c="16825">kendim </st></span><st c="16832">olmak istiyorum, o kadar.”  </st></p>
			<p><st c="16859">“Daha önce senin bir korkak olduğunu hiç düşünmemiştim.”  </st></p>
			<p><st c="16916">Kat bir kahkaha attı. </st><st c="16938">“Kendini daha iyi hissettirecekse hakaret etmeye devam et.”  </st></p>
			<p><st c="16998">“Eski bir araba için hayatını tehlikeye atıyorsun. </st><st c="17049">Lanet olasıca bir çatışma alanına gözünü kırpmadan dalıyorsun. </st><st c="17112">Ama </st><span><st c="17116">benimle</st></span><st c="17123"> şansını deneyemeyecek kadar korkuyorsun.”  </st></p>
			<p><st c="17166">Kat’in masasına yapıştırılmış mesaj kâğıtlarından birine gözü takıldı ve mesajın önceki gün aradığı Greenwood Cenaze Evi’nden gelen bir cevap olduğunu fark etti.   </st></p>
			<p><st c="17328">“Kat? </st><st c="17334">Dinliyor musun?” diye sordu Adam.  </st></p>
			<p><st c="17368">Kat “Şu anda konuşamayacağım” deyip mesajın yazılı olduğu kâğıdı ikiye katladı. </st><st c="17448">“Bir cenazeye gitmem gerek.”   </st></p>
			<p>  </p>
			<p><st c="17477">Acımasız ilişkiler, cenazeler. </st><st c="17508">Yoksulların cenazeleri daha da acımasız. </st><st c="17549">Görkemli glayöl demetleri yok, çelenkler yok, hıçkırıklarla ağlayan aile ve arkadaşlar yok. </st><st c="17641">Yalnızca bir tabut ve yerde çamurlu bir çukur. </st><st c="17688">Ve tabii ki cenaze görevlileri, bugün de şapkalarından su damlayan iki soluk benizli mezar kazıcısı ve Greenwood Cenaze Evi’nin şemsiyenin altında büzülmüş siyah elbiseli memuru vardı. </st><st c="17873">Mandy Barnett ebedi istirahatgâhına kendisine tamamen yabancı kişilerin eşliğinde yerleştiriliyordu.  </st></p>
			<p><st c="17974">Kat yakınlardaki bir akçaağacın altına sığındı ve defin işlemlerini izledi. </st><st c="18050">Bu olabilecek en ıssız seremonilerden biriydi. </st><st c="18097">Gri gökyüzünün altında ruhsuz sözler söylenirken yağmur tabutu ıslatıyordu. </st><st c="18173">Görevliler bir izleyiciye –herhangi bir izleyiciye– oynar gibi etrafa bakıyorlardı. </st><span><st c="18257">En azından ben buradayım </st></span><st c="18282">diye düşündü Kat. </st><span><st c="18300">Mezarının başındaki yabancılardan biri de olsam. </st></span><st c="18349">Kısa bir mesafe ötede duran Vince Ratchet da töreni izliyordu. </st><st c="18412">Mezarlıklar, cinayet masası elemanlarının rutin duraklarından biridir. </st><st c="18483">Kurbanların cenazelerine iki tip insanın katıldığını bilirler: yas tutanlar ve sinsice sevinenler.  </st></p>
			<p><st c="18582">Mandy Barnett’in cenazesine ise kimse gelmemişti. </st><st c="18632">O öğleden sonra mezarlıktan geçenlerse kendi işlerine dalmış görünüyorlardı: sevdikleri birine çiçek götüren bir çift; bir mezardaki ölü yaprakları toplayan yaşlıca bir kadın; alet dolu bir golf arabasını tangırdatan bir bahçıvan. </st><st c="18863">Hepsi tabuta baktılar, ama bakışlarında yalnızca biraz merak vardı, o kadar.  </st></p>
			<p><st c="18940">Şiddetli yağmur yumuşayarak yerini hafif bir çisentiye bıraktı. </st><st c="19004">Cenaze görevlileri esintisiz çiseleyen yağmurun altında işe koyulup, kürekleriyle çukura toprak atmaya başladılar. </st><st c="19119">Ratchet, Kat’in yanına geldi ve “Bu bir rezalet. </st><st c="19168">Tanrının cezası tek bir insan gelmemiş.” Cebinde bir mendil buldu ve burnunu sildi. </st><st c="19252">“Ben de bu zahmetim karşılığında muhtemelen zatürree olacağım.”  </st></p>
			<p><st c="19316">“Birilerinin geleceğini düşünmüştün değil mi?” dedi Kat.  </st></p>
			<p><st c="19373">“Bu işte havanın da rolü olabilir.” Ratchet gökyüzüne bakıp yağmurluğuna daha sıkı sarındı. </st><st c="19465">“Belki de hiç arkadaşı yoktu.”   </st></p>
			<p><st c="19496">“Herkesin birileriyle bağlantısı vardır.”  </st></p>
			<p><st c="19538">“Evet, sanırım bir çıkmaza girdik.” Ratchet arkasındaki mezara baktı. </st><st c="19608">“Gerçek bir çıkmaz.”  </st></p>
			<p><st c="19629">“Yani yeni hiçbir şey yok mu?”  </st></p>
			<p><st c="19660">“Hiç. </st><st c="19666">Lou bu işten vazgeçmeye hazır. </st><st c="19697">Bugün de buraya gelmeye zahmet etmememi söyledi.”  </st></p>
			<p><st c="19747">“Ama sen geldin.”  </st></p>
			<p><st c="19765">“Bir vakayı yarım bırakmaktan nefret ederim. </st><st c="19810">Lou bunun zaman kaybı olduğunu düşünse de.”  </st></p>
			<p><st c="19854">Mezara son kürek dolusu toprak atılana kadar izlediler. </st><st c="19910">Görevliler toprağı düzelttiler, yaptıkları işi son bir kez daha inceledikten sonra ayrıldılar.  </st></p>
			<p><st c="20005">Bir süre sonra Ratchet da gitti.  </st></p>
			<p><st c="20038">Kat ağacın altında yalnız kalmıştı. </st><st c="20074">Islak çimenlere basarak ağır ağır mezarın yanına gitti ve toprak yığınına baktı. </st><st c="20155">Henüz mezar taşı ya da bir işaret yoktu. </st><st c="20196">Bu çıplak toprak yığınının altında yatan kadını tanımlayacak hiçbir şey. </st><span><st c="20269">Kimdin sen Mandy Barnett? </st><st c="20295">Bu dünyadan ayrıldığını kimsenin fark etmeyeceği kadar yalnız mıydın?</st></span>   </p>
			<p><st c="20364">Arkasından bir ses “Bu konuda yapabileceğin bir şey yok” dedi.  </st></p>
			<p><st c="20428">Arkasını döndü ve Adam’ı gördü. </st><st c="20460">Birkaç metre ilerde duruyordu, yağmur saçlarını parlatıyordu.   </st></p>
			<p><st c="20522">Kat tekrar dönüp mezara baktı. </st><st c="20553">“Biliyorum.”  </st></p>
			<p><st c="20566">“Öyleyse niçin geldin?”  </st></p>
			<p><st c="20590">“Sanırım onun için üzülüyorum. </st><st c="20621">Yas tutacak kimsesi olmayan herkes için.”  </st></p>
			<p><st c="20663">Adam yanına geldi. </st><st c="20682">“Onun hakkında hiçbir şey bilmiyorsun Kat. </st><st c="20725">Belki arkadaşı olmasını istemiyordu. </st><st c="20762">Ya da arkadaş edinmeyi hak etmiyordu. </st><st c="20800">Belki de bir canavardı.”  </st></p>
			<p><st c="20825">“Ya da yalnızca bir kurban.”  </st></p>
			<p><st c="20854">Adam onun kolunu tuttu. </st><st c="20878">“Hiç bilemeyeceğiz. </st><st c="20898">Biz en iyisi kapalı bir yere gidelim de ısınıp kuruyalım.”  </st></p>
			<p><st c="20957">“İşe dönmem gerek.” Yan tarafta bir hareket olduğunu algılayınca durakladı. </st><st c="21033">Gözlerini, ikisi de siyahlar giymiş, bir ağacın arkasında duran bir kadınla bir çocuğa dikti. </st><st c="21127">Tüyler ürpertici bir görüntüydü, çiseleyen yağmurun altında neredeyse hayalet gibiydiler. </st><st c="21217">Sanki onun bulunduğu yöne doğru bakıyorlardı. </st><st c="21263">Yüzleri çok durgun ve ciddiydi. </st><st c="21295">Yoksa baktıkları şey Mandy Barnett’in mezarı mıydı?   </st></p>
			<p><st c="21347">Kadın birden Kat’in onları gördüğünü fark etti. </st><st c="21395">Derhal çocuğun elini yakaladı ve çimenlerde uzaklaşmaya başladı.  </st></p>
			<p><st c="21460">Kat “Durun!” diye seslendi.   </st></p>
			<p><st c="21488">Kadın artık çok hızlı hareket ediyordu, çocuğu neredeyse peşinden sürüklüyordu.   </st></p>
			<p><st c="21568">Kat peşlerinden gitmeye başladı. </st><st c="21601">“Sizinle konuşmam lazım!”  </st></p>
			<p><st c="21627">Kadınla çocuk park edilmiş bir arabaya doğru koşturmaya başlamışlardı bile. </st><st c="21703">Kat son çimen parçasının üstünden atlayarak asfalta ulaştığında, kadın arabasının kapısını çarparak kapatmıştı.   </st></p>
			<p><st c="21815">“Bir dakika!” dedi Kat, arabanın camına vurarak. </st><st c="21864">“Mandy Barnett’i tanıyor muydunuz?”  </st></p>
			<p><st c="21900">Kat bir an için kadının korku dolu bir yüzle camın ardından kendisine baktığını gördü ve sonra araba hareket etti. </st><st c="22015">Kat geriye savruldu. </st><st c="22036">Araba park yerinde keskin bir U dönüşü yapıp mezarlığın kapısına doğru harekete geçti.   </st></p>
			<p><st c="22123">Kat, kaldırımdan kendisine doğru gelen ayak seslerini duydu. </st><st c="22184">“Ne oluyor?” dedi Adam.  </st></p>
			<p><st c="22208">Kat tek bir kelime etmeden dönüp arabasına koştu.  </st></p>
			<p><st c="22258">“Kat?” diye bağırdı Adam. </st><st c="22284">“Ne oluyor yahu?”  </st></p>
			<p><st c="22302">“Bin!” dedi Kat, sürücü koltuğuna otururken.   </st></p>
			<p><st c="22347">“Niçin?”  </st></p>
			<p><st c="22356">“Peki, </st><span><st c="22363">binme</st></span><st c="22368">!”   </st></p>
			<p><st c="22371">Adam bindi.   </st></p>
			<p><st c="22383">Kat derhal kontak anahtarını çevirip gaza bastı. </st><st c="22432">Araba kaygan asfaltın üzerinde tiz bir ses çıkardı ve mezarlığın kapısına doğru ilerlediler.   </st></p>
			<p><st c="22525">“Seçim yapmamız gerekiyor” dedi Kat ilk kavşağa yaklaşırken. </st><st c="22586">“Doğuya mı batıya mı? </st><st c="22608">Hangi yöne?”   </st></p>
			<p><st c="22621">“Iıı... </st><st c="22629">Doğu şehir merkezine gidiyor. </st><st c="22659">Muhtemelen o yöne gitmiştir.”  </st></p>
			<p><st c="22689">“O zaman batıya doğru gidelim.”  </st></p>
			<p><st c="22721">“Ne?”  </st></p>
			<p><st c="22727">“Yalnızca önsezi. </st><st c="22745">Güven bana.” Kat batıya döndü. </st><st c="22776">Yol onları ABD’deki bütün kentlerin kurumsal temeli olan bir alışveriş merkezinin, bir Pizza Hut’ın, bir Exxon benzin istasyonunun ve bir Burger King’in önünden geçirdi. </st><st c="22946">Kat ilk kırmızı ışıkta bekleyen arabaların arkasında durdu. </st><st c="23006">Ön cam bir su tabakasıyla kaplanmıştı. </st><st c="23045">Kat silecekleri çalıştırdı.   </st></p>
			<p><st c="23073">Bir blok ötede, Dunkin’ Donuts park yerinden çıkmakta olan yeşil bir Chevrolet gördüler.   </st></p>
			<p><st c="23162">“İşte oradalar” dedi Kat.  </st></p>
			<p><st c="23188">Adam şaşkınlıkla başını salladı. </st><st c="23221">“Haklıymışsın.”  </st></p>
			<p><st c="23237">“Kaçmanın ilk kuralı: Hiçbir zaman düz bir çizgi üzerinde hareket etme. </st><st c="23309">Gördün mü? </st><st c="23320">Kuzeye doğru gidiyor. </st><st c="23342">İddiaya girerim şehrin etrafında bir tur atacak. </st><st c="23391">Uzun yoldan gidecek.”  </st></p>
			<p><st c="23413">Işık yeşile döndü. </st><st c="23432">Kat Chevrolet’nin peşinden kuzeye döndü. </st><st c="23473">Aralarına iki araba girmesine izin vererek mesafesini korudu. </st><st c="23535">Sekiz yüz metre sonra Chevrolet doğuya döndü. </st><st c="23581">Kat’in tahmin ettiği gibi avı geniş bir daire çiziyor, şehre dönerken tali yolları kullanıyordu.  </st></p>
			<p><st c="23678">“Cenazeye gitmenin nedeni bu muydu?” diye sordu Adam.  </st></p>
			<p><st c="23732">“Polislerinkiyle aynı neden. </st><st c="23761">Kimlerin son görevlerini yerine getirmek üzere katılacağını görmek için. </st><st c="23834">Birilerinin geleceğini düşünmüştüm. </st><st c="23870">Greenwood Cenaze Evi’ne o tabutun parasını yollayan kişi. </st><st c="23928">Tabut en ucuzundan kontrplak ve kaplamaydı ama parası ödenmişti. </st><st c="23993">Ödeyen o Chevrolet’deki gizemli kadınımız olmalı.”  </st></p>
			<p><st c="24044">“Onu gördün mü?”   </st></p>
			<p><st c="24061">“Yalnızca göz atabildim. </st><st c="24086">Yirmilerinin sonlarında belki. </st><st c="24117">Ve altı yaşlarında bir çocuk.”  </st></p>
			<p><st c="24148">Stanhope bölgesine giden Chevrolet’yi takip ettiler. </st><st c="24201">Stanhope mavi yakalıların yaşadığı, küçücük, tek ailelik evlerin kibrit kutusu gibi dizildiği bir banliyöydü. </st><st c="24311">Bir blok ötede garaj yoluna park edilmiş yeşil Chevrolet’yi gördüler. </st><st c="24381">Kadın arabadan inip çocuğun çıkmasına yardım etti ve birlikte eve girmek üzere verandanın merdivenlerini çıktılar. </st><st c="24496">Pencerelerindeki demir çubukları ve çatıdaki petrol kulesi boyutlarındaki televizyon anteniyle kutu gibi, müthiş çirkin, pembe bir evdi.   </st></p>
			<p><st c="24633">Kat park etti. </st><st c="24648">Bir dakika kadar evi incelediler. </st><st c="24682">“Ne düşünüyorsun?” diye sordu Kat.  </st></p>
			<p><st c="24717">“Tuzağa düşmüş bir hayvana yaklaşmak gibi. </st><st c="24760">Tehlikeli olabilir. </st><st c="24780">Niçin polis çağırmıyoruz?”  </st></p>
			<p><st c="24807">“Hayır. </st><st c="24815">Bence polisten korkuyor. </st><st c="24840">Korkmasaydı o </st><span><st c="24854">polis </st></span><st c="24860">çağırırdı.”  </st></p>
			<p><st c="24872">Adam biraz durakladıktan sonra başıyla onayladı. </st><st c="24921">“Tamam, konuşmayı deneyebiliriz. </st><st c="24954">Ama en küçük bir sorun belirtisi olduğunda oradan </st><span><st c="25004">çıkacağız. </st></span><st c="25015">Tamam mı?”  </st></p>
			<p><st c="25026">Arabadan çıktılar. </st><st c="25045">Kat arabanın üstünden Adam’a gülümsedi. </st><st c="25085">“Kesinlikle.”  </st></p>
			<p><st c="25099">Ön kapıya yaklaştıkça televizyonun sesini duymaya başladılar. </st><st c="25161">Çocuk programıydı; çizgi film sesleri, neşeli bir müzik. </st><st c="25218">Kat kapının kenarında durdu. </st><st c="25247">Adam kapıya vurdu.  </st></p>
			<p><st c="25266">Tel örgülü kapının arkasında küçük bir kız göründü.  </st></p>
			<p><st c="25318">Adam o şahane gülümsemesiyle “Annenle konuşabilir miyim?” diye sordu.  </st></p>
			<p><st c="25388">“Burada değil.”  </st></p>
			<p><st c="25404">“Çağırabilir misin o zaman?”  </st></p>
			<p><st c="25433">“Burada değil.”  </st></p>
			<p><st c="25449">“Peki başka bir odada falan mı?”  </st></p>
			<p><st c="25482">“Hayır.” Sesi titredi, bir fısıldamaya dönüştü. </st><st c="25530">“Cennete gitti.”  </st></p>
			<p><st c="25547">Adam acımayla çocuğa baktı. </st><st c="25575">“Çok üzüldüm.”  </st></p>
			<p><st c="25590">Bir sessizlik oldu, kız sonra “Lila Teyzemle konuşmak ister misiniz?” diye sordu.  </st></p>
			<p><st c="25672">“Missy? </st><st c="25680">Kim var dışarda?” diye seslendi birisi.   </st></p>
			<p><st c="25720">“Bir adam” dedi kız.   </st></p>
			<p><st c="25741">Çıplak ayakla yürüme sesleri duyuldu ve tel örgülü kapıya bir kadın geldi. </st><st c="25816">Boş gözlerle Adam’a baktı. </st><st c="25843">Sonra gözünü kaydırdı ve kenarda duran Kat’i gördü. </st><st c="25895">Kat’i tanıyan kadın donakaldı.  </st></p>
			<p><st c="25926">“Sorun yok” dedi Kat. </st><st c="25948">“Adım Dr. </st><st c="25958">Novak. </st><st c="25965">Adli Tıp Kurumu’ndan...”  </st></p>
			<p><st c="25990">“O sizsiniz. </st><st c="26003">Mezarlıktaki...”  </st></p>
			<p><st c="26020">“Mandy Barnett’i tanıyan birilerini arıyordum.”   </st></p>
			<p><st c="26068">Çocuk, “Annemi mi?” dedi.  </st></p>
			<p><st c="26094">Kadın çocuğa baktı. </st><st c="26114">“Hadi hayatım. </st><st c="26129">Git televizyon seyret.”  </st></p>
			<p><st c="26153">“Ama annemden bahsediyor.”  </st></p>
			<p><st c="26180">“Yetişkinleri ilgilendiren konular. </st><st c="26216">Aa bak! </st><st c="26224">Sanırım Sünger Bob başlıyor! </st><st c="26253">Hadi git seyret.”  </st></p>
			<p><st c="26271">Yetişkinlerin konuşmasıyla, en sevdiği çizgi film arasında bir seçim yapmak zorunda kalan kız, ikincisini tercih etti. </st><st c="26390">Öbür odaya koşturdu.  </st></p>
			<p><st c="26411">Kadın tekrar Kat’e baktı. </st><st c="26437">“Neden Mandy’yi soruyorsunuz? </st><st c="26467">Polis misiniz?”   </st></p>
			<p><st c="26483">“Size söyledim. </st><st c="26499">Adli Tıp Kurumu’nda çalışıyorum.” Durakladı. </st><st c="26544">“Sanırım Mandy Barnett öldürüldü.”  </st></p>
			<p><st c="26579">Kadın bir sonraki hamlesini düşünürken sessizdi. </st><st c="26628">“Hiçbir şey bilmiyorum” dedi.  </st></p>
			<p><st c="26658">“O zaman niçin korkuyorsunuz?”  </st></p>
			<p><st c="26689">“Çünkü herkes bildiğimden daha çok şey bildiğimi düşünebilir.”  </st></p>
			<p><st c="26752">“Bize bildiklerinizi anlatın” dedi Adam. </st><st c="26793">“Böylece hepimiz aynı şeyleri biliyor oluruz. </st><st c="26839">Ve sizin de korkmanıza gerek kalmaz.”  </st></p>
			<p><st c="26877">Kadın televizyon sesinin geldiği yöne doğru baktı. </st><st c="26928">Bir mısır gevreği reklamı başlamıştı. </st><st c="26966">Tekrar Kat’e baktı. </st><st c="26986">Sonra yavaşça tel örgülü kapıyı açtı ve onları içeri aldı.  </st></p>
		</div>
	<div id="charCountTotal" value="27045"></div></body>
</html>
