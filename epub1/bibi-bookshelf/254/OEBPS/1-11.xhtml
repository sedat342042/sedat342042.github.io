<?xml version="1.0" encoding="utf-8"?>
<html xmlns="http://www.w3.org/1999/xhtml">
  <head>
    <title>1-11</title>
    <meta http-equiv="Content-Type" content="text/html; charset=utf-8" />
  

</head>
  <body id="x1-11" xml:lang="tr-TR">
		<div>
			<p>  </p>
			<p id="_idParaDest-12" xml:lang="en-GB"><st c="0">11</st><span>  </span></p>
			<p><st c="2">Kat, suç laboratuvarının kıdemli fotoğrafçısının flaşıyla irkildi. </st><st c="70">Fotoğrafçı cesedin etrafında dolanıyor, neredeyse bezgin bir ilgisizlikle fotoğraf çekeceği açıları seçiyordu. </st><st c="181">Tekrarlanan flaşlar, aynı anda çok fazla insanın konuşmasından doğan uğultu, yaklaşmakta olan bir siren sesi daha Kat’in kafasını karıştırmıştı. </st><st c="326">Daha önce de suç mahallerinde bulunmuş, en az bu kadar kaotik başka toplantılara katılmıştı, ama bu sahne, bu kurban farklıydı. </st><st c="454">Bu, tanıdığı biriydi; daha birkaç gün önce sıcak, canlı elini sıkarak onunla tanışmıştı. </st><st c="543">Ölümü ona fazlasıyla yakındı. </st><st c="573">Kat yorgunluk denizinde yüzdüğünü, güvenli ve duygusuz bir yere doğru çekildiğini hissediyordu.  </st></p>
			<p><st c="669">Ancak tanıdık bir sesin ona seslenmesiyle beyni eski haline döndü ve dikkatini topladı. </st><st c="757">Komiser Sykes’ın onlara doğru geldiğini gördü.   </st></p>
			<p><st c="804">“Kahretsin, ne oldu burada?” diye sordu Sykes.  </st></p>
			<p><st c="851">“Esterhaus” dedi Adam. </st><st c="874">“Bugün öğleden sonra bana telefon edip konuşmak istediğini söylemiş. </st><st c="943">Geldik ve...”  </st></p>
			<p><st c="957">Sykes, kanepeye serilmiş ölü bedene baktı. </st><st c="1000">“Ne zaman?”  </st></p>
			<p><st c="1012">“Buraya beş civarında geldik.”  </st></p>
			<p><st c="1043">“Öleli biraz zaman olmuştu” diye mırıldandı Kat. </st><st c="1092">“Muhtemelen öğleden sonra erken bir saatte.”  </st></p>
			<p><st c="1137">“Nasıl anladın?” diye sordu Sykes.  </st></p>
			<p><st c="1172">Kat bakışlarını çevirdi. </st><st c="1197">“Deneyim” diye mırıldandı.   </st></p>
			<p><st c="1224">Rockbrook dedektifi yaklaşıp Sykes’ı selamladı. </st><st c="1272">“Seni buraya sürüklediğimiz için kusura bakma Lou. </st><st c="1323">Vaka teknik olarak bize ait, biliyorum. </st><st c="1363">Ama seni çağırmam için ısrar ettiler.”  </st></p>
			<p><st c="1402">“Peki elinizde ne var?”  </st></p>
			<p><st c="1426">“Göğüsteki iki kurşun yarası onu hemen götürmüş. </st><st c="1475">Zorla girildiğine ilişkin bir işaret yok. </st><st c="1517">Tanık yok. </st><st c="1528">Adli tıpçıların bakıp, bize yaklaşık bir zaman vermeleri gerekecek.”  </st></p>
			<p><st c="1597">“Dr. </st><st c="1602">Novak, öğleden sonra erken saatlerde diyor.”  </st></p>
			<p><st c="1647">“Eee, tamam...” dedektif huzursuzca kıpırdandı. </st><st c="1695">“Davis Wheelock’ı yolluyorlar.”  </st></p>
			<p><span><st c="1727">Çünkü bu vakada bana güvenmeyecekler </st></span><st c="1764">diye düşündü Kat. </st><st c="1782">Rockbrook dedektifi temkinli bir polisti. </st><st c="1824">Kat’in bu işteki rolünden emin olamazdı. </st><st c="1865">Kat’in statüsü adli tıp görevlisi değildi. </st><st c="1908">Peki neydi? </st><st c="1920">Tanık? </st><st c="1927">Şüpheli? </st><st c="1936">Bunu dedektifin gözlerine bakışından, söylediği her şeyi tartmasından anlıyordu.   </st></p>
			<p><st c="2017">Şimdi Sykes soru sormaya başlamıştı. </st><st c="2054">Daha önce zaten cevaplamış oldukları soruları. </st><st c="2101">Hayır, telefon dışında hiçbir şeye dokunmamışlardı. </st><st c="2153">Ve kısa bir süre cesede dokunarak hayati belirtileri kontrol etmişlerdi. </st><st c="2226">Olayların üzerinden tekrar tekrar geçildi. </st><st c="2269">Sykes’ın işi bittiğinde Kat dikkatini toplamakta güçlük çekmeye başlamıştı. </st><st c="2345">Odada çok fazla kişi konuşuyordu ve dışarıda da kalabalığın; sarı polis çizgisini itiştiren komşuların sesi vardı.   </st></p>
			<p><st c="2460">Fermuarlı bir torbaya sarılan Esterhaus’un bedeni, tekerlekli sedyeyle ön kapıdan çıkarıldı. </st><st c="2553">Gece, muhabirlerin fotoğraf makinelerinin flaşlarıyla aydınlanıyordu.  </st></p>
			<p><st c="2623">Adam ile Kat evden çıkan ilk yardım görevlilerini takip ettiler. </st><st c="2688">Dışarısı tımarhane gibiydi; polisler herkesin geri çekilmesi için bağırıyor, altı polis arabasının telsizleri hep birden cızırdıyordu. </st><st c="2823">Yakınlara iki televizyon minibüsü park etmişti; projektörleri parıldıyordu. </st><st c="2899">Bir muhabir Kat’in suratına mikrofonunu dayayıp “Cesedi bulanlar siz miydiniz?” diye sordu.  </st></p>
			<p><st c="2991">“Bizi rahat bırakın” dedi Adam, mikrofonu iterek.   </st></p>
			<p><st c="3041">“Beyefendi, bize cesedin hangi koşullarda...”  </st></p>
			<p><st c="3087">“</st><span><st c="3088">Bizi rahat bırakın</st></span><st c="3106"> dedim.”   </st></p>
			<p><st c="3115">“Hey!” bir başka muhabir bağırdı. </st><st c="3149">“Siz Adam Quantrell değil misiniz? </st><st c="3184">Bay Quantrell?”  </st></p>
			<p><st c="3200">Birdenbire ışıklar gözlerine doğrultuldu. </st><st c="3242">Adam, Kat’in elini yakaladı ve onu çekerek arabaya doğru koştu.   </st></p>
			<p><st c="3306">Arabaya biner binmez kapıları kapatıp kilitlediler. </st><st c="3358">Bir sürü el camlara vuruyordu.   </st></p>
			<p><st c="3389">Adam motoru çalıştırdı. </st><st c="3413">“Hadi bu kahrolası yerden kurtulalım” diye homurdanıp gaza bastı.  </st></p>
			<p><st c="3479">Arabanın uğultusuna rağmen arkalarından bağırarak soru sorduklarını duyabiliyorlardı.  </st></p>
			<p><st c="3565">Kat yorgunlukla arkasına dayandı. </st><st c="3599">“Bizi bütün gece orada tutacaklar zannettim.”  </st></p>
			<p><st c="3645">Adam Kat’e endişeli bir bakış attı. </st><st c="3681">“İyi misin?”  </st></p>
			<p><st c="3694">Kat titriyordu. </st><st c="3710">“Çok üşüdüm o kadar. </st><st c="3731">Ve korktum. </st><st c="3743">Daha çok korktum...” Kat, Adam’a baktı. </st><st c="3783">“Esterhaus’u niye öldürdüler? </st><st c="3813">Neler oluyor Adam?”  </st></p>
			<p><st c="3833">Adam ileriye doğru baktı, bakışları yola kilitlenmişti, profili karanlıkta sert ve beyaz görünüyordu. </st><st c="3935">“Keşke bilseydim.”  </st></p>
			<p>  </p>
			<p><st c="3954">Eve geldiklerinde Thomas’ın onları beklediğini gördüler.   </st></p>
			<p><st c="4011">“Gazeteciler arıyor Bay Q...”   </st></p>
			<p><st c="4041">“Cehennemin dibine kadar yolları olduğunu söyle onlara” dedi Adam, merdivenlerde Kat’e yol gösterirken.   </st></p>
			<p><st c="4145">“Ama...”  </st></p>
			<p><st c="4154">“Ne dediğimi duydun.”  </st></p>
			<p><st c="4176">“Bu... </st><st c="4183">ciddi bir istek mi?”  </st></p>
			<p><st c="4204">“Kelimesi kelimesine.”  </st></p>
			<p><st c="4227">“Tanrım” dedi Thomas, sesi huzursuzdu. </st><st c="4266">“Bilmiyorum...” Adam ile Kat’in ikinci kat merdiven sahanlığına çıkmış olduklarını gördü. </st><st c="4356">“İhtiyacınız olan bir şey var mı Bay Q.?” diye seslendi.  </st></p>
			<p><st c="4413">“Bir şişe konyak. </st><st c="4431">Bir de telefona cevap ver olur mu?”   </st></p>
			<p><st c="4467">Thomas yeniden çalmaya başlayan telefona baktı. </st><st c="4515">İsteksizce açtı. </st><st c="4532">“Quantrell Malikânesi.” Birkaç saniye dinledi. </st><st c="4579">Sonra vakur bir tavır takınıp, “Bay Quantrell size cehennemin dibine kadar yolunuz olduğu mesajını iletmemi istedi” dedi. </st><st c="4701">Tuhaf bir tatmin duygusuyla telefonu kapadı.   </st></p>
			<p><st c="4746">“Konyak, Thomas!” diye seslendi Adam.  </st></p>
			<p><st c="4784">Thomas “Hemen” deyip kütüphaneye gitti.  </st></p>
			<p><st c="4824">Adam Kat’i nazikçe yatak odasına yönlendirdi. </st><st c="4870">“Hadi” diye fısıldadı. </st><st c="4893">“Çökmek üzere görünüyorsun.”  </st></p>
			<p><st c="4922">Kat’i kendi odasına götürüp yatağa oturttu. </st><st c="4966">Ellerini, avuçlarına aldı. </st><st c="4993">Kat’in elleri buz gibiydi.  </st></p>
			<p><st c="5020">Thomas odaya geldi. </st><st c="5040">Elinde konyak ve iki kadeh olan bir tepsi taşıyordu.   </st></p>
			<p><st c="5093">“Bırak oraya” dedi Adam.  </st></p>
			<p><st c="5118">Thomas, her zamanki gibi temkinliydi, başıyla onayladı ve geri çekildi. </st><st c="5190">Adam bir kadehe konyak koyup Kat’e verdi. </st><st c="5232">Kat boş gözlerle kadehe baktı.   </st></p>
			<p><st c="5263">“Konyak, o kadar” dedi Adam. </st><st c="5292">“Quantrell ailesinin geleneği.”  </st></p>
			<p><st c="5324">Kat bir yudum aldı. </st><st c="5344">Gözlerini sımsıkı kapatarak “Siz Quantrell’lerin güzel gelenekleri var” dedi.  </st></p>
			<p><st c="5422">Adam elini uzatıp Kat’in yüzüne düşen bir tutam kâkülü nazikçe çekti. </st><st c="5492">Yüzü mermer gibi soğuktu, ama bedeni canlıydı, titriyordu ve yardıma muhtaçtı.   </st></p>
			<p><st c="5571">“Bir bilebilseydim” dedi. </st><st c="5597">“Neye karşı mücadele ettiğimi bilseydim. </st><st c="5638">O zaman bu kadar korkmazdım.” Adam’a baktı. </st><st c="5682">“Beni korkutan bu. </st><st c="5701">Bilmemek. </st><st c="5711">Bu bütün dünyanın korkunç görünmesine neden oluyor.”  </st></p>
			<p><st c="5764">“Bütün dünya değil. </st><st c="5784">Ben varım. </st><st c="5795">Ve seni koruyacağım...”  </st></p>
			<p><st c="5819">“Söz verme Adam.”  </st></p>
			<p><st c="5837">“Söz vermiyorum. </st><st c="5854">Söylüyorum. </st><st c="5866">Bana ihtiyacın olduğu sürece...”  </st></p>
			<p><st c="5899">Kat parmaklarını Adam’ın dudaklarına bastırdı. </st><st c="5946">“Yapma. </st><st c="5954">Lütfen. </st><st c="5962">Kendini köşeye kıstırıyorsun. </st><st c="5992">Sonra sözünü tutamazsan suçluluk hissedeceksin.”  </st></p>
			<p><st c="6041">Adam Kat’in elini sıkı sıkı kavradı, şiddetle “Kat...”   </st></p>
			<p><st c="6096">“Söz vermek yok.”  </st></p>
			<p><st c="6114">“Tamam. </st><st c="6122">İstediğin buysa, söz vermek yok.”  </st></p>
			<p><st c="6156">“İkimiz için de geçerli. </st><st c="6181">Böylesi daha dürüst.”  </st></p>
			<p><st c="6203">“Yine de burada kalacaksın değil mi? </st><st c="6240">İhtiyacın olduğu sürece. </st><st c="6265">Tabii... </st><st c="6274">gitmeyi tercih edeceğin başka bir yer yoksa.”  </st></p>
			<p><st c="6320">Kat başını salladı.  </st></p>
			<p><st c="6340">Adam sarhoş edici bir mutluluk ve rahatlama hissetti. </st><st c="6394">Olmak istediği yer burası. </st><span><st c="6421">Benimle</st></span><span><st c="6428">.   </st></span></p>
			<p><st c="6430">“Başka hiçbir yer yok” dedi Kat yumuşak bir tonda.  </st></p>
			<p><st c="6481">Adam onu öpmeyi planlamamıştı, ama o anda o kadar öpülme ihtiyacı içinde görünüyordu ki, Kat’i kendisine doğru çekti ve yüzünü iki elinin arasına aldı.  </st></p>
			<p><st c="6633">Dudakların kısacık bir temasından başka bir şey değildi; konyak tadı karışmış bir sıcaklık. </st><st c="6725">Tutku ve şehvet yoktu, yalnızca şefkat.  </st></p>
			<p><st c="6765">Ama sonra başka bir şey, kuru çıraları tutuşturan bir kıvılcım gibi ani bir parlaklıkla alevlendi. </st><st c="6864">Adam Kat’in gözlerinde; Kat Adam’ın gözlerinde gördü. </st><st c="6918">Aynı şaşkınlıkla bir an için birbirlerine baktılar. </st><st c="6970">Ve belirsizlik. </st><st c="6986">Adam onu yeniden öpmeyi çok istiyordu, ama Kat o kadar kırılgan görünüyordu ki. </st><st c="7066">Zorlasa teslim olacağını biliyordu ama sonra sabahleyin ondan nefret edebilirdi ve haklı olurdu. </st><st c="7163">Bu Adam’ın en istemediği şeydi.   </st></p>
			<p><st c="7195">Adam güç toplamak için ciğerlerini havayla doldurdu ve Kat’ten uzaklaştı. </st><st c="7269">“Burada, benim odamda kalabilirsin. </st><st c="7305">Kendini daha güvende hissedersin.” Odadan çıkmak üzere ayağa kalktı. </st><st c="7374">“Ben senin odanda uyurum.”  </st></p>
			<p><st c="7401">“Adam?”  </st></p>
			<p><st c="7409">“Sabahleyin bundan sonra ne olacağını konuşmamız gerekecek. </st><st c="7469">Ama bu akşam...”  </st></p>
			<p><st c="7486">“Burada kalmanı istiyorum” dedi. </st><st c="7519">“Bu odada. </st><st c="7530">Benimle.”  </st></p>
			<p><st c="7540">Son sözcük hafif bir fısıltı şeklinde çıkmıştı. </st><st c="7588">Adam, Kat’in yanına yavaşça tekrar oturdu ve gözlerindeki korku perdesinin gerisini görmeye çalıştı. </st><st c="7689">Yumuşak bir şekilde “Emin misin?” diye sordu.  </st></p>
			<p><st c="7735">Kat’in cevabı şüpheye yer bırakmamıştı. </st><st c="7775">Adam’a doğru uzandı, kollarını boynuna doladı ve onu kendine doğru çekti. </st><st c="7849">Dudakları buluştu. </st><st c="7868">Kat’inkiler umutsuz ve arayış içindeydi ve Adam o beklenmedik hamleye derhal ateşli bir açlıkla cevap verdi.   </st></p>
			<p><st c="7977">Parmaklarını Kat’in saçlarına gömmek üzere uzandı. </st><st c="8028">Saçları vahşi bir hayvanın yelesi gibi güzel ve canlıydı. </st><st c="8086">Birdenbire</st><span><st c="8096"> Kat </st></span><st c="8101">de canlandı. </st><st c="8114">Kabaran arzu dalgasının karşısında bütün o korkusu ve yorgunluğu yok oldu. </st><st c="8189">Saçı Adam’ın yüzüne süründü. </st><st c="8218">Adam sıcak ve vahşi kadın kokusunu içine çekti. </st><st c="8266">Ağzı arzuyla tekrar tekrar Adam’ın ağzıyla buluşan Kat hoş sesler çıkarıyordu; hafif iniltiler ve iç çekişler.   </st></p>
			<p><st c="8377">Yatağa devrildiler ve yatak örtüsünün üstünde yuvarlandılar. </st><st c="8438">Önce Kat üstteydi, saçları ipek çarşaflar gibi Adam’ın yüzüne dökülüyordu. </st><st c="8513">Sonra Adam üste geçti; Kat’in vücudunu kendi vücuduyla örttü. </st><st c="8575">Kat pasif değildi. </st><st c="8594">Adam onun, vücudunu yukarı çekerek kendi vücuduna bastırdığını hissetti; Kat’in sırtı yay gibi gerilmişti, bedeni daha da yakın temasa açtı. </st><st c="8735">Korku onu umutsuz hale getirmişti; Adam bunu öpüşünden hissedebiliyordu.  </st></p>
			<p><st c="8808">Adam kendisini zorlayarak geri çekildi. </st><st c="8848">“Kat” dedi. </st><st c="8860">“Bana bak.”  </st></p>
			<p><st c="8872">Kat gözlerini açtı. </st><st c="8892">Gözlerinde gözyaşlarının oluşturduğu hafif bir ışıltı vardı.  </st></p>
			<p><st c="8953">Adam onun yüzünü ellerinin arasına aldı, yüzünü çevirememesi için yanaklarını tuttu. </st><st c="9038">“Sorun nedir?”  </st></p>
			<p><st c="9053">“Seni istiyorum” dedi Kat. </st><st c="9080">Bütün söyleyebildiği buydu.  </st></p>
			<p><st c="9108">“Ama ağlıyorsun.”  </st></p>
			<p><st c="9126">“Hayır, seni istiyorum, hepsi bu...”  </st></p>
			<p><st c="9163">“Ve korkuyorsun.”   </st></p>
			<p><st c="9181">İşte, başını haifiçe sallayarak mümkün olan en kısa biçimde onaylamıştı. </st><st c="9254">Sanki söylemek istemiyordu. </st><st c="9282">“Her şeyden korkuyorum” dedi. </st><st c="9312">“Herkesten. </st><st c="9324">Bütün dünyadan.”  </st></p>
			<p><st c="9341">“Benden bile mi?”  </st></p>
			<p><st c="9359">Yeni bir gözyaşı dalgasını yuttu. </st><st c="9393">“Özellikle senden” diye fısıldadı.  </st></p>
			<p>  </p>
			<p><st c="9428">Adam uyuyakaldıktan epey sonra, Kat hâlâ onun kollarında uyanık yatıyordu. </st><st c="9503">Her ikisi de yorgun olabilirlerdi ama yalnızca Adam sorunsuz ve korkusuz uyuyabiliyordu.  </st></p>
			<p><st c="9592">Âşık olan </st><span><st c="9602">Adam </st></span><st c="9607">değildi.  </st></p>
			<p><st c="9616">Adam’a iyice yanaştı, yanında yatan adamı merak ediyordu. </st><st c="9674">Her şeye sahip olan adamı.  </st></p>
			<p><span><st c="9701">Artık bana da sahip.</st></span><span>  </span></p>
			<p><st c="9721">Kendini çaresiz hissetti. </st><st c="9748">Onu tuzağa düşüren yalnızca kalbi değildi, koşulların da rolü vardı. </st><st c="9817">Bağımsız bir kadın için bir numaralı kural: Hiçbir zaman bir erkeğin senin için vazgeçilmez olmasına izin verme. </st><st c="9930">Bu kurala uygun yaşamaya çalışıyordu, ama çiğnemişti işte.  </st></p>
			<p><st c="9989">Adam’a baktı ve yine o açlığın baştan çıkarıcılığını hissetti. </st><st c="10052">Ve bir şey daha, bunun arzuyla hiçbir ilgisi yoktu. </st><st c="10104">Şefkat, neşe. </st><st c="10118">Aşka inanma isteğiyle mantıklı olma arasında gidip geldiğini hissetti.  </st></p>
			<p><st c="10189">Sonunda daldığı uyku, rüyasız, küçücük bir yere düşmek gibiydi; penceresiz bir hapishaneye.  </st></p>
			<p>  </p>
			<p><st c="10281">İlk uyanan Kat oldu. </st><st c="10302">Perdelerin arasından gün ışığı geliyordu. </st><st c="10344">Adam uyumaya devam etti. </st><st c="10369">Altın sarısı saçları, tarakla açılamayacak kadar karışmıştı. </st><st c="10430">Kat onu bırakıp yatak odasındaki duşa girdi. </st><st c="10475">Adam, ancak Kat onun bornozuna sarınmış bir şekilde duştan çıktığında uyandı ve ona keyifle baktı.  </st></p>
			<p><st c="10574">“Günaydın” diye mırıldandı Adam. </st><st c="10607">“Sen mi erkencisin yoksa ben mi tembellik ettim?”  </st></p>
			<p><st c="10657">Kat gülümsedi. </st><st c="10672">“Saat sekiz buçuk olduğuna göre sanırım sen tembelsin.”  </st></p>
			<p><st c="10728">“Buraya gel” diye elini yatağa vurdu Adam. </st><st c="10771">“Benimle otur.”  </st></p>
			<p><st c="10787">Kat isteksizce söz dinledi ve onun cazibesine kapılmaya ne kadar açık olduğunu hatırladı. </st><st c="10877">O hormonlar şimdiden işlerini yapmaya başlamışlardı; yüzünün ateş gibi yandığını hissediyordu.  </st></p>
			<p><st c="10972">“Dün gece rüyamda seni gördüm” dedi Adam. </st><st c="11014">Parmakları hafifçe Kat’in omurgasında geziyordu.   </st></p>
			<p><st c="11063">“Adam” dedi Kat. </st><st c="11080">“Dün akşam olanlar...” Adam’ın eli yukarı doğru çıkıp göğsüne dokunmak üzere bornozun yakasından içeri süzüldüğünde zevkten ürperdi. </st><st c="11213">Derhal ayağa kalktı ve yataktan uzaklaştı. </st><st c="11256">Başını salladı. </st><st c="11272">“Yürümeyecek bu.”  </st></p>
			<p><st c="11290">Adam hiçbir şey söylemedi. </st><st c="11317">Yalnızca onu izledi, bakışları bir cevap arıyordu.  </st></p>
			<p><st c="11368">Kat odada dolaşmaya başladı, Adam’ın o bakışından kaçmaya çalışıyordu. </st><st c="11439">“Banyona girdim” dedi. </st><st c="11462">“Her şey mermer ve... </st><st c="11484">ve altın. </st><st c="11494">Sabun, Fransız sabunu. </st><st c="11517">Ve havluların hepsi takım.” Durdu ve güldü. </st><st c="11561">“Adam, hayatımda benim hiç havlu takımım olmadı.”   </st></p>
			<p><st c="11611">“Havlularım yüzünden mi yürümeyeceğini söylüyorsun?”  </st></p>
			<p><st c="11664">“Hayır, buraya... </st><st c="11682">uyabileceğimi düşünemiyorum. </st><st c="11711">Arkadaşlarının beni kabul edebileceklerini düşünemiyorum. </st><st c="11769">Ya da </st><span><st c="11775">senin </st></span><st c="11781">beni kabul edebileceğini. </st><st c="11807">Şimdi belki senin için heyecan vericiyim...”  </st></p>
			<p><st c="11852">“Hiç kuşkun olmasın.”  </st></p>
			<p><st c="11874">“Ama bu sürmez, Güney Lexington’lı kız arkadaşın yeniliği. </st><st c="11933">Bak sen çok hoş bir adamsın. </st><st c="11962">Beni incitmek istemediğini biliyorum. </st><st c="12000">Hatta belki işler yürümediğinde suçluluk da duyacaksın. </st><st c="12056">Ama ben kırılacak bir kadın değilim, anladın mı? </st><st c="12105">Kırılmayı </st><span><st c="12115">reddederim.</st></span><st c="12126"> Ve onun için arkadaşın olarak kalmayı tercih ederim.”  </st></p>
			<p><st c="12181">“İlişkimizin sonunun kötü olacağını mı düşünüyorsun?”  </st></p>
			<p><st c="12235">“Iıı, evet. </st><st c="12247">Sanırım.”  </st></p>
			<p><st c="12257">Adam belirgin bir duygu ifadesi göstermeden kısa bir süre bu cümle üzerinde düşündü. </st><st c="12342">Sonra oldukça sakin bir şekilde “Sanırım bu senin için daha </st><span><st c="12402">iyi</st></span><st c="12405">. Bu zengin domuzları ikimiz de biliyoruz. </st><st c="12448">Sev ve terk et... </st><st c="12466">söylediğin bu değil mi?”  </st></p>
			<p><st c="12491">“Of Adam!” Kat içini çekti. </st><st c="12519">“Lütfen.”  </st></p>
			<p><st c="12529">Adam yataktan kalkıp hızla giyindi. </st><st c="12565">“Kendimi aşağılanmış hissediyorum. </st><st c="12600">Gerçekten hakarete uğradım. </st><st c="12628">Sevişiyoruz –ben aramızdakinin sevgi olduğunu düşünüyorum– ve sen ilişkimizin devamının senaryosunu elime tutuşturuyorsun!”  </st></p>
			<p><st c="12752">“Çünkü ben bu rolü daha önce oynadım. </st><st c="12790">Ed ile. </st><st c="12798">Başka erkeklerle...”  </st></p>
			<p><st c="12819">“Onlar da mı zengin domuzlardı?”   </st></p>
			<p><st c="12852">Kapının vurulması her ikisini de şaşırttı.   </st></p>
			<p><st c="12895">“Ne var?” diye çıkıştı Adam.   </st></p>
			<p><st c="12924">Thomas içeri girdi. </st><st c="12944">İşvereninin ses tonu nedeniyle kafası karışmış görünüyordu. </st><st c="13004">“Aşağıda... </st><st c="13016">polislerin olduğunu bilmeniz gerektiğini düşündüm.”  </st></p>
			<p><st c="13068">“Ne?”  </st></p>
			<p><st c="13074">“Komiser Sykes ve o şişmanca komiser. </st><st c="13112">Kahvaltı hazırlayayım mı?”  </st></p>
			<p><st c="13139">Adam içini çekti. </st><st c="13157">“Tabii. </st><st c="13165">Ratchet için bagel çıkar.”  </st></p>
			<p><st c="13192">Thomas, “Ve biraz daha krem peynir” deyip çekildi.   </st></p>
			<p><st c="13243">Adam ve Kat birbirlerine baktılar. </st><st c="13278">Aralarındaki gerilim hâlâ oradaydı. </st><st c="13314">Aynı şekilde arzu da.  </st></p>
			<p><st c="13336">İtme ve çekme. </st><st c="13351">Cazibe ve korku. </st><st c="13368">Adam’a baktığında Kat’in hissettikleri bunlardı.  </st></p>
			<p><st c="13417">Giysilerini topladı. </st><st c="13438">“Aşağıda görüşürüz” dedi ve giyinmek için öbür odaya geçti.  </st></p>
			<p>  </p>
			<p><st c="13498">İki polis yemek odasında oturuyordu. </st><st c="13535">Sykes sütsüz kahvesini ağır ağır içiyor, Ratchet yağda yumurta ve sosisleri midesine indiriyordu. </st><st c="13633">İki adam da bu sabah sessiz ve belki biraz temkinliydiler. </st><st c="13692">Sanki ağızlarından çıkacaklar konusunda dikkatli olmaları gerekiyordu.  </st></p>
			<p><st c="13763">Onları inceleyen Kat, </st><span><st c="13785">Bir şeyler değişmiş </st></span><st c="13805">diye düşündü.  </st></p>
			<p><st c="13819">Kat ile Adam masadaki iki adamın karşısına oturdular. </st><st c="13873">Adam hemen yanında olsa da ona dokunmadı, bakmadı. </st><st c="13924">Kat her geçen dakika aralarındaki mesafenin arttığını hissediyordu.  </st></p>
			<p><st c="13992">Sykes, “Konu Esterhaus cinayeti. </st><st c="14025">Rockwood Bölgesi Emniyet’i, vakayı bize devretti.”  </st></p>
			<p><st c="14076">“Niçin?” diye sordu Adam.  </st></p>
			<p><st c="14102">“Ortaya çıkanlardan dolayı.” Sykes masanın üstüne büyük bir zarf koyup Adam’a doğru itti. </st><st c="14192">“Bunları size gösteren kişi olmak istemezdim. </st><st c="14238">Ama kimliğini doğrulamanız gerekiyor.”  </st></p>
			<p><st c="14277">Şaşıran Adam zarftan bir sürü fotoğraf çıkardı. </st><st c="14325">Fotoğraflardaki kadına ilk bakışında rengi soldu. </st><st c="14375">Kadın çıplaktı, grenli, siyah beyaz, amatörce çekilmiş ve belli ki evde basılmış fotoğraflardı. </st><st c="14471">Fotoğraflardan birinde davetkâr bir biçimde yatağa yatmış kadının saçları yelpaze gibi yayılmıştı, elleriyle göğüslerini avuçluyordu. </st><st c="14605">Başka bir fotoğrafta bir bar taburesinden baştan çıkarıcı bir şekilde uzanıyordu, elindeki viski bardağını kameraya doğru kaldırmıştı. </st><st c="14740">Daha birçok fotoğraf, kimisinde sanatsal bir ışıklandırma yapmaya belirgin bir çaba harcanmıştı, bir kısmıysa bariz bir şekilde erotikti. </st><st c="14878">Adam farklı pozlarda kendisine bakan o ince, çocuksu yüzü inceledi. </st><st c="14946">Sonra başka yere bakmaya başladı ve başı ellerinin üstüne düştü.  </st></p>
			<p><st c="15011">Sykes, “Bu o mu?” diye sordu.  </st></p>
			<p><st c="15041">“Evet” diye mırıldandı Adam. </st><st c="15070">“Bu Maeve”.  </st></p>
			<p><st c="15082">Sykes başıyla onayladı. </st><st c="15106">“Ben de öyle düşünmüştüm. </st><st c="15132">Bana daha önce verdiğiniz fotoğraflardan tanıdım.”  </st></p>
			<p><st c="15183">Adam başını kaldırdı. </st><st c="15205">“Nerede buldunuz bunları?”  </st></p>
			<p><st c="15232">“Herbert Esterhaus’un yatak odasında.”  </st></p>
			<p><st c="15271">“</st><span><st c="15272">Ne?</st></span><st c="15275">”  </st></p>
			<p><st c="15278">“Çalışma masasının çekmecesindeydi. </st><st c="15314">Başka bir sürü... </st><st c="15332">enteresan şeyle birlikte.”  </st></p>
			<p><st c="15359">Adam bu açıklamayla şoke olmuş bir şekilde ona baktı. </st><st c="15413">“Esterhaus ve Maeve...”  </st></p>
			<p><st c="15437">“Onu bulup sorguya çekmek istiyoruz. </st><st c="15474">Ama yanına yaklaşamıyoruz. </st><st c="15501">Güney Lexington’da takıldığı grup çok kapalı bir grup. </st><st c="15556">Yalnızca rutin sorular soracağız tabii. </st><st c="15596">Eski kız arkadaşlar her zaman soruşturma listesindedir...”  </st></p>
			<p><st c="15655">“</st><span><st c="15656">Maeve’nin </st></span><st c="15666">cinayetle bir ilgisi olduğunu düşünmüyorsunuz herhalde?”  </st></p>
			<p><st c="15723">“Söylediğim gibi, bu rutin bir şey. </st><st c="15759">Basit bir soruşturma, başka bir şey değil...”  </st></p>
			<p><st c="15805">Adam fotoğrafları gösterdi. </st><st c="15833">“Burada Maeve’nin kurban olduğunu düşünüyorum Komiser!” diyerek karşı saldırıya geçti.   </st></p>
			<p><st c="15920">“Ne hissettiğinizi çok iyi anlıyorum Bay Q.” dedi Sykes. </st><st c="15977">“Benim de küçük bir kızım var ve onu böyle kullanan bir canavar olsa, kafasını koparmak isterdim. </st><st c="16075">Ama bir adam öldürüldü. </st><st c="16099">Ve bizim de izleri takip etmemiz gerekiyor.”  </st></p>
			<p><st c="16144">“Ben Maeve’yi tanıyorum. </st><st c="16169">O böyle şey...”  </st></p>
			<p><st c="16185">“Esterhaus’la ilişkisini biliyor muydunuz?”  </st></p>
			<p><st c="16229">Adam durakladı. </st><st c="16245">Sonunda “Hayır” diyerek itiraf etti. </st><st c="16282">“Bilmiyordum.”  </st></p>
			<p><st c="16297">Sykes başını salladı. </st><st c="16319">“İnsanlar hakkında hiç bilemediğimiz çok şey oluyor. </st><st c="16372">Kendi ailemizde bile. </st><st c="16394">Paniğe kapılmanız falan gerekmiyor. </st><st c="16430">Muhtemelen haklısınızdır, olayla bir ilgisi yoktur. </st><st c="16482">Bulduğumuz kanıtlara bakılırsa, yüzde doksan dokuz eminim ki, o yapmamıştır. </st><st c="16559">Yine de...”  </st></p>
			<p><st c="16571">“Ne kanıtı?” diye sordu Kat.  </st></p>
			<p><st c="16600">“Kurbanın evinde bulduğumuz kanıtlar.”  </st></p>
			<p><st c="16639">“Eski kız arkadaşların çıplak fotoğraflarından başka?”  </st></p>
			<p><st c="16694">“Evet.” Sykes Adam’a baktı. </st><st c="16722">“Esterhaus’u işe alırken hakkında ne biliyordunuz?”  </st></p>
			<p><st c="16774">“Yalnızca özgeçmişinde yazanları. </st><st c="16808">Hatırladığım kadarıyla çok nitelikliydi. </st><st c="16849">Mükemmel referansları vardı. </st><st c="16878">California’da bir yerlerde bir araştırma işinde çalışmıştı.”  </st></p>
			<p><st c="16939">“Bu sizin için bir uyarı olmalıydı” dedi Ratchet çatalını bir sosise daha batırırken. </st><st c="17025">“Hangi aklı başında insan güneşli California’yı bırakıp da Albion’a taşınır?”  </st></p>
			<p><st c="17103">“Referanslarının sahte olduğunu mu söylüyorsunuz?” diye sordu Kat.  </st></p>
			<p><st c="17170">Sykes başıyla onayladı. </st><st c="17194">“ABD hükümeti sayesinde.”  </st></p>
			<p><st c="17220">“</st><span><st c="17221">Ne?</st></span><st c="17224">”  </st></p>
			<p><st c="17227">“Bakın, Herbert Esterhaus takma ad. </st><st c="17263">Evinde eski kimliğini bulduk. </st><st c="17293">Gerçek adı Dr. </st><st c="17308">Lawrence Hebron’muş. </st><st c="17329">Biyokimyacıymış, bu doğru. </st><st c="17356">Ama California’da bir şirket için çalışmamış. </st><st c="17402">Miami’de çalışmış. </st><st c="17421">Mafyaya ait bir modifiye ilaç</st><span><span id="footnote-012-backlink"><a href="1-11.xhtml#footnote-012"><st c="17450">13</st></a></span></span><st c="17453"> laboratuvarında.” Duyduğuma göre bir dâhiymiş. </st><st c="17501">Sonra yakalanmış ve savcılıkla anlaşarak itirafçı olmuş. </st><st c="17558">Tanık Koruma Programı’na dahil edilmiş, kendisine yeni bir isim ve yeni bir özgeçmiş verilmiş. </st><st c="17653">Ve Cygnus’ta yeni bir iş. </st><st c="17679">Anladığım kadarıyla burada gayet iyi çalışıyormuş.”  </st></p>
			<p><st c="17731">Adam başıyla onayladı. </st><st c="17754">“En iyi elemanlarımızdan biriydi.”  </st></p>
			<p><st c="17789">“Peki öldürülme nedeninin bu olduğunu mu düşünüyorsunuz?” diye sordu Kat. </st><st c="17863">“Eski çete bağlantıları?”  </st></p>
			<p><st c="17889">“Miami’de kendisinden pek hoşlanmayanlar var. </st><st c="17935">Albion’a kadar izini sürmüşlerse, o zaman işi bitmiştir.”  </st></p>
			<p><st c="17993">Ağzındaki sosis yağını silen Ratchet “Esterhaus’un her şeyin anahtarı olduğunu düşünüyoruz” dedi. </st><st c="18091">“Belki biraz daha paraya ihtiyacı oldu, laboratuvardan birkaç Zestron-L kristali yürüttü ve bunları sokakta sattı. </st><st c="18206">Sonuç olarak birkaç tane keş öldü. </st><st c="18241">Sonra Miami’deki eski dostları nerede olduğunun kokusunu aldılar, buraya geldiler ve otuz sekiz kalibrelik bir silahla adaleti yerine getirdiler.”   </st></p>
			<p><st c="18388">Bir sessizlik oldu. </st><st c="18408">Kat ile Adam bu teoriyi değerlendirdiler. </st><st c="18450">“Öyleyse Miami’deki çocukların buraya gelip, sizin işinizi yaptıklarına inanmamız gerekiyor” dedi Kat. </st><st c="18553">Başını salladı. </st><st c="18569">“Fazla temiz. </st><st c="18583">Hem benim evimi kim havaya uçurdu?”  </st></p>
			<p><st c="18619">“Esterhaus biyokimyacıydı” dedi Ratchet. </st><st c="18660">“Esaslı bir bomba imal edebilirdi.”   </st></p>
			<p><st c="18696">“Niçin? </st><st c="18704">Yalnızca beni susturmak için mi?”  </st></p>
			<p><st c="18738">Sykes güldü. </st><st c="18751">“Novak, benim de seni susturmayı </st><span><st c="18784">istediğim</st></span><st c="18793"> zamanlar oluyor. </st><st c="18811">Adamın neyle karşı karşıya olduğunu bir düşün. </st><st c="18858">Soruşturmanı biraz daha ilerletseydin, hırsızlık suçlaması, o keşler için kasıtsız adam öldürme. </st><st c="18955">Üstüne bir de gizli kimliğini açığa çıkarırdın. </st><st c="19003">Yani hayatı da tehlikedeydi.”  </st></p>
			<p><st c="19033">“Peki Maeve?” dedi Kat, çıplak fotoğraflara bakarak. </st><st c="19086">“O nereye oturuyor?”  </st></p>
			<p><st c="19107">“Bilmiyoruz” dedi Sykes. </st><st c="19132">“Belki Bay Q. </st><st c="19146">bu konuyu aydınlatabilir diye düşünmüştük.”  </st></p>
			<p><st c="19190">Adam duyduklarından rahatsız olarak başını salladı. </st><st c="19242">“Maeve bana bunların hiçbiri hakkında tek bir kelime söylemedi.”  </st></p>
			<p><st c="19307">“Esterhaus’la görüştüğüne ilişkin hiçbir fikriniz yok muydu?”  </st></p>
			<p><st c="19369">“Onun kendi dairesinde, kendi hayatı vardı. </st><st c="19413">Hayatında biri olduğundan kuşkum vardı, ama adını bilmiyordum. </st><st c="19476">Ve </st><span><st c="19479">bana</st></span><st c="19483"> söylemeye tenezzül etmezdi.” İğrenerek fotoğrafları toparladı ve tekrar zarfa tıktı. </st><st c="19569">“Zaten ölmüş olmasaydı, onu kendi ellerimle boğardım.”  </st></p>
			<p><st c="19624">Kat, Sykes ile Ratchet arasındaki bakışmayı yakaladı. </st><span><st c="19678">Dikkatli ol Adam. </st><st c="19696">Şüpheli arıyorlar. </st><st c="19715">Ellerine bir şüpheli verme.  </st></span></p>
			<p><st c="19743">Çabucak, “Maeve’nin onun gerçek kimliğini bildiğini düşünüyor musunuz?” diye sordu. </st><st c="19827">“Esterhaus ile iyi geçinemediklerini biliyoruz; laboratuvardaki o tartışmaları hatırlıyor musunuz? </st><st c="19926">Belki de işle hiçbir ilgisi yoktu. </st><st c="19961">Belki kişiseldi. </st><st c="19978">Belki onun hakkındaki gerçekleri öğrenmişti. </st><st c="20023">Ve terk etmişti. </st><st c="20040">İşi değil, </st><span><st c="20051">onu.</st></span><st c="20055">”  </st></p>
			<p><st c="20058">“Bana söyleyebilirdi” dedi Adam. </st><st c="20091">“Ama söylemedi. </st><st c="20107">Tanrım nasıl berbat bir babayım.”  </st></p>
			<p><st c="20141">Kat koluna dokundu. </st><st c="20161">Bu aralarında açılmaya başlayan mesafeyi kapatmaya yetmedi; belki de artık o mesafeyi hiçbir şey kapatamazdı. </st><st c="20271">Ama Kat’in onu önemsediğini bilmesini sağladı. </st><st c="20318">“Belki sana söyleyemedi. </st><st c="20343">Belki baştan o adamın peşinden gitmiş olmaktan utanıyordu. </st><st c="20402">Ya da korkuyordu.”  </st></p>
			<p><st c="20421">“Neden?”  </st></p>
			<p><st c="20430">“Birlikte olduğu adamın kellesine ödül konmuştu. </st><st c="20479">Ve adam sokakta zehir satıyordu. </st><st c="20512">Bu birçok insanı korkuturdu.”  </st></p>
			<p><st c="20542">“Peki o zaman niçin bana gelmedi?” dedi Adam. </st><st c="20588">“Onu derhal Cygnus’tan atardım. </st><st c="20620">Başına ne geldiğini bile anlayamazdı.”  </st></p>
			<p><st c="20659">“Kendi sorunun cevabını vermiş olabilirsin” dedi Kat. </st><st c="20713">“Esterhaus’a karşı bazı duyguları varsa, onu ele vermezdi. </st><st c="20772">Bu nedenle kendisi terk etti. </st><st c="20802">Onu bulamayacağı bir yere gitti.”  </st></p>
			<p><st c="20836">“Güney Lexington mı?” diye güldü Ratchet. </st><st c="20878">“Saklanacak daha iyi mahalleler düşünebiliyorum.”  </st></p>
			<p><st c="20928">Sykes fotoğraf zarfını kaptı ve ayağa kalktı. </st><st c="20974">“Onu bulma çalışmalarımıza devam edeceğiz” dedi. </st><st c="21023">“Ama korkarım iş bir tür saklambaç oyununa döndü. </st><st c="21073">Ve Maeve bu oyunu çok iyi oynuyor.” Adam’a bakarak “Siz zaten biliyorsunuz bunu.”  </st></p>
			<p><st c="21155">Adam başını temkinli bir onaylama ve yenilgi ifadesiyle salladı. </st><st c="21220">“Onu bulamayacaksınız” dedi. </st><st c="21249">“Kimse bulamayacak. </st><st c="21269">Kendisi bulunmak istemedikçe.”  </st></p>
			<p>  </p>
			<p><st c="21300">Bir blok ötede Celeste’i gördüler, süslü bir şekilde kıvrılmış saçı, ip atlarken zıpladıkça yukarı aşağı hopluyordu. </st><st c="21417">Arabayla yanına yaklaşıp park ederlerken o temposunu değiştirmedi. </st><st c="21484">Kendi kendine yumuşak, tekdüze bir sesle sayıyordu. </st><st c="21536">“Yüz yirmi sekiz, yüz yirmi dokuz, yüz otuz...”  </st></p>
			<p><st c="21584">Adam Kat’e “Bunun iyi bir fikir olduğundan emin misin?” diye fısıldadı. </st><st c="21656">“Belki yine Anthony’yi denemeliydik.”  </st></p>
			<p><st c="21694">“Ve bir iki yüz dolar daha mı kaybetseydik?” Kat başını salladı. </st><st c="21759">“Bu çocuk onları nasıl atlatacağını biliyor. </st><st c="21804">Bakalım bize yardım edecek mi?”  </st></p>
			<p><st c="21836">“Yüz otuz sekiz, yüz otuz dokuz...”  </st></p>
			<p><st c="21872">“Merhaba Celeste” diye seslendi Kat, arabanın açık penceresinden. </st><st c="21938">“Seninle konuşabilir miyiz?”  </st></p>
			<p><st c="21967">“Yüz kırk dört, yüz kırk beş.”  </st></p>
			<p><st c="21998">“Biraz yardıma ihtiyacımız var.”  </st></p>
			<p><st c="22031">“Yüz kırk sekiz...” Birden Celeste’in ayakkabısına takılan ip gevşedi. </st><st c="22102">Kızgınlıkla ayağını yere vuran Celeste, “Rekor kırmak üzereydim” dedi ve küskün bir şekilde Kat’e döndü. </st><st c="22207">“Neye ihtiyacınız varmış?”  </st></p>
			<p><st c="22234">“Jonah ile konuşmak istiyoruz” dedi Kat. </st><st c="22275">“Büyük Adamla.”  </st></p>
			<p><st c="22291">“Ne için?”  </st></p>
			<p><st c="22302">“Yalnızca konuşacağız. </st><st c="22325">Neler olacağını anlatacağız.”  </st></p>
			<p><st c="22355">“Jonah yabancılarla konuşmaz.”  </st></p>
			<p><st c="22386">“Belki bizimle konuşur. </st><st c="22410">Yeni bir atlama ipi konuşacağını söylüyor.”  </st></p>
			<p><st c="22454">“Saatim olmasını tercih ederim. </st><st c="22486">Hani o süslü kadranları falan olanlardan.”  </st></p>
			<p><st c="22529">“Ve sen Anthony’nin pahalı olduğunu düşünüyordun” diye mırıldandı Adam.   </st></p>
			<p><st c="22601">“Tamam” dedi Kat. </st><st c="22619">“Bir saat. </st><st c="22630">Ama ancak bizimle konuşursa alabilirsin.”   </st></p>
			<p><st c="22672">Celeste sırıttı. </st><st c="22689">“Burada bekleyin” dedi ve aceleyle caddeden aşağı doğru koştu. </st><st c="22752">Soldaki bir ara sokağa sapıp yok oldu.   </st></p>
			<p><st c="22791">“İşe yarayacak mı?” diye sordu Adam.  </st></p>
			<p><st c="22828">“Maeve’ye başka türlü ulaşamayız. </st><st c="22862">Dolayısıyla en tepeye gitmeye çalışmalıyız. </st><st c="22906">Eğer Jonah’ın kadınıysa, onu bulacağımız yer orasıdır. </st><st c="22961">Jonah’ın yanı.”  </st></p>
			<p><st c="22977">“Maeve bizimle konuşmayacaktır. </st><st c="23009">Bizi yanına yaklaştırmaz.”  </st></p>
			<p><st c="23036">“Ama işler değişti. </st><st c="23056">Esterhaus öldü. </st><st c="23072">Maeve şüpheli. </st><st c="23087">Dolayısıyla polis onu </st><span><st c="23109">konuşturmadan</st></span><st c="23122"> bizimle konuşsa iyi olur.” Adam’a baktı. </st><st c="23164">“Üstelik bu senin için de anlaşmazlığınızı ya da aranızdaki şey her neyse onu halletme fırsatı. </st><st c="23260">Yeterince uzadı. </st><st c="23277">Maeve ile yeniden bir aile olmanızın zamanı gelmedi mi sence?”  </st></p>
			<p><st c="23340">Celeste’in gözden kaybolduğu ara sokağa doğru baktı. </st><st c="23393">“Haklısın” dedi yumuşak bir tonda. </st><st c="23428">“Zamanı...”  </st></p>
			<p><st c="23440">Beklediler. </st><st c="23452">On dakika, on beş.  </st></p>
			<p><st c="23471">Ara sokaktan çıkan Celeste değil, eski korumaları Leland’dı. </st><st c="23532">Ağır adımlarla arabalarına doğru yürüyüp içine göz attı.  </st></p>
			<p><st c="23589">“Yine siz ikiniz” dedi.  </st></p>
			<p><st c="23613">“Jonah’ı görmek istiyoruz” dedi Kat.  </st></p>
			<p><st c="23650">“Ne için?” diye sordu Leland.  </st></p>
			<p><st c="23680">“Buralar yakında polislerle dolacak. </st><st c="23717">Büyük Adam’ın başınıza gelecekleri bilmek isteyeceğini sanıyorum.”  </st></p>
			<p><st c="23784">Leland kuşkucu görünüyordu. </st><st c="23812">“Ona iyilik mi yapıyosunuz? </st><st c="23840">Tabii.”  </st></p>
			<p><st c="23848">“Karşılığında bir yardım isteğim var.”  </st></p>
			<p><st c="23887">Karşılıklı iyilik; Leland’ın buna aklı yatabilirdi. </st><st c="23939">Kat’in kapısını açtı. </st><st c="23961">“Tamam gel bakalım. </st><st c="23981">Yalnız sen, o herif gelmeyecek.”  </st></p>
			<p><st c="24014">“Bir dakika” dedi Adam, Kat arabadan çıkarken o da çıktı.  </st></p>
			<p><st c="24072">“Yalnız bu yavru ya da hiçbiriniz.”   </st></p>
			<p><st c="24108">“Oraya bensiz gidemez.”  </st></p>
			<p><st c="24132">“O zaman hiç gitmez.”  </st></p>
			<p><st c="24154">“Koşullar buysa, gitmiyoruz...”  </st></p>
			<p><st c="24186">Adam’ın kolunu yakalayıp, onu kenara çeken Kat “Seninle konuşabilir miyim Adam?” dedi. </st><st c="24273">“Bozma bu işi.”  </st></p>
			<p><st c="24289">“Bu Jonah’ın kim olduğu hakkında hiçbir şey bilmiyorsun!”  </st></p>
			<p><st c="24347">“Ve içeri girmezsem, hiç bilemeyeceğim.”  </st></p>
			<p><st c="24388">Adam arka tamponun yanında duran Leland’a baktı. </st><st c="24437">“Herif senin iki katın. </st><st c="24461">Hayır, </st><span><st c="24468">benim </st></span><st c="24474">iki katım. </st><st c="24485">İsteseydi...”  </st></p>
			<p><st c="24499">“Maeve’yle temasa geçmek istiyor musun yoksa istemiyor musun?”  </st></p>
			<p><st c="24562">“Bunun anlamı, seni onunla yollamaksa istemiyorum.”  </st></p>
			<p><st c="24614">Kat gözlerini kıstı. </st><st c="24635">“Ondan korkmuyorum, anladın mı?”  </st></p>
			<p><st c="24668">“Bu senin akıl sağlığının ne durumda olduğunu gösterir.”  </st></p>
			<p><st c="24725">“Buranın ahlak kuralları vardır Adam. </st><st c="24763">Buna inanmayabilirsin ama, burada insanlar büyük adamın kurallarıyla oynar. </st><st c="24839">Jonah bu işte varım dediyse, ben varım. </st><st c="24879">Ve kimse bana dokunmaz.”  </st></p>
			<p><st c="24904">“Ya kurallar değiştiyse?”  </st></p>
			<p><st c="24930">“Değişmediğine bahse girerim.”  </st></p>
			<p><st c="24961">“Bunun adı kumar.”  </st></p>
			<p><st c="24980">“Geliyo musun gelmiyo musun?” dedi Leland.  </st></p>
			<p><st c="25023">“Geliyorum” dedi Kat ve onu takip etmek üzere döndü.   </st></p>
			<p><st c="25076">Adam onu kolundan yakaladı. </st><st c="25104">“Bir tek sorum var Kat. </st><st c="25128">Bunu niçin yapıyorsun?”  </st></p>
			<p><st c="25152">“Çünkü kızına ihtiyacın var. </st><st c="25181">Ve sanırım onun da sana ihtiyacı var.” Kat böyle söyleyerek ondan uzaklaştı ve cadde boyunca Leland’ı takip etti.  </st></p>
			<p><st c="25295">Ara sokaktan sola saptılar, sonra sağa başka bir ara sokağa. </st><st c="25356">Leland orada durdu. </st><st c="25376">Bir bandana çıkarıp Kat’e fırlattı. </st><st c="25412">“Bunu gözlerine geçir” dedi.  </st></p>
			<p><st c="25441">“Gizli bir sığınağınız mı var?”   </st></p>
			<p><st c="25473">“Öyle kalmasını istiyoruz.”  </st></p>
			<p><st c="25501">Kat bandanayı gözlerine geçirip arkasından bağlarken </st><span><st c="25554">Çocukça aptallıklar </st></span><st c="25574">diye düşündü. </st><st c="25588">Kumaşta ucuz bir tıraş losyonunun kötü kokusu vardı. </st><st c="25641">“Tamam. </st><st c="25649">Bir yarasa kadar körüm. </st><st c="25673">Şimdi oyunu bozarak bir şeye takılıp düşmeme izin verme.”  </st></p>
			<p><st c="25731">“Bana bak bayan, seni camdan atsam çok mutlu olurum. </st><st c="25784">Hadi yürü.” Kat oğlanın pençesinin kolunu yakaladığını hissetti, hiç de nazik değildi.  </st></p>
			<p><st c="25871">İlerlemeye devam ettiler. </st><st c="25897">Önünü görmeden sürüklediği ayağının altında cam parçalarının ezildiğini hissetti. </st><st c="25979">Leland kolunu sımsıkı tutmaya devam ediyordu; dünyayla tek bağlantısı buydu. </st><st c="26056">Adımlarını saymayı denedi, bir süre sonra vazgeçti. </st><st c="26108">Bildiği tek şey uzun bir yol kat ettikleriydi; belki daireler çizmişlerdi. </st><st c="26183">Bir eşikte tökezledi. </st><st c="26205">Ayak seslerinin yankılanmasını duyunca bir binaya girdiklerini fark etti. </st><st c="26279">Takip edemeyeceği kadar çok dönmüşlerdi. </st><st c="26320">Birkaç basamak yukarı, sonra birkaç basamak aşağı. </st><st c="26371">Yüzünde soğuk bir hava hissetti; dışarı mı çıkmışlardı? </st><st c="26427">Belki bir yaya yolu? </st><st c="26448">Yeniden içeri girdiler; yine o ayak sesi yankılanması.   </st></p>
			<p><st c="26503">Yankı sesleri daha uzaktan gelmeye başladı, yansıma birbirinden uzak duvarlardan geliyordu; ayak sesleri ve mırıltılar duydu.  </st></p>
			<p><st c="26629">Leland durdu.   </st></p>
			<p><st c="26643">“Neredeyiz?” diye sordu Kat.   </st></p>
			<p><st c="26672">“Şatomdasın” dedi bir ses, tanımadığı bir ses. </st><st c="26719">Ses, sahnedeki bir aktörün sesi gibi gürledi.   </st></p>
			<p><st c="26765">“Jonah mısın?” diye sordu Kat.  </st></p>
			<p><st c="26796">“Niçin kendi gözlerinle görmüyorsun?” dedi adam. </st><st c="26845">“Gözündeki bağı çıkar.”  </st></p>
			<p><st c="26869">Kat tereddüt etti. </st><st c="26888">Sonra yavaşça elini gözüne götürüp bandanayı çıkardı.  </st></p>
			<hr />
			<div>
				<div id="footnote-012">
					<p><span><a href="1-11.xhtml#footnote-012-backlink"><st c="26942">13</st></a></span><span><st c="26944">.</st></span><st c="26945"> İngilizcesi “designer drug”; yürürlükteki ilaç yasalarını aşmak üzere mevcut ilaçların kimyasal yapılarını çeşitli derecelerde modifiye etmek suretiyle analoglarını veya türevlerini hazırlayarak oluşturulan ilaçlardır. </st><st c="27165">Yasa dışı “rekreasyonel” ilaçlar denen maddelere benzer sübjektif etki yaratmak üzere üretilen farklı kimyasal yapılardaki ilaçlara da bu ad verilir. </st><st c="27315">(ç.n.)</st></p>
				</div>
			</div>
		</div>
	<div id="charCountTotal" value="27321"></div></body>
</html>
