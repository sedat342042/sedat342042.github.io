<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" type="text/css" rel="stylesheet"/>
</head>

<body>
  <h1>V <span><em>Belediye Başkanı ve<br/>Danışmanın Doktor Ox’u Ziyareti ve<br/>Daha Sonra Olanlar</em></span></h1>

  <p>Danışman Niklausse ve Belediye Başkanı Van Tricasse çalkantılı bir gecenin ne demek olduğunu sonunda öğrenmiş oldular. Doktor Ox’un evinde meydana gelen kaygı verici olay yüzünden bütün gece gözlerine uyku girmedi. Bu olay ne gibi sonuçlar doğuracaktı? Hayal bile edemiyorlardı. Alınması gereken bir karar olacak mıydı? Kendileri tarafından temsil edilen belediyenin yetkisini kullanmak zorunda kalacaklar mıydı? Böyle bir skandalın bir daha yaşanmaması için kararname yayımlanacak mıydı?</p>

  <p>Bütün bu tereddütler uyuşuk bir yaradılışa sahip bu adamları allak bullak ediyordu. Bu yüzden, kentin iki ileri geleni, o akşam, ayrılmadan önce ertesi gün görüşmek üzere “karar” aldılar.</p>

  <p>Ertesi gün, akşam yemeğinden önce, Belediye Başkanı Van Tricasse danışman Niklausse’un evine gitti. Arkadaşını daha sakin buldu. Kendisi de eski dengesine kavuşmuştu.</p>

  <p>– Yeni bir şey var mı? diye sordu Van Tricasse.</p>

  <p>– Dünden beri yeni bir şey yok, diye cevap verdi Niklausse.</p>

  <p>– Peki, ya Doktor Dominique Custos?</p>

  <p>– Ne ondan, ne avukat André Schut’tan konuşulduğunu duydum.</p>

  <p>Üç satır tutabilecek ve aktarmanın gereksiz olduğu bir saatlik bir konuşmanın ardından, danışman ve belediye başkanı, çaktırmadan birkaç aydınlatıcı bilgi alabilmek amacıyla Doktor Ox’u ziyaret etmeyi kararlaştırdılar.</p>

  <p>Bütün alışkanlıklarının tersine, karar alır almaz, kentin bu iki ileri geleni, görevlerini bir an önce yerine getirmek için harekete geçtiler. Evden ayrıldılar ve Doktor Ox’un kentin dışında, Oudenaarde kapısının, tam da kulesi yıkılmak üzere olan kapının yakınında bulunan fabrikasına yöneldiler.</p>

  <p>Belediye başkanı ve danışman, birbirlerinin koluna girmemişlerdi, ama <em>passibus oequis</em>,<a class="footnoteref" href="../Text/notlar.xhtml#n11" id="ref11">11</a> saniyede ancak on üç parmak<a class="footnoteref" href="../Text/notlar.xhtml#n12" id="ref12">12</a> ilerlemelerini sağlayan yavaş ve törensel adımlarla yürüyorlardı. Zaten, çok eskilerden beri, Quiquendone sokaklarında kimsenin koştuğunu görmemiş yurttaşların da olağan yürüyüşü buydu.</p>

  <p>Ara sıra, sakin ve sessiz bir kavşakta, dingin bir sokak köşesinde, kentin iki ileri geleni, insanları selamlamak üzere duruyorlardı.</p>

  <p>– Merhaba sayın belediye başkanı, diyordu biri.</p>

  <p>– Merhaba dostum, diye cevap veriyordu Van Tricasse.</p>

  <p>– Yeni bir şey var mı, sayın danışman? diye soruyordu diğeri.</p>

  <p>– Hiçbir şey yok, diye karşılık veriyordu Niklausse.</p>

  <p>Ama kimi şaşkın tavırlardan, kimi sorgulayıcı bakışlardan, bir gün önce meydana gelen ağız dalaşının kentte duyulduğunu kestirmek zor değildi. Sadece Van Tricasse’ın gittiği yöne bakarak, Quiquendone’luların en kaz kafalısı bile, belediye başkanının bazı önemli girişimlerde bulunacağını anlayabilirdi. Custos ve Schut olayı bütün zihinleri meşgul ediyordu, ama birinden ya da ötekinden yana tavır alınamıyordu henüz. Sonuçta, bu avukat ve bu doktor, saygı duyulan iki kişiydi. Dava vekilleri ve mübaşirlerin yalnızca göstermelik olarak var olduğu bir kentte savunma yapma fırsatını asla elde edememiş olan avukat Schut, doğal olarak hiçbir zaman dava kaybetmemişti. Doktor Custos, bu saygıdeğer pratisyen hekimse, meslektaşları misali, her türlü hastalıktan mustarip hastaları iyileştiriyordu; tabii ölenler dışında. Bazı ülkelerin bütün tıp kurumlarının bütün üyelerinin edindiği can sıkıcı bir alışkanlık.</p>

  <p>Oudenaarde kapısına vardıklarında, danışman ve belediye başkanı, kulenin üstlerine yıkılma tehlikesini düşünerek, ihtiyatla açıktan geçip, kuleyi dikkatle incelediler.</p>

  <p>– Bence yıkılacak, dedi Van Tricasse.</p>

  <p>– Bence de, diye cevap verdi Niklausse.</p>

  <p>– Payandalarla sağlamlaştırmazsak, diye ekledi Van Tricasse. Ama sağlamlaştırmak gerekli mi acaba? İşte sorun burada.</p>

  <p>– Gerçekten de asıl sorun bu, diye karşılık verdi Niklausse.</p>

  <p>Birkaç dakika sonra, fabrikanın kapısına ulaştılar.</p>

  <p>“Doktor Ox müsait mi acaba?” diye sordular.</p>

  <p>Doktor Ox, kentin ileri gelen yetkilileriyle görüşmek için her zaman müsaitti; dolayısıyla bizimkiler hemen ünlü fizyolojistin odasına alındılar.</p>

  <p>Kentin iki ileri geleni belki de tam bir saat doktorun gelmesini bekledi. En azından bu kadar beklediklerini varsaymak yerinde olur, çünkü belediye başkanı arkadaşı gibi, oldukça sabırsız görünüyordu; hayatında hiç böyle bir şey başına gelmemişti.</p>

  <p>Doktor Ox nihayet odaya girdi ve ilk iş olarak, bu beyleri beklettiği için özür diledi; ama onaylanacak bir gazometre planı ve onarılacak bir bağlantı kolu söz konusuydu.</p>

  <p>Neyse ki her şey yolundaydı! Oksijen boruları şimdiden döşenmişti. Bir iki ay içinde, kent görkemli bir aydınlatmayla donanacaktı. Kentin iki ileri geleni doktorun odasına kadar gelen boruların ağızlarını şimdi bile görebilirlerdi.</p>

  <p>Sonra doktor, kendisini belediye başkanı ve danışmanı odasında kabul etme onuruna eriştiren nedeni öğrenmek istedi.</p>

  <p>“Sizi görmek, doktor, sizi görmek,” diye cevapladı Van Tricasse. “Uzun zamandır bu zevkten mahrum kalmıştık. Sevgili Quiquendone’umuzda pek fazla dışarı çıkmıyoruz. Çıktığımızda da, ağır ağır yürüyoruz. Bu düzeni bozacak herhangi bir şey olmazsa, ne mutlu…”</p>

  <p>Niklausse dostuna bakıyordu. Dostu, hiçbir zaman bu kadar uzun konuşmamıştı – en azından, zaman kaybetmeden ve cümleleri arasında uzun molalar vermeden. Ona öyle geliyordu ki, Van Tricasse, alışılmışın dışında bir konuşkanlık sergiliyordu. Niklausse’un kendisi bile, konuşmak için dayanılmaz bir istek duyuyordu.</p>

  <p>Doktor Ox’a gelince, kurnaz bakışlarla, dikkatlice belediye başkanını inceliyordu.</p>

  <p>Güzel bir koltuğa rahatça yerleşmeden asla konuşmayan Van Tricasse, bu defa ayağa kalkmıştı. Mizacıyla taban tabana zıt ne tür bir aşırı coşku sarmıştı içini o anda, bilmiyorum. Henüz el kol hareketlerine başlamamış olsa da, belli ki yakında o da gerçekleşecekti. Danışman, baldırlarını ovuşturuyor, derin derin soluk alıyordu. Bakışları yavaş yavaş bir canlılık kazanmaktaydı; eğer ihtiyacı olursa, ne olursa olsun sadık dostu belediye başkanını desteklemeye “kararlı”ydı.</p>

  <p>Van Tricasse, ayağa kalkmış, birkaç adım atmış, yeniden doktorun karşısındaki yerine dönmüştü.</p>

  <p>– Peki kaç ay içinde, diye sordu, hafifçe vurgulu bir tonda, sizce, kaç ay içinde çalışmalarınız sonuçlanır?</p>

  <p>– Üç ya da dört ay içinde, sayın belediye başkanı, diye cevap verdi Doktor Ox.</p>

  <p>– Üç ya da dört ay, oldukça uzun bir süre! dedi Van Tricasse.</p>

  <p>– Hem de çok uzun! diye ekledi, yerinde duramayan ve kendisi de ayağa fırlayan Niklausse.</p>

  <p>– İşlerimizi tamamlayabilmemiz için bu süre bize gerekli, diye karşılık verdi doktor. Quiquendone’lular arasından seçmek zorunda kaldığımız işçiler pek eli çabuk değiller.</p>

  <p>– Nasıl eli çabuk değiller! diye haykırdı belediye başkanı; bu sözleri kişisel bir hakaret gibi algılamışa benziyordu.</p>

  <p>– Hayır, Sayın Belediye Başkanı, dedi Doktor Ox üsteleyerek. Fransız bir işçi, bir günde, sizin on yurttaşınızın yaptığı işi yapar. Biliyorsunuz, bunlar katıksız Flamanlar!…</p>

  <p>– Flamanlar! diye haykırdı danışman Niklausse, yumruklarını sıkarak. Hangi anlamda beyefendi, bu sözcüğü hangi anlamda kullanıyorsunuz?</p>

  <p>– Aman canım, herkesin kullandığı… kibar anlamında, diye gülümseyerek cevap verdi doktor.</p>

  <p>– Baksanıza beyefendi! dedi belediye başkanı, odayı bir uçtan bir uca arşınlayarak, bu imalı sözlerden hoşlanmıyorum. Quiquendone işçileri, dünyanın diğer bütün kentlerinin işçileri kadar değerlidir, biliyor musunuz, ne Paris’ten ne de Londra’dan örnek aramamıza gerek yok! Sizi ilgilendiren işlere gelince, bunların uygulamasının çabuklaştırılmasını rica ediyorum sizden. Yollarımızın kaldırımları, sevk borularınızın yerleştirilmesi amacıyla söküldü ve bu durum trafik için sorun oluşturuyor. Tüccarlar er geç şikâyet etmeye başlayacak ve ben sorumlu yönetici olarak, fazlasıyla haklı gerekçeleri olan bu sitemlere maruz kalmak istemiyorum!</p>

  <p>Ne yürekli bir belediye başkanı! Ticaretten, trafikten söz ediyordu; alışık olmadığı bu sözcükler dudaklarını uçuklatmıyor muydu? Ne oluyordu ona böyle?</p>

  <p>– Zaten, diye ekledi Niklausse, kent uzun bir süre daha aydınlatmadan yoksun kalamaz.</p>

  <p>– Oysa, dedi doktor, sekiz ya da dokuz yüz yıldır bekleyen bir kent bu…</p>

  <p>– Alın size bir sebep daha, diye cevap verdi belediye başkanı, heceleri vurgulayarak. Zaman sana uymuyorsa sen zamana uy! Gelişme devam ediyor ve biz geride kalmak istemiyoruz! Bir aydan önce, yollarımızın aydınlatılmasını istiyoruz ya da her gecikilen gün için yüklü bir tazminat ödersiniz! Ya karanlıkta bir kargaşa çıkarsa ne olur, düşündünüz mü?</p>

  <p>– Şüphesiz, diye haykırdı Niklausse, bir Flamanı tutuşturmak için tek bir kıvılcım yeterli. Flaman, alevdir!<a class="footnoteref" href="../Text/notlar.xhtml#n13" id="ref13">13</a></p>

  <p>– Bu konuda, dedi belediye başkanı, dostunun sözünü keserek, belediye zabıtasının şefi Komiser Passauf, dün akşam sizin salonunuzda bir tartışmanın geçtiğini iletti bize Doktor Bey. Bunun politik bir tartışma olduğunda yanılıyor mu yoksa?</p>

  <p>– Hiç de değil, Sayın Belediye Başkanı, diye cevap verdi hoşnutlukla iç geçirdiğini saklamakta zorlanan Doktor Ox.</p>

  <p>– Peki Doktor Dominique Custos’la avukat André Schut arasında bir ağız dalaşı gerçekleşti mi?</p>

  <p>– Evet, sayın danışman, ancak birbirlerine karşı kullandıkları ifadeler hiç de kaygı verici değildi.</p>

  <p>– Kaygı verici değilmiş! diye haykırdı belediye başkanı, birinin bir diğerine, sözlerinin nereye varacağını düşünmediğini söylemesinde kaygı duyulacak bir şey görmüyorsunuz, öyle mi! Ama siz hangi çamurdan yoğrulmuşsunuz beyefendi? Quiquendone’da son derece üzücü sonuçların ortaya çıkması için daha fazlasına ihtiyaç olmadığını bilmiyor musunuz? Fakat beyefendi, siz ya da bir başkası benimle bu şekilde konuşmakta sakınca görmeseydi…</p>

  <p>– Ve benimle de!., diye ekledi danışman Niklausse.</p>

  <p>Tehditkâr bir tonda bu sözleri söyleyen iki hatırlı zat, kollarını kavuşturmuş, saçları diken diken olmuş, Doktor Ox’a dik dik bakıyorlardı; bırakın tek bir hareketini, kendilerince ters bir niyet ifade eden bir bakışı bile, Doktor Ox’a saldırmaları için yeterliydi.</p>

  <p>Ama doktor istifini bozmadı.</p>

  <p>“Her halükârda, beyefendi,” diye yeniden söze başladı belediye başkanı, “evinizde olup bitenin sorumluluğu size aittir. Ben bu kentin huzurunun teminatıyım ve bu huzurun bozulmasını istemiyorum. Dün yaşanan olaylar bir daha tekrarlanmamak, yoksa görevimi yapmak zorunda kalırım, beyefendi. Anladınız mı? Cevap versenize, beyefendi!”</p>

  <p>Bu konuşma sırasında, aşırı derecede heyecanlanan belediye başkanının sesi, öfkeli bir tonda çıkmaya başlamıştı. Saygıdeğer Van Tricasse oldukça kızgındı ve kesinlikle, söyledikleri dışarıdan duyulmuş olmalıydı. Nihayet, doktorun kendi kışkırtmalarına cevap vermemesi üzerine, öfkeden gözü dönmüş bir halde:</p>

  <p>“Gelin, Niklausse,” dedi.</p>

  <p>Ve kapıyı evi sarsan bir şiddetle çarparak, danışmanı peşi sıra sürükledi.</p>

  <p>Bu iki saygıdeğer insan kent dışında yirmi adım kadar attıktan sonra, yavaş yavaş sakinleşti. Yürüyüşleri yavaşladı, tavırları değişti. Yüzlerindeki ateş söndü. Renkleri kırmızıdan tekrar pembeye dönüştü.</p>

  <p>Fabrikayı terk ettikten bir çeyrek saat sonra, Van Tricasse danışman Niklausse’a usulca şöyle diyordu:</p>

  <p>“Ne kibar bir adam şu Doktor Ox! Onu her zaman büyük bir zevkle ziyaret edeceğim.”</p>
</body>
</html>