<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" type="text/css" rel="stylesheet"/>
</head>

<body>
  <h1>XVI <span><em>Yazarın Bütün Önlemlerine Karşın,<br/>Zeki Okur Doğru Tahminde<br/>Bulunduğunu Anlıyor</em></span></h1>

  <p>Patlamanın ardından, Quiquendone eskisi gibi sakin, ağırkanlı ve Flaman kent kimliğine kavuştu.</p>

  <p>Zaten ciddi bir heyecan yaratmayan patlamadan sonra, herkes, nedenini bilmeden, kurulmuş birer makine gibi –belediye başkanı danışmanın, avukat Schut Doktor Custos’un, Frantz Niklausse rakibi Simon Collaert’in kolunda– sakin sakin, gürültü çıkarmadan, Virgamen’ı ve alacağı öcü çoktan unutmuş olarak, hatta ne olup bittiğinin bilincine varmadan, evinin yolunu tuttu. General reçellerine, yaveri de arpa şekerlerine geri dönmüştü.</p>

  <p>Her şey eski sükûnetine kavuşmuştu; insanlar ve hayvanlar, hayvanlar ve bitkiler, hatta patlamanın –bu patlamalar zaman zaman şaşırtıcı olurlar– ardından doğrulmuş olan Oudenaarde kapısının kulesi dahil, her şey yeniden eski halini almıştı.</p>

  <p>Ve o günden sonra, Quiquendone kentinde, ne yüksek sesle bir kelime telaffuz edildi ne de bir tartışma yaşandı. Artık ne politika, ne kulüp, ne dava, ne de polis memuru vardı! Komiser Passauf’un memurluk kadrosu yeniden arpalığa dönüştü; aylığı kesilmediyse, bu, belediye başkanı ve danışmanın konuyla ilgili bir türlü karar alamamasından kaynaklanıyordu. Üstelik, zaman zaman, kendisi hiç tahmin etmese de, teselli bulmaz Tatanémance’in düşlerine girmeye devam ediyordu.</p>

  <p>Frantz’ın rakibine gelince, güzeller güzeli Suzel’i, cömertçe, bu olaylardan beş ya da altı yıl sonra kendisiyle evleneceği için sabırsızlanan âşığına bıraktı.</p>

  <p>Bayan Van Tricasse ise on yıl sonra, beklenen süre içinde öldü ve belediye başkanı, kendisinden sonra gelecek şanslı ölümlü için mükemmel denilebilecek koşullarla, kuzini Bayan Pélagie van Tricasse’la evlendi.</p>
</body>
</html>