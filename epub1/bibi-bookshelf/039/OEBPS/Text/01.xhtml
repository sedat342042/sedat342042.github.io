<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" type="text/css" rel="stylesheet"/>
</head>

<body>
  <h1>I <span><em>Demek ki Küçük Quiquendone<br/>Kentini En iyi Haritalarda Bile<br/>Aramak Boşunadır</em></span></h1>

  <p>Eski ya da yeni bir Flandre haritasında küçük Quiquendone kentini ararsanız, bulamamanız olasıdır. O halde, Quiquendone kayıp bir kent midir? Hayır. Geleceğe ait bir kent midir, peki? Hiç de değil. Coğrafyacılara karşın var olmakta, üstelik sekiz ya da dokuz yüz yıldır. Aynı zamanda bu kentin, her sakininin bir ruhu olduğu düşünüldüğünde, iki bin üç yüz doksan üç ruhu vardır. Oudenaarde’ın on üç buçuk kilometre kuzeybatısında ve Brugge’nin on beş ve bir çeyrek kilometre güneydoğusunda, tam da Flandre’da yer alır. Schelde ırmağının küçük kolu Vaar, Tournai’deki gibi, ortaçağa ait tarihi çatısını hâlâ koruyan üç köprüsünün altından geçer. İlk taşı, geleceğin Konstantinopolis imparatoru Kont Baudouin<a class="footnoteref" href="../Text/notlar.xhtml#n1" id="ref1">1</a> tarafından, 1197’de konulan eski bir şatosu; yerden üç yüz elli yedi ayak yükseklikteki bir gözetleme kulesine hâkim olan, bir dizi mazgalla çevrili ve Gotik üslupta yarım pencereleri olan bir Belediye Sarayı vardır. Burada her saat başı, ünü meşhur Brugge kariyonunu<a class="footnoteref" href="../Text/notlar.xhtml#n2" id="ref2">2</a> aşan, adeta havada asılı bir piyano diyebileceğimiz beş oktavlık kariyonun sesi duyulur. Yabancılar –o zamana dek Quiquendone’a hiç gelmemişlerse–, Nassau’lu Willem’in Brandon’a<a class="footnoteref" href="../Text/notlar.xhtml#n3" id="ref3">3</a> ait tam boy resminin süslediği <em>stathouder</em>’ler<a class="footnoteref" href="../Text/notlar.xhtml#n4" id="ref4">4</a> salonunu; on altıncı yüzyıl mimarisinin başyapıtı, Saint-Magloire Kilisesi’nin balkonunu; takdire şayan süslemeleri demir ustası-ressam Quentin Metsys tarafından yapılmış, büyük Saint-Ernuph Meydanı’nın ortasında yer alan dövme demirden su kuyusunu; şimdilerde Brugge’deki Notre-Dame Kilisesi’nde ebedi uykusunu sürdüren, Yiğit Charles’ın kızı Bourgogne’lu Marie için vaktiyle inşa edilmiş anıtmezarı vs. ziyaret etmeden, bu ilginç kentten asla ayrılmazlar. Nihayet, Quiquendone’da büyük ölçekte üretilen arpa şekeri ve çırpılmış krema kentin başlıca sanayisini oluşturur. Kent, babadan oğula geçen bir sistemle, yüzyıllardır Van Tricasse ailesi tarafından yönetilmektedir. Ve bütün bunlara karşın, Quiquendone, Flandre haritası üzerinde yer almaz! Bu, coğrafyacıların unutması mı, yoksa bilinçli bir atlama mıdır? Bunu bilemem, ama dar sokakları, takviye edilmiş surları, İspanyol tarzı evleri, pazarı ve belediye başkanıyla Quiquendone gerçekten yaşamaktadır – öyle ki, yakın geçmişte, şaşırtıcı, olağanüstü, gerçekdışı göründüğü halde bir o kadar da gerçek olaylara sahne olmuştur. Bu öyküde sözü geçen olaylar tümüyle sadık kalınarak size aktarılacaktır.</p>

  <p>Kuşkusuz, Batı Flandre Flamanları hakkında ne kötü bir şey düşünülebilir ne de söylenebilir. Onlar hali vakti yerinde, akıllı, tutumlu, sosyal, sakin bir mizaca sahip, konuksever, belki konuşma ve düşünmede biraz ağır insanlardır; ama bu durum topraklarının en ilginç kentlerinden birinin neden hâlâ günümüz haritalarında yer almadığını açıklamaz.</p>

  <p>Bu ihmal kesinlikle üzüntü vericidir. Bari tarih, tarih değilse yıllıklar, yıllıklar değilse ülke gelenekleri Quiquendone’u ansaydı! Ama hayır; ne atlaslar ne gezi rehberleri ne de yol kılavuzları ondan söz etmekte. Küçük kasabaları bulup ortaya çıkaran zeki M. Joanne bile bu konuda tek kelime etmiyor. Bu suskunluğun kentin sanayi ve ticaretine ne denli zarar verdiği ortada. Ama hemen eklemeliyiz ki Quiquendone’un ne sanayisi ne de ticareti vardır ve onlarsız da mükemmelen geçinip gider. Arpa şekerleri ve çırpılmış krema kent içinde tüketilir, ihraç edilmez. Kısacası, Quiquendone’lular kimseye ihtiyaç duymazlar. Arzuları sınırlı, yaşamları şatafatsızdır; sakin, ölçülü, soğuk, ağırkanlı ve tek kelimeyle “Flaman”dırlar; aynı Schelde ırmağı ve Kuzey Denizi arasındaki bölgede hâlâ zaman zaman rastlandığı gibi.</p>
</body>
</html>