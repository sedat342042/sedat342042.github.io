<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" type="text/css" rel="stylesheet"/>
</head>

<body>
  <h1>IV <span><em>Doktor Ox’un<br/>Birinci Sınıf Bir Fizyolojisi ve<br/>Gözü Pek Bir Deney Adamı Olduğu<br/>Ortaya Çıkıyor</em></span></h1>

  <p>Doktor Ox gibi garip bir adla anılan bu kişi kim peki?</p>

  <p>Kesinlikle tuhaf biri, ama aynı zamanda gözü pek bir bilgin, çalışmaları bütün Avrupa bilim dünyasınca bilinen ve takdir edilen bir fizyolojisi; fizyolojiyi modern bilimlerin ilk sırasına taşıyan Davy’ler, Dalton’lar, Bostock’lar, Menzies’ler, Godwin’ler; Vierordt’lar gibi büyük beyinlerin üstün bir rakibi.</p>

  <p>Doktor Ox, topluca ve orta boylu bir adamdı; yaşına gelince… yaşını kestirmek oldukça zordu, uyruğunu da. Zaten bunun pek de önemi yok. Onun, Hoffmann’ın bir eserinden fırlamış gerçek bir eksantrik ve hiç kuşkusuz, Quiquendone sakinleriyle gülünç bir tezat oluşturan, sıcakkanlı ve coşkulu, garip bir insan olduğunu bilmek yeterli. Kendine ve doktrinlerine sarsılmaz bir güveni vardı. Sürekli gülümseyen yüzü, başı dik, omuzları gevşek bir halde rahat ve özgürce yürüyüşü, kendinden emin bakışları, geniş burun delikleri, havayı derin derin soluyan büyük ağzıyla, insanların hoşuna giden bir adamdı. Hayat dolu, capcanlıydı; vücudunun her bir parçası birbiriyle uyumluydu; damarlarında cıva ve ayaklarının altında yüzlerce iğne varmış gibi kıpır kıpırdı. Bu yüzden yerinde duramaz, hızlı hızlı konuşur, gereğinden fazla el kol hareketi yapardı.</p>

  <p>Bu Doktor Ox, bütün bir kenti aydınlatmanın masrafını karşılayacak kadar zengin miydi peki?</p>

  <p>Bunca harcamayı üstlendiğine göre, muhtemelen öyleydi; bu yersiz soruya verebileceğimiz tek cevap bu.</p>

  <p>Doktor Ox, Quiquendone’a beş ay önce, Gedeon Ygène adındaki, uzun, kara kuru, zayıf, kibirli, ama en az hocası kadar hayat dolu olan asistanıyla birlikte gelmişti.</p>

  <p>Peki Doktor Ox neden kentin aydınlatılması için teklif sunmuş ve masrafları üstlenmişti? Neden özellikle kendi halinde yaşayıp giden Quiquendone’luları, bütün Flamanlar arasından bu Flamanları seçmişti; neden olağanüstü bir aydınlatma sisteminin sağlayacağı yararları onların kentine bahşetmek istiyordu? Bu bahaneyle, <em>in anima vili</em><a class="footnoteref" href="../Text/notlar.xhtml#n8" id="ref8">8</a> yoluyla, bazı büyük fizyolojik deneylere mi girişmek istiyordu? Ne yapmaya çalışıyordu bu tuhaf adam? Bunu bilemiyoruz, çünkü Doktor Ox’un, kendisine körü körüne itaat eden asistanı Ygène dışında sırdaşı yoktu.</p>

  <p>Hiç olmazsa görünürde, Doktor Ox, buna büyük ihtiyaç duyan kentin aydınlatılması işini üstlenmişti; “özellikle geceleri” diyordu Komiser Passauf akıllıca. Böylece, aydınlatıcı gaz üretimi amacıyla bir fabrika inşa edilmişti. Gazometreler faaliyete geçmeye hazırdı ve kaldırımların altından geçen sevk boruları, kısa bir süre sonra kamu binalarında ve hatta ilerleme yanlısı belli bazı dostların özel konutlarında lamba şeklinde ışıyacaktı.</p>

  <p>Belediye başkanı sıfatıyla Van Tricasse, danışman sıfatıyla Niklausse ve bazı diğer ileri gelenler, bu modern aydınlatma sisteminin evlerine girmesine izin vermek gerektiğine inanıyorlardı.</p>

  <p>Eğer okur unutmadıysa, danışman ve belediye başkanı arasında geçen bu uzun konuşma sırasında, kentin aydınlatılmasının taşkömürünün damıtılması sonucu üretilen bildiğimiz sıradan metanın yanmasıyla değil, hidrojen ve oksijenin karışımından oluşan daha yeni ve yirmi kat daha parlak okshidrik gazının kullanılmasıyla sağlanacağı dile getirilmişti.</p>

  <p>Yetenekli bir kimyager ve dâhi bir fizikçi olan doktor, bu gazı, Mösyö Tessie du Motay’in sodyum manganat kullanımı üzerine kurulu yöntemini izleyerek değil, kendisinin icat ettiği ve yeni parçalardan oluşan bir pil yardımıyla, hafif asitlenmiş suyu ayrıştırarak, büyük miktarlarda ve ucuza üretebiliyordu. Böylece, bu iki gazı ayrı ayrı üretmek için ne pahalı maddelere, ne platine, ne karniye, ne yakıta ne de hassas aletlere ihtiyaç vardı. Elektrik akımı su dolu büyük kapların içinden geçiyor ve sıvı, oksijen ve hidrojen olarak, kendisini oluşturan iki maddeye ayrışıyordu. Oksijen bir yana; hidrojen, eski ortağının iki katı hacimle, öbür yana gidiyordu. Her iki gaz ayrı haznelerde toplanmaktaydı; bu önlemin alınması zorunluydu, çünkü karışımları alev alırsa, korkunç bir patlama meydana gelirdi. Sonra borular, onları ayrı ayrı, her türlü patlamayı önlemek amacıyla düzenlenecek çok sayıdaki beklere<a class="footnoteref" href="../Text/notlar.xhtml#n9" id="ref9">9</a> ulaştıracaktı. İşte o zaman, dikkat çekecek kadar parlak, parlaklığı elektrik ışığınınkiyle yarışan –ki zaten herkes bilir, Casselmann’ın deneylerine göre, bin yüz yetmiş bir mumunkine eşit, ne bir eksik ne bir fazla– bir alev görülecekti.</p>

  <p>Bu yüksek nitelikli bileşik sayesinde, Quiquendone kentinin görkemli bir aydınlatmaya kavuşacağı kesindi. Ancak, daha sonra anlaşılacağı gibi, Doktor Ox ve asistanı işin bu kısmıyla pek fazla ilgilenmiyorlardı.</p>

  <p>Tam da Komiser Passauf’un, belediye başkanının evine büyük bir tantana kopararak girdiği günün ertesinde, Gedeon Ygène ve Doktor Ox, fabrikanın ana binasının zemin katındaki ortak çalışma odalarında konuşuyorlardı.</p>

  <p>– Pekâlâ, Ygène, pekâlâ! diye haykırdı Doktor Ox ellerini ovuşturarak. Dün verdiğimiz ziyafette onları gördünüz; tutkuların diriliği adına, süngersilerle ve mercansılar arasında orta yolu seçen şu soğukkanlı, iyi Quiquendone’luları! Tartışırken, davranışları ve sözleriyle birbirlerini kışkırtırken hallerini gördünüz! Şimdiden vücutça ve ruhça başkalaşıma uğramışlar! Üstelik her şey yeni başlıyor! Asıl yüksek doz uygulayacağımız zaman görün onları!</p>

  <p>– Gerçekten efendim, diye cevap verdi Gedeon Ygène, işaretparmağının ucuyla sivri burnunu kaşıyarak, deney oldukça iyi başladı; eğer akış musluğunu dikkatlice kapamamış olsaydım, ne olurdu bilmiyorum.</p>

  <p>– Şu avukat Schut’la Doktor Custos’u duydunuz mu? diye yeniden söze başladı Doktor Ox. Cümlenin kendisi hiç de kötücül değildi, ama bir Quiquendone’lunun ağzından çıktığı düşünülürse, Homeros’un kahramanlarının, kılıç çekmeden önce birbirlerine ettikleri hakaretler dizisi kadar etkiliydi. Ah şu Flamanlar! Bir gün onları ne hale getireceğimizi göreceksiniz!</p>

  <p>– Onlardan nankörler yaratacağız, diye karşılık verdi Gedeon Ygène, insan ırkına hak ettiği değeri veren bir adam tavrıyla.</p>

  <p>– Adam, sen de! dedi doktor, deneyimiz başarıya ulaşırsa, bize minnet duyup duymamalarının ne önemi var!</p>

  <p>– Aklıma gelmişken, diye ekledi asistan, habis bir gülümsemeyle, solunum organlarında böylesi bir uyarı gerçekleştirerek, ciğerlerinin işleyişindeki düzeni biraz bozarsak bu durum Quiquendone’un bu kibar sakinleri için kaygı verici olmaz mı?</p>

  <p>– Boş ver, aldırma onlara, diye cevap verdi Doktor Ox. Bütün bunlar bilim uğruna yapılıyor. Eğer köpekler ya da kurbağalar diri açımı deneylerini reddetselerdi, nasıl karşılardınız bunu?</p>

  <p>Kurbağa ve köpeklere danışılsaydı, bu hayvanların diri açımı uygulamalarına bazı itirazları olabilirdi; ama Doktor Ox bu konuda çürütülmez bir kanıt bulduğunu düşünüyor olmalıydı ki memnuniyetinin ifadesi olarak derinden iç geçirdi.</p>

  <p>– Yine de efendim, haklısınız, diye cevap verdi Gedeon Ygène, ikna olmuş bir tavırla. Bu Quiquendone sakinlerinden daha iyisini bulamazdık.</p>

  <p>– Bulamazdık, dedi doktor, her heceyi tek tek vurgulayarak.</p>

  <p>– Bu kişilerin nabızlarını ölçtünüz mü?</p>

  <p>–Yüz kere.</p>

  <p>– Nabız ortalaması kaç olarak saptandı?</p>

  <p>– Dakikada elli bile değil. Anlayın artık: Bir yüzyıldır arabacıların küfretmediği, birbirlerine sövüp saymadığı, atların kaçıp gitmediği, köpeklerin ısırmadığı, kedilerin tırmalamadığı, kısacası tartışmanın gölgesine bile rastlanmayan bir kent bu! Sulh ceza mahkemelerinin bile bütün bir yıl iş olmadığı için çalışmadığı bir kent! Sanatın da, işin de, hiç ama hiçbir şeyin coşku yaratmadığı bir kent! Yüz yıldır hiç tutanak tutulmamış, jandarmaların laf olsun diye ortalıkta dolaştığı bir kent! Üç yüz yıldır ne bir yumruğun ne de bir tokadın atıldığı bir kent! Bu böyle devam edemez, bütün bunları değiştireceğiz, anlıyorsunuz değil mi üstat Ygène?</p>

  <p>– Çok iyi! Çok iyi! dedi asistan heyecanla. Peki, bu kentin havasını tahlil ettiniz mi efendim?</p>

  <p>– Bu konuyu da unutmadım. Yetmiş dokuz birim azot ve yirmi dokuz birim oksijen, değişken miktarlarda karbonik asit ve su buharı. Bunlar alışılmış oranlar.<a class="footnoteref" href="../Text/notlar.xhtml#n10" id="ref10">10</a></p>

  <p>– İyi, doktor, iyi, diye karşılık verdi Ygène. Büyük çaplı ve bizi kesin sonuca götürecek bir deney olacak.</p>

  <p>– Ve eğer kesin sonuca götürürse, diye ekledi Doktor Ox, muzaffer bir edayla, dünyayı yeniden kuracağız!</p>
</body>
</html>