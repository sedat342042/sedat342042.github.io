<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" type="text/css" rel="stylesheet"/>
</head>

<body>
  <h1>VIII <span><em>Eski ve Görkemli Alman Valsi<br/>Kasırgaya Dönüşüyor</em></span></h1>

  <p>Her ne kadar seyirciler, tiyatrodan çıktıktan sonra her zamanki sükûnetlerine kavuşmuş, yalnızca geçici bir tür sersemlik duygusuyla sessizce evlerine dönmüş olsalar da, olağanüstü bu coşku selinden oldukça etkilendikleri için, tükenmiş, bitmiş ve sanki yemekte aşırıya kaçmış gibi, büyük bir ağırlıkla kendilerini yatağa attılar.</p>

  <p>Ertesi gün, her biri, bir önceki gün yaşananları yeniden anımsadı. Gerçekten de, biri dalaş sırasında şapkasını kaybetmiş, diğerinin giysisinin eteği o kargaşada yırtılmıştı. Beriki, kıymetli zarif ayakkabısından, öteki özel günlerde giydiği mantosundan olmuştu. Belleklerine yeniden kavuşan bu kibar burjuvalar, bu kez de adlandırılamayan taşkınlıkları yüzünden ister istemez utanç duydular. Sanki onlar, bir sefahat âleminin kendinden geçmiş kahramanlarıydı. Bu konu üzerinde konuşmuyorlar, hatta düşünmek bile istemiyorlardı.</p>

  <p>Fakat yine de kentin en allak bullak olan kişisi, Belediye Başkanı Van Tricasse’tı. Ertesi sabah uyandığında, peruğunu bulamadı. Lotche her tarafı aradı ama nafile. Peruk savaş alanında kalmıştı. Kentin yeminli borazancısı Jean Mistrol kanalıyla bu durum kente duyurulabilir ve yardım istenebilirdi; ama hayır. Madem kentin baş yöneticisi olma onuruna sahipti, bu şekilde kendini dile düşürmektense, bu peruk olayının üstünü örtmek daha yerinde olurdu.</p>

  <p>Saygıdeğer Van Tricasse, bitkin düşmüş, kafası kazan gibi olmuş, yorgunluktan dili dönmez, içi yanar bir halde örtülerinin altında yatarken böyle düşünüyordu. Kalkmak hiç içinden gelmiyordu, ama beyni, belki de kırk yıldır çalışmadığı kadar hızlı çalışıyordu bu sabah. Bu açıklanması zor temsildeki bütün olayları kafasında evirip çeviriyordu saygıdeğer yönetici. Kısa bir süre önce Doktor Ox’un gecesinde meydana gelen olaylarla paralellik kuruyordu. En güvenilir yurttaşlarının kişiliğinde, iki kez ortaya çıkan bu tuhaf taşkınlık halinin gerekçelerini arıyordu.</p>

  <p>“Peki ama, neler oluyor?” diye soruyordu kendi kendine. “Hangi baştan çıkarıcı duygunun esiri oldu benim sakin Quiquendone kentim? Deliriyor muyuz yoksa, acaba kenti büyük bir hastaneye mi dönüştürmek gerekecek? Çünkü dün, danışmanlar, hâkimler, avukatlar, doktorlar, akademisyenler, bütün ileri gelenler oradaydık ve hafızam beni yanıltmıyorsa, bu korkunç çılgınlık nöbetinden hepimiz payımızı aldık! Peki, bu cehennemi müzikte ne vardı? Bu çok garip. Üstelik, böylesi bir taşkınlığa sebebiyet verecek ne bir şey yedim ne de içtim. Hayır! Dün akşam, bir dilim çok pişmiş dana eti, birkaç kaşık dolusu şekerli ıspanak, çırpılmış yumurta beyazı yedim ve saf su katılmış iki küçük bardak da bira içtim; bunlar başıma vurmuş olamaz! Hayır. Açıklayamadığım bir şeyler var ve mademki yurttaşlarımın davranışlarından sorumluyum, bir soruşturma başlatacağım.”</p>

  <p>Ama belediye meclisinin aldığı soruşturma kararı, hiçbir sonuç vermedi. Olayların ne olduğu açıkça ortada olsa da, nedenleri yüksek görevlilerin kavrayışını aşıyordu. Zaten, ruhlar yeniden sükûna kavuşmuş ve bu sükûnla birlikte taşkınlık unutulmaya yüz tutmuştu. Yerel gazeteler, bu konuda yazmaktan bile kaçınıyor ve <em>Quiquendone Günlüğü</em>’nde yayımlanan temsille ilgili bir haberde de, bütün bir salona egemen olan taşkınlığa hiçbir şekilde değinilmiyordu.</p>

  <p>Bununla birlikte, kent alışılmış soğukkanlılığına kavuşsa da, görünüşte yeniden eski Flaman ruhuna bürünse de, sakinlerinin karakter ve mizaçlarında gitgide bir değişim hissediliyordu. Gerçekten de, Doktor Dominique Custos’un dile getirdiği gibi, “vücutlarında sinir sisteminin yeni oluşmaya başladığı” söylenebilirdi.</p>

  <p>Ama şunu da açıklayalım: Kesinliği kabul edilmiş bu değişim, sadece bazı koşullarda meydana geliyordu. Quiquendone’lular, kentin sokaklarında, açık havada, meydanlarda, Vaar kıyısı boyunca soylu bir tavırla yürürken, eskiden oldukları gibi, soğuk ve sistemli, iyi insanlardı yine. Aynı şekilde, evlerinde de durum böyleydi; kâh el işi, kâh kafa işi olsun, hiçbir şey yapmaz, fazla düşünmezlerdi. Özel yaşamları, vaktiyle olduğu gibi, sessiz, durgun ve bitkiseldi. Eşler arasında hiçbir tartışma, hiçbir sitem söz konusu olmadığı gibi, kalp hareketlerinde hiçbir hızlanma, beyinlerde de hiçbir uyarı gözlemlenmemekteydi. Nabız ortalaması, tıpkı iyi günlerdeki gibi dakikada elli-elli iki civarındaydı.</p>

  <p>Ancak, dönemin en yetenekli fizyolojistlerini bile yanıltan, kesinlikle anlaşılmaz durum şuydu ki, özel yaşamlarında hiçbir değişiklik göstermeyen Quiquendone sakinleri, nasıl oluyordu da, toplumsal yaşamda, bireyler arasındaki bire bir ilişkiler söz konusu olduğunda tam tersi bir tutumla, dikkat çekici bir değişime uğruyorlardı.</p>

  <p>Bir kamu binasında bir araya gelmek mi? İşte o zaman, Komiser Passauf’un deyişiyle, işler “hiç de iyi gitmiyordu”. Borsada, Belediye Sarayı’nda, Akademi’nin amfiteatrında, bilim adamlarının toplantılarında ve meclis oturumlarında bir tür diriliş yaşanıyor, tuhaf bir galeyan hemen katılımcıları sarıyordu. Birinci saatin bitiminde, ilişkiler sertleşiyordu. İki saat sonra ise tartışma kavgaya dönüşüyordu. Kafalar atıyor, iş kişilik sorunu haline geliyordu. Kilisede bile, vaaz sırasında, kürsüde çırpınıp duran ve her zamankinden daha sert tavırlar içindeki Papaz Van Stabel’i soğukkanlı kalarak dinlemek imkânsızlaşıyordu inananlar için. Olayların bu şekilde gelişmesi, Doktor Custos ve avukat Schut arasında gerçekleşenden daha kötü yeni atışmalara yol açıyordu. Bu atışmalar yetkililerin müdahalesini gerektirmiyorsa bu durum, kavgaya karışanların, evlerine döndüklerinde tekrar sükûna kavuşmalarından ve karşı tarafa ettikleri ya da maruz kaldıkları hakaretleri unutup gitmelerinden kaynaklanıyordu.</p>

  <p>Üstelik, bu özellik, başlarına gelenleri tanımlamayı kesinlikle beceremeyen bu insanların dikkatini bile çekmiyordu. Kentte tek bir kişi, yani meclisin otuz yıldır memurluk kadrosunu iptal etmeyi düşündüğü Asayiş Komiseri Michel Passauf, özel yaşamda asla görülmeyen galeyan halinin, kamu binalarında bir araya gelindiğinde çabucak ortaya çıktığını saptamıştı. Kaygı içinde, bu taşkınlık burjuvaların evlerine kadar girer ve bu salgın –kullandığı kelime buydu– kentin sokaklarına yayılırsa ne olur diye düşünüyordu. Bu durumda, ne hakaretler unutulur, ne sükûn kalır, ne de taşkınlık kesintiye uğrardı; bunun yerine Quiquendone’luları kaçınılmaz bir biçimde birbirine düşürecek sürekli bir tutuşma hali oluşurdu.</p>

  <p>“O zaman neler olur?” diye soruyordu kendi kendine Komiser Passauf, dehşet içinde. “Bu vahşi şiddeti nasıl durdurmalı? Kamçılanan bu taşkınlığın önü nasıl alınmalı? Böyle bir durumda asayiş komiseri kadrosu bir arpalık olmaktan çıkar ve meclis benim maaşımı iki katına çıkarmak zorunda kalır… Yeter ki ben de kendimi tutuklamak zorunda kalmayayım… kamu düzenini bozma ve yok sayma suçundan!”</p>

  <p>Nitekim, çok haklı gerekçeleri olan bu kaygılar, gerçeğe dönüşmeye başladı. Hastalık, borsadan, kiliseden, tiyatrodan, belediyeden, Akademi’den ve pazardan yurttaşların evlerine sıçradı, üstelik korkunç <em>Huguenot</em>’lar temsilinin üstünden on beş gün bile geçmemişti daha.</p>

  <p>Salgının ilk belirtileri, bankacı Collaert’in evinde ortaya çıktı.</p>

  <p>Bu zengin adam, kentin ileri gelenleri için bir balo ya da en azından danslı bir gece düzenliyordu. Birkaç ay önce otuz bin franklık bir istikraz tahvili çıkarmış ve bunun dörtte üçünü satmıştı; bu mali başarısını kutlamak amacıyla da, salonlarını hemşerilerine açarak onları evinde ağırlıyordu.</p>

  <p>Genellikle bira ve şerbet tüketilen, edepli ve sakin bu Flaman şölenlerinin nasıl geçtiği herkesçe bilinir. Havalar, ürün durumu, bahçelerin güzelliği, başta laleler olmak üzere çiçeklerin bakımı üzerine birkaç konuşma; zaman zaman, bir <em>menuet</em> gibi, ölçülü ve yavaş bir dans; bazen de bir vals, ama dakikada bir buçuk turdan fazlasını kaldırmayan ve dansçıların, kollarının izin verdiği ölçüde birbirinden uzakta durduğu şu Alman valslerinden biri… Quiquendone’un yüksek sosyetesinin katıldığı bu baloların genel görünümü işte böyleydi. Dört zamanlı hale getirildikten sonra, polka da ortama uyum sağlamak için epey çaba gösterdi. Ama ölçü ne kadar yavaş olursa olsun, dansçılar hep orkestranın gerisinde kalıyorlardı, bu yüzden ondan vazgeçmek zorunda kalındı.</p>

  <p>Genç kızların ve genç erkeklerin, erdemli ve ölçülü bir şekilde eğlendikleri bu sakin toplantılar, şimdiye kadar asla üzücü bir skandala yol açmamıştı. Öyleyse bu akşam, bankacı Collaert’in evinde, neden şerbetler baş döndürücü şaraplara, köpüren şampanyalara, insanı tutuşturan punçlara dönüşür gibiydiler? Eğlencenin ortasına doğru, niçin tuhaf bir tür sarhoşluk bütün davetlileri esir aldı? <em>Menuet</em> neden bir İtalyan halk dansına dönüştü? Neden orkestranın müzisyenleri tempoyu artırdılar? Niçin mumlar, aynı tiyatro binasında olduğu gibi, etrafa alışılmadık bir parlaklık yaydılar? Bankacının salonlarını nasıl bir elektrik akımı kaplamıştı? Evvelce öylesine ciddi, öylesine resmi, öylesine soylu ve öylesine seçkin bir dans olan bu <em>pastourelle</em><a class="footnoteref" href="../Text/notlar.xhtml#n35" id="ref35">35</a> sırasında, çiftlerin birbirlerine yaklaşması; ellerin, çırpınış içinde sıkıca birleşmesi; “yalnız kavalyelerin” düşünülmeden atılmış birkaç adımla kendilerini göstermesi nereden kaynaklanıyordu?</p>

  <p>Eyvah! Bütün bu çözümsüz sorulara hangi Oedipus cevap bulabilirdi ki? Orada bulunan Komiser Passauf, fırtınanın yaklaştığını açık seçik görüyor, ama olaylara hâkim olamıyor, onlardan kaçamıyor ve bir sarhoşluk halinin beynine hükmettiğini hissediyordu. Fizyolojik ve duygusal açıdan bütün melekeleri giderek artmaktaydı. Birçok kez, tatlıların üstüne atıldığı ve uzun bir diyetten çıkmışçasına tepsileri silip süpürdüğü görüldü.</p>

  <p>Bu arada, balodaki hareketlilik giderek artıyordu. Boğuk bir homurtu gibi uzun hırıltılar çıkıyordu bütün göğüslerden. Dans ediliyor, gerçekten dans ediliyordu. Ayaklar kendinden geçercesine sallanıyordu. Yüzler sinekkapanotu gibi kıpkırmızı kesilmişti. Gözler tıpkı kızıl yakutlar gibi parlıyordu. Coşku durumu en üst düzeye varmıştı.</p>

  <p>Ve sıra <em>Freyschütz</em> valsine geldiğinde, öylesine Alman ve öylesine yavaş olan bu vals, çalgıcılar tarafından çılgın bir tempoyla çalınmaya başlanınca, artık bir vals olmaktan çıkıp, gemlenemez bir kasırga, baş döndürücü bir devinim, tutuşmuş bir odun parçasıyla tempo tutan şeytana tapanlara yaraşır bir fır dönme halini aldı. Derken, engellenemez, durdurulamaz bir koşu, cehennemi bir hız, bir saat süresince zenginlik içinde yüzen evin odalarında, salonlarında, sofalarında, merdivenlerinde, mahzeninden tavan arasına kadar her yerinde, genç erkekleri, genç kızları, babaları, anneleri, her yaştan, her kilodan, her cinsiyetten insanı, büyük bankacı Collaert’i, Bayan Collaert’i, danışmanları, yüksek görevlileri, başyargıcı, Niklausse’u ve Küçükhanım Van Tricasse’ı, Belediye Başkanı Van Tricasse’ı ve hatta, daha sonra bu sarhoşluk gecesindeki vals eşinin kim olduğunu hatırlamayı asla başaramayacak olan Komiser Passauf’u bile gizleri içine sürükledi.</p>

  <p>Ama “o”, Komiser Passauf’u hiç unutmadı. O günden sonra, rüyalarında sık sık, kendisine tutkulu bir kucaklayışla sarılan ateşli komiseri gördü. Ve “o”, sevgili Tatanémance’tan başkası değildi!</p>
</body>
</html>