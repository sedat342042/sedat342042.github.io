<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" type="text/css" rel="stylesheet"/>
</head>

<body>
  <h1>XIII <span><em>Bu Bölümde, Yüksek Bir Yerde<br/>İnsanların Bütün Bayağılıklarını<br/>Geride Bıraktığı Bir Kez Daha Kanıtlanıyor</em></span></h1>

  <p>– Siz ne diyorsunuz bu işe? diye sordu Belediye Başkanı Van Tricasse danışman Niklausse’a.</p>

  <p>– Bu savaşın gerekli olduğunu söylüyorum, diye cevap verdi danışman kesin bir tonda, ve bize yapılan haksızlığın öcünü alma zamanı geldi.</p>

  <p>– Pekâlâ! diye sert bir şekilde karşılık verdi belediye başkanı, size tekrar söylüyorum, eğer Quiquendone halkı hakkını aramak için bu fırsattan yararlanamazsa, adına layık olamayacaktır.</p>

  <p>– Ve ben de, hiç vakit kaybetmeden birliklerimizi toparlamak ve onları düşmanın üstüne göndermek konusunda sizi destekliyorum.</p>

  <p>– Gerçekten beyefendi, gerçekten! diye cevap verdi Van Tricasse, ama siz, bu şekilde benimle mi konuşuyorsunuz?</p>

  <p>– Sizinle, sayın belediye başkanı, ne kadar ağır gelse de, benden hep gerçeği duyacaksınız.</p>

  <p>– Siz de öyle, sayın danışman, diye karşılık verdi Van Tricasse, gözü dönmüş bir şekilde, çünkü gerçek benim ağzıma sizinkinden daha çok yakışacaktır! Evet beyefendi, evet, her tür gecikme bizim için yüz kızartıcı olacaktır. Quiquendone kenti dokuz yüz yıldır öcünü alacağı anı bekliyor ve ne derseniz deyin, işinize gelsin ya da gelmesin, düşmanın üstüne yürüyeceğiz.</p>

  <p>– Ah! Böyle mi düşünüyorsunuz, dedi sertçe danışman Niklausse. Pekâlâ! Beyefendi, eğer siz istemiyorsanız, biz de sizsiz harekete geçeceğiz.</p>

  <p>– Bir belediye başkanı her zaman ilk sırada yer alır, beyefendi.</p>

  <p>– Bir danışman da öyle, beyefendi.</p>

  <p>– Bütün isteklerime karşı çıkarak, sözlerinizle bana hakaret ediyorsunuz, diye bağırdı belediye başkanı, yumrukları, vuruşla patlayan mermiler misali sıkılı bir halde.</p>

  <p>– Siz de benim vatanseverliğimden şüphe duyarak bana hakaret ediyorsunuz, diye bağırdı Niklausse, ateşe hazır bir silah gibi.</p>

  <p>– Size söylüyorum beyefendi, Quiquendone ordusu iki günden önce harekete geçecektir.</p>

  <p>– Ve ben de size tekrar ediyorum ki beyefendi, düşmanın üzerine yürümemiz kırk sekiz saati bulmayacaktır.</p>

  <p>Bu konuşmadan kolayca anlaşılabileceği gibi her iki muhatap da tamamen aynı fikri savunuyordu. Her ikisi de savaşı istiyordu; ama coşkun halleri onları tartışmaya sürüklüyor, ne Niklausse Van Tricasse’ı ne de Van Tricasse Niklausse’u dinliyordu. Eğer bu önemli sorun üzerinde farklı fikirlere sahip olsalardı; belediye başkanı savaşı, danışman ise barışı savunsaydı, atışma bundan daha şiddetli olamazdı. Bu iki eski dost birbirlerini düşmanca bakışlarla süzüyordu. Kalp atışlarının hızlanmasına, kıpkırmızı yüzlerine, küçülmüş gözbebeklerine, kaslarının seğirmesine, kükrer gibi çıkan seslerine bakılırsa, birbirlerinin üstüne atlamaya hazırdılar.</p>

  <p>Neyse ki, tam kavgaya tutuşacakları anda çalan büyük bir duvar saati hasımları durdurdu.</p>

  <p>– Nihayet, vakit geldi, diye bağırdı belediye başkanı.</p>

  <p>– Ne vakti? diye sordu danışman.</p>

  <p>– Gözetleme kulesine gitme vakti.</p>

  <p>– Doğru, hem sizin hoşunuza gitsin ya da gitmesin, ben gideceğim beyefendi.</p>

  <p>– Ben de.</p>

  <p>– Çıkalım!</p>

  <p>– Çıkalım!!</p>

  <p>Bu son sözcükler, bir karşılaşmanın gerçekleşeceğini ve rakiplerin birbirlerini düelloya davet ettiklerini düşündürse de, ortada böyle bir durum yoktu. Sadece, belediye başkanı ve danışmanın –aslında, kentin en önemli iki şahsiyetinin– Belediye Sarayı’na gitmeleri; kente hâkim olan yüksek kuleye çıkmaları ve birliklerinin ilerlemesini sağlayacak en uygun stratejik düzenlemeyi saptamak amacıyla çevreyi incelemeleri kararlaştırılmıştı.</p>

  <p>Bu konuda anlaşmaya varmış olmalarına rağmen, yol boyunca ayıplanacak derecede öfkeli bir tavır sergileyerek, tartışmaya devam ettiler. Bağrışmaları sokaklarda yankılanıyordu; ama yoldan geçenlerin sesleri de aynı seviyede olduğundan, onların bu öfkeli hali doğal karşılanıyor ve pek dikkat çekmiyordu. Bu şartlarda, sakin bir insan, anormal bir yaratık gibi görülebilirdi.</p>

  <p>Belediye başkanı ve danışman, gözetleme kulesinin girişine geldiklerinde, öfkelerinin doruğundaydılar. Artık yüzleri kırmızı değil, kireç gibiydi. Uzlaşmış olsalar bile, bu korkunç tartışma onlarda kasılmalara yol açmıştı ve yüzlerindeki solgunluk da öfkelerinin son haddine vardığının bir kanıtıydı.</p>

  <p>Kulenin dar merdivenlerinin başında, gerçek bir patlama yaşandı. İlkönce kim geçecekti? İlkönce kim sarmal merdivenin basamaklarından çıkacaktı? Gerçek şu ki bir itiş kakışın ardından, danışman Niklausse, kentin en yüksek görevlisine karşı ödevlerini unutarak, Van Tricasse’ı sert bir şekilde itti ve karanlık kule merdivenlerine ilk atılan oldu.</p>

  <p>Her ikisi de, birbirlerine yakışıksız sıfatlar sıralayarak, merdivenlerden dörder dörder tırmanmaya başladılar. Bu durum, üç yüz elli yedi ayak yükseklikten kentin bütün yollarına hâkim olan kulenin tepesine varana kadar, aralarında korkunç şeyler olacağı kaygısını uyandırıyordu.</p>

  <p>Ama kısa bir süre sonra, iki hasım soluk soluğa kaldılar ve bir dakika sonra, sekseninci basamağa geldiklerinde, artık gürültülü bir şekilde nefes alıp vererek, ağır bir tempoyla tırmanıyorlardı.</p>

  <p>Ama –soluk soluğa kalmalarının bir sonucu muydu bu, bilinmez– öfkeleri yatışmamış olsa da, en azından art arda gelen yakışıksız nitelemeler halinde açığa vurulmuyordu artık. Susuyorlardı ve garipti ama, taşkınlıkları, kentin üstünde yükseldikleri ölçüde duruluyordu. Ruhları bir tür huzura kavuşuyordu. Beyinlerindeki kaynama, tıpkı ateşten alınan bir cezve gibi, giderek azalıyordu. Neden peki?</p>

  <p>Bu soruya verilecek hiçbir yanıtımız yok; ama gerçek şu ki, kent seviyesinden iki yüz altmış altı ayak yükseklikteki sahanlığa geldiklerinde, iki hasım oturdular ve gerçekten daha sakinleşmiş bir halde birbirlerine bakıp öfkeye kapılmadan konuştular.</p>

  <p>–Ne kadar yüksek! dedi belediye başkanı, kıpkırmızı kesilmiş yüzünü mendiliyle silerek.</p>

  <p>– Çok yüksek! diye cevap verdi danışman. Biliyor musunuz, Hamburg’un Sankt Michaelis Kilisesi’nin kulesini on dört ayak geçiyoruz.</p>

  <p>– Biliyorum, dedi belediye başkanı, ses tonunda Quiquendone’un en yetkili kişisi olmasından dolayı hayli bağışlanabilir gurur vurgusuyla.</p>

  <p>Bir süre sonra, kentin iki ileri geleni kulenin duvarına oyulmuş mazgal deliklerinden dışarıya meraklı bir bakış atıp, yukarı doğru tırmanışlarını sürdürdü. Belediye başkanı ekibin başına geçmiş, danışman da bu duruma en ufak bir itirazda bulunmamıştı. Hatta, Van Tricasse üç yüz dördüncü basamağa vardığında, yorgunluktan canı çıkmış bir halde tek bir adım bile atamazken, Niklausse, dostlukla arkasından iterek ona destek oldu. Belediye başkanı bu yardımı kabul etti ve kulenin tepesine ulaştığında:</p>

  <p>– Teşekkür ederim Niklausse, dedi nezaketle, bu iyiliğinizin altında kalmayacağım.</p>

  <p>Biraz önce, kulenin dibinde, birbirlerini parçalamaya hazır iki vahşi hayvandılar; oysa şimdi, tepeye ulaşmış iki dost vardı karşımızda.</p>

  <p>Hava çok güzeldi. Aylardan mayıstı. Güneş bütün nemi emmişti. Öyle temiz ve berraktı ki hava! Geniş bir görüş alanı içinde göz, en küçük nesneleri bile rahatlıkla seçebiliyordu. Yalnızca birkaç mil uzaklıkta, Virgamen’ın beyazlığıyla göz alan surları, orada burada yükselen kırmızı damları, ışığın benek benek yansımalar yaptığı çan kuleleri görülüyordu. Yağma ve yangının bütün dehşetine maruz kalacak olan kent buydu işte!</p>

  <p>Belediye başkanı ve danışman, ruhları sıkı bir duygudaşlıkla kaynaşmış iki iyi insan gibi, taş bir sıranın üzerinde, yan yana oturuyorlar; nefes nefese, çevreye bakıyorlardı. Kısa bir sessizliğin ardından:</p>

  <p>– Ne kadar güzel! diye haykırdı belediye başkanı.</p>

  <p>– Evet, hayran olunacak kadar! diye cevap verdi danışman. Siz de, Sayın Van Tricasse, insanlığın yerküremizin kabuğunda sürünmekten çok böyle yükseklerde yaşamaya yazgılı olduğunu düşünmüyor musunuz?</p>

  <p>– Sizin gibi düşünüyorum, erdemli Niklausse, diye cevap verdi belediye başkanı, sizin gibi düşünüyorum. İnsan burada doğayı daha derinden hissediyor. Bütün duyularıyla içine çekiyor onu. Filozoflar böylesi yüksekliklerde ortaya çıkmış ve yine bilgeler de, bu dünyanın zavallılıklarının üzerinde, böylesi yüksekliklerde yaşamış olmalılar.</p>

  <p>– Çatının etrafında bir tur atalım mı? diye sordu danışman.</p>

  <p>– Çatının etrafında bir tur atalım, diye cevap verdi belediye başkanı.</p>

  <p>İki dost, birbirlerinin kollarına yaslanarak, eskiden olduğu gibi soru ve cevaplarının arasında uzun molalar vererek, ufkun her noktasını incelediler.</p>

  <p>– Gözetleme kulesine çıkmayalı en az on yedi yıl oluyor, dedi Van Tricasse.</p>

  <p>– Bense, hiç çıktığımı sanmıyorum, diye cevap verdi danışman Niklausse, ve bundan pişmanlık duyuyorum, çünkü bu yükseklikten manzara olağanüstü! Ağaçların arasından kıvrıla kıvrıla akan şu güzel Vaar nehrini görüyor musunuz, dostum?</p>

  <p>– Ve daha ötede, Saint-Hermandad tepeleri! Nasıl da zarafetle ufku örtüyorlar! Doğanın göz alıcı bir şekilde yerleştirdiği, şu yeşil ağaç dizisine bakın! Ah! Doğa, doğa, Niklausse! İnsan eli asla onunla yarışamaz!</p>

  <p>– Büyüleyici, eşsiz dostum, diye cevap verdi danışman. Yemyeşil kırlara yayılan şu sürülere bakın, şu öküzlere, şu ineklere, şu koyunlara…</p>

  <p>– Ve tarlalara giden şu çiftçilere! Sanki Arkadia’nın çobanları. Bir gaydaları eksik!</p>

  <p>– Ve şu bitek kırların üzerindeki, tek bir pusun gölgelemediği masmavi güzel gökyüzü! Ah! Niklausse, insan burada şair olabilir! Aziz Simeon Stylites’in dünyanın en büyük şairlerinden biri olmamasını aklım almıyor.</p>

  <p>– Belki de sütunu yeteri kadar yüksek değildi! diye cevap verdi danışman, yüzünde yumuşak bir gülümsemeyle.</p>

  <p>Bu sırada, Quiquendone kariyonu faaliyete geçti. Çanlar berrak sesleriyle, en hoş ezgilerinden birini çalıyorlardı. İki dost, kendilerinden geçmiş bir halde kalakaldılar.</p>

  <p>Sonra, yumuşak bir sesle:</p>

  <p>– Ama, dostum Niklausse, dedi belediye başkanı, bu kulenin tepesinde ne yapmaya geldik biz?</p>

  <p>– Kim bilir, diye cevap verdi danışman, kendimizi hülyalara bıraktık…</p>

  <p>– Buraya niçin geldik? diye tekrarladı belediye başkanı.</p>

  <p>– Buraya, dedi Niklausse, insani zaafların kirletemediği bu tertemiz havayı solumaya geldik.</p>

  <p>– Pekâlâ, inelim mi, dostum Niklausse?</p>

  <p>– İnelim, dostum Van Tricasse.</p>

  <p>Kentin iki ileri geleni, gözlerinin önünde uzayıp giden muhteşem panoramaya son bir kez baktılar; sonra belediye başkanı öne geçti ve yavaş, ölçülü adımlarla inmeye başladı. Danışman, birkaç basamak arkasından onu izliyordu. Yukarı çıkarken mola verdikleri sahanlığa vardılar. Şimdiden, yanakları kızarmaya başlamıştı. Bir an durdular ve inmeye devam ettiler.</p>

  <p>Bir dakika sonra, adım adım izlendiği duygusu kendisini “rahatsız ettiği” için Van Tricasse, Niklausse’tan yürüyüş hızını düşürmesini rica etti.</p>

  <p>Üstelik bu durum rahatsızlıktan da öte bir duygu yaratıyor olmalıydı ki, yirmi basamak sonra, kendisi arayı açabilsin diye, danışmana durmasını buyurdu.</p>

  <p>Danışman, belediye başkanının paşa gönlü olsun diye tek ayağı havada kalmaya hevesli olmadığı cevabını yapıştırdı ve inmeye devam etti.</p>

  <p>Van Tricasse oldukça sert bir sözle karşılık verdi.</p>

  <p>Danışman, aile gelenekleri yüzünden ikinci kez evlenmesi gereken belediye başkanının yaşıyla ilgili kırıcı bir imada bulundu.</p>

  <p>Belediye başkanı, bunun böyle gitmeyeceği konusunda Niklausse’u açık bir dilde uyararak, yirmi basamak daha indi.</p>

  <p>Niklausse, ne olursa olsun, kendisinin öne geçeceği karşılığını verdi ve o sırada koyu bir karanlık içinde bulunan kentin iki ileri geleni arasında, merdiven çok dar olduğundan, bir çatışma yaşandı.</p>

  <p>Bu sırada birbirlerine sarf ettikleri sözcüklerin yanında, kaba ve görgüsüz insanların kullandığı sözcükler bile çok yumuşak kalırdı.</p>

  <p>– Göreceğiz bakalım, sersem hayvan, diye bağırıyordu belediye başkanı, bu savaştaki konumunuzun ne olacağını ve hangi sırada yer alacağınızı göreceğiz!</p>

  <p>– Sizin önünüzdeki sırada, sersem budala! diye cevap verdi Niklausse.</p>

  <p>Ardından, bağırış çağırışlar devam etti; sanki iki vücut birlikte merdivenlerden aşağı yuvarlanıyordu…</p>

  <p>Ne olmuştu peki? Neden duygular böylesine hızla değişmişti? Neden kulenin tepesinde kuzu gibi olan bu iki adam, iki yüz ayak aşağıda kaplana dönüşmüştü?</p>

  <p>Neden ne olursa olsun, kulenin bekçisi, gürültüleri duyarak alt kapıyı açmaya koştu; tam da o sırada, gözleri dönmüş, yara bere içindeki iki hasım, birbirlerinin saçlarını yoluyorlardı; bereket versin ki başlarında perukları vardı.</p>

  <p>– Bana bunun hesabını vereceksiniz! diye haykırdı belediye başkanı, yumruğunu hasmının burnuna dayayarak.</p>

  <p>– Ne zaman isterseniz! diye uludu danışman Niklausse, sağ ayağını tehlikeli bir şekilde savurarak.</p>

  <p>Kendisi de pek öfkeli olan bekçi –nedendir bilinmez–, bu sahneyi çok doğal karşıladı. Ne tür bir kişisel taşkınlık hali bu kavganın bir parçası olmaya itiyordu onu, bilmiyorum. Ama kendini tuttu ve Belediye Başkanı Van Tricasse ile danışman Niklausse arasında, yakında bir düello gerçekleşebileceğini bütün mahalleye yaymakla yetindi.</p>
</body>
</html>