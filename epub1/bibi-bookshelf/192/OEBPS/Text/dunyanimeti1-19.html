<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml">
<head>
  <title>dunyanimeti1-19.html</title>
  <link href="../Styles/template.css" rel="stylesheet" type="text/css" />
</head>
<body>
  <p align="center"><strong>XIX</strong></p>
  <p class="x-Norm">Isak, köyden bir atla döndü.</p>
  <p class="x-Norm">Evet, mübaşirin atını satın almıştı, Geissler'in dediği gibi satılıktı zaten, ama Isak'a iki yüz kırk kron'a, yani altmış taler'e mal oldu. At fiyatları sim­di ateş pahasına çıkmıştı, Isak'ın çocukluğunda eıı iyi atlar elli taler'e alınırdı.</p>
  <p class="x-Norm">Fakat ne diye kendisi at yetiştirmemişti sanki? Ha ha, bu işi de tasarlamış, yavru bir tay almayı dü­şünmüştü. Bir, hadi iki sene beslemesi yeterdi. Tarla işlerinden baş kaldırabilecek bir kimsenin harcıydı bu; hasadını içeri çekecek bir at sahibi olana kadar batak­lıklarını yüzüstü bırakabilecek, sürüp tarla haline koy­mak lüzumunu hissetmeyecek bir kimsenin işiydi. Mü­başir ne güzel söylemişti: "At beslemeye hiç de heves yok içimde. Ben vazifeyle oraya buraya gittiğim va­kit, otları bizim kadınlar içeri çekerler."</p>
  <p class="x-Norm">Bu yeni beygir, Isak'ın evvelce de düşündüğü bir şeydi, bu fikri Isak'ın aklına Geissler sokmamış, Isak bunu birkaç senedir kendisi de düşünmüştü. Nitekim bunun için elden geldiği kadar hazırlıklarda bulun­muş, ahıra yeni bir yemlik daha yapıp otlağa yaz için yeni bir kazık daha çakmıştı; küçüklü büyüklü bir sü­rü arabası vardı, sonbaharda daha da yapacaktı, işin en önemli tarafını, ot meselesini de tabii unutmamış­tı; ineklerini azaltmaya mecbur kalmak tehlikesini ön­lemek istemeseydi, hiç daha geçen seneden, bataklığın son parçasını da sürüp ekilebilir hale koyar mıydı? Şimdi bataklığa, buzağılayan inekler için çimen ekil­miş bulunuyordu.</p>
  <p class="x-Norm">Evet, her şey bir bir düşünülmüştü. Inger'e eski­si gibi, sevinçten ellerini çırpması için bol bol fırsat çıkıyordu.</p>
  <p class="x-Norm">Isak, köyden yeni haberler getirmişti: Breidablick'in satılacağını, bunun için kilise meydanında tel­lâl çağırttıklarını söyledi. Ekili bir iki tarla, çayırlar, patates dikili yerler hepsi satışa giriyor; belki sığır ve ineklerle birkaç baş hayvan da satışa dahil ediliyordu. Inger: "Ne var ne yok, her şeyi satıp savıp ortada sipsivri kalmak mı istiyor bu adam?" dedi, hayret içinde. "Peki nereye gidecekmiş?"</p>
  <p class="x-Norm">"Köye."</p>
  <p class="x-Norm">Doğruydu, Brede köye göç etmek istiyordu. Şu var ki ilkin Axel Ström'ün yanına yerleşmeyi düşün­müştü, hazır Barbro da ordaydı zaten. Ama bu iş ol­madı. Brede her ne pahasına olursa olsun, kızıyla Axel arasındaki ilişkiyi bozmak istemiyor, Axel'in üs­tüne düşmekten yana ayağını denk alıyordu; ama tabii bundan vazgeçmek, onun için bir kayıp olmuştu. Madem Axel, sonbahara kadar yeni evinin çatısını bi­tirmek istiyordu. Axel'le Barbro yeni eve geçince Bre­de ile ailesi, kulübeye yerleşemezler miydi? Hayır! Buyurun. Brede bir göçmen kafasıyla düşünmüyor; Axel'in, kulübeyi, çoğalan hayvanları barındırmakta kullanmak üzere taşınmak zorunda olduğunu anlamıyordu. Kulübenin, burada da hayvan damı haline kon­ması gerekiyordu. Durum kendisine açıklandığı halde Brede'nin kafası bunu yine almadı. "Canım, insanlar hayvanlardan önce gelir!'' dedi. Hayır, göçmen olan böyle düşünmezdi, nerde! önce hayvanları barındırmalıydı, insan kısmı kendine nasıl olsa kışlık bir yer bulabilirdi. Derken lâfa Barbro da karıştı: "Ya, de­mek hayvanları insanlardan üstün tutuyorsun?" dedi. "Bunu iyi ki öğrendim!"</p>
  <p class="x-Norm">Doğru, Axel, barındıracak yeri olmadığı için bü­tün aileyi kendine düşman etmişti. Fakat dediğinden de dönmedi. Zaten öyle enayi ve uysal bir insan da değildi, aksine zamanla daha da hasis olmuştu, onları evine alacak olursa doyuracağı boğaz sayısının arta­cağını pekâlâ biliyordu.</p>
  <p class="x-Norm">Brede, kızını yatıştırdı ve ona, kendisinin en bü­yük arzusunun zaten yine köye dönmek olduğunu; bu kırlara, bu dağlara tahammül edemeyeceğini anlattı, çiftliğini sırf bu yüzden sattığını söyledi.</p>
  <p class="x-Norm">Evet, ama aslında çiftliği satan Brede Olsen de­ğil, Breidablick'i paraya çevirenler banka ile tüccar­dı: fakat görünüşü kurtarmak için bu iş Brede adına yapılıyor, Brede böylece şerefini kurtaracağını umu­yordu. Hem Brede, Isak'a rastlayınca öyle pek fazla ümitsiz de görünmemiş, kendisini henüz telgraf hattı müfettişi olmakla teselli etmişti: Onun için emin bir gelir kaynağıydı bu; zamanla yine köydeki eski göre­vini de elde edebilir, çalışarak yine Lensmann'ın yar­dımcısı, yol arkadaşı mevkiine yükselirdi.</p>
  <p class="x-Norm">Bununla beraber Brede üzgündü tabii. Bu, şun­dan ileri geliyordu: "İnsanın sevdiği, hoşlandığı, üze­rinde senelerce yaşadığı, çalışıp ekmeğini çıkardığı bir yerden ayrılması; zor şey doğrusu!" diyordu. Ama Brede'ciğin ümitsizliği uzun sürmüyordu, asla, bu onun iyi tarafıydı, hoş tarafı. Günün birinde aklına esmiş, şu Allah'ın kırını kalkındırmak istemiş, başara­mamıştı; ama aynı neşeyle başka işlere el atmış, bun­larda daha fazla muvaffak olmuştu. Evet, kim bilir, taş örnekleriyle ilerde büyük vurgunlar vurmayacağını? Barbro'yu olsun Maaneland'a yerleştirmişti ya! Barbro, artık Axel Ström'den hiç ayrılmayacaktı, ora­sı garanti, herkes görmüyor mu?</p>
  <p class="x-Norm">"Hayır, sağlığım yerinde oldukça; kendim için, ailem için çalışabildikçe mesele yok!" diyordu Brede Olsen. "Zaten çocuklar da büyüdüler, gidip başlarının çaresine bakıyorlar!" diyordu. "Helge ringa balıkçı­lığına gitti, Katrine doktorun evine hizmetçi oluyor. Bize de kala kala iki küçük kaldı. Gerçi bir üçüncüsü de yolda, fakat..."</p>
  <p class="x-Norm">Isak, köyden yeni bir haber daha getirmişti: Lensmann'ın hanımı bir çocuk doğurmuş. Inger bir­denbire canlandı, sordu: "Kız mı, oğlan mı?" Isak: "Orasını bilmiyorum!" cevabını verdi.</p>
  <p class="x-Norm">Demek bayan Lensmann'ın bir çocuğu olmuştu, o ki Kadınlar Derneği'nde fakirlerin habire çocuk do­ğurmalarına karşı cephe alıp dururdu. Kadına seçim hakkı vermeli, kadın kendi kaderini tayinde özgür ol­malı, der, dururdu. Şimdi kapana tutulmuştu. Rahibin hanımı: "Eh, özgür olduğunu gösterdi işte, ama yine de kaderinden kurtulamadı!" diyor, kahkahayı basıyordu. Bayan Heyerdahl hakkında sarf edilen bu nük­teli söz köyde herkesin ağzında dolaşıyor ve pek çok kimse bunun manasını anlıyordu; ihtimal Inger de an­lıyor, yalnız Isak hiçbir şey anlamıyordu.</p>
  <p class="x-Norm">Isak çalışmaktan anlıyordu, işiyle gücüyle uğraş­maktan anlıyordu. Şimdi zengin bir adam olmuştu, kocaman bir çiftlik sahibiydi, ama tesadüfün kuca­ğına bırakıverdiği bunca nakit paradan yararlanma­sını bilmiyor, parasını saklıyordu. Isak'ı bu dağ baş­ları kurtarıyordu. Köyde oturmuş olsaydı belki o modern dünya onun üzerinde de az çok etkisini gös­terirdi, orada bunca güzel şeyler vardı, kibar hayat vardı; Isak olur olmaz şeyler alır, iş günlerinde eğnine kırmızı mintan giyerdi. Burada, bu dağlarda israfın her türlüsüne karşı korunuyordu; temiz hava­da yaşıyor, pazar sabahları elini yüzünü yıkıyor, yu­karda dağ gölüne çıktıkça banyo ediyordu. Bin ta­ler'i — evet, Tanrının bağışıydı bu — tek kuruşunu bile harcamayıp saklaması lâzım! Hem neye harcasındı? Olağan masraflarını hayvanlarından, tarlalarından elde ettiği ürünleri, şunu bunu satarak kolayca karşıladıktan sonra!</p>
  <p class="x-Norm">Eleseus, bu işten herhalde daha iyi anlıyordu, babasına parasını bankaya yatırmasını tavsiye etmiş­ti. Akla en uygunu da buydu belki, şu var ki yapıl­ması hep sonraya bırakılıyordu, belki de hiç yapılmadı lâfla kaldı. Isak oğlunun öğütlerine hiç kulak as­mıyordu da ondan mı, hayır; Eleseus gerçekten işe ya­ramaz bir insan değildi hani, Isak bunu son günlerde anlamış bulunuyordu. Otların biçildiği şu sırada, bu işi Eleseus da denemişti. Yok, pek usta değildi öyle; Sivert'in yanından ayrılmaması, her seferinde tırpa­nını Sivert'e biletmesi gerekiyor, ama uzun kollarıyla otları tam bir erkek gibi kavrayıp kaldırmasını da beceriyordu. Eleseus, Sivert, Leopoldine ve Jensine çayırdaydılar; ilk ot demetlerini çatkılara asmış bu­lunuyorlardı; Eleseus bu işte de olanca kuvvetini harcamış, su toplamış ellerini sargılara sarmaya mec­bur kalana kadar bahçıvan tarağıyla habire çalışmıştı. Haftalardır iştahtan kesilmiş olmasına rağmen işten kaçmıyordu. Delikanlıya bir hal olmuştu anlaşılan, herhalde bir sevda işinde bahtsızlığa uğramış, ya da başından buna benzer bir şey geçmişti: Büyük bir acı veya bir hayal kırıklığı, ama hakkında hayırlı olmuş­tu bu. Bakındı, hatta şimdi şehirden gelirken getirdiği tütünden kalan son partiyi de içip bitirmişti; bu durumda başka bir kâtip olsa kapıları çat pat kapar yahut şu veya bu konuda sinirli sinirli konuşmaya kalkardı: ama hayır, Eleseus sadece sakin, uslu bir hal almıştı; hiçbir taşkınlığı yoktu, Allah için er­kekçe hareket ediyordu.</p>
  <p class="x-Norm">Peki sonra, maskara Sivert, ağabeysini kızdırmak için aklınca neler uyduruyordu? O gün iki kardeş, ırmaktaki taşların üstüne diz çökmüş, su içmekte idiler. Sivert boş bulunup Eleseus'a, iyi cins bir yosunu kurutarak tütün yapmayı teklif etti. "Yoksa ku­rutmadan, olduğu gibi mi içmek istersin?" dedi. Eleseus: "Sana tütünü ben vereyim!" diye cevap verdi, kolunu uzattığı gibi kardeşini başından omuz­larına kadar suya soktu: "Hadindi, al bakalım!" Sivert, uzun zaman ıslak başıyla dolaştı durdu.</p>
  <p class="x-Norm">Babası, oğlunu çalışırken gördükçe: "Galiba Eleseus, yavaş yavaş yamanlaşıyor!" diye düşünüyordu. "Şey, acaba Eleseus artık bütün bütün burada kalır mı?" diye Inger'e sordu, lnger aynı garip çe­kingenlikle: "Ne diyeyim bilmem ki. Hayır, kalmaz!" dedi.</p>
  <p class="x-Norm">"Ya, sen kendisiyle konuştun demek?"</p>
  <p class="x-Norm">"Hayır. Fakat, dur hele, bir parçacık çıtlattım. Ama tahmin ediyorum."</p>
  <p class="x-Norm">"Kendisinin bir çiftliği olsa acaba ne yapar?"</p>
  <p class="x-Norm">"Ne gibi?"</p>
  <p class="x-Norm">"'Yani ekip biçer, uğraşır mı?"</p>
  <p class="x-Norm">"Hayır."</p>
  <p class="x-Norm">"Ya, sen onunla bu meseleyi görüştün mü?"</p>
  <p class="x-Norm">"Görüşmeye ne hacet? Ne kadar değişti, görmü­yor musun? Onu artık tanıyamaz hale geldim."</p>
  <p class="x-Norm">Isak, taraf tutmayan bir sesle: "Onu ne diye kötülemeye kalkıyorsun?" dedi. "Tarlada her gün mükemmel işler başarıyor. Ben başka bir şeyini gö­remiyorum."</p>
  <p class="x-Norm">Inger, çekingen bir tavırla: "Ha, öyle, doğru!" dedi. Isak öfkeli öfkeli: "Anlamıyorum, onu böyle neye kötüleyip duruyorsun, başka ne bekliyorsun?" dedi, yüksek sesle, lnger mırıldandı: "Eleseus, eskisi gibi değil. Sen onunla yelek işini konuşmalıydın!"</p>
  <p class="x-Norm">"Yelek işini mi? Ne gibi?"</p>
  <p class="x-Norm">"Yazın şehirde beyaz yelek giyermiş."</p>
  <p class="x-Norm">Isak düşündü, düşündü, bir şey anlamadı. "Pe­ki, beyaz yelek giyerse ne çıkar?" diye sordu. Isak'ın zihni karışmıştı, bütün bunlar kadın gevezeliğinden başka bir şey değildi tabii. Isak, beyaz yelek işinde oğlanı haklı buluyor, hem ayrıca bundan ne mana çıkacağını pek anlamıyordu, bunun için bu konuyu bir kalem geçmek istedi: "Peki, ne dersin, Brede'nin çiftliği onun olsa da kendi kendine çalışıp orasını bir yoluna koysa?"</p>
  <p class="x-Norm">"Kim?" diye sordu Inger.</p>
  <p class="x-Norm">"Eleseus."</p>
  <p class="x-Norm">"Breidablick'i mi?" diye sordu Inger. "Bu işi yapmaya sakın kalkışma!"</p>
  <p class="x-Norm">Durum şuydu: Inger, bu tasavvuru Eleseus'la uzun uzadıya konuşmuştu; bu işi ağzını sıkı tutma­sını beceremeyen Sivert'ten öğrenmişti herhalde. Hem canım, Sivert, babasının şüphesiz sırf görüşülsün diye açığa vurduğu böyle bir niyeti niçin onlara söylemesindi? Babasının, Sivert'i bu şekilde aracı yapması ilk olmuyordu ki. Eh, ama Eleseus ne cevap vermişti? Eskisi gibi şehirden yazdığı mektuplardaki gibi: Hayır, öğrendiklerimi bir kenara atıp da yine bir hiç olmak istemiyorum, cevabını vermişti. Evet, bu­nun üzerine annesi, makul sebepler öne sürerek ha­rekete geçmiş, ama Eleseus bunların hepsine birden olumsuz cevaplar verip hayatı için başka plânları olduğunu açıklamıştı. Genç kalplerin hikmetinden sual olunmaz ki, Eleseus olup bitenlerden sonra Bar­bro'ya komşuluk etmeyi belki de imkânsız görüyordu. Bunu kimse bilemezdi. Annesine sadece üstünkörü açıklamada bulunmuş, şehirde şimdikinden daha iyi bir mevki elde edebileceğini, belki de valiye veya kaymakama kâtip olabileceğini söylemişti. İnsanın yükselmesi gerektiğini, birkaç sene sonra belki de Lensmann veya fener bekçisi olabileceğini, yahut gümrüğe geçeceğini anlatmıştı. Az çok okumuş kim­seler için sürü sürü imkânlar bulunduğunu bildirmişti.</p>
  <p class="x-Norm">Ama nedendir kim bilir, annesi birdenbire fik­rini değiştirmiş, oğlu gibi şevke gelmişti; zaten Inger'de pek öyle dayanıklı değildi ki, dünya tuzağına yine kolayca düşebilirdi. Hatta kışın, Drontheim ceza­evinden ayrılırken verdikleri o canım dua kitabını okumuş olduğu halde şimdi? Acaba Eleseus'un Lens­mann olabileceği doğru mu? Eleseus, buna evet ce­vabını vermişti: "Lensmann Heyerdahl, evvelce bir kalemde çalışmış bir kâtipten başka nedir sanki?"</p>
  <p class="x-Norm">Büyük ümitler! Nerdeyse annesi, Eleseus'a ha­yatını değiştirip kendini heba etmemesini tavsiyeye kalkışıyordu. Böylesine bir adamın bu dağ başlarında işi neydi?</p>
  <p class="x-Norm">Peki ama Eleseus'un şimdi bunca çaba gösterip yurt topraklarında bunca ter dökmesinin anlamı? Allah bilir, belki de bir maksat güdüyordu! Herhalde onun kanında da az çok bir çiftçi kibri vardı da ötekilerden geri kalmak istemiyordu. Hem yurdundan ayrılacağı günde babasıyla arası iyi olursa zarar mı ederdi. Gerçeği söylemek gerekirse şehirde şuna buna ufak tefek borçlar da bırakmıştı, bunları temizlemesi hayrına olurdu, büyük ve yeni kredilerin açılması demekti bu. Mesele sadece yüz kron'luk bir banknotla kalmıyor, işin içinde daha büyük bir para dönüyordu.</p>
  <p class="x-Norm">Eleseus budala değildi, budala ne kelime, hatta karınca kaderince kurnazdı da. Anlaşılan babasının eve girdiğini görmüştü, şu anda odada pencere kenarında oturup dışarıya baktığını biliyordu. Eh, Eleseus çalışmasını özellikle şu anda hızlandırıyorsa bu, belki asıl şimdi kendi çıkarına oluyor, hem böylece kimseye bir kötülük de etmiş bulunmuyordu.</p>
  <p class="x-Norm">Eleseus'un yaradılışında şu veya bu bakımdan ne olursa olsun incelmiş bir taraf vardı: Fakat aynı zamanda bozuk düzen, âdeta kırılıp parçalanmış bir taraf; şirret değildi, ama inatçıydı bir parça. Geçen yıllar boyunca üzerinde bir baskı olmadığı için mi böyle olmuştu? Anası onun için şimdi ne yapabilirdi? Sadece yardım! Oğlunun, geleceğe ait büyük ümi­leriyle gözleri kamaşmış bir halde, babasına karşı onun tarafını tutabilirdi. Bunu yapabilirdi.</p>
  <p class="x-Norm">Ama Isak, sonunda Inger'in muhalefetine içer­ledi, Breıdablick hakkındaki niyetini hiç de fena bulmuyordu. Hatta bugün evine dönerken kendini alamamış, atını durdurarak o bakımsız çiftliğe alıcı gözüyle çarçabuk şöyle bir göz gezdirmişti: Çalışkan ellere düşecek oldu mu bir şeye benzetilebilirdi. Şimdi Inger'e soruyordu: "Bu işe, bir cesaret, niçin girişmeyeyim? Hem Eleseus'u çok sevdiğim için, onun bir çiftlik sahibi olmasına yardım etmek istiyorum."</p>
  <p class="x-Norm">"Ah, eğer seviyorsan, onun yanında bir daha Breidablick lâfı etme!" cevabını verdi Inger.</p>
  <p class="x-Norm">"Ya!"</p>
  <p class="x-Norm">"Öyle, çünkü o bizden çok daha yüksek şeyler düşünüyor."</p>
  <p class="x-Norm">Isak da bu işten yana henüz bocalıyor, bunun için kesin konuşamıyordu; ama projesini açığa vur­makla ihtiyatsızlık etmiş olmasına içerliyor, bu yün­den plânından pek vazgeçmek istemiyordu. Birden­bire: "Canının istediğini yapsın!" dedi. Bu sözlere, Inger'in iyice işitmesi için mahsus daha yüksek ve tehditli bir sesle söylemişti. "Sen yüzüme bak dur, ben artık fazla bir şey söylemeyeceğim. Okul orada, orası köyle bizim çiftlik arasındaki yolun tam ortasıdır, falan filân. Ya onun kafasındaki büyük düşün­celer de nelermiş, peki? Böyle bir oğul insanı açlık­tan öldürebilir, bu daha mı iyi? Ama soruyorum sa­na, nasıl olur da benim kanımdan olan bir evlât, bana karşı isyan eder?"</p>
  <p class="x-Norm">Isak sustu. Konuştuğu ölçüde işin sarpa saraca­ğını anlamıştı herhalde. Her şeyden önce köye gider­ken giydiği pazar esvaplarını soyunmak istedi; ama hayır, bu kararından vazgeçti, üstündekileri çıkarma­mayı uygun gördü. Bundan maksadı neydi ki? Sonra: "Eleseus işini sen halletmelisin!" dedi. lnger: "En iyisi, ona sen kendin söyle. Beni dinlemiyor!" ceva­bını verdi. Evet, her şeyin başı Isak'tır, tabii bunda şüphe yok. Eleseus baş kaldırmaya kalksındı da görelim! Sözünü geçiremeyeceğinden mi korkuyordu ne, Isak şimdi geri geri çekilmeye başlamıştı: "Evet, bana düşer ben söylesem daha iyi. Ama benim işini başımdan aşkın, düşünecek bunca şey var."</p>
  <p class="x-Norm">Inger, hayret içinde: "Öyle mi?" diye sordu.</p>
  <p class="x-Norm">Isak çekip gitti, sadece topraklarının bittiği yere kadar gitti, ama ne olursa olsun gitti. Esrarlı tavır­lar takınmış, yalnız kalmak istemişti. Mesele şuydu:</p>
  <p class="x-Norm">Bugün köyden getirdiği haberlerin yanı sıra bir üçüncüsünü daha getirmişti; bu, öbür ikisinden daha büyüktü, çok büyük; onu ormanın eteğine saklamıştı. Çuval bezine, kâğıtlara sarılı, orada duruyordu. Isak sargıları çözdü: Büyük bir makineydi bu. Bak hele, kırmızılı mavili bir şeydi, görülmedik bir şey: Bir sürü dişleriyle, birçok bıçaklarıyla, eklemleri, kolları, çarkları, vidalarıyla bir ekin biçme makinesiydi bu. İşin içinde ekin biçme makinesi olmasaydı son defa aldığı beygiri yanı sıra bugün getirmezdi tabii.</p>
  <p class="x-Norm">Isak, derin derin düşünerek, tüccarın kendisine okumuş olduğu kullanış tarzı kâğıdında yazılı şeyleri başından sonuna kadar belleğinde bulup çıkarmaya savaşıyordu. Beride bir çelik yayı sıkıştırıyor, ötede bir cıvatayı pekiştiriyor, delik ve yarıkları yağlıyor, sonra bütün makineyi bir daha gözden geçiriyordu. Isak böyle bir dakikayı ömründe yaşamamıştır. Eline mürekkepli kalemi alıp bir senedin altına çiftlik armasındaki işaretleri yazmak... evet, o da tehlikeli ve zor bir işti doğrusu. İç içe giren bir sürü kıvrık bıçaklarıyla Reol pullukta da aynı şey. Sonra hızardaki büyük, yuvarlak testere; onun da noktası noktasına yatağında durması, sağa sola kaymaması — nerde kaldı ki yerinden fırlasın! — gerekiyordu. Ama biç­me makinesi... Çelik kollarıyla, kancaları, aletleri ve yüzlerce vidasıyla tam bir saksağan yuvasına benzi­yordu. Ha ha, lnger'in dikiş makinesi bunun yanında çocuk oyuncağı kalırdı!</p>
  <p class="x-Norm">Isak, makineye kendini koştu ve denedi, işte en yüce dakikayı şimdi yaşıyordu. Makineyle ilk önce bir başına kalmayı, makineyi çekecek atın yerine geç­meyi de bunun için istemişti.</p>
  <p class="x-Norm">Çünkü ya aletleri yanlış takılmış olur da makine işlemez, çattadak kırılıverirse? Ama böyle bir şey olmadı, makine otları biçiyordu. Biçmeseydi vay ha­line! Isak derin incelemelere dalmış, orada saatlerce kaldı, o aralık güneş batmış bulunuyordu. Kendini tekrar makineye koştu, denedi, makine otları biçi­yordu. Biçmeseydi vay haline!</p>
  <p class="x-Norm">Sıcak günün hemen peşinden çiğ düşüp de iki kardeş, yarın için ot biçmek üzere tırpanlarını alıp çayıra gelmişlerdi ki Isak binaların yanında belirdi ve: "Bu akşam tırpanlarınızı içeriye asın hele!" dedi. "Yeni beygiri koşup ormana getirin!"</p>
  <p class="x-Norm">Onlar akşam yemeklerini yemişlerdi, ama Isak yemek yemeye eve gitmedi, çiftlik avlusundan he­men geri dönüp geldiği yere gitti.</p>
  <p class="x-Norm">Sivert, peşi sıra: "Yük arabasını da koşalım mı?" diye seslendi.</p>
  <p class="x-Norm">"Hayır!" diye cevap verdi babası ve yoluna devam etti.</p>
  <p class="x-Norm">Her hareketinden bir sır taşıyor, coşkunluğun­dan durulmuyordu; her adım atışında dizlerini kırı­yor, bir eda, bir çalım öylesine yürüyordu. Ölüme, mahvolmaya da gitse cesur bir adamdı o; ellerinde kendisini korumaya yarayacak hiçbir şey götürmüyordu.</p>
  <p class="x-Norm">Delikanlı atı alıp peşi sıra geldiler, makineyi gö­rür görmez birdenbire durdular. Bütün oraların ilk biçme makinesi bu oluyordu, köyde bile yoktu henüz; kırmızı, mavi renkteydi, seyrine doyum olmu­yordu. Babaları, her şeyin başı olan Isak, kayıtsız bir sesle, her zamanki gibi, onlara seslendi: "Buraya gelin de makinenin önüne beygir koşun hele!" Oğulları, beygiri makineye koştular.</p>
  <p class="x-Norm">Sonra makineyi sürdüler, babaları sürüyordu. Makine pır pır ederek işliyor, otları biçip biçip bıra­kıyordu. Oğulları makinenin arkasında, ellerini kol­larını sallayarak, çalışmaksızın, gülümseyerek yürüyor­lardı Babaları birdenbire durup arkasına baktı: Hani daha iyi de biçilebilirdi yani. Bıçakları toprağa daha çok yaklaştırmak için bir iki vidayı sıkıştırdı, yeniden denedi. Yok, düzgün gitmiyordu, eğri büğrü biçiyordu. Bıçakların toplandığı yatak, aşağıya yu­karıya doğru biraz sallanıyor, oynuyordu. Baba ile oğulları bir iki konuştular. Eleseus, kullanış tarzı kâğıdını bulup okumaya başladı.</p>
  <p class="x-Norm">"İskemlesine oturursan makine sallanmazmış baba, burada öyle yazıyor!" dedi Eleseus.</p>
  <p class="x-Norm">"Ya!" dedi babası. "Ben de öyle biliyorum", diye ekledi, "her şeyi bir bir okudum."</p>
  <p class="x-Norm">Isak, makinenin üzerindeki iskemleye oturdu, atı yürüttü, şimdi sallantının önü alınmıştı. Ama ansızın makine işlemez oldu, hayır, bütün bıçaklar birden­bire duruvermiştiler. Ho! Peki bu da nesi? Isak yere atladı, ama artık coşkunluğundan eser kalma­mıştı; makineye eğilen yüzünde tasalı, kuşkulu bir ifade okunuyordu. Baba ile oğulları gözlerini maki­neye diktiler, herhalde yanlış bir şey yapılmıştı, Ele­seus açıklamayı elinde tutuyordu. "Şurada bir cıvata var!" dedi Sivert ve yere eğilip aldı. Makinenin düzelmesi bir buna bakıyormuş gibi, babası: "Tamam, iyi ki buldun!" dedi. "Ben de bu cıvatayı arıyordum!" Ama şimdi de deliği bulamıyorlardı. Allah lâyığını versin, bu cıvatanın yeri de neresiydi acaba'' "Şurası!" dedi Eleseus, parmağıyla işaret etti.</p>
  <p class="x-Norm">Şimdi Eleseus'un, kendini bu işin az çok ehli say­ması gerekiyordu; onun, bir kullanış kâğıdının sır­larını sökmekteki bu ustalığı, burada kimde bulu­nurdu? Artık lüzum kalmadığı halde uzun uzun de­liği işaret etti ve: "Kâğıttaki resimden anlaşıldığına göre cıvatanın buraya takılması lâzım!" dedi. "Evet, yeri orası, ben de onu oraya takmıştım!" dedi babası ve eski otoritesini tekrar elde etmek için Sivert'e otların içinde başka cıvatalar aramasını em­retti. Her şeyi önceden biliyormuşçasına, pek önemli bir tavır takınarak: "Bir tane daha olacak!" dedi. "Başka bulamadın mı? Eh, öyleyse yerinde duruyor."</p>
  <p class="x-Norm">Sonra, makineyi tekrar işletmek istedi.</p>
  <p class="x-Norm">"Fakat yanlış oldu!" diye seslendi Eleseus. Bak şu işe, Eleseus elinde resim, başlarında duruyordu, kanun ferman onun elindeydi, ona sen karışma de­nebilir miydi?</p>
  <p class="x-Norm">"Şu yay dışta olacak!"</p>
  <p class="x-Norm">"Öyle mi?" diye sordu babası.</p>
  <p class="x-Norm">"Evet, hâlbuki içte duruyor, sen içeriye takmış­sın. Bu, çelik bir yaydır, dışta olmalı, yoksa cıvata yine dışarı fırlar, bıçaklar işlemez. İşte, resimde de öyle!"</p>
  <p class="x-Norm">Babası, biraz küçülerek: "Gözlüğüm yanımda yok, bunun için resmi iyi seçemiyorum!" dedi. "Se­nin gözün daha iyi görür, yayı sen düzeltiver... Ama yanlış yapma sakın. Yeriniz uzak olmasa gidip gözlü­ğümü alırdım."</p>
  <p class="x-Norm">Şimdi her şey düzelmişti, babaları çıkıp iskem­leye oturdu. Eleseus arkasından seslendi: "Hem az daha hızlı sür, daha iyi biçer. Burada öyle yazıyor!"</p>
  <p class="x-Norm">Isak, atı sürüyor, işler yolunda gidiyor, makine pır pır diye ses çıkarıyordu. Ardında biçilmiş otlar­dan bir yol meydana geliyor, otlar yaymaya hazır, güzel bir çizgi halinde uzanıyordu. Şimdi Isak, ev­den görünüyordu, bütün hatun kişiler dışarı koşuş­tular. Küçük Rebekka hanidir yürüyüp koşmasını becerdiği halde Inger, onu kollarına almıştı, işte büyüklü küçüklü dört hatun kişi, dördü de geliyor, gözleri fal taşı gibi açılmış, bu harikaya doğru koşu­yorlardı; makinenin etrafını sardılar. Ah, Isak o anda ne kadar kuvvetli, ne kadar mağrurdu; maki­nenin üstünde serbestçe oturmuştu; sırtında pazar esvabı, bütün heybetiyle, ceketiyle, kasketiyle otur­muştu; ama alnından ter damlıyormuş, ne çıkar! Makinesini, uygun bir çayır parçasını geniş bir dört­gen haline sokarak yürütüyor, çark ediyor, yine yü­rütüp otları biçiyor; şaşkınlıktan ağızları açık kal­mış, ne diyeceklerini bilemez olmuş hatun kişilerin önünden geçiyor, makinesi pır pır edip işliyordu.</p>
  <p class="x-Norm">Derken Isak makineyi durdurdu, yere indi. İşte, yerdeki insanların ne diyeceklerini öğrenmeye can atıyordu şüphesiz! Kulağına hafiften ünlemler çar­pıyor, etrafındakiler eriştiği bu yüce mevkide onu rahatsız etmek istemiyorlar, ama Isak onların birbir­lerine sordukları çekingen soruları işitiyordu. Ve şimdi hiçbirinden babalığını, dostluğunu esirgemeyen bir başkan olduğunu göstermek için Isak onları cesa­retlendirmek istedi ve: "Eh, ben çayırın bu kısmını biçeyim, yarın da siz otları yayarsınız!" dedi. Büyü­lenmiş bir halde Inger: "Hiç vaktin yok galiba, eve gelip yemeğini yesen olmaz mı?" diye sordu. "Ol­maz, daha yapılacak başka işlerim var!" cevabını verdi Isak.</p>
  <p class="x-Norm">Sonra makineyi tekrar yağlamaya koyuldu, oradakilere bu işin, zor bir bilgi işi olduğunu hissettirdi. Sonra makineyi tekrar işletip ot biçmeye devam etti. Hatun kişiler, nihayet dönüp eve gittiler.</p>
  <p class="x-Norm">Mutlu Isak! Sellanraa'nın mutlu kişileri!</p>
  <p class="x-Norm">Isak daha şimdiden aşağı komşularının gelmesini bekliyordu. Axel Ström bu işle çok ilgilenir, her­halde yarın sabah gelecektir. Ama Breidablick'in Brede'si daha bu geceden damlar mı, damlar. Isak, biçme makinesi hakkında onlara açıklamalarda bulun­maya, her bakımdan onu kullanmasını bildiğini gös­termeye hazırdı. Tırpanla imkânı yok bu kadar düz ve muntazam biçilemeyeceğini göstermek istiyordu. Ama böyle mavili kırmızılı, ekstra bir ot biçme makinesi kaç paraya mal olur, orasını sorma!</p>
  <p class="x-Norm">Mutlu Isak!</p>
  <p class="x-Norm">Fakat makineyi üçüncü defa durdurup tekrar yağlamaya kalkmıştı ki cebindeki gözlük yere düşü­verdi. İşin kötüsü bunu oğulları da gördüler. Bunda bir yüce kuvvetin parmağı mı vardı, yoksa bu, kibrini azaltması için bir ihtar mıydı? Köyden çiftliğe dönerken ikide bir gözüne gözlüğünü takmış, bakışlarını kullanış kâğıdına dikmişti; ama bir şey anlayamamış, bunun üzerine Eleseus'un gelmesi gerekmişti.</p>
  <p class="x-Norm">Hey Allah’ım, doğru, okumuş olmak ne iyiydi! Şimdi Isak, kendi gururunu kırmak için, Eleseus'u çiftçi yapmaktan vazgeçiyor, artık bunun lâfını etmek iste­miyordu. Ama delikanlılar gözlük işindeki aksiliği parmaklarına doladılar da ondan mı, hayır, onlar böy­le bir şeye kalkışmadılar bile! Fakat maskara Sivert hiç sabredebilir mi, edemez tabii, hayır, nasıl sabredebilirdi, Eleseus'u kolundan çekti ve: "Gel, eve gidelim de tırpanlarımızı yakalım bari!" dedi. "Otları bizim yerimize babamız biçiyor!"</p>
  <p class="x-Norm">Bu şaka tam vaktinde yapılmıştı.</p>
  <p align="center"><strong>Birinci cildin sonu</strong></p>
</body>
</html>