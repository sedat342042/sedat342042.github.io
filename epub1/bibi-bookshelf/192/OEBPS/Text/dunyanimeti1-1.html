<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml">
<head>
  <title>dunyanimeti1-1.html</title>
  <link href="../Styles/template.css" rel="stylesheet" type="text/css" />
</head>
<body>
  <p class="x-Baslik-Giris"><strong>BİRİNCİ KISIM</strong></p>
  <p class="x-Norm-grntsz" style="text-align: center;"><strong>I</strong></p>
  <p class="x-Norm">Bataklıklardan geçerek ormana giren bu uzun patikayı kim mi açtı? O adam, buralara gelen o ilk insan açtı. Ondan önce bu yol yoktu henüz. Sonraları bazı hayvanlar; bataklıklardan, çamurlu topraklardan geçen bu belli belirsiz izleri takip ettiler ve onları daha görünür hale soktular; aradan zaman geçti, bazı Lâponlar bu keçiyolunun farkına vardılar ve ren geyiklerine bakmak üzere dağdan dağa geçtikleri sırada bu yoldan gittiler. Kimsenin değil, herkesin malı olan bu geniş bataklıktan, bu sahipsiz topraklardan geçen yol; işte böyle ortaya çıktı.</p>
  <p class="x-Norm">Adam, kuzeyden yana yürüyordu. Yanı sıra bir torba, içinde yol azığıyla birkaç alet edevat bulunan bir torba taşıyordu. Adam güçlü kuvvetli ve iri ya­rıydı, kızıl bir sakalı vardı, ellerinde ve yüzünde ufak ufak yara izleri bulunuyordu. Yara izleri, çalıştığı işten yoksa bir dövüşten mi kalmaydı? Belki hapishaneden kaçmıştı da saklanmak istiyordu, belki bir filozoftu da rahat huzur arıyordu; her neyse, şurası besbelli ki o, bu korkunç ıssızlığın ortasında bir insan, yürüyerek geliyordu. Yürüyor, boyuna yürüyordu; çevre sessizlik içinde, ne bir kuş, ne bir hayvan sesi; zaman zaman kendi kendisiyle birkaç kelime konuşuyordu. "Hey Allah’ım!" diyordu. Yolunun üstünde bataklıklara, barınılabilir yerlere veya ormanın açıklık kesimlerine geldikçe torbasına bırakıyor, etrafı dolaşarak toprağın durumunu gözden geçiriyor, bir süre sonra dönüp yine torbasını omuz­luyor, yine yola koyuluyordu. Bu böyle bütün gün sürdü, güneşe bakarak vakti hesap ediyordu, gece oldu. Adam fundaların üstüne uzanıp koluna yaslandı, uyudu.</p>
  <p class="x-Norm">Birkaç saat sonra yine yola koyuldu. Hey Allah’ım! Yine dosdoğru kuzey yönünde yürüdü, gü­neşe bakıp vakti hesapladı, öğlen molası verip biraz bayat ekmek ve keçi peyniri yedi, üstüne dereden su içtikten sonra yoluna devam etti. O günü de hep böyle yürümekle geçirdi, çünkü ormanda barınılabilecek bir sürü yeri incelemesi gerekiyordu. Ne arı­yordu? Bir arazi, bir toprak mı? Köylerden kaçan bir göçmendi belki; çünkü çevresine dikkatle ve gözleyerek bakıyor, bazen de bir tepeye tırmanıp oradan civarı araştırıyordu. İşte yine güneş batmak üzere.</p>
  <p class="x-Norm">Şimdi çeşitli ağaçlarıyla uzayıp giden bir vadinin batısında bulunuyordu; bu kısımda yapraklı ağaçlar ve otlaklar da göze çarpıyor ve arazi saatlerce bu şekilde uzuyordu. Hava kararıyordu, ama adam ha­fiften bir ırmak şırıltısı işitti; bu hafif şırıltı, onun üzerinde canlı bir şey etkisi yaptı, ona cesaret verdi. Tepeye çıkınca alacakaranlıkta önüne serili vadiyi ve vadinin üzerinde güneye doğru genişleyen gökyü­zünü gördü. Orada yattı, uyudu.</p>
  <p class="x-Norm">Sabahleyin orman ve otlakla örtülü bir arazinin ayaklarının altında uzayıp gittiğini gördü. Aşağı indi: İşte yeşil bir yamaç, ta ilerde ırmaktan bir kısım ve bir sıçrayışta ırmağı aşıp geçen bir tavşan gördü. Adam, ırmağın bir tavşan sıçrayışından daha geniş olmamasına sevinmiş gibi, memnun, başını sal­ladı. Kuluçkada bir karatavuk birdenbire kanatlarını çırparak ayaklarına doğru atıldı ve adama sert sert tısladı, adam tekrar başını salladı: "Burada hayvanlar da var, kuşlar da; bu da fena değil!" dedi. Çay üzümü fidanlarına, keçiyemişi sürgünlerine, yedi uçlu yıldız çiçeklerine ve boyları daha alçak eğrelti ot­larına bata çıka ilerliyordu. Arada bir durup da bir demir parçasıyla toprağı eşecek oldu mu bazen or­man toprağıyla karşılaşıyor, bazen yapraklar ve çürü­müş dallarla binlerce yıldan bugüne gübreleşmiş bataklık toprağı buluyordu. Adam başını salladı, burada yerleşecekti, evet, burada yerleşecek, kararını vermişti. O civarda iki gün daha gezdi, dolaştı; ama akşamları hep bu yamaca döndü. Geceleri, çam dal­larından yaptığı bir yatakta uyuyordu; kendi evin­deydi sanki hatta bir kaya çıkıntısı altında kendisine şimdiden bir sığınak bulmuştu.</p>
  <p class="x-Norm">İşin zor tarafı, bir yer bulmak olmuştu, kimsenin olmayan, kendisinin olan yeri bulmak. Şimdi çalışma günleri sökün etti. Adam derhal biraz uzaktaki or­manlarda, hazır suları çekilmeden, akkayın ağaçlarından kabuk soymaya koyuldu. Kabukları üst üste istif ediyor, üzerlerine taşlar oturtuyor ve kurutuyordu. Biriktirip büyük bir yük meydana getirdikçe alıyor, millerce uzaktaki köye götürüp yapı malzemesi diye satıyordu. Sonra içlerinde yiyecek, içecek, alet edevat bulunan yeni yeni torbalarla, barındığı yamaca dö­nüyordu: Un, pastırma, bir tencere, bir bel getiriyor; bıkıp usanmadan o yolu gidip geliyor ve yükler a­ltında eziliyordu. Doğuştan bir hamal, ormanlarda sefer eden bir mavnaydı sanki. Sanki çok yol yürü­mekten, çok şey taşımaktan hoşlanıyordu; sanki sırtta yük olmadan yürümek tembel harcıdır, bana yakış­maz diye düşünüyordu.</p>
  <p class="x-Norm">Günün birinde yurduna, sırtındaki o ağır yük­ten başka, iplerinden çekerek getirdiği, iki keçi ve bir genç teke ile döndü. Keçilere, sanki birer inekmişler gibi seviniyor ve çok iyi bakıyordu. Yoldan geçen ilk yabancı geldi: göçebe bir Lâpon. Lâpon keçileri gördü ve orada yerleşmiş bir adamla karşı­laştığını anladı, dedi ki:</p>
  <p class="x-Norm">Burayı kendine yurt mu edineceksin?</p>
  <p class="x-Norm">Adam "Evet" cevabını verdi.</p>
  <p class="x-Norm">Adın ne?</p>
  <p class="x-Norm">Isak. İşlerimi görecek bir kız arıyorum, bil­diğin biri var mı?</p>
  <p class="x-Norm">Yok, ama uğrayacağım yerlere söylerim.</p>
  <p class="x-Norm">Evet, yap şu işi! Evcil hayvanlarım olduğunu, fakat bunlara bakacak kimsem bulunmadığını söyle</p>
  <p class="x-Norm">Demek ki adı Isak, evet, Lâpon bunu da söyleyecekti. Meğer yamaçtaki adam kaçak değilmiş, is­mini söylemişti. Ne kaçağı canım? Öyle olsa izini bulurlardı. O, yorulmak nedir bilmeden çalışan bir adamdı sade. Keçilerine kışlık ot topluyordu; top­rağı ekilip biçilir hale sokmaya, bir tarla açmaya, taşları ayıklamaya, taş duvarlar çekmeye başladı. Son­baharda kendine bir konut yaptı bitirdi: bir toprak kulübe, ek yerleri fırtınalarda çatırdamayan, yangın­larda yanma tehlikesi olmayan sağlam, sıcak bir ku­lübe vücuda getirdi. Bu yuvanın içerisine girebiliyor, kapısını kapatıp içerde kalabiliyor yahut civardan bir kimse geçtikçe kapı aralığında durup evinin efen­disi sıfatıyla yolculara görünebiliyordu. Kulübe iki kısma ayrılmıştı; bir bölüğünde kendisi barınıyordu, öbüründe hayvanları. Ta dip tarafta, kayanın altın­da kendisine bir ot ambarı yapmıştı. Her şeyi vardı her şeyi.</p>
  <p class="x-Norm">Yoldan baba-oğul iki Lâpon daha geçiyordu. Durdular, iki elleriyle uzun değneklerine dayanıp kulübeyi, işlenmiş toprağı gözden geçirdiler ve yu­karı yamaçtaki keçilerin çıngırak seslerini dinlediler.</p>
  <p class="x-Norm">"Günaydın!" dediler. "Buraya beyler efendiler gelmiş anlaşılan!" Lâpon kısmı daima yaltaklanmak­tan hoşlanır.</p>
  <p class="x-Norm">"İşlerimi görecek bir kız arıyorum, bildiğiniz biri var mı?" dedi Isak. Aklı fikri hep aynı şeydeydi çünkü.</p>
  <p class="x-Norm">"Sana yardım edecek bir kız mı istiyorsun? Yok ki. Ama araştıralım hele."</p>
  <p class="x-Norm">"Evet, zahmet olmazsa. Evim barkım, tarlam hayvanım olduğunu; fakat kendime yardımcı bir kız bulamadığımı söyleyiverin, kuzum!"</p>
  <p class="x-Norm">Kayın kabuklarıyla aşağı köye indikçe böyle bir yardımcı kız soruşturmuş, ama bulamamıştı. Bir dul kadın, yaşları geçkin birkaç kız; onu şöyle bir süzmüş­ler, fakat kendisine yardım vadinde bulunmayı göz­lerine alamamışlardı; acaba niçin, Isak mana veremi­yordu buna. Sahiden mi anlamıyordu? İnsanlardan fersahlarca uzak bir yerde, en yakın insan topluluğu­na bir günlük yolda, Allah’ın dağında, bir erkek ya­nında, gidip de kim çalışırdı? Hem sonra adamdı. Güzellikten, sevimlilikten eser de yoktu hani, ne ge­zer! Söz söylediği zamanlar, gözleri gökyüzüne diki­li bir tenor da değildi, asla; konuşunca biraz hayvan­ca ve kaba bir sesle konuşuyordu.</p>
  <p class="x-Norm">Eh, ne çare, bir başına kalması gerekiyordu.</p>
  <p class="x-Norm">Kışın koca koca ağaç tekneler yaptı; gidip köy­de satıyor ve yiyecek, alet edevat dolu torbalarla kar­lar içinde yürüyerek yurduna dönüyordu. Zahmetli günlerdi bunlar; sırtında ağır bir yük vardı. Öyle ya, evinde hayvan besliyordu, onları uzun zaman yüzüstü bırakamazdı. Bu işi nasıl hallediyordu? Mecburiyetler insana akıl öğretir; kuvvetli ve yıpranmamış bir zekâsı vardı, hep bu zekâyı işletiyordu. Başlangıçta evini bırakıp giderken keçileri salıveriyor, böylece hayvanlar da ormandaki dallardan karınlarını doyu­ruyorlardı. Ama sonra bir başka çare daha buldu. Irmağın üstüne büyük bir tahta kova yerleştirdi: Ko­vanın içine ince bir su sızıyor, aradan on dört saat geçince kova doluyor ve artık taşacak hale gelince dibe çökmesi için yeterince ağırlaşmış oluyordu. Ko­va batarken, bu sefer ot ambarıyla bağlantısı olan bir ipi çekiyor, ambarda bir delik açılıyor, içerden dışarıya üç keçinin önceden ayrılmış yiyeceği dökülü­yor, keçilerin otları da böylece önlerine geliyordu.</p>
  <p class="x-Norm">Isak, bu işi bu şekilde başarıyordu.</p>
  <p class="x-Norm">Hoş bir buluş, belki de bir Tanrı ilhamı; ada­mın yardımına koşmuştu. Sonbahar sonlarına kadar işler yolunda gitti, sonra kar yağdı, derken yağmur­lar, derken yine kar, sürüp giden kar başladı; işte o vakit keçilere ot veren tesisat bozuldu: Kova yağ­murla doluyor ve ambar deliği vaktinden önce açılıveriyordu. Adam kovanın ağzına bir kapak koydu; durum bir süre daha düzeldi, ama kış başlayıp da su sızıntısı donunca tesisat büsbütün işlemez oldu.</p>
  <p class="x-Norm">O vakit keçiler de, adam da mahrumiyetin ne olduğunu öğrenmek zorunda kaldılar.</p>
  <p class="x-Norm">Zahmetli günlerdi bunlar; adam bir yardımcı bek­liyor, ama kimseyi bulamıyordu. Fakat durum böyle diye ümitsizliğe düşmedi. Yerini yurdunu geliştirme­ye devam etti; kulübesine bir pencere açtı, iki parça cam taktı. Etrafını görebilmek için ocakta ateş yak­mak külfetinden kurtulması, hayatına acayip ve ay­dınlık bir gün kattı; artık içerde oturabiliyor ve gün ışığında ağaçtan tekneler yapabiliyordu. Hayatı­na neşe ve aydınlık girmişti. Allah büyük! Hiç ki­tap okumuşluğu yoktu, ama zihni çok vakit Tanrı ile meşgul oluyordu, başka türlü yapamazdı, ruhunda iman ve tazim hisleri yer etmişti. Yıldızlı gök, orma­nın hışırtısı, ıssızlık, kar yığınları, toprağın üstünde ve üzerindeki kuvvetler; onu çok kere gündüzleri dü­şüncelere, huşulara gark ediyor; kendini günahkâr gö­rüp sofulaşıyor, pazarları mübarek günün şerefine yı­kanıyor; ama başka günlerdeki gibi, o gün de çalış­masına devam ediyordu.</p>
  <p class="x-Norm">Bahar geldi, ufacık tarlasını hazırladı ve patates dikti. Şimdi hayvanlarının sayısı artmıştı; keçiler ikiz doğurmuşlar, büyük küçük hepsi dahil sayıları yediyi bulmuştu, ilersini düşünerek hayvanların damını ge­nişletti, oraya da birkaç parça cam taktı. Dam daha aydınlık, her bakımdan daha ışıklı oldu.</p>
  <p class="x-Norm">Günlerden bir gün yardımcı çıkageldi. Kendini toparlayıp ortaya çıkmadan önce yukarda yamaçta uzun zaman dolaştı, durdu. Kulübeye gelip edene ka­dar akşam oldu, ama sonunda kulübeye kadar geldi: Uzun boylu, koyu elâ gözlü bir kızdı bu; etli butlu, iri yarıydı; kuvvetli, sağlam elleri vardı; bir Lâpon kızı olmadığı halde ayaklarına Lâpon çarıkları geçir­miş, sırtına dana postundan bir dağarcık almıştı. Yaşı bir hayli geçkine benziyor, kibarcası otuzuna yaklaş­mış bulunuyordu.</p>
  <p class="x-Norm">Neden korkacaktı? Selâm verdi, arkasından da hemen ilâve etti: "Dağı aşacağım da hani bu yoldan geçiyordum."</p>
  <p class="x-Norm">"Ya!" dedi adam. Kızın sözlerini iyi anlayamıyordu, kız çapraşık konuşuyor, üstelik de yüzünü öte yana çeviriyordu.</p>
  <p class="x-Norm">"Öyle!" dedi kız. "Ne uzun yol!"</p>
  <p class="x-Norm">Adam: "Evet!" cevabını verdi. "Dağın öte ya­kasına mı gideceksin?"</p>
  <p class="x-Norm">"Evet."</p>
  <p class="x-Norm">"Orada ne yapacaksın?"</p>
  <p class="x-Norm">"Bizimkiler orada."</p>
  <p class="x-Norm">"Ya, demek sizinkiler orada? Adın ne senin?"</p>
  <p class="x-Norm">"Inger, ya seninki?"</p>
  <p class="x-Norm">"Isak.'</p>
  <p class="x-Norm">"Ha, demek Isak. Burada mı oturuyorsun? '</p>
  <p class="x-Norm">"Evet, burada oturuyorum, işte gördüğün gibi."</p>
  <p class="x-Norm">Kız, beğenmiş: "Fena değil!" dedi.</p>
  <p class="x-Norm">Isak'ın zamanla zekâsı gelişmişti; aklından kızın herhalde birisinin sözüyle geldiği, hatta evinden aile­sinden ayrılıp dosdoğru buraya gelmiş olacağı, daha ileri gitmek niyetinde olmadığı düşüncesi geçti. Kız, onun bir kadın yardımcıya ihtiyacı olduğunu duy­muştu ihtimal.</p>
  <p class="x-Norm">"Gir içeri de dinlen!" dedi.</p>
  <p class="x-Norm">Kulübeye girdiler, kızın yol azığından yediler, Isak'ın keçilerinin sütünden içtiler; sonra kızın, bir kese içinde yanında getirdiği kahveden pişirdiler. Yatmadan önce kahvelerini içerlerken keyifleri tam yerine gelmişti. Geceleyin Isak, yatakta kıza karşı ar­zu duydu ve ona sahip oldu.</p>
  <p class="x-Norm">Sabah olunca kız kalkıp gitmedi, bütün gün ora­da kaldı, çalıştı, keçileri sağdı, tahta kap kaçağı ince kum serperek temizledi. Bundan böyle hep orada kal­dı. Kızın adı Inger'di, erkeğin adı Isak.</p>
  <p class="x-Norm">Tek başına yaşayan adam için şimdi başka bir ha­yat başlamıştı. Karısının çapraşık konuşması ve tav­şan dudaklı oluşu dolayısıyla yüzünü hep öte yana çevirmesi; biricik derdi idi, ama halinden şikâyet için sebep miydi bu? Zaten bu sakat ağız da olmasaydı kız hiç ona gelir miydi? Onun kısmetiydi bu yarık dudak. Ya kendisi, kusursuz muydu sanki? Kızıl sakalı ve tıknaz vücuduyla Isak, korkunç bir değirmen ecinni­sine, çizgileri eciş bücüş yapan bir cam gerisinde dur­muş bir kimseye benziyordu. Hem sonra yüzünde böyle bir ifadeyle dolaşan bir başkası daha var mıydı bakalım? Sanki her an parlayıverecekmiş sanırdı onu gören. Inger'in onu bırakıp kaçmaması bile az şey değildi doğrusu.</p>
  <p class="x-Norm">Inger, onu bırakıp kaçmadı. Isak, kulübeden uzaklaşıp gidiyor ve dönüp geldiği vakit Inger'i kulü­bede buluyordu; kulübe ve lnger, birleşmiştiler.</p>
  <p class="x-Norm">Isak şimdi bir ikinci can daha beslemek zorunday­dı, ama değerdi bu; kulübeden eskisine göre daha uzun zaman uzak kalabilir, gidip gelebilirdi. Meselâ ırmak vardı, şu sevimli ırmak, şirin görünümü ya­nında derindi de, hızlı hızlı akıyordu; küçümsenecek bir ırmak değildi bu, yukarda dağlarda büyük bir gölden çıkıyordu herhalde. Isak olta edinip bu göle gitti; akşamları eve dönüşünde yanı sıra bir yığın ala­balık, som balığı alıp geliyordu. Inger onu büyük bir hayranlıkla karşılıyor, ne yapacağını şaşırıyor, el­lerini çırparak haykırıyordu. "Aman, ne hoş şeyler!" diyordu. Övgüsünden erkeğinin ne kadar sevinç ve gurur duyduğunu seziyordu herhalde, nitekim gönül alıcı daha başka sözler de söylüyordu: "Hiç böylesini görmemiştim, nasıl oldu da tutup getirdin, doğ­rusu aklım almıyor..." gibi sözler.</p>
  <p class="x-Norm">Başka bakımlardan da Isak için bir nimetti Inger. Gerçi yüzü güzel değildi ve kafasız bir kadındı, ama bir akrabasının yanında kuzularıyla birlikte iki koyun bırakmıştı; onları aldı, geldi. Kulübeye getirilebilecek en lüzumlu şeydi bunlar: Yünleriyle, kuzularıyla iki koyun, yani etli canlı dört hayvan; hayvan sayısı büyük ölçüde çoğalmış oldu, bu çoğalış mükemmel bir şeydi doğrusu. Inger ayrıca elbiseleriyle, kendisi­ne ait başka şeyleri de getirmişti: bir ayna; üzerinde zarif birkaç boncuk bulunan bir kurdele, yapağı ta­rakları ve bir çıkrık getirmişti. Bak, eğer Inger böy­le devam ederse döşemeden tavana kadar her taraf dolacak ve bütün bu eşya, kulübeye sığmayacaktı! Isak, bu dünya nimetleri karşısında tabii çok heyecan duydu; ama doğuştan az konuşur bir adam olduğu için bu konuda fikrini söylemek ona ağır geldi; dışarıya, evin önüne çıktı, hava durumuna bakıp son­ra yine içeri girdi. Evet, besbelli büyük bir bahtiyarlı­ğa ermişti; gönlünde gittikçe artan sıcak bir arzunun, bir yakınlık yahut bir aşkın veya başka bir kelimeyle isimlendirilebilecek bir hissin yükseldiğini duyuyordu.</p>
  <p class="x-Norm">"Bunca şeyi alıp gelmene ne lüzum vardı?" de­di.</p>
  <p class="x-Norm">"Başka bir yerde daha çok eşyam var. Sonra be­nim bir de Sivert dayım vardır, annemin kardeşi, hiç ismini işittin mi?"</p>
  <p class="x-Norm">"Hayır."</p>
  <p class="x-Norm">"Zengin adamdır, bucak kasadarı."</p>
  <p class="x-Norm">Aşk akıllıyı aptal eder; Isak kendine göre şirin gözükmek istedi ve çok aşırı gitti.</p>
  <p class="x-Norm">"Ha, ne diyordum," diye başladı, "patatesleri sen çapalama. Akşam eve dönünce ben yaparım."</p>
  <p class="x-Norm">Ve baltasını alıp ormana yollandı. Inger onun ormanda ağaç kestiğini duydu; çok uzak değildi or­man ve çatırtılardan, Isak'ın koca koca ağaçları de­virdiğini anladı. Sesleri bir süre dinledikten sonra dışarı çıkıp patatesleri çapaladı. Aşk, aptalı akıllı eder.</p>
  <p class="x-Norm">Akşam üstü Isak, ipe takılı arkasında sürüye sü­rüye getirdiği, koskoca bir tomrukla eve döndü, ilâ­hi hoyrat, saf Isak! Tomruk bahanesiyle ortalığı ala­bildiğine gürültüye, boğuyor; Inger dışarı çıksın da kendisine hayran olsun diye öksürüp aksırıyordu.. İstediği de oldu, nitekim Isak gelince lnger: "Sen çıldırdın mı?" diye bağırdı, "Ne adamsın!" Adam hiç cevap vermedi. Aklına bile gelmemişti. Ortada henüz bir kütük varken adamlığından bahsetmek, konuşmaya değmezdi ki! Inger: "Ne yapacaksın bu ağacı?" diye sordu. Isak, kendisine bir süs vererek: "Ha, bunu henüz ben de bilmiyorum!" cevabını ver­di.</p>
  <p class="x-Norm">Ama derken lnger'in patatesleri çapalamış oldu­ğunu gördü, bu işte lnger'in, kendisi kadar hamarat olduğu anlaşılıyordu. Fakat bu, hoşuna gitmemişti; tomruğun ipini çözdü ve uzaklaşmaya başladı. "Yine mi gidiyorsun?" diye sordu Inger. Gücenmiş bir sesle Isak: "Evet!" cevabını verdi.</p>
  <p class="x-Norm">İkinci bir kütükle döndü geldi, oflayıp puflamadı. gürültü patırdı etmedi; sadece öküz çeker gibi, kütüğü kulübenin önüne kadar çekti, orada bıraktı.</p>
  <p class="x-Norm">Yaz boyunca kulübenin önüne daha birçok ağaç­ları sürüyüp getirdi.</p>
</body>
</html>