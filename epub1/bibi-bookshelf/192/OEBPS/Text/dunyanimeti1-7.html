<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml">
<head>
  <title>dunyanimeti1-7.html</title>
  <link href="../Styles/template.css" rel="stylesheet" type="text/css" />
</head>
<body>
  <p align="center"><a id="bookmark0"><strong>VII</strong></a></p>
  <p class="x-Norm">Günler geçiyor.</p>
  <p class="x-Norm">Ekinlere elverişli bir hava, güneşli sağanaklar; bunun sonucu, ürün gelişip serpiliyor. Ot biçmeyi bi­tirmek üzeredirler, hayli otları oluyor, koyacak yer bulamıyorlar âdeta; kaya çıkıntısının altına, ahıra, evin kenarlarına tıkıştırıyorlar; kileri bütün bütün bo­şaltıp dama kadar otla dolduruyorlar. Inger sabah ak­şam bir yardımcı, bir destek gibi çalışıyor, onsuz ol­muyor. Isak yağmurlu zamanlarda yeni samanlığın ça­tısını kurmaya, ne olursa olsun yapının güney yüzü­nü tamamlamaya çabalıyor, o zaman hiçbir ot açıkta kalmayacaktır. Yapı ilerliyor, iyi bir şey olacak!</p>
  <p class="x-Norm">Büyük, acıklı olayın hatırası, getirdiği tasalarla birlikte devam ediyordu; suç işlenmişti, cezasız kala­mazdı. İyilikler çokluk iz bırakmadan gider, kö­tülükler peşleri sıra cezaları sürükler. Isak hâdiseyi ta başından serinkanlı karşıladı ve karısına sadece: "Bunu nasıl oldu da yaptın?" diye sordu. Inger hiç ce­vap vermedi. Bir süre sonra Isak tekrar sordu: "Onu boğdun mu?"</p>
  <p class="x-Norm">"Evet!" dedi Inger. "Bunu yapmayacaktın." "Öyle!" dedi Inger. "Anlayamıyorum, niçin yaptın?" "Tıpkı bana benziyordu!" dedi Inger.</p>
  <p class="x-Norm">"Ne gibi?" "Ağzı benziyordu."</p>
  <p class="x-Norm">Isak uzun uzun düşündü, sonra: "Hu!" dedi.</p>
  <p class="x-Norm">İlkin bu konuda konuştukları bu kadarla kaldı. Günler eski sükûnetlerinde geçip de yığın yığın otun içeri taşınması, yerleştirilmesi gerekince ve hele tarla işleri çoğalınca işlenmiş suç; zihinlerde gitgide gerile­re çekildi. Fakat bütün bu süre içinde yine de onla­rın ve bütün çiftliğin üzerinde varlığını duyurdu. Ka­rı koca, Oline'nin susacağını hiç ummuyorlardı, bu pek şüpheliydi. Hem Oline sussa bile dilsiz tanıklar: evin, duvarların yahut ormanda ufacık mezarın çev­resindeki ağaçlar dile gelmeyecekler miydi? Os-Anders çıtlatabilir, Inger kendisi uykuda veya uyanıkken ağ­zından kaçırabilirdi. Kendilerini en kötü ihtimallere hazırlıyorlardı.</p>
  <p class="x-Norm">Isak meseleyi serinkanlı düşünmekten gayrı ne yapabilirdi? lnger'in, doğuracağı zamanlar niçin yalnız kalmak istediğini şimdi anlıyordu. Inger her seferinde çocuğun kusurlu doğabileceği korkusunu, bu büyük korkuyu tek başına atlatmak, tehlikeyi tek ba­şına karşılamak istiyordu. Aynı şeyi üç defa tekrar­lamıştı. Isak başını sallıyor, zavallı lnger'in felâketine çok üzülüyordu. Isak, Lâponla gönderilen tavşan meselesini öğrenince Inger kocasının gözünde temize çık­tı. Bu öğreniş ikisi arasında büyük bir aşka çılgınca bir aşka yol açtı; tehlike hissiyle birbirlerine sokulu­yorlardı. Kadın erkeğe karşı katıksız bir tabiat kızı lezzetiyle doluyor ve erkek, bu değirmen ecinnisi, bu kaba saba adam; çılgına dönmüş bir halde, kadınına hudutsuz bir arzu duyuyordu. Inger ayakkabı olarak yalnız Lâpon çarığı giyiyor, ama kendisinde Lâponluğa benzer bir taraf bulunmuyordu; kısacık, sarı, solgun değil, uzun boylu ve heybetliydi. Şimdi yaz dolayısıyla eteği belinde, yalın ayak, baldırı çıplak dolaşıyor ve Isak bu çıplak baldırlardan gözlerini bir türlü ayı­ramıyordu.</p>
  <p class="x-Norm">Inger bütün yaz boyunca kilise şarkılarından par­çalar okudu, Eleseus'a da dualar öğretti; Hıristiyan­lığına rağmen bütün Lâponlardan iğreniyor ve yoldan geçenlere bu kanaatini açıkça söylüyordu: "Sizi yine birisi gönderdi, dağarcığınızda tavşan var, değil mi? Yallah, gidin buradan!"</p>
  <p class="x-Norm">"Tavşan mı? Ne tavşanı?"</p>
  <p class="x-Norm">"Ha, işitmedin mi Os-Anders ne yaptı?"</p>
  <p class="x-Norm">"Yoo."</p>
  <p class="x-Norm">"Ben söyleyeyim de işit. Gebeliğimde buraya bir tavşan getirdi."</p>
  <p class="x-Norm">"Olur şey değil. Sana bir zarar geldi mi?"</p>
  <p class="x-Norm">"Sana ne, haydi git buradan! Al şu lokmayı, çek arabanı!"</p>
  <p class="x-Norm">"Birazcık köselen yok mu, şu çarıklarıma yama yapayım?"</p>
  <p class="x-Norm">"Yok, ama daha duracak olursan sopayı yersin."</p>
  <p class="x-Norm">Lâpon kısmı aciz, miskin dilenir de hiçbir şey koparamazsa gözünü intikam hırsı bürür ve tehdide kalkar. Günün birinde iki çocuklu bir Lâpon karı ko­ca, çiftliğe uğradılar, çocukları dilenmeye eve yolladı­lar, çocuklar dönüp geldiler: "Evde kimse yok!" dedi­ler. Karı koca, bir süre durup Lâponca bir şeyler ko­nuştular, sonra erkek bakmak için eve girdi ve çık­madı. Bunun üzerine kocasının arkasından karısı da içeri daldı, sonunda çocuklar da girdiler; hepsi otur­ma odasında durmuşlar, Lâponca fısıldaşıyorlardı. Adam kafasını uzatıp bitişik odaya baktı, orada da kimse yok. O anda duvar saati çalmaya başladı, şaşırmış bir halde durup saati dinlediler.</p>
  <p class="x-Norm">Inger, çiftliğe yabancıların geldiğini hissetmiş olacak ki yamaçtan doğru koşa koşa indi. Lâpon olduklarını, üstelik de hiç tanımadığı kimseler olduklarını görünce uluorta: "Burada ne arıyorsunuz?" dedi, "Ev­de kimse olmadığını görmediniz mi?"</p>
  <p class="x-Norm">"Gördük, ama..." dedi adam.</p>
  <p class="x-Norm">"Yallah, defolun buradan!"</p>
  <p class="x-Norm">Lâponlar ağır ve isteksiz çıkıyorlar. "Durduk da saati dinledik!" diyor erkek. "Ne de güzel çaldı." Ka­dın soruyor: "Bize verecek ekmeğin yok mu?"</p>
  <p class="x-Norm">"Nerden geliyorsunuz?" diye soruyor Inger.</p>
  <p class="x-Norm">"Öte yakadan, Vatnan'dan. Bütün gece yürü­dük."</p>
  <p class="x-Norm">"Nereye gidiyorsunuz?"</p>
  <p class="x-Norm">"Dağın öte yamacına."</p>
  <p class="x-Norm">Inger içeri giriyor, biraz azık hazırlıyor; dışarı çıkınca kadın başlık için biraz kumaş, bir yumak yün, bir parça peynir dileniyor; lnger'in vereceği her şey işine yarar. lnger'in vakti yoktur, Isak ve ço­cuklar biçilen çayırdadırlar. "Haydi, gidin!" diyor.</p>
  <p class="x-Norm">Kadın yaltaklanmaya başvuruyor: "Otlakta sü­rünü gördük, gökte yıldız gibi, ne çok hayvanın var!"</p>
  <p class="x-Norm">Adam da: "Çok yaman!" diyor. "Çok yaman! Bir çift eski çarığın yok mu?"</p>
  <p class="x-Norm">Inger evin kapısını kilitliyor, işine dönmek üzere yürümeye başlıyor. Derken adam, arkasından bir şeyler söylüyor; Inger duymazlığa gelip yoluna devam ediyor, ama pekâlâ duymuştur: "Tavşan alıyormuşsun, öyle mi?"</p>
  <p class="x-Norm">Yanlış anlaması imkânsızdı. Lâpon bunu belki kötü niyetle sormamıştı; belki bir başkası bu adama bir oyun oynamış; belki de adam kendi bile bile, mahsus sormuştu; ne olursa olsun Inger bir ihtar almış oluyor, kader geldiğini haber veriyordu...</p>
  <p class="x-Norm">Günler geçiyordu. Onlar dayanıklıydılar, gelen gelsindi; işlerini yapıyor ve bekliyorlardı. Ormandaki hayvanlar gibi koyun koyuna yaşıyorlar, uyuyor, yiyip içiyorlardı. Mevsim ilerlemişti, yeni patateslere bak­tılar: İri iri ve unluydular. Darbe, inecek darbe neye inmiyordu? Ağustos sonlarıydı, nerdeyse Eylüle giri­yorlardı, tehlikeyi kış boyunca da atlatacaklar mıydı? Hep tetikteydiler, akşamları günün hâdisesiz geçmiş olmasına sevinerek inlerinde birbirlerine sokuluyor­lardı. Ekim ayına kadar zaman böyle geçti, derken Lensmann, yanında bir adam, elinde bir evrak çan­tası, çıkageldi ve kanun odadan içeri girdi.</p>
  <p class="x-Norm">Soruşturma, zaman istiyordu, Inger ayrı olarak sorguya çekildi. Her şeyi olduğu gibi söyledi; or­mandaki mezarı açıp boşalttılar, ufak ceset incelenmeye gönderildi: Eleseus'un vaftiz, elbisesine sarılmış, başına boncuklu başlık giydirilmişti.</p>
  <p class="x-Norm">Isak'ın dili şimdi âdeta tekrar çözülmüştü, "öy­le, öyle, şimdi bizim durumumuz alabildiğine berbat!" dedi. "Sana yine de aynı şeyi söylüyorum, bunu yapmayacaktın!"</p>
  <p class="x-Norm">"Doğru!" diye tasdik etti Inger.</p>
  <p class="x-Norm">"Nasıl da yaptın?"</p>
  <p class="x-Norm">Inger cevap vermedi.</p>
  <p class="x-Norm">"Nasıl da kıydın?"</p>
  <p class="x-Norm">"Tıpkı bana benziyordu. Yüzüstü kapadım..."</p>
  <p class="x-Norm">Isak başını salladı.</p>
  <p class="x-Norm">"Derken oluverdi!" diye Inger devam etti, hün­gür hüngür ağlamaya başladı. Isak bir süre sustu. Sonra: "Ağlama, ağlama, iş işten geçti!" dedi. Inger; "Ensesinde kumral saçları vardı!" diye hıçkırıyordu..</p>
  <p class="x-Norm">Mesele böylece yine kapanmış oldu.</p>
  <p class="x-Norm">Yine günler geçti. Inger tevkif edilmemiş, hükü­met anlayış göstermişti. Lensmann Heyerdahl başka birisini nasıl sorguya çekerse Inger'i de aynı şekilde sorguya çekmiş ve sadece: "Böyle bir hâdisenin zu­huru, çok elim!" demişti. lnger'in, kendisini kimin haber verdiği sorusunu: "Hiç kimse, öteki beriki çıt­lattı sade!" diye cevaplandırmış ve: "Bazı Lâponlara biraz açmış olmayasın?" demişti. Inger cevap vermişti: "Evet, Os-Anders'in marifetini birkaç Lâpona anlattım; Os-Anders yaz ortalarında bir gün bana bir tavşan getirdi, bu yüzden karnımdaki çocuk tavşan dudaklı oldu. Bu tavşanı bana Oline gönderdi, bunda hiç şüphem yok." Lensmann orasını bilmiyordu; ama ne olursa olsun böyle bir cehaleti, böyle batıl inancı zapta geçiremezdi. "Ben karnındayken annem de bir tavşan görmüş!" demişti Inger...</p>
  <p class="x-Norm">Samanlığın yapılması bitmişti: içinde sağlı sollu ot koymaya birer bölme, ortasında bir harman yeri olan geniş bir ambardı bu. Kiler ve diğer geçici mu­hafaza yerleri boşaltıldı, otlar samanlığa taşındı. Buğ­dayları biçtiler, çatkılarda kurutup samanlığa çekti­ler. Inger havuçları, şalgamları topladı. Böylece bü­tün ürünler içeri alınmış bulunuyordu. Şimdi her şey yolunda gidebilirdi, çiftlikte bet bereket hüküm sürüyordu Isak soğuklar başlamadan önce yeni topraklar hazırlıyor, buğday tarlasını genişletiyordu; toprak aç­maktan yana üstüne kimse yoktu, işinin eriydi. Ka­sımda Inger: "Şimdi altı aylık olacaktı, hepimizi ta­nıyacaktı!" dedi. Isak: "Ne yaparsın, olan oldu!" diye cevap verdi.</p>
  <p class="x-Norm">Kışın yeni samanlıktaki harman yerinde Isak, buğdayı harmanladı; Inger saatlerce ona yardım edi­yor, çocuklar otlar üzerinde oynaşırlarken harman sopasını Isak gibi kullanmasını biliyordu. Başaklar­dan iri iri taneler dökülüyordu. Yılbaşına doğru yol kızağa elverişli bir hale girdi ve Isak, çeki odunlarını köye götürmeye hazırlandı; şimdi devamlı müşteri bulmuştu; yazın kurutulmuş odun iyi para etti.</p>
  <p class="x-Norm">Bir gün, birlikte kararlaştırdılar ve Isak Altınboynuzun yavrusu semiz danayı önüne katıp birkaç kalıp peynirle bayan Geissler'e götürdü. Bayan pek sevindi, getirdiklerinin parasını sordu. "Para iste­mez", dedi Isak "Lensmann parasını evvelce öde­mişti." Bayan Geissler duygulandı: "Allah razı olsun, ödemişti demek!" dedi. Sonra Isak'a, Eleseus'la Siverte götürmesi için resimli kitaplar, çörekler, oyun­caklar verdi. Isak eve dönüp de getirdiklerini Inger'e gösterince Inger yüzünü çevirip ağlamaya baş­ladı. "Ne var?" diye sordu Isak. "Hiç!" dedi Inger. "Şimdi bir yaşında olacaktı, bunları o da görecekti." Inger'i tescili için "öyle", dedi Isak, "ama nasıldı, biliyorsun! Hem sonra bu iş de hayırlısıyla kapanır inşallah. Ben Geissler'in nerde olduğunu öğrendim." Inger kulak kabarttı: "Ya, acaba o bize yardım ede­bilir mi?" diye sordu.</p>
  <p class="x-Norm">"Bilmem."</p>
  <p class="x-Norm">Daha sonra Isak buğdayı değirmene götürüp öğüttürdü, unu aldı, eve geldi. Sonra yine ormana giderek gelecek yılın çeki odunu için ağaç kesti. Ha­yatı mevsimine göre tarladan ormana, ormandan tarlaya, işlerin birinden öbürüne koşmakla geçiyordu. Yerleştikleri yerde şimdi kendisi altı, Inger'se beş yıl­dır çalışıyorlardı. Eğer böyle giderse her şey yoluna girmişti, ama durum böyle devam etmeyecekti. Inger mekiğini sağlı sollu kullanıp bez dokuyor, hayvanlara bakıyor, candan yürekten kilise ilâhileri söylüyordu; ama hey Allah’ım, sesi yok muydu sesi, tokmaksız bir çan gibi çıkıyordu!</p>
  <p class="x-Norm">Yollar geçilebilir hale gelince sorgusu yapılmak üzere İnger'i köye getirttiler. Isak çiftlikte kalmaya mecbur oldu. Yalnızlığında İsveç’e geçerek Geissler'i arayıp bulmayı düşünüyordu; iyilik sever Lensmann, Sellanraa'lıların derdine yine belki bir çare bulabi­lirdi. Fakat Inger döndü, geldi: Inger her şeyi bir bir sormuş, giyeceği hükmü az çok öğrenmiş bulunu­yordu. Aslında müebbet hapis, madde bir, fakat... Kanunun yüce yargıç kürsüsü önüne çıkmış, her şeyi olduğu gibi itiraf etmişti; köyün iki tanığı ona acı­yarak bakmışlar ve yargıç onu tatlılıkla sorguya çek­mişti; ama ne olursa olsun bu aydın kanun adamlarıyla başa çıkamazdı. Adaletin yüce temsilcileri iş­lerinin ehlidirler, maddeleri ezber bilirler, hepsi akıllarındadır, zekidir onlar. Vazife vazifedir, ama an­layışsız da değildirler, hele merhametsiz hiç değil. Inger mahkemeden yana şikâyet etmiyordu; tavşan işini hiç açmamış, fakat ağlaya ağlaya: "Çocuğum kusurluydu, sağ bıraksaydım ona asıl o zaman kötü­lük etmiş olurdum!" diye itirafta bulununca yargıç ciddî bir tavırla, hafiften başını sallamış: "Fakat", demişti, "sen de yarık dudaklısın, ama durumun hiç de fena değil!" Inger sadece: "Evet, Allah’a şükür!" cevabını vermiş, çocukluğunun ve gençliğinin gizli acılarından hiçbirini açıklamamıştı.</p>
  <p class="x-Norm">Fakat yargıç yine de bazı şeyler hissetmiş olma­lıydı; nitekim onun da, sürüyüp durduğu sakat bir ayağı vardı, ömründe hiç dans edememişti. "Hüküm mü? Hayır, bunu, şimdiden söyleyemem. Aslında müebbet hapis, fakat... Bilmem ki daha aşağı basa­mağa indirebilecek miyiz, ikinci yahut üçüncü basa­mağa; böyle olunca on beş seneden on iki seneye yahut on iki seneden dokuz seneye kadar hapis. Bir­kaç kişi oturmuş, ceza kanunundaki sertlikleri hafif­letmekle meşguller; ama bir türlü bitiremediler. Hayırlısı!" demişti yargıç.</p>
  <p class="x-Norm">Inger durgun bir tevekkül içinde dönüp gelmişti, onu tevkif etmeye lüzum görmemişlerdi. Aradan bir­kaç ay geçti; Isak bir akşamüstü balık tutmaktan eve döndüğü vakit Lensmann'la yeni mübaşiri, Sellanraa'ya gelmiş ve gitmiş bulunuyorlardı. Inger, Isak'ı çok içten çok candan karşıladı, hiç de fazla balık tutma­mış olmasına rağmen kocasını övdü.</p>
  <p class="x-Norm">"Ha ne diyecektim, buraya yabancılar mı geldi?" diye sordu Isak.</p>
  <p class="x-Norm">"Yabancılar mı? Neye sordun?"</p>
  <p class="x-Norm">"Dışarıda yeni yürünmüş de. Çizme izleri var."</p>
  <p class="x-Norm">"Başka kim gelecek; yanında birisi, Lensmann geldi."</p>
  <p class="x-Norm">"Ya! Neye gelmişler?"</p>
  <p class="x-Norm">"Düşün bakalım."</p>
  <p class="x-Norm">"Seni götürmeye mi?"</p>
  <p class="x-Norm">"Ne götürmesi? Yok, sadece hükmü bildirdiler. Sana şunu söyleyeyim ki Isak, Allah bize acıdı, kork­tuğum kadar değilmiş."</p>
  <p class="x-Norm">Isak merak içinde: "Ya", dedi, "demek fazla değil, öyle mi?"</p>
  <p class="x-Norm">"Hayır değil, yalnız birkaç sene."</p>
  <p class="x-Norm">"Yani ne kadar?"</p>
  <p class="x-Norm">"Ya, ya, sen buna çok diyeceksin; ama ben hiç değilse başımı kurtardığım için Allaha şükrediyorum."</p>
  <p class="x-Norm">Inger kaç yıl olduğunu söylemedi. Geceleyin Isak, Inger'den kendisini ne zaman götüreceklerini sordu; ama Inger bilmediğini söyledi yahut biliyordu da söylemek istemedi. Şimdi yine kara kara düşünü­yordu; işler ne olacak, bilmiyorum ama herhalde Oline gelir, diyor; Isak da bundan başka çıkar yol bilmiyordu. Sahi, Oline nerde kalmıştı? Her sene gelirken bu sene gelmemişti. Onların bütün işlerini altüst ettikten sonra niyeti hiç görünmemek miydi? Tarla işlerini bitirdiler, ama Oline görünmedi. Gidip getirmeli miydi yoksa? Ah, o şiş göbek, o hayvan karı sallana sallana kendi gelirdi, kendi!</p>
  <p class="x-Norm">Nitekim günün birinde çıkageldi. Ne domuz kadın! Sanki onlarla arasında hiçbir hâdise geçme­mişti, hatta söylediğine göre Eleseus için bir çift yol­lu çorap bile örmüştü. "Dağın bu yakasında ne ha­ldesiniz, bir bakayım dedim!" diye söze başladı. Öte­sini berisini bir çıkın yapıp ormana bırakmış, burada kalmaya hazırlanmış olduğunu anladılar.</p>
  <p class="x-Norm">Akşamleyin Inger, kocasını biı kenara çekti ve: "Geissler'i gidip bulsam demiyor muydun? İşte şim­di boş vaktin var!" dedi. "Öyle", cevabını verdi Isak, "Oline hazır burada, yarın erkenden yola çıkarım." Inger için kendisine minnettar olduğunu söyledi ve: "Bütün paranı da yanına al!" dedi.</p>
  <p class="x-Norm">"Ya! Sen saklasan olmaz mı?"</p>
  <p class="x-Norm">"Hayır."</p>
  <p class="x-Norm">Inger. Isak'a bolca yolluk hazırladı; Isak daha geceden kalkarak eksiklerini tamamladı. Inger onu kapıya kadar götürdü, ağlayıp sızlamadı, yalnız: "Beni götürmeye her gün gelebilirler!" dedi.</p>
  <p class="x-Norm">"Bir bildiğin mi var?"</p>
  <p class="x-Norm">"Yoo, nerden bileyim? Hem daha vakit vardır, ama... Ah, sen şimdi Geissler'i bulsan da o sana bir yol gösterse!"</p>
  <p class="x-Norm">İş bu raddeye geldikten sonra Geissler ne yapa­bilirdi? Hiç. Fakat Isak yine de gitti.</p>
  <p class="x-Norm">Ama yok, lnger'in bir bildiği vardı şüphesiz. Oline'ye de birisiyle o haber göndermişti belki. Isak İsveç’ten dönüp geldiği vakit Inger'i götürmüş bulu­nuyorlardı, iki çocuğun başında Oline kalmıştı.</p>
  <p class="x-Norm">Eve dönüşünde bu, Isak için üzücü bir haber oldu; Inger! diye seslendi, cevap alamadı. "Gitti mi?" diye sordu. "Evet!" dedi Oline.</p>
  <p class="x-Norm">"Hangi gün?"</p>
  <p class="x-Norm">"Senin gittiğin gün."</p>
  <p class="x-Norm">Isak şimdi anlıyordu: Hükmün yerine getirilme­sinde Inger yine yalnız olmak istemiş, bütün parasını yanında götürmesini Isak'tan bunun için rica etmişti.</p>
  <p class="x-Norm">Ah, Inger bu büyük yolculuğa çıkarken yanında bir­kaç kuruş bulunsaydı fena mıydı?</p>
  <p class="x-Norm">Her yanda çocuklar, Isak'ın getirdiği sevimli ve sarı domuz yavrusu karşısında büyülenip kaldılar. Isak bundan başka bir şey de getirmemişti zaten. Geissler'in adresi değişmişti. Geissler şimdi İsveç’ten ayrılıp Drontheim'e gitmişti. Domuz yavrusunu ise İsveç’ten buraya, Isak kollarında getirmişti; onu şişe­den sütle beslemiş, dağda koyun koyuna yatmıştı. Bunu getirirken Inger'i sevindireceğini düşünmüştü; şimdiyse hayvanla Eleseus ile Sivert oynuyorlar, on­dan çok hoşlanıyorlar, bu da Isak'ı biraz olsun oya­lıyordu. Üstelik Oline, Lensmann'ın selâmını söyle­miş, onun: "Hükümet Sellanraa'nın satılması işini nihayet karara bağladı, Isak daireme gelip parayı ödesin, tamam!" diye haber bıraktığını bildirmişti. İyi bir haberdi bu ve Isak'ı en derin üzüntülerinden kurtarmaya yetti. Gerçi hayli yorgundu, yol yürümekten ayakları tutulmuştu, ama yeniden yanına azık aldı, derhal köye indi. Inger'i de belki henüz orada bulurum gibilerden hafif bir ümit de besliyordu.</p>
  <p class="x-Norm">Ama bu ümidi boşa çıktı. Inger sekiz seneliğine gitmişti. Isak gönlünde bir yalnızlık, bir garipseme hissetti; Lensmann'ın dediklerini yarım yamalak an­lıyordu: "Böyle bir hâdisenin vukua gelişine esef edilir. Ümit ederim ki bu Inger'e ders olacak; onun uslanmasına, bundan böyle çocuklarını boğmamasına yarayacaktır."</p>
  <p class="x-Norm">Lensmann Heyerdahl, geçen seneden beri evli bulunuyormuş. Karısı ana olmak, çocuk doğurmak istemiyor; çok teşekkür ederim, hacet yok, diyormuş. Nitekim çocuğu da yokmuş.</p>
  <p class="x-Norm">Derken Lensmann: "Sellanraa işini de nihayet bir neticeye bağlayabiliriz!" dedi. "Hükümet-i celile satış hususundaki tekliflerimi kısmen tasvip etti."</p>
  <p class="x-Norm">"Ya!" dedi Isak.</p>
  <p class="x-Norm">"Gerçi uzun sürdü, fakat gayretimin semeresini aldığıma memnunum! Yazdıklarımın cümlesi, aşağı yukarı noktası noktasına kabul edildi."</p>
  <p class="x-Norm">"Demek noktası noktasına!" diye tekrar etti Isak, ve başını salladı.</p>
  <p class="x-Norm">"İşte senetler. Önümüzdeki meclis toplantısında okutturabilirsin."</p>
  <p class="x-Norm">"Ya!" dedi Isak. "Ödeyeceğim para ne kadar?</p>
  <p class="x-Norm">"Senede on taler. Bu noktada ufak bir tashihat icra etmişler, beş taleri on taler yapmışlar. Bilmem bu işe sen ne dersin?"</p>
  <p class="x-Norm">"Vermeye çalışırım!" dedi Isak.</p>
  <p class="x-Norm">"On senede ödemek şartıyla."</p>
  <p class="x-Norm">Isak ürkmüş bir halde gözlerini açtı.</p>
  <p class="x-Norm">"öyle, hükümet ancak bu şekle razı oluyor", dedi Lensmann. "Bu kadar geniş, bakım görmüş, ekilmiş böyle bir arazi için de hani çok para değil bu!"</p>
  <p class="x-Norm">Isak'ın cebinde bu sene için on taler'i vardı, bu bu parayı çeki odunuyla lnger'in biriktirdiği keçi peynirlerini satarak kazanmıştı. On taler'i verdi, ken­dine de ayrıca biraz bir para kaldı.</p>
  <p class="x-Norm">"Talihin varmış da karının işlediği suçu duyma­dılar", diye devam etti Lensmann. "Yoksa bir başka müşteriye satarlardı."</p>
  <p class="x-Norm">"Ya!" dedi Isak, sonra sordu: "Demek tam se­kiz seneliğine gitti, öyle mi?"</p>
  <p class="x-Norm">"Evet, çaresiz, adaletin yerine gelmesi lâzım. Hem sonra cezası da hafif mi hafif. Şimdi senin yapaca­ğın ilk iş, devletin arazisi ile kendi toprakların ara­sına, görülecek tarzda bir hudut çizgisi çekmektir. Benim gösterdiğim ve zaptıma kaydettiğim işaret noktalarına göre düz çizgi üzerinde kök, gövde ne varsa ağaçları sök, çıkar. Odunları senindir. Ben sonra ilerde gelir, nasıl olmuş bakarım."</p>
  <p class="x-Norm">Isak yurduna döndü.</p>
</body>
</html>