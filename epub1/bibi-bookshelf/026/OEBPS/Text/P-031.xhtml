<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/STYLE.css" rel="stylesheet" type="text/css" />
</head>

<body>
  <h1><i>31. Bölüm</i></h1>

  <p>Martin, hayırlı olduğunu sonradan anlayacağı rahatsız edici bir tesadüf sonucu, Broadway’de ablası Gertrude’a rastladı. Kardeşini, onun yüzündeki ateşli ama aç ifadeyi, gözlerindeki çaresiz ve kaygılı bakışları ilk gören, sokağın köşesinde tramvay bekleyen Gertrude oldu... Martin gerçekten de çaresiz ve kaygılıydı. Rehinciyle yaptığı, bisikletine karşılık ek ödeme almaya çalıştığı, ama sonuçsuz kalan bir görüşmeden geliyordu. Bir süre önce sonbahar gelip etraf yağmur çamur olunca, binemediği bisikletini rehine verip siyah takımını almıştı.</p>

  <p>Martin’in sahip olduğu bütün varlığı bilen rehinci, “Takımın nerede?” diye sormuştu ona, “Sakın onu şu Yahudi’ye, Lipka’ya verdiğini söyleme çünkü verdiysen...”</p>

  <p>Adam tehditkâr biçimde bakınca Martin alttan almıştı:</p>

  <p>“Aman, yok, olur mu hiç, bende duruyor. Bir iş görüşmesi için giyeceğim de...”</p>

  <p>Yatışan tefeci, “Ha, peki o zaman,” demişti. “Ben de iş için, sana biraz daha ek ödeme yapmak için sordum zaten. Üstüme giyecem mi sandın?”</p>

  <p>“Gayet iyi durumda kırk dolarlık bir bisiklet verdim sana,” dedi Martin. “Karşılığında aldığımsa sadece yedi dolar. Ne yedi doları, altı dolar ve bir çeyrek. Faizi peşin kesmiştin.”</p>

  <p>“Para almak istiyosan, takımını getir,” yanıtıyla bu eşya dolu batakhaneden gönderilen Martin’in feci çaresizliğiydi yüzüne yansıyarak ablasında acıma duygusunu uyandıran.</p>

  <p>Telegraph Caddesi tramvayı gelip öğleden sonra alışverişlerini yapan kalabalığı almak üzere durduğunda, onlar da yeni karşılaşmışlardı. Bayan Higginbotham, kardeşinin yardım etmek üzere kolunu tutmasından, onun kendisini izlemeyeceğini sezmişti. Basamakta durup aşağıya, ona baktı. Zayıf ve yorgun yüzü yine içine dokundu.</p>

  <p>“Gelmiyon mu?” diye sordu.</p>

  <p>Sonra da hemen aşağı, onun yanına indi.</p>

  <p>“Yürüyorum. İdman yapıyorum,” diye açıklamada bulundu Martin.</p>

  <p>“İyi o zaman ben de birkaç sokak senle geleyim bari,” dedi Gertrude. “Bakarsın iyi gelir. Son birkaç gündür kendimi biraz yorgun hissediyom.”</p>

  <p>Martin ablasına bakınca kadının söylediklerinin doğru olduğunu gördü; genel vaziyeti derbeder, bedeni sağlıksız biçimde yağlanmış, omuzları düşmüş, yorgun yüzünde çizgiler oluşmuş, bacakları esnekliğini kaybetmiş, yürüyüşü ağırlaşıp özgür ve mutlu bir bedenin yürüyüşünün karikatürüne dönüşmüştü.</p>

  <p>Bir sonraki köşede ablası soluklanmak için durduğunda, “Sen devam etme istersen, sonraki tramvaya binersin,” dedi.</p>

  <p>“Ay ay ay Tanrım! Amma da yorulmuşum,” dedi Gertrude nefes nefese. “Ama bu halimle bile senin kadar yürürüm. Martin, o ne ayakkabılar öyle! Tabanları o kadar incelmiş ki Oakland’ın kuzeyine bile varamadan patlayacak.”</p>

  <p>“Evde yenisi var.”</p>

  <p>“Yarın akşam yemeğe gelsene,” diye durduk yerde onu davet etti ablası. “Bay Higginbotham evde olmıycak. İş için San Leandro’ya gidiyo.”</p>

  <p>Martin başıyla hayır dedi, ama yemek daveti üzerine gözlerine oturan o aç kurt bakışını engelleyemedi.</p>

  <p>“Kuruşun yok Mart, onun için yürüyon. İdmanmış!” Martin’i küçümseyerek burun kıvırmak istedi, ama becerebildiği tek hareket burnunu çekmek oldu. “Dur bakayım.”</p>

  <p>Çantasını karıştırarak kardeşinin eline beş dolarlık bir madeni para sıkıştırdı. Zayıf ve hiç de inandırıcı olamayan bir sesle, “Geçen yaş gününü unuttuydum ya Mart,” diye geveledi.</p>

  <p>Martin’in eli, içgüdüsel olarak altın paranın üzerine kapandı. Kabul etmemesi gerektiğini o an fark etmişti ve ne yapacağını bilememenin acısıyla kıvranıyordu. O küçük altın parçası yemek demekti, hayat demekti, vücudunda ve beyninde ışık demekti, yazmaya devam edecek güç demekti ve kim aksini iddia edebilir, benzeri birçok altın parçasını getirebilecek bir şey yazabilmesi demekti. Yeni bitirdiği iki makalenin müsveddeleri, gözünün önünde gayet berrak bir şekilde alev alev yanıyordu. Pul olmadığı için masanın altında, koyduğu yerde duran dosyalar yığınının en üstündeydiler. Başlıklarını nasıl daktilo ettiği geldi gözlerinin önüne, şöyle yazmıştı: “Gizemin Yüce Rahipleri” ve “Güzelliğin Beşiği”. Onları hiçbir yere yollamamıştı. Benzer tarzdaki diğer makaleleri kadar iyiydiler. Ah, bir de onlara yapıştıracak pulu olsaydı! Açlığın güçlü müttefiki olan nihai başarı inancı tekrar kabarınca hızlı bir hareketle parayı cebe indiriverdi.</p>

  <p>“Ödeyeceğim Gertrude, yüz katını,” dedi yutkunarak; boğazı düğümlenmiş, gözleri de hemen nemlenmişti.</p>

  <p>“Bak, şuraya yazıyorum!” dedi ani bir güvenle. “Bu yıl çıkmadan bu sarışınların yüz tanesini avucuna sayacağım. Bana inanmanı istemiyorum. Sadece bekle ve gör.”</p>

  <p>Gertrude da inanmadı zaten. Kardeşinden kuşku duymaktan rahatsız oldu ve başka da bir yol bulamayınca şöyle dedi:</p>

  <p>“Aç olduğunu biliyom Mart. Üzerinden akıyo. İstediğin zaman bana yemeğe gel. Ben de çocuklardan biriyle sana haber gönderir, Bay Higginbotham’ın evde olmadığı zamanları bildiririm. Mart baksana...”</p>

  <p>Ablasının düşünce silsilesini o kadar iyi biliyordu ki ne söyleyeceğini tahmin ettiği halde bekledi.</p>

  <p>“Sence de bir işe girmenin zamanı gelmedi mi?”</p>

  <p>“Başarı kazanacağıma inanmıyorsun, değil mi?”</p>

  <p>Kadın başını hayır anlamında iki yana salladı.</p>

  <p>“Kendim dışında kimse bana inanmıyor Gertrude.” Sesinde tutkulu bir isyan vardı. “Çok iyi şeyler yazdım ve çok yazdım; er veya geç satacaklardır.”</p>

  <p>“İyi olduklarını nereden biliyon?”</p>

  <p>“Biliyorum çünkü...” Aklında edebiyata ve edebiyat tarihine ilişkin bütün bilgiler bir araya gelmiş de bu inancın gerekçesini ablasına açıklamasının beyhudeliğini işaret etmişçesine duraksadı. “Çünkü benim yazdıklarım, dergilerde yayımlananların yüzde doksan dokuzundan daha iyi.”</p>

  <p>Gertrude, dermansız çıkan ama kardeşini hasta eden derde koyduğu teşhisin doğruluğuna şaşmaz inancını yansıtan sesiyle, “Biraz makul ol,” dedi, “yarın akşam beklerim.”</p>

  <p>Martin, tramvaya binmesi için ona yardım ettikten sonra acele postaneye gidip beş dolarının üçüyle pul aldı. Günün ilerleyen saatlerinde Morse’lara giderken, iki sentlik üç pul dışında hepsini yapıştırdığı içi dolu uzun zarflarla eli kolu dolu vaziyette bir kez daha postaneye uğrayacaktı.</p>

  <p>Yemekte Russ Brissenden’le tanıştığı o akşam, Martin için çok önemli olacaktı. Nasıl olmuş da oraya gelmiş, kimin arkadaşıymış, kimin tanıdığı onu getirmiş, bilmiyordu. Ruth’a sormak gibi bir niyeti de yoktu. Uzatmayalım, Brissenden, Martin üzerinde kansız, cansız, dermansız bir kuş beyinli izlenimi bıraktı ve anında gözünden düştü. Bir saat sonra bir odadan ötekine geçerek duvarlardaki resimlere baktığını, masadan veya kütüphaneden aldığı kitap ve dergilere gömüldüğünü gördüğünde, Brissenden’in de yontulmamış bir tip olduğuna karar verdi. Adam evde yabancı olmasına rağmen herkesten kendini soyutlayarak geniş bir Morris koltuğa<sup><a href="../Text/NOTLAR.xhtml#a95" id="k95">95</a></sup> kurulup cebinden çıkardığı ince bir kitabı okumaya başladı. Okurken bir yandan da okşarcasına parmaklarını dalgın dalgın saçlarının arasında gezdiriyordu. Kızlardan bazılarıyla görünürde büyük başarıyla şakalaştığını gözlemlemek dışında o akşam bir daha Martin’in dikkatini çekmedi.</p>

  <p>Martin evden ayrıldığında ondan biraz önce sokağa çıkmış olan Brissenden’e rastladı.</p>

  <p>“Merhaba,” dedi.</p>

  <p>Karşısındaki nahoş bir sesle homurdanmasına rağmen yanında salına salına yürümeye devam etti. Martin konuşmayı sürdürmek için yeni bir girişimde bulunmadı ve birkaç sokak boyunca aralarındaki sessizlik bozulmadı.</p>

  <p>“Fiyakacı ahmak!”</p>

  <p>Ağzından çıkan lafın aniliği ve keskinliği Martin’i şaşırttı. Bir yandan keyiflendi, bir yandan da adama karşı içinde yükselen hoşnutsuzluğun farkına vardı.</p>

  <p>Başka bir sessizliğin ardından aniden ortaya şöyle bir soru atıldı: “Senin böyle bir yerde ne işin var?”</p>

  <p>Martin bu soruyu, “Ya senin?” diye karşıladı.</p>

  <p>Gelen cevap, “Bilmiyorum valla,” oldu. “En azından benim ilk salaklığım. Günde yirmi dört saat var ve bu saatleri bir şekilde geçirmem lazım. Hadi gel iki tek atalım.”</p>

  <p>“Peki,” dedi Martin.</p>

  <p>Bu öneriyi kabul etmeye böylesine hazır oluşuna şaşırdı. Halbuki yatağa girmeden önce birkaç saatlik değersiz iş, yatakta da en heyecanlı romanlar kadar doyurucu bulduğu Herbert Spencer’ın otobiyografisi ile bir cilt Weismann<sup><a href="../Text/NOTLAR.xhtml#a96" id="k96">96</a></sup> bekliyordu onu. Aklından geçen düşünce, hoşlanmadığım biriyle niye vakit kaybediyorum ki, oldu. Ama aslında mesele o adam veya içki değil, içkiyle ilişkilendirilen şeylerdi; parlak ışıklar, aynalar, envai çeşit göz alıcı bardak dizileri, içkiden kızarmış yüzler ve alttan alta gelen boğuk erkek sesleriydi. İşte asıl mesele buydu, erkek sesleri; iyimser adamların, başarıyı yakalamış ve erkek gibi içmeye para ayırabilecek adamların sesleri. Onun sorunu yalnızlığıydı; oltanın ucundaki zokaya atılan torik gibi davete balıklama atlamasının nedeni buydu. Portekizli bakkalla içtiği şarap sayılmazsa, Shelly Hot Springs’de Joe ile içtiği bardan bu yana halka açık bir yerde içmemişti. Zihinsel yorgunluk, fiziksel yorgunlukta olduğu gibi insanda içki isteği uyandırmıyor, Martin de böyle bir ihtiyaç hissetmiyordu. Ama o anda canı içki çekti, daha doğrusu içkinin dağıtıldığı ve tüketildiği bir ortamda bulunmak istedi. Brissenden’le rahat deri koltuklara kurulup İskoç viskisi ve soda içtikleri Grotto, böyle bir yerdi.</p>

  <p>Konuştular. Çok şeyden bahsettiler. Bir Martin, bir Brissenden ısmarlıyordu viski sodayı. İyi içici olan Martin, karşıdakinin içme kapasitesine hayran kalmış, arada hayret nidalarıyla sözünü kesiyordu. Brissenden’in her şeyi bildiğine, tanıdığı ikinci entelektüelin o olduğuna karar vermesi için uzun süre geçmesi gerekmedi. Öte yandan Brissenden’in, Profesör Caldwell’de olmayan şeye, olayların içine nüfuz eden yakıcı bir kavrayışa ve sezgiye, yani dehanın zapt edilemez alevine sahip olduğunu görmüştü; içinde ateş yanıyordu adamın. Capcanlı bir dille konuşuyordu. İncecik dudakları, döküm makinesi gibi çalışarak kalıptan çıkmışçasına iyi kesilip biçilmiş laflar döküyor; kimi zaman şefkatle okşar gibi açılıp kapanarak kadife dokunuşlarıyla yumuşacık şekil verdikleri bölük pörçük seslerle hayatın kor gibi parlayan görkemini, büyüleyici güzelliklerini anlatan, yaşamın anlaşılmazlığını ve esrarını yankılayan zarif cümleler kuruyor; ardından borazana dönüşerek, bangır bangır evrensel mücadelenin kargaşasını ve dağdağasını bağırıyor, sonra gümüş kadar berrak bir sesle akan ve yıldızlı gök kubbe gibi ışıldayan sözlerle bilimin nihai sözünü özetleyip daha da ötesini söylüyordu: Şairin kelamını; idraki ve tarifi zor ve ancak kelimelere dökülmeksizin anlatılabilecek olduğu halde sıradan kelimelerin incelikli ve güçlükle kavranır çağrışımlarında ifadesini bulanı, aşkın hakikati. İnsanın ampirik bilgi ve görgüsünün en ileri karakolundan çok daha ötesini, anlatmaya hiçbir lisanın yetmeyeceği uzakları kimbilir hangi mucizevi vizyonla görebiliyor; bilinen kelimelere bilinmedik anlamlar ve değerler yükleyen yine kimbilir hangi altın dil kerametiyle, sıradan canlara asla iletilemeyecek mesajları Martin’in zihnine aktarabiliyordu.</p>

  <p>Martin olumsuz ilk izlenimini çoktan unutmuştu. Kitapların kendisine sunabileceği şeyin en iyisi, karşısındaydı işte. Kanlı canlı bir insan suretinde akıl ve bilgi vardı önünde. Martin kendi kendine sürekli, “Ben senin ayağının altındaki tozum,” diye tekrarlıyordu.</p>

  <p>Gözle görülür bir kinayeyle, “Sen üniversitede biyoloji okumuşsun,” dedi yüksek sesle.</p>

  <p>Brissenden başıyla hayır deyince çok şaşırdı.</p>

  <p>“Ama sadece biyolojiyle temellendirilebilecek olgulardan bahsediyorsun,” diye ısrar edince de boş bir bakışla ödüllendirildi. “Vardığın hükümler, okuduğun kitaplarla paraleldir mutlaka.”</p>

  <p>“Bunu duyduğuma memnun oldum,” cevabını aldı. “Yarım yamalak edinilmiş bilginin beni kestirmeden hakikate ulaştırması çok rahatlatıcı. Haklı olup olmadığımı öğrenmeye asla zahmet etmem. Hiçbir şekilde değeri yoktur bunun. İnsanoğlu nihai hakikati asla bilemez.”</p>

  <p>Martin zafer kazanmış gibi bağırdı: “Sen Spencercısın!”</p>

  <p>“Ergenlik çağlarımdan beri okumadım onu. Tek okuduğum kitabı da <i>Eğitim'</i>dir<sup><a href="../Text/NOTLAR.xhtml#a97" id="k97">97</a></sup>.”</p>

  <p>Martin yarım saat kadar sonra, “Keşke ben de bu kadar kaygısızca bilgi edinebilsem,” diye döktü içini. Brissenden’in zihni donanımını yakından incelemişti. “Tam bir dogmatiksin ve her şeyi bu kadar harika yapan da bu. Bilimin <i>a posteriori</i> mantık yürütme yoluyla kurabildiği olguları sen dogmatik olarak dile getiriveriyorsun. Doğru sonuçlara atlayıveriyorsun. Kestirmeden gidiveriyorsun. Işık hızıyla yolunu buluyor, müthiş mantığınla akıl yürüterek hakikate varıyorsun.”</p>

  <p>“Evet, Rahip Joseph ile Dutton’ı rahatsız eden de buydu,” diye yanıtladı Brissenden. “Hayır, hayır,” diye ekledi, “ben bir şey değilim. Şanslıyım ki kaderimde Katolik okulunda eğitim almak varmış. Ya sen, bildiklerini nereden öğrendin?”</p>

  <p>Martin bir yandan anlatırken, bir yandan da Brissenden’i inceliyordu; bakışları onun uzun, ince, aristokrat yüzünde, düşük omuzlarında ve kitap dolu olduğu için şişmiş cepleriyle yandaki sandalyeye atılmış pardösüsünde dolaştı. Adamın yüzü ve uzun, narin elleri güneşten yanmıştı; çok kararmış, diye düşündü Martin. Bu esmerlik, Martin’e dert oldu. Halbuki Brissenden’in dış mekânlarda vakit geçiren biri olmadığı apaçık belliydi. Peki o zaman güneşte bu kadar nasıl yanmıştı? Bu güneş yanığıyla ilgili önemli bir marazi mesele var, belli, diye düşünen Martin, şimdiye kadar görmediği ölçüde narin ve güzel bir kemerli burunla taçlandırılmış dar ve çıkık elmacık kemikli, kocaman gözenekli yüzü incelemeye döndü. Gözlerinin boyutunda bir terslik yoktu. Büyük veya küçük değillerdi, kolay tanımlanamayacak bir kahverengi tonunda olan o gözlerde için için bir ateş yanıyor, daha doğrusu tuhaf biçimde birbiriyle çelişen iki ayrı ifade adeta ortaya çıkmak için fırsat kolluyordu. Cüretkâr, inatçı, hatta aşırı haşin ve huysuz baksalar da, karşısındakinde merhamet duygusu uyandırıyorlardı. Martin adama acır buldu kendini; nedenini bilmiyordu ama yakında öğrenecekti.</p>

  <p>Brissenden Arizona’dan geldiğini söyledikten biraz sonra, pat diye, “Ha, ben veremliyim,” dedi. “Birkaç sene o iklimde yaşamak için oraya gitmiştim.”</p>

  <p>“Peki buranın ikliminden korkmuyor musun?”</p>

  <p>“Korkmak mı?”</p>

  <p>Martin’in bu sözünü tekrar etmesinin özel bir anlamı yoktu. Martin, o çileci yüzde, Brissenden’in korktuğu hiçbir şey olmadığını okudu. Gözleri kartal gözüne benzeyecek kadar kısılmıştı; açılıp kapanan burun deliklerinde kartalın cüretkâr, iddialı ve saldırgan gagasını gördüğünde, Martin’in neredeyse nefesi kesilecekti. Muhteşem diye yorum yaptı kendi kendine; damarlarındaki kan kaynamaya başlamıştı. Yüksek sesle okudu:</p>

  <div>
    <br />
  </div>

  <p><i>“En ağır silleleri vursa da kader</i>;</p>

  <p><i>Ezilir belki ama eğilmez başım</i>. ”</p>

  <div>
    <br />
  </div>

  <p>İfadesi hızla değişip büyük bir zarafet ve sevecenliğe dönen Brissenden, “Demek Henley’yi seviyorsun,” dedi. “Elbette öyle olacak, senden başka ne beklenir ki... Ey Henley! Ey kahraman ruh. Bütün o çağdaş uyakçıların, o dergi kafiyetörlerinin arasında, bir oda dolusu hadımın ortasındaki gladyatör gibi dimdik duruyor.”</p>

  <p>“Dergileri sevmiyorsun,” diye şüphesini dile getirdi Martin mülayim bir tavırla.</p>

  <p>“Sen seviyor musun?” diye Martin’i ürpertecek kadar vahşice hırladı beriki.</p>

  <p>“Ben... ben yazıyorum, yani aslında dergilerde yazılarımın çıkması için çalışıyorum,” diye kekeledi Martin.</p>

  <p>Bu cevap karşısındakini biraz yatıştırdı. “İyi bari. Yazmaya çalışıyor, ama başaramıyorsun. Senin bu başarısızlığını saygı ve hayranlıkla karşılarım. Yazabildiğini anlıyorum. Gözüm kapalıyken bile görürüm bunu. Tabii yazdıklarında öyle bir şey var ki bütün dergilerin kapısı suratına kapanıyor. Buna yürek denir ve dergilerde asla bu malın alıcısı yoktur. Onlar istedikleri tek şey olan yıkama yağlamayı, vıcık vıcık çamuru istedikleri kadar bulurlar ama senden değil.”</p>

  <p>“Henüz değersiz işlerden yukarı çıkamadım.”</p>

  <p>“Tersine...” Brissenden durdu ve aşağılayıcı denecek ölçüde cüretkâr bakışlarını, sürekli takılmaktan yıpranmış kravatında, dikişli gömlek yakasında, kabanının giyilmekten parlamış yenlerinde, hafiften aşınmış manşetlerinde dolaştırıp, çökmüş yanaklarında sabitleyene kadar Martin’in yoksulluğunun somut göstergelerini baştan aşağı gözden geçirdi. “Tersine değersiz işler senden yukarıdadır, o kadar yukarıdadır ki yükselip onlara ulaşmayı aklına bile getirme. Ahbap, şimdi ben sana yemek ısmarlamayı önersem hakaret mi etmiş olurum?”</p>

  <p>Martin kanın iradesi dışında yüzüne hücum ettiğini hissederken, Brissenden muzaffer bir kahkaha patlattı.</p>

  <p>“Böyle bir davet, gerçek bir erkek için hakaret değildir,” sonucuna vardı.</p>

  <p>“Şeytansın sen,” diye bağırdı Martin huzursuzlukla.</p>

  <p>“Neyse ne, henüz seni davet etmedim.”</p>

  <p>“Cesaret edemedin.”</p>

  <p>“Vay, bunu bilmiyordum bak. O halde şimdi davet ediyorum.”</p>

  <p>Brissenden konuşurken, hemen restorana gitmek istercesine masadan doğruldu.</p>

  <p>Martin’in yumrukları sıkılmış, kanı damarlarında güm güm atıyordu.</p>

  <p>Brissenden, o bölgede ünlü olan bir sirkin çığırtkanını taklit ederek bağırdı: “Bosco! Yılanları canlı canlı yiyen adam! Canlı canlı!”</p>

  <p>Martin ise buna karşılık küstah ve cüretkâr gözlerini ötekinin hastalıktan mahvolmuş bedeninde gezdirerek, “Ben de seni canlı canlı yerim,” dedi.</p>

  <p>“Değmem be...”</p>

  <p>“Olur mu,” dedi Martin biraz düşündükten sonra, “değersin de gerek yok.” Sonra da içten, güzel bir kahkaha patlattı. “İtiraf edeyim, beni aptal ettin Brissenden. Benim aç olmam, seninse bunun farkına varman sıradan olgular, insanı rezil etmez. Görüyorsun, sürünün geleneksel küçük ahlakçılığına güler geçerim, ama sonra sen çıkıp keskin ve doğru bir laf ediyorsun ve ben anında o küçük ahlakçılığın kölesi haline geliyorum.”</p>

  <p>“Onurun zedelendi,” diye üstüne gitti Brissenden.</p>

  <p>“Bir dakika önce öyleydi. İlk gençliğin önyargılarını bilirsin. Bu tür şeyler o zaman kafama girmişti, ondan beri de öğrendiğim her şeyi ucuzlaştırıyorlar. Benim dolabımdaki iskeletler de onlardır.”</p>

  <p>“İyi ama şimdi yüzlerine kapıyı kapadın.”</p>

  <p>“Kesinlikle.”</p>

  <p>“Emin misin?”</p>

  <p>“Eminim.”</p>

  <p>“Hadi o zaman gidip bir şeyler yiyelim.”</p>

  <p>“Geliyorum,” diye cevap veren Martin, iki dolarından kalan bozukluklarla son içtikleri viski sodayı ödemeye kalkıştı, ama Brissenden tarafından azarlanan garsonun paraları tekrar masanın üzerine koyduğunu gördü.</p>

  <p>O paraları suratsızca cebine atarken bir an için omzunda Brissenden’in elinin nazik ağırlığını hissetti.<sup><a href="../Text/NOTLAR.xhtml#a98" id="k98">98</a></sup></p>
</body>
</html>
