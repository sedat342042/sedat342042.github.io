<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/STYLE.css" rel="stylesheet" type="text/css" />
</head>

<body>
  <h1><i>34. Bölüm</i></h1>

  <p>Arthur kapıda beklerken Ruth, Maria’nın merdivenlerini çıkıyordu. Daktilonun hızlı tıkırtılarını duydu, Martin tarafından içeri alınınca, onun bir yazının son sayfasını yazmakta olduğunu gördü. Şükran Günü yemeğine gelip gelmeyeceğini kesinleştirmek için uğramıştı, ama daha ağzını açamadan Martin kafasını meşgul eden bambaşka bir konuya daldı.</p>

  <p>Karbon kopyaları ayırıp sayfaları düzene sokarken, “Şunu sana okuyayım,” dedi heyecanla. “Son yazdığım hikâye. Hepsinden farklı oldu bu. O kadar farklı ki neredeyse ondan korkuyorum ama içten içe çok iyi olduğunu hissediyorum. Sen karar ver. Bir Hawaii öyküsü. Adını ‘Wiki-Wiki’ koydum.”</p>

  <p>Ruth, odanın soğukluğundan ürperir, tokalaştığı sevgilisinin buz gibi ellerinden dehşete düşerken, Martin’in yüzü yaratıcı ışıkla parlıyordu. Dikkatle dinleyen kızın yüzünde zaman zaman ekşi bir ifade görmesine rağmen sonuna kadar okuyan Martin sordu:</p>

  <p>“Samimi olarak söyle, ne düşünüyorsun?”</p>

  <p>“Ben... ben bilmiyorum,” diye cevap verdi kız. “Acaba... Satacağını düşünüyor musun?”</p>

  <p>“Ne yazık ki hayır,” diye bir itiraf geldi. “Dergiler için fazla güçlü oldu. Ama anlatılanlar gerçek, inan sözüme, gerçek.”</p>

  <p>“Peki ama madem satmayacağını biliyorsun, neden ısrarla böyle şeyler yazıyorsun?” diye devam etti kız acımasızca. “Yazmanın amacı geçinmek değil mi?”</p>

  <p>“Evet öyle ama bu namussuz hikâye hep peşimdeydi. Yazmamak elimden gelmezdi. Yazılmak istiyordu.”</p>

  <p>“İyi ama o karakter, Wiki-Wiki, neden onu o kadar kaba konuşturdun? Okurlarını rahatsız edecek, böylece editörler de hikâyeni reddetmek için bir sebep bulmuş olacak.” “Çünkü gerçek Wiki-Wiki de böyle konuşurdu.”</p>

  <p>“Ama yakışık almıyor.”</p>

  <p>“Hayat böyle,” diye cevapladı dobraca. “Gerçek. Hakiki. Benim de hayatı gördüğüm gibi yazmam lazım.”</p>

  <p>Ruth cevap vermedi; ne yapacaklarını bilemedikleri bir an boyunca sessizce oturdular. Martin onu sevdiği için tam olarak anlayamamıştı; Ruth ise onu anlamıyordu, çünkü Martin onun ufkuna sığmayacak kadar büyüktü.</p>

  <p>Martin daha rahat bir konuya geçme çabasıyla, “Neyse, <i>Transcontinental</i>’dan paramı tahsil ettim,” dedi. Dört dolar doksan sent ve bir vapur biletlerini aldığı üç sakallının, yanlarından ayrılırkenki hallerini hatırlayınca kıkır kırır güldü.</p>

  <p>“O halde geliyorsun demektir,” diye bağırdı kız keyifle. “Ben de gelip gelmeyeceğini öğrenmek için uğramıştım.”</p>

  <p>“Gelmek mi?” diye homurdandı Martin dalgın dalgın. “Nereye?”</p>

  <p>“Nereye mi? Yarınki yemeğe. O parayı alabilirsen takımını rehinden kurtaracağını söylemiştin.”</p>

  <p>“Nasıl da unutmuşum,” dedi aciz bir tavırla Martin. “Bak şimdi, bu sabah Maria’nın iki ineğiyle danasını sahipsiz hayvan barınağına götürmüşler... Maria’nın da üstünde para yoktu, ineklerini kurtarmak bana kaldı. <i>Transcontinental</i>’ın beş doları da böylece oraya gitmiş oldu. Yani diyeceğim o ki, ‘Çan Sesleri’ hayvan barınağında şimdi.”</p>

  <p>“O halde gelemiyorsun.”</p>

  <p>Martin üstüne başına baktı.</p>

  <p>“Gelemem.”</p>

  <p>Mavi gözlerinde hayal kırıklığını ve ona sitemini gösteren yaşlar pırıldayan kızın ağzından başka laf çıkmadı.</p>

  <p>“Önümüzdeki Şükran Günü Delmonico’s’ta<sup><a href="../Text/NOTLAR.xhtml#a104" id="k104">104</a></sup> yiyeceğiz,” dedi Martin neşeyle, “veya Londra’da, Paris’te ya da istediğin herhangi bir yerde. Adım gibi biliyorum.”</p>

  <p>“Birkaç gün önce gazetede gördüm,” dedi Ruth, beklenmedik bir şekilde. “Demiryolları Posta Dairesi işe adam alacakmış. Sınavda birinci gelmiştin, değil mi?”</p>

  <p>Onu çağırdıklarını, ama önerilen işi geri çevirdiğini anlatmak zorunda kaldı. “Kendimden çok emindim; halen de eminim,” diye konuyu bağladı. “Şu andan itibaren bir yıl içinde Demiryolları Posta Dairesi’nde çalışan on adamın aldığı toplam maaştan fazla para kazanıyor olacağım. Bekle ve gör.”</p>

  <p>Martin lafını bitirince kızın tek söylediği, “Öyle mi?” oldu. Eldivenlerini giyerken ayağa kalktı. “Gitmem gerek Martin. Arthur bekliyor.”</p>

  <p>Sarılıp öptüğü kızın ona yâr olmadığı belliydi. Vücudunda heyecandan eser yoktu, kollarını gence sarmadı ve dudakları her zamanki gibi yapışmadı onunkilere.</p>

  <p>Onu bahçe kapısına kadar uğurladıktan sonra eve dönerken, kızdı bana diye düşündü. Ama niye? Maria’nın ineklerine el konup hayvan barınağına götürülmesi talihsizlikti. Kaderin bir oyunuydu işte. Kimsenin suçu yoktu. Öyle değil de, başka türlü davranabileceğine zerre kadar kafası basmıyordu bir türlü. Tamam, Demiryolları Posta Dairesi’ndeki işi geri çevirdiği için birazcık kabahatli olabilirdi. Ama kız da “Wiki-Wiki”yi beğenmemişti.</p>

  <p>Öğleden sonraki turunu atan postacıyı karşılamak için merdivenlerin başına çıktı. Bir deste uzun zarf aldığında her zamanki gibi umut ateşi yine tüm gücüyle musallat oldu Martin’e. Zarflardan biri uzun değildi. Kısa ve ince bir zarftı ve üstünde <i>The New York Outview</i>’un matbu adresi vardı. Zarfı açarken duraksadı. Kabul olamazdı bu. Bu yayına dosya göndermemişti. Belki de -o vahşi düşünce- belki de bir makale sipariş ediyorlar düşüncesi aklından geçtiğinde kalbi neredeyse duracaktı, ama bir an sonra bu tahmin tamamen imkânsız diye o fikri silip attı.</p>

  <p>Editör tarafından yazılmış, aldıkları imzasız bir mektup hakkında bilgi veren, <i>Outview</i> kadrosunun hiçbir şart altında isimsiz mektupları dikkate almadığını bildiren, kısa ve resmi bir yazıydı.</p>

  <p>Yazıyla birlikte gönderilmiş olan söz konusu mektubun elle üstünkörü yazılmış olduğunu gördü. Kendisini suiistimalle suçlayan ve dergilere hikâye satan “Martin Eden adlı adamın” yazar falan olmadığını, aslında dergilerden çaldığı hikâyeleri daktiloya çekip sanki kendisininmiş gibi yeniden onlara gönderdiğini iddia eden, mürekkep yalamamış birinin yazdığı belli olan saçma sapan bir mektuptu. Zarfında “San Leandro” damgası vardı. Martin’in yazarı keşfetmesi için iki kez düşünmesi gerekmedi. Higginbotham’ın grameri, Higginbotham’ın sözleri, Higginbotham’ın tuhaf zihninden çıkma iğneleyici laflar, gün gibi açıktı. Martin okuduğu her satırda zarif birinin ince dokunuşunu değil, kaba saba bakkalın, eniştesinin yumruğunu görüyordu.</p>

  <p>İyi ama neden diye sordu, nafile. Bernard Higginbotham’a ne zarar vermişti? Son derece manasız, son derece ahlaksız bir şeydi bu. Hiçbir açıklaması yoktu. O hafta içinde Doğu yakasında çıkan çeşitli dergilerin editörleri tarafından on kadar benzer mektup iletildi Martin’e. Editörlerin davranışının uygun olduğununu düşündü Martin. Hatta hiç tanımamalarına rağmen bazıları kendisinden yana hareket ediyordu. Belli ki imzasız mektuplara nefretleri büyüktü. Kendisine zarar vermeye yönelik bu şer hamlesinin boşa çıktığını gördü. Hatta tersine, bir sonuç doğuracaksa da ancak olumlu olabilirdi; çünkü en azından artık ismi birçok editör tarafından biliniyordu. Belki biri bir gün onun gönderdiği dosyayı okurken hakkında imzasız mektup aldıkları adamı hatırlayabilirdi. Böyle bir hatıranın, onların yargı terazisini bir nebze de olsa kendi lehine etkilemeyeceğini kim söyleyebilirdi?</p>

  <p>Maria’nın gözünde Martin’in değerinin düşmesi, yaklaşık olarak bu döneme rastlar. Bir sabah Martin onu mutfakta acıyla inler ve yanaklarından yaşlar süzülür halde büyük bir parti ütü yapmaya çabalarken buldu. Istırabına isabetle <i>La Grippe</i> teşhisi koyduğu Maria’ya hemen bir doz sıcak viski (Brissenden’in sorumlu olduğu şişelerden artakalanlar) ve yatak istirahatı verdi. Ama Maria dik başlı bir hastaydı. Ütü mutlaka yapılmalı, diye itirazda bulundu; aksi takdirde yedi küçük ve aç Silva ertesi gün yemek yiyemezdi.</p>

  <p>Sonra büyük bir şaşkınlık içinde (öldüğü güne kadar anlatmaya asla ara vermeyeceği bir şeydi bu) Martin Eden’ın ocaktan ütüyü kaptığı gibi ütü masasına süslü bir bluz attığını gördü. Maria’nın dünyasındaki en heyecan verici ve müşkülpesent giyinen kadın olan Kate Flanagan’ın en güzel pazar günü bluzuydu. Bayan Flanagan, söz konusu bluzun o gece mutlaka ütülenmesi için özel talimat vermişti. Herkesin bildiği üzere kendisi, demirci John Collins’le görüşüyor ve herkesten farklı olarak sadece Maria’nın bildiği üzere ertesi gün Bay Collins’le beraber Golden Gate Parkı’na<sup><a href="../Text/NOTLAR.xhtml#a105" id="k105">105</a></sup> gidiyordu. Maria, bluzu kurtarmak için boşuna çabaladı. Martin zayıf ve sendeleyen adımlarla kendine doğru gelen Maria’yı bir sandalyeye oturtunca zavallı kadın pörtleyen gözleriyle olacakları oradan seyre koyuldu. Kendisinin harcadığı sürenin dörtte birinde ve en az kendisi kadar güzel bir biçimde bluzun selametle ütülendiğini gördüğünde de bunu Martin’e itiraf etmek zorunda kaldı.</p>

  <p>“Ütün daha sıcak olsa daha da hızlı çalışabilirdim,” diye açıklamada bulundu üstelik Martin.</p>

  <p>Maria’ya göreyse zaten Martin, kendisinin asla cesaret edemeyeceği kadar ısıtmıştı ütüyü.</p>

  <p>“Islatma sistemin yanlış,” diye şikâyette bulundu sonra Martin. “Bak nasıl ıslatılacağını sana göstereyim. Burada lazım olan şey basınç. Hızlı ütü yapmak istersen basınç altında ıslat.”</p>

  <p>Kömürlükteki odun yığınından bir sandık aldı, ona bir kapak uydurdu, sonra da Silva kabilesinin hurdacıya vermek üzere topladığı hurda demirlerin arasına daldı. Yeni ıslatılmış giysileri, sandığın içine koyup üstüne de demirle bastırınca, aygıt tamamlanmış ve işleme başlamış oldu.</p>

  <p>“Şimdi bana bak Maria,” dedi ve fanilasını çıkarıp “işte şimdi sıcak” dediği ütüyü eline aldı.</p>

  <p>Maria, ileride şöyle anlatacaktı sonrasını: “Sonra ütüyü bitirip yünlüleri yıkadı. ‘Maria sen büyük aptallık ediyormuşsun meğer. Bak yünlüler nasıl yıkanır sana göstereyim,’ dedi ve gösterdi. On dakikada bir makine yaptı. Bir fıçı, bir tekerlek göbeği ve iki sırıkla, hop diye yapıverdi makineyi.”</p>

  <p>Martin bu düzeneği Shelly Hot Springs’de Joe’dan öğrenmişti. Yaylı sırığın ucuna sabitlenmiş çıkma tekerlek göbeği, daldırma aleti oluyordu. Bunu yaptıktan sonra yaylı sırığı mutfağın çatı kirişine bağladı. Tekerlek göbeğini, fıçının içindeki yünlülerin üzerinde dolaştıran Martin, böylece ezme işlemini tek elle yapıyordu.</p>

  <p>Maria’nın anlatımları hep, “Bundan böyle yünlüleri Maria yıkamayacak,” diye bitiyordu. “Artık fıçı-göbek-sırık makinesini çocuklar çevirecek. Şu Martin Eden ne akıllı adam, değil mi?”</p>

  <p>Ancak tüm bu ustalıklı işlemlere ve mutfak-çamaşırhaneyi hayli geliştirmiş olmasına rağmen Martin, Maria’nın nazarında büyük bir düşüş yaşadı. Martin’in eski bir çamaşırcı olduğu buz gibi belliydi ve hayalinde ona yüklediği büyülü cazibe, bu durum karşısında silinip gitmişti. Bütün o kitapları, arabalarla veya sayısız şişe viskilerle ziyarete gelen saltanatlı arkadaşları, Maria’nın gözünde hiç mertebesine inmişti. Netice itibariyle o da kendisiyle aynı sınıfın, emeğiyle geçinenler kastının mensubuydu. Daha insani, daha ulaşılabilir hale gelmiş, gizemi yok olmuştu.</p>

  <p>Bu arada Martin’in ailesine yabancılaşması da devam ediyordu. Bay Higginbotham’ın nedensiz hamlesinin ardından, Bay Hermann von Schmidt’in girişimi geldi. Martin, birkaç küçük hikâyenin, üç beş mizahi dizenin ve bazı fıkraların satışı sonucunda epey bir geçici refah yaşadı. Hatta faturalarının bir kısmını ödedikten sonra siyah takım elbisesini ve bisikletini rehinden kurtarmak için yeterli parayı da buldu. Bükülmüş bir pedal kolu nedeniyle tamir isteyen bisikletini, müstakbel kayınbiraderiyle dostluk tesis etme gereğine uygun olarak Von Schmidt’in dükkânına gönderdi.</p>

  <p>Aynı günün öğleden sonrasında küçük bir oğlanın bisikleti geri getirmesine memnun oldu. Bu alışılmadık hareketten Martin’in çıkardığı sonuç, Von Schmidt’in de kendisine arkadaşça davranmak niyetinde olduğuydu. Çünkü normalde bir bisiklet tamir edilince sahibi dükkâna çağrılırdı. Ama bisikleti inceleyince, herhangi bir tamiratın yapılmamış olduğunu gördü. Aynı gün bir süre sonra kız kardeşinin nişanlısına telefon edince, adamın, “hiçbir şekilde, tarzda ve biçimde” kendisiyle işinin olmayacağını öğrendi.</p>

  <p>“Bana bak Hermann von Schmidt, şeytan diyor ki git oraya ve senin o Hollandalı burnunu dümdüz et,” diye neşeyle cevap verdi ona.</p>

  <p>“Eğer dükkânıma gelirsen,” dedi karşıdaki, “polis çağırırım. Canına okurum. Seni iyi tanıyom, benim dükkânımda gürültü patırtı yapamazsın. Senin gibilerle hiç işim olmaz benim. Boş gezenin boş kalfası sen de, beni ayakta uyuyo mu sandın? Ayrıca bana parmağının ucuyla bile dokunamazsın, çünkü kız kardeşinle evleneceğim. Hem sen neden gidip kendine doğru dürüst bir iş bulup hayatını kazanmıyon? Sen önce bunu bir söyle bakalım.”</p>

  <p>Ancak hayat felsefesini devreye sokarak öfkesini dindirebilen Martin, başına gelenlere inanamadığını gösteren uzun ve eğlenceli bir ıslıkla telefonu kapattı. Ama eğlencenin ardından gelen tepkisi, yalnızlığının yarattığı sıkıntıydı. Görünüşe göre Brissenden dışında kimse onu anlamıyor ve ondan hoşlanmıyordu; Brissenden ise ortadan kaybolmuştu ve kim bilir neredeydi.</p>

  <p>Martin, ellerinde paketlerle manavdan eve dönerken hava kararıyordu. Tam köşede tramvay durdu; içinden inen ince yapılı tanıdık çehreyi görür görmez yüreği neşeyle çarpmaya başladı. Brissenden’di bu; tramvay tekrar kalkmadan önce attığı o kısacık bakışla paltosunun bir cebinin kitaplar, ötekininse çeyrek galonluk viski yüzünden şişmiş olduğunu gördü.</p>
</body>
</html>
