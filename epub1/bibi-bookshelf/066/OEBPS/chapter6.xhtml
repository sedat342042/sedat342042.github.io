<?xml version="1.0" encoding="UTF-8" standalone="no"?><html xmlns="http://www.w3.org/1999/xhtml">
<head>
	<title>Joseph Fouche</title>
	<link href="main.css" rel="stylesheet" type="text/css"/>
<meta name="Adept.resource" value="urn:uuid:23bf8772-c1bc-6f88-8644-124839339a58"/>
</head>
<body xmlns:epub="http://www.idpf.org/2007/ops" class="chapter" epub:type="chapter"><div style="display:none;"><a id="GBS.0167.01"/></div>
	<section class="container">
		<h1>6</h1>
		<h1 class="lvl1">İmparator’a Karşı Mücadele</h1>
		<h1 class="punto">1810</h1>
		<p>Her zaman büyük bir örnek, bir nesli ya bozmuş ya da yüceltmiştir. Napoléon gibi bir adam ortaya çıktığı dönemde çevresinde bulunan insanların yapacağı seçim şuydu: Ya onun önünde küçülecekler ve büyüklüğü karşısında iz bırakmadan ortadan kaybolacaklar ya da onu örnek alarak kendi güçlerini sınırsız bir şekilde büyütmeye çalışacaklardı. Napoléon’un çevresindeki<a id="GBS.0167.02"/> adamlar onun köleleri ya da rakipleri olabilirlerdi ancak: Böyle büyük bir varlık sıradanlığa uzun süre tahammül edemez.</p>
		<p>Fouché, Napoléon’un dengesinden ettiği insanlardan biridir. Napoléon, hiçbir şeyle yetinmeme gibi tehlikeli bir örnekle, kendini sürekli aşmak gibi şeytani bir dürtüyle zehirlemiştir Fouché’nin ruhunu. İşte o da efendisi gibi gücünün sınırlarını sürekli genişletmek, açmak<a id="GBS.0167.03"/> ister, o da sakin sakin oturup sabretmeyi, rahat rahat oturup memnun olmayı unutur. Bu nedenle Napoléon zafer kazanmış bir komutan olarak Schönbrunn’dan tekrar eve dönüp dizginleri eline aldığı günler, Fouché için nasıl da bir hayal kırıklığıdır! Oysa istediği gibi davranabildiği, orduları seferber ettiği, bildirgeler çıkarttığı, korkak meslektaşlarına tepeden bakarak cüretkâr önlemler aldığı, sonunda<a id="GBS.0167.04"/> bir kez olsun ülkenin efendisi olduğu, dünyanın kaderinin belirlendiği büyük kumar masasına oturabildiği o aylar ne kadar da muhteşemdi. Oysa şimdi Joseph Fouché polis bakanından başka bir şey olamayacak, hoşnutsuzları ve gazete dedikodularını izleyecek, casusların getirdiği haberlerden günlük sıkıcı bültenlerini hazırlayacak, zamanını değersiz şeyler için harcayacak, Talleyrand’ın hangi kadınla<a id="GBS.0167.05"/> ilişkisi olduğu ya da bir gün önce borsada hisselerin düşmesine kim neden oldu, onunla uğraşacaktı. Hayır, dünya olaylarına müdahale ettiği, büyük politikanın direksiyonunu elinde hissettiği günden beri, tüm bunlar Fouché için, bu huzursuz, olaylara aç insan için sadece küçük şeyler, tepeden bakılası kâğıt mağıt işiydi. Böylesi büyük bir harekete kalkışmış bir insan, bir daha asla böyle ufak<a id="GBS.0168.01"/> tefek şeylerle tatmin olamazdı. En iyisi Napoléon varken de bir şeyler yapabileceğini göstermekti – bu düşünce artık peşini bırakmaz olur.</p>
		<p>Fakat her şeyi başarmış, Rusya’yı, Almanya’yı, Avusturya’yı, İspanya’yı ve İtalya’yı yenmiş, Avrupa’nın en eski hanedanının bir arşidüşesinin<a class="si-noteref" epub:type="noteref" href="#f78" id="ref_f78">78</a> kendisine eş olarak sunulduğu, Papa’nın ve Roma’nın binlerce yıllık hâkimiyetine son vermiş ve Paris’ten bir dünya<a id="GBS.0168.02"/> imparatorluğu kurmuş bir insanın yanında, yeni olarak ne başarılabilir ki? Sinirli, öfkeli ve kıskançlıktan çatlayarak görev bulmak için her tarafa bakınır hırslı Fouché. Ve gerçekten de dünyaya hükmeden binanın en yukarısında son bir mazgal eksiktir, İngiltere ile barış, ondan sonra eser tamamlanmış olacaktır. İşte Avrupa’yı ilgilendiren bu son eylemi, Fouché yalnız tek başına başarmak ister,<a id="GBS.0168.03"/> Napoléon’suz ve Napoléon’a rağmen.</p>
		<p>İngiltere 1795’te olduğu gibi 1809’da da Fransa’nın ezelî düşmanıdır, en tehlikeli rakibidir. Akkon kapılarında, Lizbon siperleri önünde, dünyanın en uzak köşelerinde Napoléon’un iradesi Anglosaksonların o soğukkanlı, planlı ve yöntemli gücüyle karşılaşmış, Napoléon, Avrupa’nın tüm ülkelerini fethederken, onlar da dünyanın öbür yarısını almışlardı. Napoléon<a id="GBS.0168.04"/> onları, onlar Napoléon’u durduramamıştı, her iki taraf da neredeyse yirmi yıldır birbirini yok etmek için uğraşıyordu. Her iki taraf da bu anlamsız savaşta büyük kayıplar vermiş ve her iki taraf da, kabul etmese de, çok yorulmuştu. Fransa’daki, Anvers ve Hamburg’daki bankalar İngilizler kendileriyle ticareti durdurduğundan beri iflastaydılar; Thames Nehri, satılmamış mallarla dolu gemilerden geçilmiyordu,<a id="GBS.0168.05"/> İngiliz banknotları da Fransız banknotları da sürekli değer kaybediyor ve her iki ülkede de tüccarlar, bankacılar ve mantıklı insanlar anlaşma zemini için uğraşıyorlar ve çekine çekine sessizce görüşmeler yapıyorlardı. Fakat Napoléon için, aklı kıt erkek kardeşi Joseph’in İspanya tacını, kız kardeşi Caroline’in de Napoli tacını kaybetmemesi daha önemliymiş gibi görünüyordu; bu nedenle Hollanda’nın<a id="GBS.0169.01"/> aracılığında güçlükle sağlanan barış görüşmelerini kesiyor, müttefiklerini İngiliz gemilerini ablukaya almaları, gemilerdeki mallarını denize dökmeleri için demir yumruğuyla sıkıştırıyordu ve çok geçmiyor, Rusya’ya da kıta ablukasına uyması için tehdit mektupları gönderiyordu. Tutku yine akla galip gelmişti ve son anda barış partisi cesaretini toplayıp da eyleme geçmezse, savaş sonsuza<a id="GBS.0169.02"/> dek sürecek görünüyordu.</p>
		<p>İngiltere ile süren bu barış görüşmelerinin erken kesilmesinde Fouché’nin parmağı vardır. İmparator’a ve Hollanda Kralı’na aracıyı o bulur, bir Fransız ekonomisti, o da bir Hollandalı ekonomisti, o ise bir İngiliz ekonomisti; hükümetten hükümete gizli görüşmeler –her savaşta ve her dönemde olduğu gibi– sağlam, altın bir köprüden geçer. Şimdi ise İmparator sert bir şekilde<a id="GBS.0169.03"/> görüşmelerin kesilmesini emreder. Ancak bu Fouché’nin hoşuna gitmez. Görüşmeler neden devam etmesin ki? Görüşmeler, pazarlıklar, sözler ve çılgınlıklar Fouché’nin en büyük tutkusuydu. Bu nedenle cüretkâr bir plan hazırlar ve tek başına görüşmelere devam etmeye karar verir, fakat İmparator’un onu görevlendirdiği intibasını verecektir, yani hem kendi ajanlarına hem de İngiliz makamlarına, İmparator’un<a id="GBS.0169.04"/> onu aracı koyarak barış için çabaladığı izlenimini verecekti, gerçekte ise bütün ipler Otranto Dükü’nün elinde olacaktı. Bu, çılgınca bir şeydi, İmparator’un adını da, kendi bakanlık makamını da dünya tarihinde eşi benzeri görülmemiş bir küstahlıkla hiçe saymak demekti. Ancak böylesi gizli kapaklı işler, iki anlamlı ve dolambaçlı oyunlar, sadece bir kişiyi değil, üç-dört kişiyi aynı anda<a id="GBS.0169.05"/> idare etmeler, doğuştan ve yeminli entrikacı Fouché’nin ezelî tutkusuydu. Öğretmeninin arkasından atıp tutan bir öğrenci gibi, İmparator’un arkasından başka işler çevirmekten hoşlanıyor ve tıpkı utanmaz bir oğlan çocuğu gibi asilik etmekten ve dalavereden hoşlandığı için azarlanmayı, ihtar edilmeyi göze almaktan çekinmiyordu. Yüzlerce kez bu tip politik oyunlara girmekten zevk almıştı, bu bilinen<a id="GBS.0170.01"/> bir şeydi, ama şimdiye kadar İmparator’un adını kullanıp iradesine karşı gelerek İngiltere dışişleri ile, Fransa ile İngiltere arasında barış görüşmeleri yapması gibi cüretkâr, başına buyruk ve tehlikeli bir işe hiç kalkışmamıştı.</p>
		<p>Her şey dâhiyane bir şekilde hazırlanır. Fouché bu amaç için karanlık işler çeviren bir maliyeci tutar, birkaç kez hapsi boylamış olan Ouvrard’ı. Napoléon kötü şöhreti<a id="GBS.0170.02"/> nedeniyle bu adamdan nefret ederdi; ancak bu, onunla borsada çalışan Fouché’yi hiç rahatsız etmiyordu. Fouché bu adamdan çok emindi, çünkü onu birçok defa düştüğü çıkmazdan kurtarmıştı ve ipleri elindeydi. Fouché, Ouvrard’ı saygın bir kişi olan Hollandalı banker Le Labouchère’e gönderir, o da bu adamı büyük bir iyi niyetle Londra’daki kayınpederi banker Baring’e. Baring ise bunu İngiliz kabinesine<a id="GBS.0170.03"/> iletir. Ve böylece muhteşem bir paslaşma başlar. Ouvrard doğal olarak Fouché’nin İmparator’un adına hareket ettiğini sanmaktadır, bu nedenle aldığı bilgiyi resmî olarak Hollanda hükümetine iletir. Bu güvence, İngilizlerin görüşmeleri ciddiye alması için yeterli olur. Böylece İngiltere Napoléon ile görüşme yaptığını sanırken, aslında sadece Fouché ile görüşmeler yapmış olur, tabii ki Fouché,<a id="GBS.0170.04"/> İmparator’un bütün bu gizli gelişmelerden haberdar olmaması için çok dikkat etmektedir. Çünkü şartların güzelce olgunlaşmasını, güçlüklerin ortadan kalkmasını beklemektedir, ancak ondan sonra İmparator’un ve halkın karşısına birdenbire <em>deus ex machina</em><a class="si-noteref" epub:type="noteref" href="#f79" id="ref_f79">79</a> olarak çıkacak ve, “İşte İngiltere’yle barış! Herkesin isteği, arzu ettiği, ancak hiçbir diplomatın başaramadığı şeyi Otranto Dükü olan ben, tek<a id="GBS.0170.05"/> başıma kendi çabamla başardım,” diyecektir gururla.</p>
		<p class="lvl1">Ama ne yazık ki, küçük, aptal bir rastlantı bu muhteşem kurulmuş satranç oyununu bozar. Napoléon genç eşi Marie Louise ile birlikte erkek kardeşini ziyaret etmek için Hollanda’ya gider. Görkemli karşılamalar Napoléon’a politikayı unutturur. Ancak herkes gibi İngiltere ile yapılan gizli görüşmelerin İmparator’un bilgisi dahilinde gerçekleştiğini<a id="GBS.0171.01"/> sanan kardeşi Kral Louis, bir gün bir konuşma sırasında tesadüfen bu görüşmelerin nasıl gittiğini sorar. Napoléon kalakalır. Birden o nefret ettiği Ouvrard’a Anvers’te rastladığını anımsar. Neler oluyordu? İngiltere ile Hollanda arasında bu gidip gelmelerin anlamı neydi? Ancak Napoléon şaşırdığını belli etmez: Sadece kardeşine Hollandalı bankerin yazışmalarını bir ara kendisine vermesini rica<a id="GBS.0171.02"/> eder. Bu isteği derhal yerine getirilir ve Napoléon Hollanda’dan Paris’e dönerken, yolda bu yazıları okuma fırsatı bulur: Gerçekten de kendisinin bilgisi dışında yapılmış görüşmelerdir bunlar. Korkunç bir öfkeyle yine yabancı topraklarda gizlice yaban avına çıkan Otranto Dükü’nün izinin kokusunu alır. Ancak bu hilekâr adamın yanında kendi de hilekâr biri olan Napoléon, bu dalavereci adamı uyarmamak<a id="GBS.0171.03"/> ve oyununu bozmamak için kuşkusunu samimi olmayan bir nezaketin ardına gizler. Sadece Jandarma Komutanı Rovigo Dükü Savary’ye durumu açıklar ve çarçabuk ve kimseye fark ettirmeden banker Ouvrard’ı tutuklamasını ve tüm evraklarına el koymasını emreder.</p>
		<p>Ancak ondan sonra, 2 Haziran’da, bu emrin üzerinden üç saat geçtikten sonra Napoléon, bakanını Saint-Cloud’ya çağırır ve lafı hiç çevirmeden<a id="GBS.0171.04"/> Otranto Dükü’ne, banker Ouvrard’ın yolculuklarından ne kadar haberdar olduğunu ve onu kendisinin mi Amsterdam’a gönderdiğini kabaca sorar. Şaşırmış olan Fouché içine düştüğü tuzağın farkında olmadan her zaman yakasına yapışıldığında nasıl tepki veriyorsa, öyle davranır; Devrim’in olduğu dönemde Chaumette’le, Direktuvar döneminde Babeuf’le olduğu gibi kendini kurtarmak için oyun arkadaşını silkeler.<a id="GBS.0171.05"/> Ah, Ouvrard mı, o kadar ısrarcı bir adam ki, her işe burnunu sokmaktan hoşlanır, ayrıca bütün bunlar çok önemsiz şeyler, oyundan, çocukluktan başka bir şey değil, der. Ancak Napoléon çetin cevizdir, öyle kolay kolay vazgeçmeye niyetli değildir. “Bunlar hiç de önemsiz tahrikler değil,” diyerek kükrer Napoléon. “Bir insan düşmanıyla birleşip efendisinin arkasından pazarlıklar yapıyorsa, efendisinin<a id="GBS.0172.01"/> bilmediği ve muhtemelen onaylamayacağı koşullar üzerine anlaşıyorsa, bu, eşi benzeri olmayan bir ihmaldir. Bu, görevini kötüye kullanmaktır, hükümetlerin en zayıfı bile böyle bir şeye göz yumamaz. Ouvrard derhal tutuklanacak!” Fouché bundan rahatsız olur. Bir Ouvrard’ın tutuklanması eksikti! Yakalandığında her şeyi anlatırdı. Bu nedenle bir sürü bahaneler ileri sürerek İmparator’u bu niyetinden<a id="GBS.0172.02"/> vazgeçirmeye çalışır. Fakat bankerin bu saatlerde polis tarafından zindana atıldığını bilen Napoléon, maskesi düşmüş Fouché’yi alaycı alaycı dinlemekle yetinir. Bu cüretkâr davranışın arkasındakinin Fouché olduğunu anlar, kaldı ki Ouvrard’ın el konulan evraklarından Fouché’nin bütün oyunu ortaya çıkmıştır.</p>
		<p>Uzun süredir toplanan kuşku bulutlarının arasından sonunda şimşekler çakmaya başlar.<a id="GBS.0172.03"/> Ertesi gün pazardır, Napoléon ayinden sonra (daha birkaç yıl önce Papa’yı tutuklatmış olsa da, kutsal majestelerinin damadı olduğu için tekrar dindar biri olmuştur), tüm bakanları, sarayın saygın kişilerini sabah toplantısına davet eder. Tek bir kişi eksiktir. Bakan olduğu halde davet edilmeyen Otranto Dükü. Napoléon konsey üyelerini masaya davet eder ve doğrudan sorar: “Makamını kötüye kullanan ve<a id="GBS.0172.04"/> hükümdarının bilgisi dışında yabancı güçlerle ilişki kuran bir bakan hakkında ne düşünürsünüz? Sadece kendisinin doğru bulduğu ilkeler doğrultusunda gelişmeler yapan ve tüm ülkenin politikasını hiçe sayan bir bakan. Yasa kitaplarımızda görevini bu şekilde kötüye kullanan birisi için nasıl bir ceza uygun görülmüştür?” İmparator, bu sert sorusuyla kuşkusuz tüm danışmalarının ve kendisine boyun eğen<a id="GBS.0172.05"/> şu yaratıkların hemen sürgün ya da onur kırıcı bir önlem önermelerini bekler. Ama o da ne, okun kimi işaret ettiği anlaşılmış olmasına rağmen, bakanlar korkunç bir suskunluğa bürünürler. Aslında hepsi bütün gücüyle barış için çalışmış Fouché’ye hak vermektedir ve kendileri her şeye boyun eğen hizmetkârlar olarak Fouché’nin, Napoléon’a karşı oynadığı cüretkâr oyuna sevinirler. Talleyrand (artık bakan<a id="GBS.0173.01"/> değildir, ancak çok saygın birisi olarak bu önemli toplantıya çağrılmıştır) içten içe güler, iki yıl önce kendisine yapılan aşağılanmayı anımsamıştır, şimdi ise sevmediği bu iki kişinin, Napoléon ve Fouché’nin içinde bulundukları utancı görüp eğlenmektedir. Sonunda büyük Başbakan Cambacérès suskunluğunu bozar ve Napoléon’u yumuşatmak için şunları söyler: “Hiç kuşkusuz sert bir cezalandırılmayı<a id="GBS.0173.02"/> hak eden yanlış bir adım; ancak bu suçu işleyen kişi, hizmet aşkı konusunda aşırıya kaçarak bir hata yapmıştır.” “Hizmet aşkı konusunda aşırıya kaçmak mı!” diyerek öfkeyle cümleyi tekrarlar Napoléon, yanıt hoşuna gitmemiştir, çünkü bağışlamak istememektedir, aksine her türlü bağımsız hareket etmeyi dikkat çekecek şekilde cezalandırabileceği sert bir örnek önerilmesini bekler. Sinirli sinirli olayları<a id="GBS.0173.03"/> bir bir anlatır ve orada bulunanlardan Fouché’nin yerine birini önermelerini bekler.</p>
		<p>Fakat buna rağmen bakanların hiçbiri böylesi nazik bir konuda fikir beyan etmek için acele etmez – çünkü hepsi de Napoléon’dan sonra en çok Fouché’den korkmaktadır. Böyle güç durumlardan zekice bir espriyle kurtulmasını bilen Talleyrand sonunda yanındakine dönüp pek yüksek olmayan bir tonla şöyle der: “Hiç<a id="GBS.0173.04"/> kuşkusuz Mösyö Fouche bir hata işlemiştir, onun yerine birini önermem gerekse, önereceğim kişi Mösyö Fouche’den başkası olamaz.” Kişiliksiz ve yüreksiz insanlar haline getirdiği bakanlarından hoşnut olmayan Napoléon toplantıya son verir ve Başbakan’ı odasına çağırır. “Gerçekten de bu beylere danışmaya değmez. Onların nasıl yararsız önerilerde bulunduklarını gördünüz. Ancak kendi kararımı vermeden<a id="GBS.0173.05"/> ciddi ciddi onlara danışmayı düşündüğümü sanmıyorsunuz herhalde. Ben seçimimi yaptım, Rovigo Dükü, polis bakanı olacak.” Ve Rovigo Dükü’nün böylesi nahoş bir haleflik konusunda fikrini belirtmesine fırsat bırakmayan İmparator, aynı akşam sert bir emirle, “Sizi polis bakanı yaptım. Yemininizi edin ve görevinizin başına geçin,” der.</p>
		<p class="lvl1">Fouché’nin görevden alınması günün dedikodusu olur ve bütün<a id="GBS.0174.01"/> kamuoyu bir anda onun tarafına kayar. Her zaman ağız değiştiren bakan, Napoléon’a direndiği için ilk kez bu kadar halkın sevgisini kazanmıştır; çünkü sınır tanımayan ve özgürlüğe düşkün Fransız halkı, Devrim’in yükselttiği Napoléon’un çarlığa benzer baskıcı tutumuna çoktandır katlanamamaktaydı. Ayrıca hiç kimse, savaş düşkünü Napoléon’un isteğine karşı İngiltere ile barış yolu aramanın bir suç olduğunu<a id="GBS.0174.02"/> kabul etmek istemiyordu. Tüm partiler, kralcılar, cumhuriyetçiler ve Jakobenler ve hatta dışişlerine bağlı elçiler Napoléon’un hiçbir şeyden çekinmeden düşündüğünü söyleyen bu son bakanını görevden almasının barış düşüncesine indirilen bir darbe olduğu konusunda hemfikirdi, hatta kendi sarayında, kendi yatak odasında bile tıpkı ilk eşi Josephine’in yaptığı gibi, ikinci eşi Marie Louise de Napoléon’a<a id="GBS.0174.03"/> Joseph Fouché’nin avukatlığını yapar. Babası Avusturya İmparatoru’nun, çevresinde güvenebileceği tek kişi olarak işaret ettiği Fouché’nin görevden alınması, Marie Louise’i sarsar. İmparator’un yaptığı hata nedeniyle bir adamın kamuoyunda böylesine saygınlık görmesi kadar hiçbir şey, Fransa’nın o tarihlerdeki atmosferini anlatamaz; yeni Polis Bakanı Savary, Fouché’nin görevden alınmasının<a id="GBS.0174.04"/> bıraktığı izlenimi şöyle ifade eder: “Sanırım bir veba salgınının başladığı haberi benim Polis Bakanlığı’na atanmam kadar korku yaratmazdı.” Gerçekten de Joseph Fouché geçen bu on yıl içinde İmparator’la birlikte güçlenmiştir.</p>
		<p>Hangi yoldan olduğu bilinmez, ama bu etkinin geri dönüşü herhalde Napoléon’a kadar gitmişti. Çünkü İmparator, Fouché’yi görevden almasının üzerinden pek geçmeden çarçabuk<a id="GBS.0174.05"/> pençelerini geri çeker. Tıpkı 1802’de olduğu gibi, görevden uzaklaştırılması yaldızlanır ve bir başka makama atanarak olay kapatılmaya çalışılır. Otranto Dükü’ne kaybettiği bakanlık yerine devlet danışmanlığı unvanı verilir ve onurlandırılır. Fouché, monarşinin büyük elçisi olarak Roma’ya atanır. Korku ve öfke, suçlama ve teşekkür, kızgınlık ve uzlaşma duyguları arasında bocalayan İmparator’un<a id="GBS.0175.01"/> ruh halini, Fouché’ye kişisel olarak yazdığı veda mektubu kadar hiçbir şey açıklayamaz. “Sayın Otranto Dükü, bana nasıl hizmet ettiğinizi biliyorum, şahsıma olan bağlılığınıza ve hizmetim için gösterdiğiniz çabaya inanıyorum. Buna rağmen sizi bakanlık makamınızda bırakmam imkânsızdır, aksi halde çok şey kaybetmiş olurum. Polis bakanlığı tam ve sınırsız güven gerektirir ve bu güven, sizin çok önemli<a id="GBS.0175.02"/> bir konuda benim ve devletin huzurunu tehlikeye attığınızdan beri kaybolmuştur. Benim gözümde bu davranışınız övünülecek yanlarına rağmen bağışlanamaz. Sizin polis bakanının sorumlulukları ile ilgili tuhaf görüşleriniz, devletin çıkarlarıyla bağdaşmıyor. Bağlılığınızdan ve sadakatinizden kuşku duymamakla birlikte, sizi sürekli ve yorucu bir şekilde göz hapsinde bulundurmam gerekir ki, bu bana<a id="GBS.0175.03"/> yakışmaz. Benim irademe, benim amaçlarıma uyuyor mu, uymuyor mu aldırmadan kendi başınıza yaptığınız şeyler, sizi göz hapsinde bulundurmamı gerekli kılıyor... Davranış biçiminizi değiştireceğinizi umut edemem, çünkü hoşlanmadığımı açıkça size ifade etmeme rağmen, yıllardır tutumunuzda bir değişiklik olmadı. Niyetinizin saflığının arkasına gizlenerek bir insanın iyi şeyler yapmayı amaçlarken, birçok<a id="GBS.0175.04"/> kötülüklere yol açabileceğini anlamak istemediniz. Yeteneğinize ve sadakatinize olan güvenim sarsılmamıştır. Umarım, çok yakında bu yeteneğinizi kanıtlamak ve bana hizmet etmek için kullanmak fırsatını bulursunuz.” Bu mektup Napoléon’un Fouché ile olan en içten ilişkisini gizli bir anahtar gibi açmaktadır, istek ve isteksizliğin, onaylama ve nefretin, korku ve saygının her cümlede nasıl kesiştiğini<a id="GBS.0175.05"/> anlamak için bu küçük, ustaca yazılmış mektubu ikinci kez okuma zahmetine katlanmak gerekir. Karşısında bir köle görmek isteyen Hükümdar, başına buyruk birini gördüğü için öfkelidir. Ondan kurtulmak ister, ancak onu düşmanı yapmaktan da korkar. Onu kaybettiğine üzülmektedir, fakat aynı zamanda bu tehlikeli adamdan kurtulduğu için de mutludur.</p>
		<p class="lvl1">Ancak Napoléon’un kendine olan güveni arttığı gibi<a id="GBS.0176.01"/> bakanınınki de aynı ölçüde artmıştı. Fouché’ye gösterilen sevgi, Fouché’nin elini daha da güçlendirmişti. Hayır, Otranto Dükü, gönderilmesine bu kadar kolay izin vermeyecekti. Napoléon, Fouché’yi kapı dışarı ettikten sonra Polis Bakanlığı’nın ne hale geleceğini görmeliydi; halefine gelince, kendisinin yerini doldurma cesaretini gösteren bu adam, bir bakan koltuğuna değil de, eşekarılarının kovanına<a id="GBS.0176.02"/> oturduğunu anlamalıydı. On yıl boyunca Savary gibi kaba parmaklı, bıyıklı, diplomaside tecrübesiz biri için yaratmamıştı bu muhteşem mekanizmayı, işten anlamaz birinin beceriksizce bozması, kendisinin gece gündüz çalışıp çabalayarak yaptığı şeyi, kendi başarısıymış gibi göstermesi için de değil. Hayır, bu ikisinin düşündüğü kadar kolay olmayacaktı Fouché’nin ayrılması. İkisi de, Napoléon da,<a id="GBS.0176.03"/> Savary de, Joseph Fouché’nin boyun eğdiği gibi dişlerini de gösterebileceğini öğrenmeliydi.</p>
		<p>Fouché başı önünde gitmemeye kararlıydı. Çünkü bir barıştan, rahatça her şeyi teslim etmekten yana değildi. Açıkça karşı koymaya gelince; tabii ki o kadar aptal değildi, tarzı ise hiç değildi. Sadece küçük bir şaka yapmak ister, Paris’in eğleneceği ve Savary’nin, Otranto Dükü’nün karakolunda büyük kurt<a id="GBS.0176.04"/> kapanları olduğunu öğreneceği küçük, eğlenceli, neşeli bir şaka. Joseph Fouché’nin tuhaf, şeytani huyu, özellikle çok öfkelendiğinde şiddetle espri yapma arzusu duyduğu, yükseldikçe cesaretinin yiğitleşmediği, aksine grotesk – her zaman tehlikeli bir pervasızlığa dönüştüğü anımsanmalıdır. Fouché yanına yaklaşan birine asla yumruk atmaz, ama çok öfkelendiğinde deli kırbacını öyle bir şaklatır ki,<a id="GBS.0176.05"/> karşısındaki delirir. Kendine hâkim olan, içine kapanık bu insanın, tutkulu içgüdüsü adına sakladığı ne varsa, böyle durumlarda birdenbire dışarı fışkırır, öfkesini gizleyerek dışarı vurduğu bu sahte neşeli anlar, bastırdığı o gizli ve ateşli yanını, doğasının şeytani ve iblisçe yönünü ortaya çıkarır.</p>
		<p>Yani halefi için bir eşek şakası! Böyle bir şaka yapmak pek zor olmaz, hele ki insanın saf<a id="GBS.0177.01"/> bir beceriksizle işi olursa. Otranto Dükü tören üniformasını giyer, yüzünde nazik bir ifadeyle halefinin göreve başlamasını karşılamaya hazırlanır. Gerçekten de Rovigo Dükü Savary görünür görünmez, Fouché iltifatlar yağdırmaya başlar. Onu yalnızca İmparator tarafından böyle bir makama getirildiği için kutlamakla kalmaz, aynı zamanda kendisini yoran ve uzun süre omuzlarında ağır bir yük olan böyle<a id="GBS.0177.02"/> bir görevi kabul ettiği için teşekkür de eder. Ah, şimdi artık öyle mutlu, öyle memnundur ki, biraz olsun bu büyük işleri bırakıp dinlenme fırsatı bulacaktır. Çünkü muazzam bir iş, hatta nankör bir iş varsa eğer, o da Polis Bakanlığı’dır. Dük çok yakında kendisi de fark edecekti zaten, özellikle de alışık olmadığı için. Ancak kendisi, biraz karışık olan bakanlıkta –görevden alınması pek ani olmuştu<a id="GBS.0177.03"/> da– düzenin sağlanması için her türlü yardıma hazırdı. Kuşkusuz bunu yapmak birkaç gün alırdı, ancak tabii ki Rovigo Dükü razı olursa, Fouché bu küçük zahmete seve seve katlanırdı, bu arada eşi, Otranto Düşesi rahatça taşınma işleriyle meşgul olabilirdi. İyi kalpli Rovigo Dükü Savary, bu candan yaklaşımın arkasında neyin yattığını fark etmez. Herkesin kötü ve düzenbaz biri olarak nitelediği bu<a id="GBS.0177.04"/> adamın, bu kadar çok iltifatından memnun ve şaşkın bir haldedir ve hatta Otranto Dükü’ne bu olağanüstü yardımı için teşekkür eder. Tabii ki kalabilirdi, istediği kadar; Savary herkesin yanlış tanıdığı bu dürüst adamın karşısında saygıyla eğilir ve elini sıkar.</p>
		<p>Ne yazık ki yeni Polis Bakanı’nı kandırarak kapıyı arkasından kapatan Fouché’nin o anda yüzünü görmek, ne şekil aldığını çizmek mümkün<a id="GBS.0177.05"/> değil. Aptal herif, gerçekten de sana yardım edeceğimi, on yıl boyunca bir sürü zahmete katlanarak topladığım sırları düzenli bir şekilde dosyalara yerleştirip senin kaba ellerine teslim edeceğimi mi sandın? Benim kendi muhteşem buluşum olan, dişleri ve çarklarıyla fevkalade sessiz çalışan, fark ettirmeden bütün ülkedeki haberleri emen ve işleyen bu makineyi yağlayıp, temizleyip sana mı verecektim?<a id="GBS.0178.01"/> Aptal herif, daha çok şaşıracaksın.</p>
		<p>Derhal müthiş bir hareketlilik başlar. Güvendiği bir arkadaşını yardıma çağırır. Odanın kapısı büyük bir titizlikle sürgülenir, önemli ve gizli tüm evraklar aceleyle dosyalarından çıkarılır. Fouché günün birinde silah olarak kullanabileceği, suçlayıcı ve ele verici türden olan tüm evrakları yanına alır, kalanların hepsini hiçbir şeye aldırmaksızın yakar.<a id="GBS.0178.02"/> Mösyö Savary, seçkin bir semt olan Faubourg Saint-Germain’de, orduda ve sarayda kimlerin casusluk yaptığını bilip de ne yapacaktı? Bu onun işini çok kolaylaştırırdı. O zaman, tüm listeyi ateşe. Sadece kendilerinden pek bir şey öğrenemeyeceği casusların, bir şey biliyormuş gibi davrananların, bina yöneticilerinin ve fahişelerin isimlerini bırakır. Yıldırım hızıyla boşaltılır kartonlar. Dışişlerindeki<a id="GBS.0178.03"/> kralcıların listesi, gizli yazışmalar derhal yok edilir, suni olarak her yerde bir düzensizlik yaratılır, arşiv darmadağın edilir, dosyalara yanlış numaralar verilir, şifreler değiştirilir ve geleceğin bakanının en önemli adamları eski ve gerçek efendilerine haber iletmeye devam etsinler diye casus olarak gizli servise geçirilir. Dişlerin bir daha yerine oturmaması ve hiçbir şeyden haberi olmayan<a id="GBS.0178.04"/> yeni bakanın elinde çalışmaması için Fouché, bu dev sistemin her bir vidasını gevşetip çıkarır. Rusların Napoléon gelmeden önce rahat bir yer bulmasın diye kutsal kentleri Moskova’yı yaktıkları gibi, Fouché de hayatını verdiği o çok sevdiği eserini kendi elleriyle tahrip eder. Dört gün, dört gece şömine yanar, dört gün, dört gece sürer bu şeytani eylemler. Çevredeki insanlara fark ettirmeden imparatorluğun<a id="GBS.0178.05"/> sırları bir daha ele geçmemek üzere ya duman olarak çıkıp gider ya da Ferrières’deki dolaplara girmek üzere yola çıkar.</p>
		<p>Son olarak bir de hiçbir şeyden haberi olmayan halefinin önünde çok sevimli bir şekilde eğilir Fouché: “Lütfen yerinize geçin!” der. El sıkışır ve sinsice teşekkürlerini kabul eder. Aslında Otranto Dükü’nün Roma’daki görevine başlayabilmesi için derhal yola çıkması gerekmektedir.<a id="GBS.0179.01"/> Ama önce Ferrières’deki şatosuna gitmeyi tercih eder. Sonra orada sabırsızlık ve zevkle, saf halefinin kendisine oynanan oyunu fark edip ilk öfke çığlığını duymak için bekler.</p>
		<p class="lvl1">Oyun çok iyi düşünülmüş, zekice oynanmış ve pervasızca sonuna kadar götürülmüştür, öyle değil mi? Ancak ne yazık ki bu aldatmacada küçücük bir mantık hatası yapmıştı Joseph Fouché, çünkü deneyimsiz, toy bir dükle, yeni<a id="GBS.0179.02"/> bakan olmuş biriyle dalga geçtiğini sanıyordu. Oysa bu kişiye bakanlık sunan kişinin, şakadan hoşlanmadığını unutmuşa benziyordu. Hiç kuşkusuz Napoléon’ un bakışları Fouché’nin davranışlarını izliyordu. Makamını devretmek için bu kadar uzun süre tereddüt etmesi, Roma yolculuğunu böyle uzatması Napoléon’un hoşuna gitmemişti. Ayrıca Fouché’nin yardımcısının yardımcısı Ouvrard’ın soruşturmasında beklenmedik<a id="GBS.0179.03"/> bir sonuç elde edilmişti, yani Fouché’nin daha önce de bir aracıyla İngiliz kabinesine götürülmek üzere evrak teslim ettiği. Kaldı ki Napoléon’a şaka yapmak şimdiye kadar kimseye iyi gelmemişti. 17 Haziran’da birdenbire kırbaç gibi şaklayacak bir mektup gelir Ferrières’e: “Sayın Otranto Dükü, Lord Wellesley’nin fikrini öğrenmek üzere Mösyö Fagon’a verdiğiniz notu ve Lord’dan size gelen ve<a id="GBS.0179.04"/> benim asla haberim olmayan yanıtı bana göndermenizi rica ediyorum.” Böyle sert ve gürültülü bir ton, bir ölüyü bile diriltebilirdi. Ancak kendine çok güvenen ve kendini beğenme sarhoşluğu içinde olan Fouché cevap vermek için acele etmez. Bu arada Tuileries Sarayı’nda yangın başlamıştır. Savary, eski Polis Bakanı’nın dalaveresini anlamış ve İmparator’a bildirmiştir. Derhal ikinci, üçüncü mektup gider,<a id="GBS.0179.05"/> “tüm bakanlık evrakı”nın vakit geçirmeden teslim edilmesi istenir. Emri ulaştırması ve Otranto Dükü’nden yasaları ihlal ederek aldığı tüm evrakları geri getirmesi için bizzat kabine sekreteri görevlendirilir. Oyun bitmiş, savaş başlamıştır.</p>
		<p class="lvl1">Oyun bitmişti, gerçekten: Fouché’nin artık bunu görmesi gerekiyordu. Fakat sanki şeytan dürtüyormuş gibi ciddi ciddi Napoléon’la, dünyanın en güçlü adamıyla<a id="GBS.0180.01"/> boy ölçüşmeye kalkıyordu. Çünkü elçiye, gerçeğin tam aksine, çok üzüldüğünü, kendisinde evrak bulunmadığını söyler. Hepsini yaktığını belirtir. Tabii ki buna hiç kimse inanmaz, hele Napoléon hiç. İkinci kez onu uyarır Napoléon, daha sert ve ısrarlı bir şekilde: Napoléon’un ne kadar sabırsız olduğu herkesçe bilinir. Ancak şimdi düşüncesizlik yerini inada, inat cüretkârlığa, cüretkârlık da meydan<a id="GBS.0180.02"/> okumaya bırakmıştır. Çünkü Fouché kendisinde tek bir evrakın bile olmadığını tekrarlar ve İmparator’a ait belgeleri yakmış olmasının nedenini de bir tür şantajla açıklar. Alaycı bir tonla Majesteleri’nin kendisine çok güvendiğini ve erkek kardeşlerinden birinin isteklerine karşı çıkması durumunda kendisini, yani Fouché’yi gereğini yapmakla görevlendirdiğini söyler. Her iki erkek kardeşi de Napoléon’dan<a id="GBS.0180.03"/> şikâyetçi olduklarından, Fouché de böyle mektupları yok etmeyi görev bilmiştir. Majesteleri’nin kız kardeşleri de birtakım iftiralara maruz kalmış ve İmparator’un kendisi bütün bu dedikoduların nedenlerini ve bunlara yol açan aptalca şeyleri öğrenmesi için Fouché’yi görevlendirmişti. Fouché bütün bunlarla İmparator’a açıkça, hatta daha da öte çok şey bildiğini ve bir uşak gibi baştan savılmak<a id="GBS.0180.04"/> istemediğini anlatmaya çalışmaktaydı. Elçi, bir tehdit içeren bu şantajı anlamıştır, böyle cüretkâr bir teklifi efendisinin öfkelenmeyeceği bir şekilde aktarmak için çok çaba harcamış olmalı. İmparator çıldırır. Öyle öfkelenir ki, Massa dükü, bu kötü durumu halledeceğini, dikkafalı Fouché’yi aldığı evrakları teslim etmeye ikna edeceğini söyleyerek İmparator’u sakinleştirmeye çalışır. İkinci ihtar<a id="GBS.0180.05"/> yeni Polis Bakanı Rovigo Dükü tarafından gönderilir. Fakat Fouché hepsine aynı nezaket ve kararlılıkla yanıt verir: Ne yazık ki, evrakları büyük bir gizlilik içinde yakmıştır. Fransa’da ilk kez bir adam açıkça İmparator’a karşı çıkmaktadır.</p>
		<p class="lvl1">Bu kadarı fazlaydı. Napoléon on yıl boyunca Fouché’yi hafife aldığı gibi, Fouché de İmparator’u hafife almıştı, birkaç sırrı açıklayacağını söyleyerek onu<a id="GBS.0181.01"/> durduracağını sanmıştı. Çar Alexander’ın, Avusturya imparatorunun ve Saksonya kralının kızlarını vermek istediği, tüm Alman ve İtalyan krallarının önünde okul çocukları gibi titrediği Napoléon’a tüm bakanların önünde karşı çıkmak! Avrupa’nın bütün ordularının karşı koyamadığı Napoléon’a bu donuk mumya, bu kara kuru, dük mantosunu daha yeni giymiş bu entrikacı mı itaatsizlik edecekti? Hayır, kimse<a id="GBS.0181.02"/> kendisiyle böyle oynanmasına izin vermez, hele o kişi Napoléon ise, asla. Napoléon derhal Gizli Polis Şefi Dubois’yı çağırtır, sinir nöbeti içinde “alçak ve aşağılık Fouché” hakkında ağzına geleni söyler. Öfke içinde sert ve yankılanan adımlarla bir aşağı bir yukarı yürümeye, sonra birden haykırmaya başlar: “Aşağılık bir şekilde ihanet ettiği ve sattığı tanrısına, Meclis’e ve Direktuvar’a yaptığını<a id="GBS.0181.03"/> bana da yapabileceğini sanmasın. Benim gözlerim Barras’nınkinden daha iyidir, benimle öyle kolay oynayamayacak. Onu uyarıyorum, tetikte olsun. Bana ait yazıların ve talimatların onda olduğunu biliyorum ve bana geri vermesi için ısrar ediyorum. Eğer buna yanaşmazsa derhal on jandarma gönderip onu hapse atın, Tanrı şahidim olsun ki, bir davanın ne kadar kısa süreceğini ona göstereceğim.”</p>
		<p>İşte<a id="GBS.0181.04"/> şimdi olay kızışmıştır. Hatta Fouché gibi birini bile zor duruma getirecek kadar. Dubois geldiğinde, dünün Polis Bakanı, bugünün Otranto Dükü Fouché, bir zamanlar emrinde çalışan bu adamın evraklara el koymasına sesini çıkartmamak zorunda kalır. Dikkatli biri olan Fouché asıl önemli olan evrakları ortadan kaldırmamış olsa, daha da tehlikeli olabilecek bir durumdur bu. Fakat yavaş yavaş yanlış kayaya<a id="GBS.0181.05"/> çarptığını fark etmeye başlar. Çabucak oturup arka arkaya mektuplar yazar, birini İmparator’a, diğerlerini tek tek bütün bakanlara. Kendisi gibi dürüst, doğru, karakter sahibi, sadık birine karşı gösterilen bu güvensizliği şikâyet eder ve bu mektuplardan birinde yazdığı şu cümle, “<em>ll</em> <em>n’est pas dans mon caractère de changer”</em><a class="si-noteref" epub:type="noteref" href="#f80" id="ref_f80">80</a> cümlesi (gerçekten de kelimesi kelimesine bunları yazmıştır bukalemun<a id="GBS.0182.01"/> karakterli Fouché), insanları pek eğlendirmiştir. Tam on beş yıl önce Robespierre ile olduğu gibi çabucak uzlaştığı takdirde, bu kötü durumdan sıyrılacağını umar. Bir arabaya biner, İmparator’a açıklamasını kendi yapmak ya da özür dilemek için Paris’e gider.</p>
		<p>Fakat artık çok geçtir. Çok uzun süre oynamış, çok uzun süre dalga geçmiştir, artık uzlaşma, anlaşma zemini kalmamıştır. Napoléon’a açıkça<a id="GBS.0182.02"/> meydan okuyan kişi, herkesin önünde aşağılanır. Napoléon’dan bir mektup gelir kendisine, öyle sert, öyle kesindir ki, Napoléon şimdiye kadar hiçbir bakana böyle bir şey yazmamıştır. Çok kısadır bu mektup, daha doğrusu bu tekme: “Sayın Otranto Dükü, artık bana hizmet etmenizi istemiyorum. Yirmi dört saat içinde bölgenize hareket etmeniz gerekiyor.” Roma elçiliğine atandığına dair tek bir kelime<a id="GBS.0182.03"/> yok; açık ve korkunç bir şekilde görevinden uzaklaştırılıyor ve üstelik sürgüne gönderiliyordu. Aynı anda Polis Bakanı’na da bu buyruğun derhal uygulanması emri verilir.</p>
		<p class="lvl1">Gerilim aşırı derecede fazladır; oyun çok fazla cüretkârdır ve hiç beklenmedik bir şey olur. Fouché tamamen yıkılır, farkında olmadan damın üzerinde yürüyen ve sert bir çağrıyla birdenbire uyanan ve nerede olduğunu fark edip<a id="GBS.0182.04"/> korkudan boşluğa düşen bir uyurgezer gibi. Giyotine iki adım kaldığında bile soğukkanlılığını ve düşünme yetisini kaybetmeyen bu adam, Napoléon’un darbesiyle acınacak derecede yıkılır.</p>
		<p>3 Haziran 1810 günü, Fouché’nin Waterloosu’dur. Sinirleri harap olmuştur, pasaport çıkarmak için soluğu bakanın yanında alır, hiçbir yerde durmadan, sadece atları değiştirerek İtalya’ya kadar gider. Oraya varınca<a id="GBS.0182.05"/> da kızgın ocak üzerinde çıldırmış sıçan gibi oradan oraya koşuşturur. Kendi bölgesine gitmek yerine kâh Parma’ya, kâh Floransa’ya, kâh Livorno’ya gider. Korkunç bir panik içinde adeta deliye dönmüştür. Mümkün olduğunca Napoléon’dan uzak bir yerde, onun korkunç pençesinden uzakta bir yerde olmak ister! İtalya’da bile kendini güvende hissetmez, çünkü hâlâ Avrupa’dadır ve tüm Avrupa bu korkunç adamın<a id="GBS.0183.01"/> buyruğu altındadır. Bu nedenle Livorno’dan Amerika’ya gitmek için bir gemi kiralar, güvenliğin ülkesine, özgürlük ülkesine gitmek ister, fakat fırtına, deniz tutması ve İngiliz kruvazörlerinin korkusundan geri döner ve çılgına dönmüş Fouché yine arabaya biner, limandan limana, kentten kente dolaşmaya başlar, Napoléon’un kız kardeşlerine, prenslere ve dostlarına kendisine yardım etmeleri için<a id="GBS.0183.02"/> yalvarır, ortadan kaybolur, izini süren ve kaybeden polislere inat, tekrar ortaya çıkar, kısacası korkudan deli gibi hareket etmektedir, o güne kadar sinirlerine hâkim olan Joseph Fouché, tam bir sinir krizi geçirmektedir. Napoléon şimdiye kadar düşmanlarından ya da hizmetkârlarından hiç kimseyi, bu en cesur ve en soğukkanlısı olan Fouché gibi tek bir hareketle, tek bir yumrukla yere yıkmamıştır.<a id="GBS.0183.03"/> Bu saklanmalar, tekrar ortaya çıkmalar, deli gibi oraya buraya koşuşturmalar, nereye gittiğini, ne yaptığını bilmeden günlerce, haftalarca sürer. O tarihlerde Fouché’nin biyografisini yazmış olan Madelin de neler olduğunu bilmemektedir, muhtemelen Fouché’nin de bilmediğini belirtir. Anlaşılan, Napoléon’un intikamından ancak oradan oraya arabayla giderek kurtulacağını sanmaktadır, oysa Napoléon çoktan<a id="GBS.0183.04"/> onun yakasını bırakmıştır. Napoléon’un istediği tek şey, sözünü geçirmek ve evraklarını geri almaktı, bunu da başarmıştır. Çünkü Fouché deliye dönmüş bir halde, atları çatlatırcasına, İtalya’da bir oraya, bir buraya giderken, eşi, Paris’te daha akıllıca hareket etmekteydi. Eşi onun adına her şeyden tamamen vazgeçmişti. Hiç kuşkusuz Otranto Düşesi eşini kurtarmak için o tarihlerde Fouché’nin alıkoyduğu<a id="GBS.0183.05"/> evrakları gizlice Napoléon’a vermişti; çünkü Fouché’nin şantaja yeltendiği o evraklar bir daha asla ortaya çıkmamıştır. Tıpkı İmparator’un Barras’dan ve hileli yükselişine şahit olanlardan kendisiyle ilgili belgeleri satın alması gibi, Fouché’de bulunan, İmparator’un adının geçtiği tüm yazışmalar iz bırakmadan ortadan kaybolmuştur. Napoléon’un resmî biyografisine uygun düşmeyen tüm dokümanlar<a id="GBS.0184.01"/> ya Napoléon’un kendisi tarafından ya da III. Napoléon tarafından imha edilmiştir.</p>
		<p>Sonunda Fouché’nin, bölgesi Aix’ye geri dönmesi için izin çıkar. Büyük fırtına dinmiş, yıldırım sadece sinirleri germiş, ta içlere kadar nüfuz etmemişti. Uzun zamandır avcının önünden kaçar gibi oradan oraya sürüklenen Fouché, 24 Eylül’de nihayet çiftliğine geri döner, “sapsarı, yorgun ve hiçbir şey düşünemez<a id="GBS.0184.02"/> ve konuşamaz haldedir”. Ancak kendine gelmek için yeterince zamanı vardır, çünkü Napoléon’a karşı gelen biri, uzun süre kamu işlerinden uzak tutulurdu. Bu hırslı insan, oynadığı korkunç oyunun cezasını çekmek zorundaydı: Dalgalar onu yine dibe, derine vurur. Üç yıl boyunca Fouché saygınlığını ve makamını kaybetmiş bir şekilde yaşar: Üçüncü sürgünü başlamıştır.</p>

		<section class="si-footnotes" epub:type="footnotes">
			<aside class="si-footnote" epub:type="footnote" id="f78"><a class="si-backref" href="#ref_f78">78 .</a><span class="si-footnote-text"> Avusturya hanedanında<div style="display:none;"><a id="GBS.0184.03"/></div> veliaht prenses. (Ç.N.)</span></aside>
			
			
			<aside class="si-footnote" epub:type="footnote" id="f79"><a class="si-backref" href="#ref_f79">79 .</a><span class="si-footnote-text"> (Lat.) Bir anda ortaya çıkıp sorunları çözen kişi. (Ç.N.)</span></aside>
			
			
			<aside class="si-footnote" epub:type="footnote" id="f80"><a class="si-backref" href="#ref_f80">80 .</a><span class="si-footnote-text"> (Fr.) Benim karakterimde bir değişiklik olmamıştır. (Ç.N.)</span></aside>

		</section>
	</section>
<div style="display:none;"><a id="GBS.0184.04"/></div></body>
</html>