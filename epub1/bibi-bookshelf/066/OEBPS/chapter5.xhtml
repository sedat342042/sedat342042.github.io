<?xml version="1.0" encoding="UTF-8" standalone="no"?><html xmlns="http://www.w3.org/1999/xhtml">
<head>
	<title>Joseph Fouche</title>
	<link href="main.css" rel="stylesheet" type="text/css"/>
<meta name="Adept.resource" value="urn:uuid:23bf8772-c1bc-6f88-8644-124839339a58"/>
</head>
<body xmlns:epub="http://www.idpf.org/2007/ops" class="chapter" epub:type="chapter"><div style="display:none;"><a id="GBS.0138.01"/></div>
	<section class="container">
		<h1>5</h1>
		<h1 class="lvl1">İmparator’un Bakanı</h1>
		<h1 class="punto">1804-1811</h1>
		<p>1802’de Joseph Fouché, yo, hayır – Ekselansları Senatör Joseph Fouché, Birinci Konsül’ün gayet yumuşak bir şekilde ifade ettiği arzusuna uyarak on yıl önce bıraktığı özel yaşamına geri döner. İnanılmaz bir on yıl, insanların katledildiği, yazgıyı değiştiren, dünyayı değiştiren ve hayati tehlikelerle dolu bir on yıl – fakat Joseph Fouché bu süreden yararlanmayı<a id="GBS.0138.02"/> çok iyi bilmiştir. 1794’te olduğu gibi tavan arasındaki o soğuk ve yoksul odasına dönmez, aksine Rue Cerutti’de bir zamanlar “aşağılık bir aristokrat”a ya da “rezil bir zengin”e ait olan güzel ve zengin donanımlı bir ev satın alır. Gelecekte Rothschild’lerin yerleşeceği Ferrières’de muhteşem bir yazlık yaptırır, Provence Prensliği ve Aix Senatörlüğü’nden de sürekli gelir gelmektedir. Bunun<a id="GBS.0138.03"/> dışında her şeyden altın yapma ustalığı olan soylu simya sanatını da örnek bir şekilde uygulamaktadır. Borsada koruduğu kişiler de onu işlerine ortak etmekte ve Fouché topraklarını hatırı sayılır biçimde genişletmektedir – birkaç yıl daha geçtikten sonra ilk komünist manifestosunun babası, Fransa’nın en zengin ikinci insanı ve ülkenin en büyük toprak sahibi olacaktır. Lyon kaplanından iyi bir istifçi,<a id="GBS.0138.04"/> akıllı ve tutumlu bir kapitalist ve faiz ustası olmuştur. Ancak politikada yükselmesinin sonucu gelen bu muhteşem zenginlik, Fouché’nin doğasında olan ve manastırdaki eğitimiyle daha da güçlenen azla yetinme huyunda bir değişiklik yapmamıştır. On beş milyonla Fouché, o küçük tavan arasındaki odada günde on beş <em>sou</em>’yla<a class="si-noteref" epub:type="noteref" href="#f65" id="ref_f65">65</a> zar zor geçindiği dönemlerdeki yaşantısından farklı bir hayat sürmez; sigara<a id="GBS.0138.05"/> içmez, içki içmez, kumar oynamaz, kadınlar ya da gösteriş için para harcamazdı. Sıradan taşralı zenginler gibi çocuklarıyla –yoksulluktan ölen iki çocuğundan sonra dünyaya gelen üç çocuğuyla– kendi çayırlarında gezmeye gider, arada bir küçük partiler verir, eşinin dostları müzik yaptığında onları dinler, kitap okur ve zeki sohbetlerden zevk alırdı: Bu sakin, kemikli yüzlü, sıradan adamın ruhunun<a id="GBS.0139.01"/> ta derinliklerinde anlaşılmaz bir şekilde politika kumarından ve dünya sahnesinin gerilimlerinden aldığı zevk yatardı. Komşuları bu yanını fark etmezler, onda sadece sıradan bir çiftlik sahibi, eşsiz bir aile babası ve yumuşak bir eş görürlerdi. Onun eski makamındaki halini bilmeyen biri, bu neşeli ve suskun görünümünün arkasında atılım yapmak ve olaylara karışmak için gittikçe sabırsızlanan ve<a id="GBS.0139.02"/> ancak zorla bastırdığı tutkusunu fark edemezdi.</p>
		<p>Çünkü iktidar Medusa’nın yüzü gibidir, ona bir bakan, bakışlarını bir daha başka bir yöne çeviremez, büyülenmiş, bağlanmış gibi kalır. Yönetmenin ve emir vermenin sarhoşluğunu bir kez tatmış olan, bir daha vazgeçemez ondan. Kendi isteği ile ayrılan birini bulmak için tarihin sayfalarını çevirelim: Binlerce, on binlerce kişi arasında Sulla<a class="si-noteref" epub:type="noteref" href="#f66" id="ref_f66">66</a> ile<a id="GBS.0139.03"/> V. Karl<a class="si-noteref" epub:type="noteref" href="#f67" id="ref_f67">67</a> dışında milyonlarca insanın kaderi ile oynamak gibi kötü bir zevkten doymuş ve aklı başında olarak ayrılan bir düzine insan göremeyiz. Kumarbazın kumardan, sarhoşun alkolden ve vahşi avcının avlanmaktan vazgeçmeyeceği gibi Fouché de politikadan vazgeçemez. Sakinlik ona eziyet gibi gelir. Yapmacık bir vurdumduymazlıkla Cincinnatus’u<a class="si-noteref" epub:type="noteref" href="#f68" id="ref_f68">68</a> canlandırırken, politikanın kartlarını yine elinde<a id="GBS.0139.04"/> tutabilmek için parmakları yanmakta ve sinirleri sabırsızlanmaktadır. Görevinden ayrıldığı halde yazmayı bırakmamak ve tümden unutulmamak için güvenlikteki işini gönüllü olarak sürdürmekte ve Birinci Konsül’e her hafta gizli gizli bilgiler göndermektedir. Tamamen tatmin olmasa da, bu onun entrikacı ruhunu uzaktan uzağa meşgul etmektedir ve sözde olayların dışında duruyormuş gibi görünmesi, nihayet<a id="GBS.0139.05"/> dizginleri ele alacağı, insanlar üzerinde, dünyanın yazgısı üzerinde güç sahibi olacağı ânı sabırsızca beklemekten başka bir şey değildir.</p>
		<p>Bonaparte birçok işaretten Fouché’nin öne atılan sabırsızlığını fark ediyor ama anlamazlıktan geliyordu. Bu müthiş akıllı ve korkunç çalışkan adamı kendisinden uzakta tutabildiği sürece, onu karanlıkta bırakacaktı. Gizli gizli işler çeviren bu adamdaki inatçı<a id="GBS.0140.01"/> gücü tanıyan hiç kimse kesinlikle ve en tehlikeli işler için ihtiyaç duymadığı sürece onu işe almazdı. Birinci Konsül ona iltifatlar yağdırıyor, çeşitli işlerde kullanıyor, verdiği bilgiler için teşekkür ediyor, arada bir kraliyet kuruluna davet ediyor ve her şeyden önce rahat durması için kazanmasına ve servetini artırmasına sesini çıkartmıyordu; ancak bir konuya ısrarla yanaşmıyordu: Fouché’yi<a id="GBS.0140.02"/> yeniden görevlendirmek ve Polis Bakanlığı’nı tekrar kurmak. Bonaparte güçlü olduğu ve hata yapmadığı sürece böylesine düşündürücü ve aşırı akıllı bir hizmetkâra ihtiyacı olmayacaktı. Ancak Fouché’nin şansına Bonaparte hata yapar. Özellikle de dünya tarihi için önemli ve affedilmez bir hata: Bonaparte olmak ona yetmediğinde, kendine güvenmekle yetinmediğinde, eşsiz zaferinin dışında meşrutiyetin<a id="GBS.0140.03"/> o soluk pırıltısını, bir unvanın ışıltısını istediğinde. Gücü ve eşsiz güçlü kişiliği sayesinde hiç kimseden korkmaması gereken bu adam, geçmişin gölgesinden, sürülmüş olan Bourbonların silik şöhretinden korkmaktaydı. Bu nedenle Talleyrand’ın sözüne kanıp devletler hukukunu çiğneyerek Enghien dükünü bulunduğu tarafsız bölgeden jandarmalarla getirtip kurşuna dizdirdi – Fouché’nin o ünlü ifadeyi<a id="GBS.0140.04"/> kullandığı bir olaydır bu: “Bir cinayetten fazlasıydı bu, bir hataydı.”</p>
		<p>Bu idam, Bonaparte’ın çevresinde korku, dehşet, hoşnutsuzluk ve nefretten oluşan bir hava yaratır. Üstelik kısa bir süre sonra bin gözlü Argos’un<a class="si-noteref" epub:type="noteref" href="#f69" id="ref_f69">69</a> kalkanını, polisin koruyuculuğunu gerekli bulacaktır.</p>
		<p>Sonra, özellikle de 1804 yılında Konsül Bonaparte en tepeye çıkmak için yine becerikli, hiçbir şeyden çekinmeyen bir<a id="GBS.0140.05"/> yardımcıya ihtiyaç duyar. İki yıl önce ömür boyu konsüllüğün hırsını tatmin edeceğini sanmıştır, ancak başarılarının yukarılara sıçramasıyla bu da kendisine yetmemeye başlamıştır. Artık sadece yurttaşların yurttaşı olarak kalmak istemez, tebaasının üstünde bir efendi, bir hükümdar olmak, alev alev yanan alnını, altından bir imparatorluk tacıyla serinletmek ister. Ancak Caesar olmak isteyen kişinin<a id="GBS.0141.01"/> bir Antonius’a ihtiyacı vardır ve Fouché uzun yıllar (bir zamanlar Catilina’nın<a class="si-noteref" epub:type="noteref" href="#f70" id="ref_f70">70</a> da oynadığı) Brutus rolünü oynamış olmasına rağmen, iki yıl boyunca tuttuğu siyasi orucun verdiği açlıkla bataklığa dönüşmüş senatodan bir imparatorluk tacı avlamaya pek isteklidir. Olta yemi olarak para ve sözler verir ve böylece dünya çok tuhaf bir oyuna sahne olur: Jakobenler Kulübü’nün eski başkanı ve şimdilerin<a id="GBS.0141.02"/> ekselansı, senatonun koridorlarında şüpheli kişilerle el sıkışır, ısrarla kulisler yapar, ta ki sonunda birkaç Bizanslı yaltakçı şöyle bir dilekçe verinceye kadar: “Komplocuların umutlarının dibini kazıyacak ve hükümetin ömrünü, liderin hayatından sonra da garantiye alacak bir sistem kurmalıyız.” Bu cümledeki laf kalabalığı çıkarılınca, asıl amacın, ömür boyu konsül olan Bonaparte’ın iktidarını,<a id="GBS.0141.03"/> veliaht bırakacak bir Napoléon İmparatorluğu’na dönüştürmek olduğu anlaşılır. Senatonun köpek gibi yaltaklanarak Bonaparte’a “eserini ölümsüzleştirerek tamamlaması” için sunduğu dilekçe belki de (yağla olduğu gibi kanla da yazabilen) Fouché’nin kaleminden çıkmıştır. Meclis’in eski milletvekili, Jakobenler Kulübü’nün eski başkanı, <em>Mitrailleur de Lyon, </em>zorbalarla savaşan ve bir zamanlar tüm cumhuriyetçilerin<a id="GBS.0141.04"/> en cumhuriyetçisi olan Nanteslı Fouché kadar hiç kimse Cumhuriyet’in mezarını kazmamıştır.</p>
		<p>Mükâfat gecikmez. Bir zamanların Yurttaş Konsül Bonaparte’ının Yurttaş Fouchési, 1804 yılında iki yıl süren altın sürgün yılından sonra Sayın Senatör Fouché, Majesteleri İmparator Napoléon tarafından bakanlığa getirilir. Beşinci kez bağlılık yeminini eder Fouché – ilki krallık hükümetine, ikincisi Cumhuriyet’e,<a id="GBS.0141.05"/> üçüncüsü Kurucu Meclis’e, dördüncüsü de konsüllüğe. Ancak Fouché henüz kırk beş yaşındadır: Yeni bir yemin, yeni bir sadakat ve sadakatsizlik için ne kadar zamanı vardır! Ve sürgün yıllarında topladığı gücüyle o çok sevdiği rüzgâr ve dalgaların arasına atar kendini, yeni İmparator’a bağlılık yemini etmiştir etmesine, ama asıl amacı kendi huzursuz ruhunu tatmin etmektir.</p>
		<p class="lvl1">Bir on yıl boyunca dünya<a id="GBS.0142.01"/> tarihi sahnesinde – ya da daha çok sahne gerisinde açıkça birbirlerine karşı direnmelerine rağmen kaderin birbirine kenetlediği bu iki insan, Napoléon ve Fouché karşı karşıyadır. Napoléon Fouché’yi sevmezdi, Fouché de Napoléon’u. – İçten içe birbirlerinden nefret etmelerine rağmen, düşman kutupların çekiciliğiyle birbirlerine hizmet ederler. Fouché, Napoléon’un içindeki o olağanüstü büyük ve<a id="GBS.0142.02"/> tehlikeli iblisi çok iyi tanıyordu; hizmet etmekten gurur duyduğu böylesi üstün bir dehanın bir eşi benzerinin daha çok uzun yıllar dünyaya gelmeyeceğini biliyordu. Napoléon da soğukkanlı, gözlerinin aynasında ve casus bakışlarında her şeyi bu kadar açık ve net yansıtabilen bu adam gibi hiç kimsenin kendisini yıldırım hızıyla anlamayacağını, bu çalışkan, her işe, iyiye ve kötüye aynı şekilde sürebileceği<a id="GBS.0142.03"/> bu siyasi yetenekte kusursuz bir hizmetkâr olabilmek için bir tek şeyin eksik olduğunu biliyordu: kendini tümüyle vermesi ve sadakat.</p>
		<p>Çünkü Fouché hiçbir zaman ve hiç kimsenin hizmetkârı olamazdı, kölesi ise asla. Düşünme özgürlüğünden ve kendi isteklerinden yabancı bir şey için hiçbir zaman vazgeçmezdi. Tam tersine: Eski cumhuriyetçiler yeni soylu kimlikleriyle İmparator’un ünü karşısında<a id="GBS.0142.04"/> zayıfladıkça, öneride bulunan kişilerden yaltakçılara, çanak yalayıcılara dönüştükçe, Fouché’nin sırtı o kadar sertleşiyor ve sağlamlaşıyordu. Gittikçe Caesarlaşan ve kendini hep haklı gören İmparator’a karşı elbette açıkça karşı çıkılamaz ve uluorta karşıt fikirler söylenemezdi; çünkü Tuileries Sarayı’nda candan dostluk ve insanların birbiriyle özgürce konuşmaları çoktan rafa kaldırılmıştı; birlikte<a id="GBS.0142.05"/> savaştığı can dostlarının ve hatta erkek kardeşlerinin bile kendisine “<em>sir</em>” diye hitap etmesini isteyen ve karısı dışında hiçbir ölümlünün senli benli konuşamadığı Napoléon artık bakanlarının kendisine akıl vermesini istemiyordu. Yurttaş Bakan Fouché artık eskiden olduğu gibi rahat <em>jabot</em>’sunu<a class="si-noteref" epub:type="noteref" href="#f71" id="ref_f71">71</a> giyip yakasını iliklemeden, rahat adımlarla Yurttaş Konsül Bonaparte’ın yanına çıkmıyordu, aksine üzerinde,<a id="GBS.0143.01"/> nişanlar takılmış altın sırmalarla işlenmiş, sert ve yüksek yakası boğazını saran saray üniforması, ayağında siyah ipek çoraplar ve ayna gibi parlayan ayakkabılar ve elinde şapkası ile İmparator Napoléon’un huzuruna kabul ediliyordu: “Mösyö” Fouché bir zamanlar birlikte komplo kurduğu eski arkadaşına “Yüce Majesteleri,” diye hitap etmeden önce saygıyla eğilmek zorundaydı. Eskiden olduğu gibi<a id="GBS.0143.02"/> samimi bir şekilde bir konuşamaz, saygıyla eğilmek, saygı çerçevesinde önerilerini sunmak ve verilen emirleri itiraz etmeden kabul etmek zorundadır. Bildiğinden şaşmayan, insanların en ihtiraslısı olan bu adamın fikirlerine asla karşı gelinemezdi.</p>
		<p>En azından açıkça yapılamazdı bu. Fouché farklı düşündüğü konuları ona kabul ettiremeyeceğini bilecek kadar iyi tanıyordu Napoléon’u. O da imparatorluk<a id="GBS.0143.03"/> döneminin diğer bütün dalkavuk bakanları gibi emir ve buyrukları alıyordu; sadece küçük bir farkla, Fouché bunları her zaman uygulamıyordu. Kendisinin istemediği tutuklama emirleri verildiğinde, tehdit altında olanları ya sessizce uyarıyor ya da onları cezalandırmak zorundaysa, net bir şekilde bunun kendi arzusu olmadığını, İmparator’un emri olduğunu vurguluyordu her yerde. Ama iyilikleri ve<a id="GBS.0143.04"/> hoş jestleri hep kendi lütfu olarak gösteriyordu. Napoléon zorbalaştıkça –ve gerçekten de başlangıçtaki o hükmetme düşkünü doğası, şaşırtıcı bir şekilde sürekli hiçbir şeyden çekinmeyen, mutlakiyetçi bir güce dönüşüyordu– Fouché de o denli sevimli ve uzlaşmacı davranıyordu. Böylece İmparator’a karşı tek bir söz etmeden, sadece küçük hareketlerle, gülümsemekle ve suskun kalmakla Fouché, bu yeni Tanrı-lütfuna<a id="GBS.0143.05"/> karşı gözle görülür, ancak hiçbir zaman kanıtlanmayacak bir muhalefet kuruyordu. Napoléon’a gerçekleri anlatmaya çalışmak gibi tehlikeli bir çabaya uzun zamandan beri girişmiyor, eskiden kendilerine Bonaparte dense bile, imparatorlara ve krallara öyle yapılmayacağını biliyordu. Sadece bazen günlük raporlarına sinsice doğruları ve yanlışları sokuşturuyordu gizli gizli. “Bence”, “Ben böyle<a id="GBS.0144.01"/> düşünüyorum,” deyip bağımsız düşünce ve görüşleri için fırça yemek yerine, raporda “şöyle anlatılıyor”, “Bir elçi şöyle dedi,” diye belirtiyordu; bu yolla günlük raporları imparatorluk ailesiyle ilgili yeniliklerle süsleyip veriyordu. Böylece Napoléon, dudaklarından kanı çekilmiş bir halde kız kardeşlerinin tüm pisliklerini, tüm rezilliklerini “kötü dedikodular” olarak okumak ve Fouché’nin becerikli<a id="GBS.0144.02"/> elinin, haberlerin içine kasten yerleştirdiği kendisiyle ilgili zehir zemberek notları görmek zorunda kalıyordu. Bu kötü hizmetkâr tek kelime etmeden zaman zaman huzursuz efendisine hoşlanmadığı gerçekleri sunuyor, saygıyla, hiç yorum yapmadan okumasını izliyor ve okurken kaya gibi sert efendisinin nasıl da boğulacakmış gibi olduğunu görüyordu. Böylece Fouché, imparator giysisini sırtına geçirdiğinden<a id="GBS.0144.03"/> beri eski danışmanını karşısında iki büklüm ve tir tir titrediğini görmek isteyen Teğmen Bonaparte’tan intikamını almış oluyordu.</p>
		<p class="lvl1">Görüldüğü gibi bu iki adam arasında dostça bir hava esmiyordu. Fouché, Napoléon’un hoşlandığı bir hizmetkâr olmadığı gibi, Napoléon da Fouché’nin hoşlandığı bir efendi değildi. Napoléon tek bir polis raporunu bile gözden geçirmeden rahatça masasına koyamıyordu. Her<a id="GBS.0144.04"/> bir satırı, en ufak bir belirsizliği, en önemsiz bir ihmali şahin bakışlarıyla iyice gözden geçiriyordu; ondan sonra gök gürültüsü gibi patlıyor, kendisini Korsikalı öfkesine kaptırarak bakanını okul çocukları gibi azarlıyordu. Kapıdaki bekçilerin, anahtar deliğinden gözetleyenlerin, tüm bakanların ifadeleri birbirini tutuyordu: Fouché’nin soğukkanlı bir şekilde karşı koyması, İmparator’u çileden<a id="GBS.0144.05"/> çıkarıyordu. Ancak onların ifadesi olmaksızın da (çünkü o günlerdeki anılara pek inanmamak gerekir) böyle olduğu öğrenilebilirdi; çünkü mektuplarda bile o sert, keskin komutan sesi gürlemekteydi: “Polisin basını denetlerken gereken önemi göstermediğini görüyorum,” diyerek yılların deneyimli ustasına akıl veriyor ya da onu iyice haşlıyordu: “Polis bakanlığında kimsenin bir şey okuyamadığına inanası<a id="GBS.0145.01"/> geliyor insanın: Orada hiçbir şeyle ilgilenilmiyor.” Ya da: “Kendi görev alanınızda kalmanızı ve dışişleriyle ilgili meselelere karışmamanız gerektiğini hatırlatırım.” Napoléon’un Fouché’yi başkalarının önünde, emir subaylarının yanında ve bakanlar kurulunda yerden yere vurduğu yüzlerce rapordan biliniyor, hatta öfkeden köpürdüğünde ona Lyon’u, Terör Dönemi’ni hatırlatmaktan, onu Kral katili ve<a id="GBS.0145.02"/> hain olarak nitelendirmekten kaçınmıyordu. Fakat Fouché, on yıldır bu öfke nöbetlerinin her bir tuşunu öğrenmiş olan bu buz gibi soğuk gözlemci, bütün bunların bu ateşli adamın elinde olmadan, kanından, doğasından fışkırdığını, hatta bazen de Napoléon’un kasıtlı olarak öyle davrandığını biliyordu. Bu nedenle Fouché, İmparator’un gerçek ya da sahte öfke nöbetleri karşısında sinmiyor, onun bir sinir<a id="GBS.0145.03"/> nöbetinde değerli bir porselen kabını ayaklarına fırlattığı Avusturyalı Bakan Cobenzl’ın korkudan tir tir titrediği gibi titremiyordu. Renksiz, maskeyi andıran kireç gibi yüzünde gözünü kırpmadan, heyecanlandığını gösteren tek bir hareket yapmadan dolu gibi inen sözcükler karşısında istifini bozmuyordu – ancak odayı terk ettiğinde dudaklarında alaycı ve kötü bir gülümseme beliriyordu. İmparator<a id="GBS.0145.04"/> kendisine, “Siz bir hainsiniz, sizi kurşuna dizdirmeliydim!” diye bağırdığında kılı bile kıpırdamıyordu. Aksine sesinin tonunu bile değiştirmeden, “Sizinle aynı fikirde değilim, <em>sir,” </em>yanıtını veriyordu. Yüzlerce kez kovulmasına, sürgüne gönderilmekle ve görevinden uzaklaştırılmakla tehdit edilmesine rağmen, İmparator’un kendisini ertesi gün çağıracağından emin, sessizce odayı terk ediyordu. Her<a id="GBS.0145.05"/> defasında da haklı çıkıyordu. Çünkü ona güvenmemesine, öfkelenmesine ve gizli gizli nefret etmesine rağmen Napoléon, Fouché’yi on yıl boyunca son âna kadar tamamen yanından uzaklaştırmamıştır.</p>
		<p>Fouché’nin Napoléon üzerindeki bu gücünün, bütün çağdaşları için bir bilmece olan bu gücünün, büyü ya da hipnozla ilgisi yoktur. Bu güç, çabayla elde edilen bir güçtür, çalışma, beceri ve sistematik gözlemle<a id="GBS.0146.01"/> hesaplanarak elde edilmiştir. Fouché çok şey biliyordu, hatta gereğinden fazla şey. Sadece İmparator’un kendisine anlattıklarını değil, onun isteminin dışında da tüm imparatorluk sırlarını biliyor, bütün imparatorluğu idare ettiği gibi, sınırsız ve gizli haber alma yeteneğiyle efendisinin tehlike yaratmasına da izin vermiyordu. İmparator’un eşi Josephine sayesinde en gizli yatak sırlarını,<a id="GBS.0146.02"/> Barras sayesinde ise İmparator’un yükselişinin basamaklarını biliyordu; sermaye sahipleriyle özel ilişkileri sayesinde İmparator’un tüm şahsi serveti hakkında bilgisi vardı, erkek kardeşlerinin kumar maceraları ve kız kardeşi Pauline’in uygunsuz kişilerle evlilik maceraları gibi Bonaparte ailesinin yüzlerce kirli işinden bir teki bile gözünden kaçmıyordu. Kaldı ki efendisinin evlilikdışı ilişkilerinden<a id="GBS.0146.03"/> de haberdardı. Napoléon gece saat on birde, neredeyse tanınmayacak halde kılık değiştirip Tuileries’nin gizli bir yan kapısından sevgilisine gitmek üzere çıktığında, arabanın nereye gittiğini, İmparator’un o evde ne kadar kaldığını, ne zaman geri döndüğünü Fouché ertesi gün öğreniyordu ve hatta dünyaya hükmeden adama, özel olarak seçtiği karısının, kendisini aynı özenle seçmediği bir oyuncu<a id="GBS.0146.04"/> bozuntusuyla aldattığını söyleyip onu utandırabiliyordu. İmparator’a gelen her önemli yazının bir kopyası, Fouché’nin rüşvet vererek elde ettiği sekreter sayesinde kendisine ulaşıyordu, hem yüksek hem de alt kademedeki hizmetkârlardan bazıları, tüm saray konuşmalarını Fouché’ye iletmeleri karşılığında her ay Polis Bakanı’nın gizli kasasından belli bir maaş alıyorlardı: Böylece Napoléon, işgüzar hizmetkârı<a id="GBS.0146.05"/> tarafından gece gündüz, masada ya da yataktayken gözetleniyordu. Fouché’den bir şey saklamak imkânsızdı: Bu nedenle İmparator istese de istemese de ona güvenmek zorundaydı. İşte Balzac’ı da hayran bırakan şey, Fouché’nin her şeyi bilmesi ve insanlar üzerindeki o eşsiz gücüdür.</p>
		<p>Fouché, İmparator’un tüm işlerini, planlarını, düşüncelerini ve söylediklerini öğrenmek için nasıl özen gösteriyorsa,<a id="GBS.0147.01"/> Napoléon’a kendisi hakkında bilgi vermemek için de aynı özeni gösteriyordu. Fouché gerçek hedefleri ve işleri konusunda İmparator’a da, başka birine de hiçbir zaman güvenmezdi; o büyük haber malzemesinden ancak istediğini bildirir, onun dışındaki her şey Polis Bakanı’nın yazı masasının çekmecesinde kilitli kalırdı; Fouché, hiç kimsenin bu son kalesinin içine bakmasına izin vermezdi; evet, gizemli<a id="GBS.0147.02"/> kalma, kimsenin neler olduğunu anlamaması, görememesi ve hiç kimsenin kendi çıkarı için kullanamayacağı bir makamı elinde bulundurma konusundaki tutkusunu, o eşsiz zevkini sürdürür. Bu nedenle Napoléon’un onun peşine birkaç casus takmasının da bir yararı olmaz; çünkü Fouché onları ya aptal yerine koyar ya da tamamen yanlış ve önemsiz haberlerin isteyen kişiye gitmesi için onlardan yararlanırdı.<a id="GBS.0147.03"/> Yıllar geçtikçe bu iki adam arasındaki casusluk ve karşıcasusluk oyunu daha hileli ve nefret dolu bir hale gelir, birbirlerine karşı davranışları da dürüstlükten uzaklaşır – hayır, doğrusunu söylemek gerekirse birinin daha fazla efendi, diğerinin ise daha az hizmetkâr olmak istediği bu iki adam arasında açık ve net bir hava esmez. Napoléon güçlendikçe, Fouché onun için daha can sıkıcı biri haline<a id="GBS.0147.04"/> gelir. Fouché ise kendisi güçlendikçe, o kadar nefret eder Napoléon’dan.</p>
		<p>Düşünsel açıdan farklı tipler olmalarından kaynaklanan bu şahsi düşmanlığın arkasında yavaş yavaş o dönemin en büyük gerginliği oluşmaya başlar. Çünkü Fransa sınırları içinde yıldan yıla daha net bir şekilde bir istek ve karşıistek ortaya çıkmaktaydı: Ülke artık barış istiyordu, Napoléon ise hep savaş, hep savaş. Devrim’in<a id="GBS.0147.05"/> mirası ve düzenleyicisi 1800’lerin Bonaparte’ı ülkesi, halkı ve bakanlarıyla henüz tam bir birlik içindeydi. 1804’teki Napoléon, yeni bir onyılın imparatoru, çoktandır artık ülkesini ve halkını değil, yalnızca Avrupa’yı, dünyayı ve ölümsüzlüğü düşünüyordu. Kendisi için belirlediği görevin ustaca üstesinden geldikten sonra, aşırı gücüyle yeni, güç görevler üstleniyor ve karışıklığı düzene sokan<a id="GBS.0148.01"/> bu adam, kendi başarısını, kendi düzenini zorla karışıklığa itiyordu. Bu, onun elmas kadar pırıl pırıl ve keskin aklının şaşırdığı anlamına gelmesin, kesinlikle hayır: Napoléon bütün şeytanlıklarına rağmen, çok keskin ve ince zekâsı sayesinde ömrünün son ânına kadar olağanüstü derecede bilinçli kalmıştır, ölüm döşeğindeyken titrek elle yazdığı, bütün başarılarını geçirdiği yapıt da bunu teyit etmektedir.<a id="GBS.0148.02"/> Ancak böyle bir akla sahip olan bu insan, dünya ile ilgili ölçütlerini çoktan kaybetmişti; neredeyse imkânsız olan şeyleri gerçekleştirmesinden sonra nasıl başka türlü olabilirdi ki zaten! Dünya sahnesinin tüm kurallarına rağmen elde edilen böylesi eşsiz başarılardan sonra, sınırsız bir şekilde bütün gücünü ve enerjisini ortaya koymaya alışkın bir ruhun, inanılmazı daha inanılmaz olanla<a id="GBS.0148.03"/> aşma duygusuna kapılmaması mümkün mü? Napoléon en çılgın maceralarında bile tıpkı Büyük İskender, XII. Karl ya da Cortés gibi aklını yitirmez. Onlar gibi olmakla birlikte, inanılmaz zaferler sayesinde Napoléon sadece mümkün olanın gerçek ölçütünü yitirmiştir ve özellikle zihnin olağanüstü bir doğa oyunu olan pırıl pırıl parlayan aklın, bulutsuz gökyüzündeki Mistral fırtınası gibi hızla çalışması sonucunda<a id="GBS.0148.04"/> büyük eylemler doğmuştur. Üstelik bu eylemler tek bir insanın yüz binlerce insana karşı işlediği bir suç olsa da, insanlığın efsanevi zenginliğini sağlayan o kahramanlıkları beraberinde getirmiştir. Büyük İskender’in, Yunanistan’dan Hindistan’a uzanan seferi –bugün hâlâ masal gibi gelir insana–, Cortés’in yolculuğu, XII. Karl’ın Stockholm’den Poltawa’ya yürümesi, Napoléon’un İspanya’dan Moskova’ya<a id="GBS.0148.05"/> kadar sürüklediği altı yüz bin kişilik kervan: Cesaretin yanı sıra fütursuzluk örneği olan bu büyük başarıların günümüz tarihi için anlamı, Yunan mitolojisindeki Prometheus’un<a class="si-noteref" epub:type="noteref" href="#f72" id="ref_f72">72</a> ve Titanların<a class="si-noteref" epub:type="noteref" href="#f73" id="ref_f73">73</a> tanrılara karşı açtığı savaşlarla aynıdır: Kibirlilik ve kahramanlık, ne olursa olsun, yeryüzünde elde edilebilecek tüm şeylerin en korkuncudur. İşte Napoléon, imparatorluk tacı başına konur konmaz, hiç<a id="GBS.0149.01"/> durmaksızın bu ulaşılmaz şeyi elde etmeye çabalar. Başarılarıyla hedefleri, kazandıklarıyla fütursuzluğu büyüyor, kaderi değiştirecek zaferleri arttıkça da daha fütursuz olma isteği artıyordu. Bu nedenle zafer haberlerinin borazanlarıyla kendinden geçmemiş, başarılardan gözleri kamaşmamış diğer insanların, akıllı ve aynı zamanda neler olduğunu görebilen Talleyrand ve Fouché gibi insanların korkmaya<a id="GBS.0149.02"/> başlaması doğaldır. Bu insanlar, çağı, yaşadıkları dönemi, Fransa’yı düşünüyorlardı, Napoléon ise sadece gelecek kuşakları, efsaneleşmeyi ve tarihi.</p>
		<p>Akıl ve tutku arasında, mantıklı insan ile şeytani karakteri olan insan arasında tarih boyunca sonsuzca tekrarlanmış olan bu çatışma, Fransa’da yüzyıl başında belli kişiliklerde ortaya çıkmıştır. Savaş Napoléon’u büyük bir insana dönüştürmüştür,<a id="GBS.0149.03"/> hiçlikten çıkarıp imparatorluk tacı giydirmiştir. Bu nedenle Napoléon doğal olarak sürekli savaş, her zaman daha büyük, daha güçlü düşmanlar istemiştir. Savaşa sürdüğü insanların sayısı inanılmaz derecede artmıştır. 1800’de Marengo Çarpışması’nı otuz bin insanla kazanmıştır; beş yıl sonra üç yüz bin insanı daha savaş alanına sürükler, bir beş yıl sonra ise çok kayıplar vermiş ve savaştan yorgun<a id="GBS.0149.04"/> düşmüş ülkesinden bir milyon asker toplamıştır. Ordusundaki en basit işleri yapan erden en aptal bir köylüye kadar böylesi <em>guerromanie </em>ve <em>courromanie</em>’nin<a class="si-noteref" epub:type="noteref" href="#f74" id="ref_f74">74</a> (Stendhal bulmuştur bu sözcükleri) sonunda bir felakete sürükleneceği anlatılır; bir keresinde, Moskova seferinden beş yıl önce Fouché olacakları görüyormuş gibi şöyle demiştir Metternich’e: “Sizi yendikten sonra sıra Rusya ve Çin’e gelecektir.”<a id="GBS.0149.05"/> Ancak tek bir kişi bu durumun farkında değildir ya da eliyle gözlerini kapatmaktadır: Napoléon. Austerlitz’teki ânı yaşayan, daha sonra Marengo ve Eylau’da –her defasında iki saate sıkıştırılmış dünya tarihi– zaferler kazanmış birini, saray balolarında üniformalı saray yaltakçılarını görmek, süslü püslü operalara gitmek, sıkıcı milletvekillerinin anlattıklarını dinlemek ne heyecanlandırır ne<a id="GBS.0150.01"/> de tatmin eder – hayır, Napoléon çok uzun zamandır ancak birliklerinin başında, bütün ülkelerin üzerinden geçip gittiğinde, orduları bozguna uğrattığında, parmağının bir hareketiyle kralları satranç tahtasındaki figürler gibi yerinden edip başkalarını oturttuğunda, Invalide Katedrali’nde bayraklar dalgalandığında ve yeni kurulmuş hazine dairesi tüm Avrupa’dan elde edilen ganimetlerle dolduğunda,<a id="GBS.0150.02"/> ancak o zaman sinirlerinin hareket ettiğini hissedebiliyordu. Artık sadece askerî birlikleri, orduları düşünüyor ve çoktandır Fransa’yı da, tüm ülkeyi de, tüm dünyayı da yalnızca savaşa sokabileceği, kayıtsız şartsız kendisine ait olan bir mülk gibi (“<em>La</em> <em>France c’est moi”)</em><a class="si-noteref" epub:type="noteref" href="#f75" id="ref_f75">75</a> görüyordu. Fakat kendi adamlarından bazıları bile, Fransa’nın her şeyden önce Fransa’ya ait olduğunu, Fransız halkının,<a id="GBS.0150.03"/> Fransız vatandaşlarının Korsikalı aileye krallıklar vermeye ve tüm Avrupa’yı Bonaparteların aile serveti haline getirmek için çalışmak zorunda olmadıklarını düşünüyorlardı. Her geçen yıl askere alınacaklar listesinin kentin kapılarına asılmasını, on sekiz-on dokuz yaşındaki gençlerin Portekiz’in sınırlarına, Polonya’nın ve Rusya’nın karlı steplerine gönderilmelerini ya da artık kimsenin anlamadığı<a id="GBS.0150.04"/> bir neden uğruna ölüme gitmek üzere evlerinden koparılıp alınmalarını isteksizce izliyorlardı. Böylece sürekli olarak ve yalnızca kendi yıldızına bakan Napoléon ile ülkesinin yorgun ve bitkin halini ve sabırsızlandığını net bir şekilde görenler arasında gittikçe artan acımasız bir çatışma başlıyordu. Gittikçe dediğim dedikleşen ve tek başına karar veren Napoléon en yakınındakilerin de görüşlerine<a id="GBS.0150.05"/> aldırmayınca, insanlar bu çılgınca giden tekerleği uçuruma yuvarlanmadan önce durdurmanın yolunu düşünmeye başlıyorlardı. Çünkü akıl ile tutkunun en sonunda birbirinden ayrılacağı, Napoléon ile kendisine hizmet edenlerin en akıllıları arasında savaşın başlayacağı an gelmek zorundaydı.</p>
		<p class="lvl1">Napoléon’un savaş tutkusuna ve sınır tanımazlığına karşı başlayan gizli direnç, danışmanlarının arasında birbirine<a id="GBS.0151.01"/> düşman olan iki insanı, Fouché ve Talleyrand’ı birleştirir. Napoléon’un en becerikli bu iki bakanı, yaşadıkları dönemin en ilginç simaları olan bu iki insan birbirini hiç sevmezdi – herhalde birçok konuda birbirlerine çok benzedikleri için olsa gerek. Her ikisi de soğukkanlı ve gerçekçi olan, net düşünen, hiçbir şeye aldırmayan ve saygısı olmayan birer Makyavelist’ti. Her ikisi de manastır<a id="GBS.0151.02"/> okulunda okumuş ve Devrim’in o çetin yüksek okulunu bitirmişti, her ikisi de para ve şeref konularında vicdansız bir soğukkanlılığa sahipti, her ikisi de Cumhuriyet’e, Direktuvar’a, konsüllüğe, İmparator ve Kral’a, aynı sadakatsizlik ve ahlaksızlıkla hizmet ediyordu. Dünya tarihi sahnesinin kaypak karakterleri olarak –devrimci, senatör, bakan ya da Kral’a hizmet eden kişi sıfatıyla– hep birbiriyle<a id="GBS.0151.03"/> karşılaşmışlardı ve aynı düşünce yapısında oldukları, aynı diplomatik rolleri üstlendikleri için, rakiplerin duyduğu kinle birbirlerinden nefret ederlerdi.</p>
		<p>Her ikisi de ahlaklı olmayan insanlardandır; ancak karakterleri birbirine benzemekle birlikte, farklı kökenlerden gelirler. Talleyrand, Périgord Dükü, Autun Başpiskoposu olarak eski bir prens soyundandı, tüm Fransız eyaletlerinin ruhani<a id="GBS.0151.04"/> başkanı sıfatıyla mor bir toga giymekteydi; küçük, yoksul bir tüccarın oğlu olan Fouché ise birkaç düzine manastır öğrencisine matematik ve Latince dersleri veren, birkaç <em>sou </em>maaş alan bir papaz öğretmeniydi. Talleyrand, Fransız Cumhuriyeti’nin Londra temsilcisi ve ruhban sınıfının sözcüsüyken, Fouché ancak kulüplerde yaltaklanarak ve çok çalışarak kendini seçecek insanlar bulabilmişti. Talleyrand,<a id="GBS.0151.05"/> Devrim’e tepeden inmişti; bir hükümdar gibi saltanat arabasından inmiş, saygılı alkışlar arasında birkaç basamak alta, burjuva sınıfına gelmişti, Fouché ise oraya entrikalarla çıkabilmişti. Farklı çevrelerden gelmelerinden olacak, bu ikisinin temeldeki benzerliklerinin özel bir rengi vardı. Talleyrand büyük hamleler insanı Napoléon’a, büyük soyluların o umursamaz soğuk küçümsemesiyle hizmet<a id="GBS.0152.01"/> ederdi, Fouché ise yükselmek için çabalayan bir memurun çalışkanlığı ve kurnazlığı ile. Birbirlerine benzedikleri noktalarda da farklılıklar gösterirlerdi. Örneğin her ikisi de parayı severdi, ama Talleyrand soylu erkeklere has biçimde kumar masasında, kadınlarla zevk ve sefa içinde harcamak için, tüccar oğlu olan Fouché ise işletmek, faiz sağlamak ve biriktirmek için. Talleyrand için iktidara ulaşmak<a id="GBS.0152.02"/> yalnızca zevke ulaşmak için bir araçtır, iktidar ona lüks, kadınlar, sanat ve muhteşem sofralar gibi yeryüzünün tüm zevklerini en iyi ve en kibar yolla sağlar; Fouché ise birkaç kat milyoner bile olsa çok kanaatkâr ve manastır yıllarında olduğu gibi tutumlu kalmaya devam eder. Her ikisi de kendilerini, ait oldukları toplumsal sınıftan tamamen kurtaramaz: Hiçbir zaman, Terör’ün en şiddetli yıllarında<a id="GBS.0152.03"/> bile Périgord Dükü Talleyrand gerçek bir halk insanı ve cumhuriyetçi olamamıştır; Fouché de hiçbir zaman, hatta Otranto Dükü olup altın sırmalı bir üniforma giydiğinde bile gerçek bir aristokrat olamamıştır.</p>
		<p>Bu ikisi arasında göz kamaştırıcı, büyüleyici, hatta belki daha önemli olanı Talleyrand’dır. Müzik ve çok eski kültürlerle biçimlenmiş, XVIII. yüzyılın ruhuyla şekillenmiş bu insan, diplomasi<a id="GBS.0152.04"/> oyunundan da, hayatın diğer birçok gerilim oyunlarından hoşlandığı gibi hoşlanır, fakat işten nefret eder. Kendi eliyle mektup yazmayı sevmez, gerçek bir keyif insanı, kurnaz bir zevk adamı olarak bütün kaba işleri başkalarına yaptırır, sonra da ince, yüzüklü parmaklarıyla sonucu şöyle bir toparlardı; şimşek gibi çakan bakışlarıyla en karmaşık durumları görebilen sezgileri yeterdi ona. Doğuştan<a id="GBS.0152.05"/> ve eğitimli bir psikolog olarak, Napoléon’un da dediği gibi, bütün düşüncelere nüfuz eder ve herkesin istediğini, içten içe arzu ettiği şeyi fark ettirmeden desteklerdi. Cesur dönüşler, hızla yapılan planlar, tüm tehlikeli anlarda yumuşak dönüşlerdi onun başarısı, ayrıntılarla uğraşmayı, kan ter içinde çalışmayı küçük görürdü. Önemli kararlarda kısa ve öz olanla yetinmesi, yoğun biçimi seçmesi,<a id="GBS.0153.01"/> göz kamaştırıcı kelime oyunlarına ve özdeyişlere olan özel yeteneğine uygun düşerdi. Uzun uzun raporlar yazmaz, tek bir keskin sözcükle bir durumun, bir insanın hakkından gelirdi. Fouché ise dünyaya ilişkin böyle geniş bir perspektiften bütünüyle yoksundu, sayısız küçük insanla arı gibi çalışır, oradan oraya koşturur, binlerce gözlemi toplar, bir araya getirir ve itiraz edilemeyecek çözümler oluştururdu.<a id="GBS.0153.02"/> Fouché’nin metodu analitikti, Talleyrand’ınki geniş görüşlü olma fikrine dayanırdı; Fouché’nin yeteneği çalışkanlık, Talleyrand’ınki ise zekâsını hızlı çalıştırabilmekti: Hiçbir sanatçı, tarihin bir araya getirdiği bu iki insandan daha iyi bir örnek oluşturacak zıt bir ikili yaratamazdı, tembel ve dâhice çareler üreten Talleyrand ile bin gözü olan, uyanık ve hesap işini bilen Fouché; tarih<a id="GBS.0153.03"/> bu iki insanı, her ikisinin de yeteneğine sahip, hem uzağı hem de yakını görebilen, bünyesinde hem tutkuyu hem de çalışkanlığı barındıran, dünya bilgisi ve geniş bir perspektifi olan Napoléon gibi kusursuz bir dehanın yanına yerleştirmiştir.</p>
		<p>Bilindiği gibi aynı ırkın farklı özelliklerine sahip olan türlerin birbirinden nefret ettiği kadar da kimse birbirinden nefret etmez. Bu nedenle Talleyrand<a id="GBS.0153.04"/> ve Fouché en derin içgüdü ve aynı hamurdan olduklarının bilinci ile birbirlerinden tiksinirlerdi. Daha ilk günden itibaren soylu bey Talleyrand durmadan çalışan bu küçük işçiden, bu haber toplayıcısından, yeni haberlerin peşinde koşan bu soğuk, her şeyi gözetleyen adamdan hiç hoşlanmazdı, Fouché ise Talleyrand’ın umursamazlığına, müsrifliğine, soylulara özgü aşağılayıcı tavırlarına, tembel ve<a id="GBS.0153.05"/> kadınsı gevşekliğine müthiş öfkelenirdi. Bu nedenle her biri diğeri için zehir zemberek şeyler söylerdi. Talleyrand, “Fouché, kendisini çok iyi tanıdığı için insanlardan nefret ediyor,” derken gülümserdi. Fouché ise, Talleyrand başbakan yardımcılığına atandığında şunları söylemişti: “<em>Il</em> <em>ne lui manquait que ce vice-là.”</em><a class="si-noteref" epub:type="noteref" href="#f76" id="ref_f76">76</a> Birbirlerini engelleyecek şeyler yapıyor ve birbirlerine zarar verebilecekleri<a id="GBS.0154.01"/> hiçbir fırsatı kaçırmamak için çabalıyorlardı. Biri uyanık, diğeri çalışkan olan bu ikisinin özellikleri bakımından birbirlerini tamamlamaları, onları Napoléon’un gözünde önemli bakanlar haline getiriyordu, birbirlerinden böyle müthiş nefret etmeleri ise, Napoléon’un son derece işine geliyordu, çünkü bu nefret sayesinde her biri diğerini yüz casustan daha iyi gözlüyordu. Fouché, Talleyrand’ın<a id="GBS.0154.02"/> her rüşvet olayını, lüks yaşam sürmesini ve gevşekliğini hemen Napoléon’a yetiştiriyordu, Talleyrand da Fouché’nin gizli gizli çevirdiği dolapları ve entrikalarını Napoléon’a aktarıyordu: Böylece Napoléon bu tuhaf ikilinin kendisine hem hizmet ettiğini hem de onlar tarafından korunduğunu hissediyordu. Zeki bir psikolog olarak Napoléon, bu iki bakanının birbirine rakip olmasından en iyi şekilde yararlanıyordu,<a id="GBS.0154.03"/> bir yandan onları kendisi için kışkırtıyor, diğer yandan da dizginleri elinde tutuyordu.</p>
		<p class="lvl1">Birbirine rakip Fouché ve Talleyrand’ın bitmek tükenmek bilmeyen düşmanlıkları yıllar boyu tüm Paris’i eğlendirmişti. İnsanlar, tahtın önünde oynanan bu komedinin bitmek bilmeyen çeşitlemelerini Molière’den bir sahneymiş gibi seyrediyor ve hükümdarın bu iki hizmetkârının birbirlerini tahrik etmelerini,<a id="GBS.0154.04"/> keskin alaycı sözlerle atışmalarını ve ikisinden de üstün olan ustanın kendisi için yararlı gördüğü bu kavgayı izlemesinden zevk alıyordu. Ancak gerek Napoléon gerek diğerleri, onlardan neşeli bir kedi-köpek kavgası beklerken her iki kurnaz oyuncu birdenbire rollerini değiştirip birlikte ciddi bir oyuna başlarlar. İlk kez efendilerine karşı duydukları öfke, birbiriyle olan rekabetin önüne geçer. 1808<a id="GBS.0154.05"/> yılıdır, Napoléon yine bir savaşa başlamıştır, o zamana kadar yaptığı savaşların en yararsız, en anlamsız olanına; İspanya’ya savaş açmıştır. 1805 yılında Avusturya ve Rusya’yı yenmiş, 1807’de Prusya’yı yerle bir etmiş, Alman ve İtalyan devletlerini sindirmiştir ve İspanya’ya düşman olması için tek bir neden bile yoktur. Ancak aptal kardeşi Joseph de bir taç istemektedir (birkaç yıl sonra Napoléon<a id="GBS.0155.01"/> “kendisini aptal insanlar için kurban ettiğini” kabul edecektir) ve o sırada ona verilecek bir taç olmadığından, devletler hukuku çiğnenerek İspanya hanedanının tacının alınmasına karar verilir; yine trompetler çalınır, yine taburlar yürür, zorla toplanmış paralar yine hazineden çıkar ve Napoléon’u yine bir zafer sarhoşluğu sarmaya başlar. Bu dizginlenmez savaş düşkünlüğü, en kalın kafalıları<a id="GBS.0155.02"/> bile öfkeden kudurtur; hem Fouché hem de Talleyrand yok yere başlatılan ve Fransa’nın yedi yıl çok kayıp vereceği bu savaşı onaylamazlar; İmparator ise ne birini ne de diğerini dinlediğinden, her ikisi de farkında olmadan birbirlerine yakınlaşır. Gönderdikleri mektupları, önerdikleri şeyleri İmparator’un buruşturup bir kenara attığının farkındadırlar. Her iki devlet adamı uzun zamandır mareşallere,<a id="GBS.0155.03"/> generallere, subaylara, hele hele geçmişini çarçabuk birer krallıkla örtmek isteyen Korsikalı sülalenin hiçbir bireyine söz geçirememektedir. Konuşma hakları ellerinden alındığı için, halkın önünde protesto etmeye ve politik bir pantomim, başarılı bir “oyun” sahneye koymaya karar verirler: Yani Fouché ve Talleyrand herkesin önünde birleşirler.</p>
		<p>Bu oyunu hangi dramaturgun sahneye koyduğu, Talleyrand<a id="GBS.0155.04"/> mı, yoksa Fouché mi bilinmiyor. Ancak ortaya şöyle bir şey çıkar: Napoléon, İspanya’da savaşırken Paris’te sürekli eğlenceler ve partiler yapılmaktadır, insanlar kışın kara, yazın kasırgaya alıştığı gibi yıllarca süren savaşlara da alışmıştır – hatta başbakan yardımcısının Rue Saint Florentin’deki evinde bile 1808 yılının Aralık ayının bir akşamında (Napoléon Valladolid’deki o pis karargâhlarından<a id="GBS.0155.05"/> birinde emirlerini yazarken) binlerce mum yanmakta ve müzik sesleri duyulmaktadır. Talleyrand’ın o çok sevdiği güzel kadınlar, göz kamaştırıcı bir çevre, üst düzey davet danışmanları ve dışişlerinin elçilerini bir araya toplanmıştır. İnsanlar neşeyle sohbet etmekte, dans edip eğlenmektedir. Birden her köşede fısıltılar ve alçak sesli konuşmalar başlar, müzik kesilir, içeriye bir adam girer,<a id="GBS.0156.01"/> herkesin orada görmeyi düşündüğü en son kişi olan bu adam, bu zayıf Cassius,<a class="si-noteref" epub:type="noteref" href="#f77" id="ref_f77">77</a> Talleyrand’ın, müthiş nefret ettiğini ve hor gördüğünü herkesin bildiği, bu evin eşiğinden adımını hiç atmamış olan Fouché’dir. Ama o da ne, Dışişleri Bakanı seçkin bir nezaketle karşılar Polis Bakanı’nı, çok sevdiği bir dost, bir konuk gelmiş gibi nazikçe selamlayıp koluna girer. Gözle görülür ve açıkça bir yakınlıkla<a id="GBS.0156.02"/> onunla salondan geçer ve yandaki odalardan birine girer, orada koltuğa oturup alçak sesle sohbet ederler – orada bulunan herkesi bir merak sarar. Ertesi gün bütün Paris bu olayı öğrenmiştir, her yerde bu ani ve göze çarpan barışmadan bahsedilmektedir ve bunun anlamını herkes anlamıştır. Eğer kedi ile köpek anlaşmışlarsa, bu onların aşçıya karşı olduklarını gösterir: Fouché ile Talleyrand’ın dostluğu,<a id="GBS.0156.03"/> her iki bakanın da açıkça Napoléon’a karşı olduğunun işaretidir. Derhal bütün casuslar bu komplonun gerçek nedenini öğrenmek için harekete geçerler. Tüm elçiliklerde en üst düzeydekilere rapor edilir, Metternich acele postayla Viyana’ya, “Bu birleşme aşırı derecede yorgun düşmüş bir ulusun isteklerine uygundur,” haberini gönderir; ancak Napoléon’un erkek ve kız kardeşleri de alarma geçip acele<a id="GBS.0156.04"/> ulakla bu haberi İmparator’a gönderirler.</p>
		<p class="lvl1">Acele ulakla gönderilir haber İspanya’ya, Napoléon poposuna ateş düşmüş gibi hızla Paris’e geri döner. Dönüşü ulaktan bile daha hızlı olur. Mektubu alır almaz, en güvendiği insanları bile yanına kabul etmez. Dudaklarını ısırır, koparır ve derhal geri dönüşün talimatlarını verir: Talleyrand ile Fouché’nin yakınlaşması onun için kaybedilmiş bir savaştan<a id="GBS.0156.05"/> daha korkunçtur. Dönüşünün hızı da aynı şekilde korkunç olur: 17’sinde Valladolid’den hareket eder, 18’inde Burgos’dadır, 19’unda Bayonne’da, hiçbir yerde mola verilmez, her yerde hızla koşturulan ve kırbaçlanmaktan yorgun atlar değiştirilir. 22’sinde bir fırtına gibi Tuileries’ye varır ve 23’ünde Talleyrand’ın zekice sahnelenmiş komedisine karşılık verir. Sarayın bütün sakinleri altın sırmalı<a id="GBS.0157.01"/> giysiler içindedir, bakanlar ve generaller titizlikle figüran olarak oraya toplanmıştır: İmparator’un, iradesine en ufak bir karşı çıkışta bulunanlara yumruğunu nasıl indireceğini herkesin görmesi gerekmektedir. Fouché’yi bir gün önce çağırtmış, kapalı kapılar ardında onu bir güzel haşlamıştır; bu tip davranışlara alışkın olan Fouché, hiçbir şey yapmadan dinlemiş, parlak ve zekice sözcüklerle özür<a id="GBS.0157.02"/> dilemiş ve tam zamanında kıvırmıştır. Böyle bir tekmenin bu yaltakçı insanlara yeterli olacağını düşünür İmparator; ancak daha güçlü, daha çok yetki sahibi olduğu kabul edilen Talleyrand herkesin önünde çekmelidir cezasını. Bu sahne birçok kez anlatılmıştır, tarihte daha iyi bir dram örneğine rastlanamaz. İmparator önce genel olarak yokluğu sırasında bazı kişilerin entrikacı davranışları hakkında<a id="GBS.0157.03"/> konuşur, ancak Talleyrand’ın buz gibi kayıtsızlığı karşısında çileden çıkar ve öfkeyle mermer şöminenin çıkıntısına kolunu dayamış rahat ve hareket etmeden öylece duran Talleyrand’a döner. Biraz öncesine kadar komedi olarak tasarlanan ders, birdenbire bütün saray halkının gözleri önünde gerçek bir öfkeye dönüşür, İmparator, yaşlı ve deneyimli adama bağıra bağıra en ağır sözleri söyler; hırsız der<a id="GBS.0157.04"/> ona, yeminini bozan, dönek, satılık, para için babasını bile satabilecek biri olduğunu haykırır, Enghien dükünün katledilmesini ve İspanya Savaşı’na girilmesi işini ona yükler. Mahalle karıları bile kapı aralığında komşusuna Napoléon’un, Périgord Dükü’ne, Devrim’in bu kıdemli kişisine Fransa’nın bu ilk diplomatına bağırıp çağırdığı gibi söylenmemiştir.</p>
		<p>Dinleyiciler donup kalırlar. Herkes rahatsız<a id="GBS.0157.05"/> olur. Herkes şunu düşünür: İmparator o anda kötü bir etki bırakmıştır. Yalnızca Talleyrand, kayıtsızlığıyla hiçbir saldırının işlemediği manda derisine sahipmiş gibi görünen Talleyrand, kendisi hakkında yazılan bir yerginin okunduğu sırada bile uyuyakaldığı söylenen bu adam, hiç renk vermez, bu tip hareketleri aşağılanmak olarak görmeyecek kadar kibirlidir. Fırtına öfkesini boşalttıktan sonra<a id="GBS.0158.01"/> suskun bir şekilde parlak ahşap zemin üzerinden topallaya topallaya dışarı çıkar, hızla kabul salonuna geldiğinde ve uşak paltosunu giymesine yardım ederken, küçük ama zehir zemberek olan ve gümbür gümbür inen o yumruk gibi sözlerden daha öldürücü olan şunları söyler: “Böylesine büyük bir adamın, bu kadar kötü yetişmiş olması ne yazık.”</p>
		<p>Aynı akşam Talleyrand’ın unvanı elinden alınır ve sonraki<a id="GBS.0158.02"/> günler bütün bunlara sevinen insanlar merakla gazetelerdeki devlet haberlerinde Fouché’nin de görevden alındığı haberini ararlar. Ancak yanılırlar. Fouché yerinde kalmıştır. Her zaman olduğu gibi hamleyi yaparken, kendisine kalkan vazifesi gören daha güçlü birinin arkasına gizlenmiştir, Lyon’da <em>mitrailleur</em>’lüğünü birlikte yaptığı Collot, sıtma yuvası adaya sürülmüş, Fouché yerinde kalmıştır; Direktuvar’a<a id="GBS.0158.03"/> karşı verdiği savaşta kendisine yardım eden Babeuf kurşuna dizilmiş, Fouché yerinde kalmıştır. Koruyucusu Barras ülkeden kaçmak zorunda kalmış, Fouché yine yerinde kalmıştır. Bu defa da öndeki adam Talleyrand yerinden olmuş, Fouche yerinde kalmıştı. Yüzyılın değiştiği bu hızlı kasırgada hükümetler, devlet biçimleri, görüşler, insanlar değişmiş, hepsi yerinden olmuş, ortadan kaybolmuş,<a id="GBS.0158.04"/> sadece bir tek kişi bütün hizmetlerde ve bütün görüşlerde yerinde kalmıştır: Joseph Fouché.</p>
		<p class="lvl1">Fouché iktidarda kalır, dahası Napoléon’un en akıllı, en deneyimli ve bağımsız danışmanlardan birinin alınıp yerine her şeye evet diyen birinin getirilmesi, Fouché’nin etkinliğini daha da artırır. Ancak daha da önemlisi – Fouché’nin rakibi Talleyrand’dan sonra Napoléon’un da bir süreliğine uzaklaşmasıdır.<a id="GBS.0158.05"/> Çünkü 1809 yılında Napoléon her yıl olduğu gibi yeni bir savaşa başlar; bu defa Avusturya’ya savaş açmıştır.</p>
		<p>Napoléon’un Paris’ten ve hükümet işlerinden uzakta olması, Fouché’nin en çok sevdiği şeydir. Napoléon ne kadar uzaktaysa, kendisi için o kadar iyidir, ne kadar uzun süre orada olmazsa, o kadar sevinirdi – Avusturya’da, İspanya’da, Polonya’da: Hatta Fouché’ye kalsa, yine Mısır’a gitmesini<a id="GBS.0159.01"/> tercih ederdi. Çünkü Napoléon’un aşırı güçlü ışığı tüm insanları gölgede bırakıyor, aşırı büyük ve yaratıcı varlığı, o zorba üstünlüğü diğer herkesin iradesini felce uğratıyordu. Ancak yüzlerce mil uzakta ise, muharebeleri kumanda ediyorsa, savaş planları hazırlıyorsa, işte o zaman Fouché, Paris’te arada bir de olsa Tanrı ve yazgı rolünü oynayabiliyor ve sadece o sert güçlü elin kuklası olmak<a id="GBS.0159.02"/> zorunda kalmıyordu.</p>
		<p>Sonunda bunun için Fouché’nin eline bir fırsat geçer. 1809 yılı, Napoléon’un yazgısını değiştiren bir yıldır. Dıştan açıkça görünen başarılarına rağmen, askerî durumu hiç böyle tehlikeye düşmemiştir. Yıkılmış Prusya’da, zorla yola getirilmiş Almanya’da birçok garnizonda hemen hemen silahsız on binlerce Fransız, silaha sarılmak için bir işaret bekleyen yüz binlere bekçilik<a id="GBS.0159.03"/> yapmaktaydı. Avusturyalıların Aspern’de olduğu gibi ikinci bir başarısı Elba’dan Rhône’a kadar bir isyan çıkmasına ve bütün bir halkın öfkesine neden olabilirdi, İtalya’da da durum pek iyi değildi: Papa’ya karşı sergilenen kötü davranışlar bütün İtalya’yı kızdırmıştı, tıpkı Prusya’nın aşağılanmasının tüm Almanya’yı kızdırdığı gibi, üstelik Fransa’nın kendisi de çok yorgundu. Bütün Avrupa’da, Ebro’<a id="GBS.0159.04"/> dan Weichsel’e kadar dağılmış olan imparatorluğun askerî gücüne karşı yeni bir darbe indirilse, kim bilir belki de bu darbe, o güçlü sarsılmaz devi yere yıkabilirdi. İşte böyle bir darbeyi Napoléon’un ezelî rakibi İngilizler planlıyordu. İngilizler hazır İmparator’un birlikleri Aspern, Roma ve Lizbon’a dağılmışken, Fransa’nın kalbine girmeye, önce Dünkirchen Limanı çevresini sarıp Anvers’i kuşatmaya<a id="GBS.0159.05"/> ve Belçikalıları isyana zorlamaya karar verirler. Napoléon –öyle hesaplıyorlardı– savaşmaktaydı, usta orduları, mareşalleri ve toplarıyla çok uzaktaydı; ülke savunmasız bir şekilde önlerinde duruyordu.</p>
		<p>Ancak Fouché yerindeydi, 1793’te Meclis’teyken on binlerce askerin birkaç hafta içinde nasıl toplandığını öğrenmiş olan Fouché. Enerjisi o günden bu yana azalmamıştı, fakat yalnızca karanlıkta<a id="GBS.0160.01"/> etkili olabiliyordu, küçük adımlarla sokularak, dolaplar çevirerek bir şeyler yapabiliyordu. Joseph Fouché bütün ulusa ve dünyaya, Napoléon’un sadece bir kuklası olmakla kalmadığını, gerektiğinde İmparator kadar kararlı ve ne istediğini bilen bir şekilde davranabileceğini göstermek için, büyük bir tutkuyla atlar bu göreve. Nihayet bir kez olsun –tam zamanında gökten inmiş fevkalade bir fırsattı<a id="GBS.0160.02"/> bu– ülkenin tüm askerî ve manevi yazgısının sadece ve tek başına bu adama bağlı olmadığı açık ve net biçimde kanıtlanmalıydı. Meydan okuyan bir cüretkârlıkla Fouché, bildirisinde, Napoléon’un gerekli olmadığını vurgular: “Her ne kadar Napoléon’un dehası Fransa’ya ışığını verdiyse de, düşmanları geri püskürtmek için onun burada olmasının pek gerekli olmadığını tüm Avrupa’ya kanıtlayalım,” diye yazar<a id="GBS.0160.03"/> belediye başkanına ve bu cüretkâr sözlerini hemen eyleme döker. Çünkü 31 Ağustos’ta İngilizlerin Walcheren Adası’na indiklerini öğrenir öğrenmez, Polis Bakanı ve İçişleri Bakanı olarak (artık hangi makam adına isterse, o bakanlığın sıfatıyla) Devrim’den bu yana köylerinde sakin sakin terzi, çilingir, ayakkabı tamircisi ve çiftçi olarak iş tutan tüm muhafız birliklerini askere çağırır. Öbür bakanlar<a id="GBS.0160.04"/> dehşete kapılırlar. Nasıl olur, İmparator’un iznini almadan kendi başına böylesine geniş kapsamlı bir önlem almaya nasıl kalkışabilir? Özellikle de savaş bakanı, bir sivilin, yetkisi olmayan birinin kutsal makamına karışmasına çok öfkelenir ve tüm gücüyle karşı koyar: Önce Schönbrunn’da bulunan İmparator’dan harekete geçmek için izin almak, İmparator’un emrini beklemek gerektiğini ve ülkede kargaşa<a id="GBS.0160.05"/> yaratmanın doğru olmadığını belirtir. Ancak İmparator, artık alışıldığı üzere, soru sormak ve yanıt almak için, posta yoluyla on dört günlük mesafededir ve Fouché, ülkede kargaşa ortamının doğmasından endişe duymamaktadır. Napoléon da böyle yapmıyor mu, der kendi kendine. İçten içe de kargaşa ortamının doğmasını ve ayaklanma çıkmasını arzu eder. Böylece kararlı biçimde her şeyin sorumluluğunu<a id="GBS.0161.01"/> üstüne alır. Tehdit altında bulunan eyaletlerdeki bütün erkekler, acil savunma için trompetler ve emirlerle İmparator adına çağrılır, bütün bu önlemlerden haberi olmayan İmparator adına. İkinci cüretkârlık: Fouché, oluşturulan Kuzey Ordusu’nun başkomutanlığına, bütün generallerin içinden Bernadotte’u getirir. Oysa erkek kardeşinin kayınbiraderi olmasına rağmen, Napoléon çok nefret ettiği bu adamı<a id="GBS.0161.02"/> sürgüne göndermiştir. Fouché İmparator’a, bakanlara ve tüm düşmanlara inat, bu adamı sürgünden getirtir. İmparator’un bu önlemlerini onaylayıp onaylamaması umurunda değildir, önemli olan kazanacağı başarının onu herkese karşı haklı çıkarmasıdır.</p>
		<p>Önemli anlarda gösterdiği böylesine cüretkârlık Fouché’ye gerçekten büyük bir insan olduğu duygusu veriyordu. Bu asabi, iş tutkunu insan büyük görevler<a id="GBS.0161.03"/> üstlenmek için çırpınıyordu, kendisine hep basit, küçük görevler veriliyordu. Ancak artan gücünü ve zamanını pek tabii ki kötü ve çoğunlukla da anlamsız entrikalar için harcıyordu. Ancak şu anda bu adam –tıpkı Lyon’da olduğu gibi ve ileride Napoléon’un devrilmesinden sonra Paris’te olacağı gibi– dünya tarihinde çok önemli ve kendi gücüne uygun bir görev üstlendiği için bunu mükemmel bir şekilde<a id="GBS.0161.04"/> başarmıştı. Napoléon’un mektuplarında ele geçirilemez diye bahsettiği Vlissingen kenti, Fouché’nin söylediklerinin daha doğru olduğunu kanıtlarcasına, birkaç gün içerisinde İngilizlerin eline geçti. Ancak bu arada Fouché’nin izin almadan oluşturduğu yeni ordu da Anvers’i toparlayacak zamanı bulmuştu ve böylece İngilizlerin kente girmesi kusursuz ve çok pahalı bir yenilgiyle sona ermişti. Ülkeyi<a id="GBS.0161.05"/> Napoléon yükselttiğinden beri, ilk kez bir bakan, kendi başına karar verip sancağı dalgalandırmaya, yelkenleri açmaya, kendi politikasını izlemeye cesaret etmiş ve işte özellikle bu bağımsız davranışı sayesinde Fransa’yı kader ânında kurtarmıştı. O günden itibaren Fouché, yeni bir mevki sahibi olmuş ve kendine daha güvenir olmuştu.</p>
		<p>Bu arada başbakanın ve savaş bakanının şikâyet mektupları Schönbrunn’a<a id="GBS.0162.01"/> varmış, bu sivil bakanın böyle bir şeye cüret etmesi, ulusal muhafızları seferber edip ülkeyi savaşa sokması konusunda şikâyetler birbirini kovalamıştı. Hepsi Napoléon’un, Fouché’yi bu kadar ileri gitmesi nedeniyle cezasız bırakmayacağını ve onu görevinden alacağını umut ediyordu. Ancak şaşılası şey, Napoléon, Fouché’nin aldığı önlemlerin ne kadar başarılı olduğunu öğrenmezden önce o kararlı,<a id="GBS.0162.02"/> her şeyi kavrayan enerjisiyle herkesin beklediğinin aksini yapar. Başbakan burnuna kaba bir darbe yer: “Böylesi olağanüstü bir durumda yetkinizi hiç kullanmamış olmanıza çok kızdım. Daha ilk haberde yirmi bin, kırk bin ya da elli bin askeri toplamanız gerekirdi,” der, savaş bakanına ise kelimesi kelimesine şunları yazar: “Yalnızca Mösyö Fouche’ nin elinden geleni yaptığını, neyin uygun olmadığını<a id="GBS.0162.03"/> hissettiğini, tehlikeli ve onur kırıcı bir duruma müdahale etmekten çekinmediğini görüyorum.” Böylece Fouché korkak, dikkatli ve beceriksiz meslektaşlarının elinden kurtulmakla kalmayıp Napoléon’un yaptıklarını onaylamasıyla onları sindirmiş de olur. Talleyrand’a ve başbakana rağmen Fouché, Fransa’da ilk sıraya yerleşir. Bir tek Fouché, sadece itaat edebileceğini değil, emir verebileceğini<a id="GBS.0162.04"/> de göstermiştir.</p>
		<p>Fouché’de şunu hep görebilirsiniz: Tehlike ânında mükemmel davranır. En güç durumla karşı karşıya bırakın, büyük bir soğukkanlılıkla kavrayıp enerjisiyle üstesinden gelir. En karmakarışık düğümleri verin, çözer. Ancak tutmayı ne kadar iyi beceriyorsa – onun kardeşi olan sanatı, tüm politik sanatların sanatını ne yazık ki beceremez: zamanı geldiğinde bırakmayı. Soktuğu yerden<a id="GBS.0162.05"/> elini bir daha çekmez. Özellikle de bir düğümü çözdüğünde, şeytani bir oyun tutkusuyla onu suni olarak tekrar düğümlemekten kendini alamazdı. Bu defa da öyle olur. Hızlı davranması, çarçabuk hazırlanması sayesinde yandan gelen hain saldırı püskürtülmüştür. Çok sayıda insan ve materyalden başka büyük prestij kaybına da uğrayan İngilizler gemilerine binip evlerine dönmüşlerdir. Şimdi rahatça borazan<a id="GBS.0163.01"/> çalınabilir, askere çağrılmış muhafız birlikleri Legion d’honneur nişanı verilerek evlerine gönderilebilirdi. Ancak Fouché’nin hırsı bir kez kanın tadını almıştı. İmparator rolü oynamak, emirler vermek, buyruklar yazdırmak, konuşmalar yapmak ve zayıf, korkak meslektaşlarının gırtlağına yumruk indirmek muhteşemdi. Şimdi bu muhteşem dönem sona mı erecekti? Tam da ne kadar güçlü olduğunu her gün,<a id="GBS.0163.02"/> her saat hissettiği bir sırada mı? Hayır. Fouché aklından bile geçirmiyordu bunları. Düşmanı kendi yaratmak zorunda kalsa bile, savaşı ve savunmayı devam ettirmeliydi. Trompet çaldırmaya devam etmeli, ülkeyi bölmeli, huzursuzluk çıkartmalı, fırtına yaratmalıydı. İşte bu nedenle İngilizlerin Marsilya Limanı’na yanaşacaklarını söyleyip yeni bir seferberlik için emirler verir. Böylece ülkenin en ücra<a id="GBS.0163.03"/> köşesinde ve hiçbir limanında tek bir düşman bile bulunmamasına rağmen, sadece Fouché, uzun zamandır özlemini çektiği örgütleme ve seferberlik hazırlığı yapma zevkinin sarhoşluğuna kendini kaptırdığı için, uzun süredir içinde bastırdığı ve engellediği eylem adamı dünyaya hükmeden Napoléon’un yokluğu esnasında ortaya çıkmak için sabırsızlandığından, tüm Piemonte’de, Provence’ta ve hatta Paris’te muhafız<a id="GBS.0163.04"/> birlikleri insanların şaşkın bakışları arasında toplanır.</p>
		<p>Fakat kime karşıydı tüm bu ordular, diye gittikçe daha büyük bir şaşkınlıkla sormaya başlar herkes. İngilizler ortada yoktur. Zaman geçtikçe Fouché’nin en iyi niyetli arkadaşları bile kuşkulanmaya başlamıştır. Kafasından geçenleri kimsenin bilmediği bu adam, böylesi bir seferberlikle ne yapmaya çalışıyordu? Fouché’nin eylem ve oyun tutkusunun<a id="GBS.0163.05"/> sarhoşluğu içinde olduğunu kimse anlamıyordu. Ülkenin hiçbir köşesinde tek bir süngü ucu, tek bir düşman görülmediğinden, bu olağanüstü hazırlıkların gün geçtikçe artması karşısında ister istemez Fouché’ye büyük planlar peşinde olduğunu yakıştırıyorlardı: Kimileri Fouché’nin bir ayaklanma hazırlığı içinde olduğunu düşünüyordu, kimileri de İmparator ikinci bir Aspern yenilgisi yaşarsa ya<a id="GBS.0164.01"/> da bir başka Friedrich Staps suikastı başarılı olursa, Fouché’nin derhal eski Cumhuriyet’i ilan edeceğini düşünüyordu: Bu nedenle Schönbrunn’daki ana karargâha mektup üzerine mektup yağar, Fouché’nin delirdiğini ya da bir komplo hazırlığı içinde olduğu bildirilir. Sonunda tüm iyi niyetine rağmen Napoléon da kuşkulanmaya başlar. Fouché’nin fazla ileri gittiğini, onu sindirmek gerektiğini düşünür. Mektuplardaki<a id="GBS.0164.02"/> rüzgâr sert bir şekilde yön değiştirir, onu bir güzel haşlar, “yel değirmenleriyle savaşan Don Quijote’ye benzetir” ve eskiden olduğu gibi sert bir tonla sorar: “Bana gelen tüm mektuplarda Piemonte’de, Languedoc’ta, Provence’ta ve Dauphiné’de muhafız birliklerinin silah altına alındığı haberleri var. Hiçbir neden yokken ve benim emrim olmadan, hangi şeytanın aklına uyup yapılıyor bütün<a id="GBS.0164.03"/> bunlar!” Bunun üzerine Fouché yüreği parçalana parçalana imparator rolü oynamayı bırakır, içişleri bakanlığından vazgeçer – onu bırakır, bundan vazgeçer, derken çok ünlü efendisinin, vaktinden çok önce ülkeye geri dönen efendisinin polis bakanı olarak eski köşesine çekilir. Yine de, haddini aşmış da olsa, diğer tüm bakanların korku içinde bekleştikleri ve ülkenin büyük bir tehlike içinde bulunduğu<a id="GBS.0164.04"/> bir sırada Fouché, tek bakan olarak zamanında ve doğru bir şey yapmıştır. Bu nedenle Napoléon başkalarına çok önceden yaptığı onurlandırmayı ondan esirgemez. Şimdilerde kanla sulanmış Fransız topraklarında yeni bir soylu sınıfı yükseldiğinden, tüm generaller, bakanlar ve önemsiz kişiler soyluluğa yükseltildiğinden, aristokratların eski düşmanı Fouché’ye de aristokrat olma sırası gelir.</p>
		<p>Kont<a id="GBS.0164.05"/> unvanı kendisine çok önce gizlice verilmiştir. Ancak eski Jakoben, bu unvanlar merdiveninin çok daha yukarısına çıkmalıydı. Ve 15 Ağustos 1809’da bir zamanların Korsikalı küçük teğmeni olan Napoléon, bir zamanların komünisti ve papaz okulundan kaçmış, her şeye evet diyen Joseph Fouché’yi Otranto Dükü yapacak kâğıdı, Avusturya İmparatoru Majesteleri’nin Schönbrunn’daki şaşaalı odasında imzalar. Gerçi<a id="GBS.0165.01"/> Fouché Otranto’da hiç savaşmamıştı, İtalya’nın güney bölgesini kendi gözleriyle görmemişti, ancak özellikle böyle dolu dolu yabancı bir ismi çağrıştıran bu soyluluk unvanı, bir zamanların azılı cumhuriyetçisi olduğunu gizlemek için pek yerinde bir isimdi, çünkü yeterince melodik telaffuz edilirse, bu dük unvanının arkasında Lyon celladının, tek tip ekmeği savunan ve servetlere el koyduran bir<a id="GBS.0165.02"/> zamanların Fouché’sinin olduğu unutulabilirdi. Ayrıca Fouché’nin kendisini gerçek bir şövalye gibi hissetmesi için, bir de dükalık nişanıyla onurlandırılır: pırıl pırıl parlayan yepyeni bir arma.</p>
		<p>Ama ne tuhaf: Napoléon’un kendisi mi böyle tehlikeli ve karakteristik bir oyun düşünmüştü, yoksa görevlendirilen armacıların gizli psikolojik bir savaşı mıydı bu? Ne olursa olsun, Otranto Dükü’nün<a id="GBS.0165.03"/> armasının ortasında altından bir sütun vardı – tutkulu altınsever için bu pek uygundu. Bu altın sütuna bir yılan sarılmıştı – hiç kuşkusuz yeni dükün diplomasi konusundaki esnekliğini ima ediyordu. Napoléon zeki bir armacı bulmuş olmalıydı; çünkü Fouché için bundan daha karakteristik bir arma olamazdı.</p>

		<section class="si-footnotes" epub:type="footnotes">
			<aside class="si-footnote" epub:type="footnote" id="f65"><a class="si-backref" href="#ref_f65">65 .</a><span class="si-footnote-text"> (Fr.) Eski Fransız para birimi. (Y.N.)</span></aside>
			
			
			<aside class="si-footnote" epub:type="footnote" id="f66"><a class="si-backref" href="#ref_f66">66 .</a><span class="si-footnote-text"> Sulla (Felix) Lucius Cornelius<div style="display:none;"><a id="GBS.0165.04"/></div> (MÖ 138-78): MÖ 82-79 yılları arasında Romalı diktatör. (Ç.N.)</span></aside>
			
			
			<aside class="si-footnote" epub:type="footnote" id="f67"><a class="si-backref" href="#ref_f67">67 .</a><span class="si-footnote-text"> V. Karl (1500-1558): Türkçe’de Şarlken olarak da bilinir. Kutsal Roma-Germen İmparatoru. 1555’te Felemenk, 1556’da da İspanya üzerindeki haklarını oğlu Felipe’ye, imparatorluk unvanını ise kardeşi Ferdinand’a bırakarak ömrünün son yıllarını geçirmek üzere 1557’de Juste Manastırı’na çekilir. (Ç.N.) </span></aside>
			
			
			<aside class="si-footnote" epub:type="footnote" id="f68"><a class="si-backref" href="#ref_f68">68 .</a><span class="si-footnote-text"> Lucius<div style="display:none;"><a id="GBS.0165.05"/></div> Quinctius Cincinnatus (d. MÖ 519?): Romalı devlet adamı. Bunalım dönemlerinde kendisini özveriyle Cumhuriyet’e adayıp bunalım atlatıldıktan sonra iktidardan gönüllü olarak çekilmesiyle ün kazanmıştır. (Ç.N.)</span></aside>
			
			
			<aside class="si-footnote" epub:type="footnote" id="f69"><a class="si-backref" href="#ref_f69">69 .</a><span class="si-footnote-text"> (Yun.) “Hepgöz” anlamına gelir. Yunan mitolojisinde bazen İnakhos, Agenor ya da Arestor’un oğlu, bazen de yerli bir kahraman olarak tanımlanan figür. Başının ve bedeninin her<div style="display:none;"><a id="GBS.0166.01"/></div> yanına dağılmış 100 gözünden dolayı Panoptes (hepgöz) olarak adlandırılmıştır. Tanrıça Hera ineğe dönüşen rahibesi Io’yu gözlemesi için Argos’u görevlendirir. (Ç.N.)</span></aside>
			
			
			<aside class="si-footnote" epub:type="footnote" id="f70"><a class="si-backref" href="#ref_f70">70 .</a><span class="si-footnote-text"> Lucius Sergius Catilina (MÖ 108-62): Romalı aristokrat. Cicero’nun konsül olduğu MÖ 63’te Cumhuriyet’i yıkmaya yönelik başarısız bir girişimde bulunmuştur. (Ç.N.)</span></aside>
			
			
			<aside class="si-footnote" epub:type="footnote" id="f71"><a class="si-backref" href="#ref_f71">71 .</a><span class="si-footnote-text"> (Fr.) Ceketin içine giyilen gömlek<div style="display:none;"><a id="GBS.0166.02"/></div> yerini tutan göğüs süsü, danteli. (Ç.N.)</span></aside>
			
			
			<aside class="si-footnote" epub:type="footnote" id="f72"><a class="si-backref" href="#ref_f72">72 .</a><span class="si-footnote-text"> Antik Yunan’da kurnazlığı ile ünlü Titan ve Ateş Tanrısı. “Geleceği gören” anlamına gelen adı, zekiliği vurgular. (Ç.N.)</span></aside>
			
			
			<aside class="si-footnote" epub:type="footnote" id="f73"><a class="si-backref" href="#ref_f73">73 .</a><span class="si-footnote-text"> Yunan mitolojisinde Uranos (gök) ile Gaia’nın (yer) çocukları ve onların soyundan gelenler. Titanların çoğu Zeus’a baş kaldırmış, ama yenilerek yeraltına kapatılmışlardır. (Ç.N.)</span></aside>
			
			
			<aside class="si-footnote" epub:type="footnote" id="f74"><a class="si-backref" href="#ref_f74">74 .</a><span class="si-footnote-text"> (Fr.) Savaş<div style="display:none;"><a id="GBS.0166.03"/></div> ve taç tutkunu. (Ç.N.)</span></aside>
			
			
			<aside class="si-footnote" epub:type="footnote" id="f75"><a class="si-backref" href="#ref_f75">75 .</a><span class="si-footnote-text"> (Fr.) Fransa ben’im. (Ç.N.)</span></aside>
			
			
			<aside class="si-footnote" epub:type="footnote" id="f76"><a class="si-backref" href="#ref_f76">76 .</a><span class="si-footnote-text"> (Fr.) Bir bu eksikti. (Ç.N.)</span></aside>
			
			
			<aside class="si-footnote" epub:type="footnote" id="f77"><a class="si-backref" href="#ref_f77">77 .</a><span class="si-footnote-text"> Gaius Cassius: Julius Caesar’ı öldürenlerden biri. Caesar’ın ölümünden sonra Marcus Junius Brutus ile suikastın elebaşılarından Gaius Cassius, Longinus’un yandaşları arasına katılmıştır. (Ç.N.)</span></aside>
		</section>
	</section>
<div style="display:none;"><a id="GBS.0166.04"/></div></body>
</html>