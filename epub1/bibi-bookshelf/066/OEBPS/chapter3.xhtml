<?xml version="1.0" encoding="UTF-8" standalone="no"?><html xmlns="http://www.w3.org/1999/xhtml">
<head>
	<title>Joseph Fouche</title>
	<link href="main.css" rel="stylesheet" type="text/css"/>
<meta name="Adept.resource" value="urn:uuid:23bf8772-c1bc-6f88-8644-124839339a58"/>
</head>
<body xmlns:epub="http://www.idpf.org/2007/ops" class="chapter" epub:type="chapter"><div style="display:none;"><a id="GBS.0066.01"/></div>
	<section class="container">
		<h1>3</h1>
		<h1 class="lvl1">Robespierre ile Mücadele</h1>
		<h1 class="punto">1794</h1>
		<p>Joseph Fouché, 3 Nisan’da Kamu Güvenlik Komitesi tarafından Paris’e çağrıldığını öğrenir ve 5 Nisan’da yola çıkar. On altı boğuk giyotin darbesi eşlik eder yola çıkışına, Fouché’nin emriyle son kez, sert görevini yerine getirmek için on altı defa daha iner giyotinin bıçağı. Son iki infaz da o gün çarçabuk yerine getirilir, çok özel iki infaz, o büyük kıyımlara<a id="GBS.0066.02"/> yetişemeyen, kelleleri (o dönemin kaba deyimiyle) giyotinin sepetine şimdi inecek olan iki kişi, kimdir bunlar? Lyon’un celladıyla yardımcısından başkası değildir bunlar. Chalier ile arkadaşlarının ve sonra da Devrim’in emriyle yüzlerce Devrim karşıtını gözünü kırpmadan giyotine gönderenlerin şimdi kendi kelleleri gitmekteydi. Ne ile suçlandıkları, mahkeme kayıtlarından hiçbir şekilde anlaşılmaz;<a id="GBS.0066.03"/> muhtemelen Fouché’den sonra geleceklere ve sonraki kuşaklara Lyon hakkında bir şey anlatmasınlar, diye kurban edilmişlerdi. Ölüler susmasını çok iyi bilir. Sonrasında araba yola koyulur. Fouché’nin Paris’e giderken yolda düşüneceği çok şey vardır. Yine de her şey bitmiş değil, diye teselli eder kendini; nasılsa Meclis’te etkin bazı dostları vardı, özellikle de Robespierre’in en büyük rakibi<a id="GBS.0066.04"/> Danton: Belki de bu korkunç adamı engelleyebilmek mümkün olacaktı. Fakat Fouché, Devrim’in bu kader ânında, olayların Lyon’dan Paris’e giden posta arabasının tekerleklerinden daha hızlı döndüğünü nereden bilebilirdi? Can dostu Chaumette’in iki gündür zindanda olduğunu, Robespierre’in bir gün önce Danton’un o aslan başını giyotine gönderdiğini, sağ kanadın fikir lideri Condorcet’nin aynı gün Paris’in<a id="GBS.0066.05"/> dışında aç açına dolaştığını ve ertesi gün mahkemeye çıkmamak için kendisini zehirleyeceğini nereden bilebilirdi? Tüm bu insanları bir tek adam düşürmüştü ve işte bu adam, yani Robespierre onun politikadaki en acımasız rakibiydi. Fouché ancak 8 Nisan’da akşama doğru Paris’e vardığında, içinde bulunduğu tehlikeli durumun tüm ayrıntılarını öğrendi. Tanrı biliyor ya, Paris’teki bu ilk gecesinde<a id="GBS.0067.01"/> çok az uyumuştu Prokonsül Joseph Fouché.</p>
		<p class="lvl1">Hemen ertesi günün sabahı Meclis’e koştu Fouché, toplantının başlamasını sabırsızlıkla bekleyerek. Fakat ne garip, geniş salon dolmamıştı, koltukların yarısı, hatta yarıdan fazlası boştu hâlâ. Milletvekillerinin bir kısmı görevde olduklarından ya da başka bir engel çıktığından gelmemiş olabilirdi, fakat bir zamanlar liderlerin, Jirondenlerin, Devrim’in<a id="GBS.0067.02"/> o muhteşem sözcülerinin oturduğu sağ kanatta şimdi yeller esiyordu. Nereye gitmişlerdi? Gözüpek o yirmi iki insan, Vergniaud, Brissot, Pétion idam sehpasına mı gitmişlerdi, intihar mı etmişlerdi, yoksa kaçarken kurtlar mı parçalamıştı onları? Onları savunmaya çalışan arkadaşlarının altmış üçünü de çoğunluk sürgüne göndermişti. Robespierre tek bir korkunç vuruşla sağ kanattaki yüzlerce rakibinden<a id="GBS.0067.03"/> kurtulmuştu. Ama kendi kanadındaki “Dağlılar”a indirdiği yumruğu da bir o kadar şiddetliydi: Danton, Desmoulins, Chabot, Hébert, Fabre d’Eglantine, Chaumette ve geri kalan yirmi dört kişinin topunu birden, isteklerine, tartışma götürmez kendini beğenmişliğine karşı çıkan herkesi cehenneme göndermişti.</p>
		<p>Gösterişsiz, kısa boylu, zayıf, soluk yüzlü, alnı dar ve geriye doğru, soluk renkteki gözleri<a id="GBS.0067.04"/> miyop olan bu adam, kendinden öncekilerin dev cüsseleri altında uzun süre silik kalmış işte bu adam, bütün herkesi yok etmişti. Fakat ona bu yolu açan, dönemin tırpanıydı. Mirabeau, Marat, Danton, Desmoulins, Vergniaud, Condorcet’nin, yani genç Cumhuriyet’in kurucuları, liderleri, yazarları, sözcüleri ve düşünürleri yok edildiğinden beri, tüm bunları kendi kişiliğinde birleştirmişti; <em>pontifex<a id="GBS.0067.05"/> maximus,</em><a class="si-noteref" epub:type="noteref" href="#f40" id="ref_f40">40</a> diktatör ve muzaffer oydu artık. Fouché huzursuz bir şekilde düşmanına baktı, tüm milletvekillerinin aşırı bir saygıyla yaltaklandığı düşmanına, o ise hiç oralı olmadan karşıladı bu saygı gösterilerini ve yaltaklanmalarını. “Erdem”ine bir zırh gibi sarınmış, yanına yaklaşılmaz, erişilmez olan ve hiç kimsenin satın alamayacağı bu adam, miyop gözleriyle, bundan böyle hiç kimsenin isteklerine<a id="GBS.0068.01"/> karşı çıkmaya cesaret edemeyeceğinin gururlu bilinciyle arenaya baktı. Fakat biri cesaret etti. Kaybedecek hiçbir şeyi olmayan biri, yani Joseph Fouché ve Lyon’daki davranışlarının hesabını vermek için söz istedi.</p>
		<p class="lvl1">Meclis önünde kendini savunma isteği, Kamu Güvenlik Komitesi’ne meydan okumak demekti; çünkü Meclis değil, Komite istemişti ondan hesap vermesini. Joseph Fouché ise o makama değil,<a id="GBS.0068.02"/> daha yüksek bir makama, ulusun meclisine başvurmuştu. Bu talebindeki cüretkârlığı görmemek imkânsızdı. Ancak başkan ona söz hakkı verdi. Ne de olsa Fouché herhangi biri değildi, adı bu salonda çok sık çağrılmıştı, hizmetleri, raporları, yaptığı işler henüz unutulmamıştı. Fouché kürsüye çıktı ve ayrıntılı bir rapor okudu. Meclis, sözünü kesmeden, alkışlamadan ya da karşı çıkmadan onu dinledi. Fakat<a id="GBS.0068.03"/> konuşması bitince, kimse parmağını bile kıpırdatmadı. Çünkü Meclis sinmişti. Bir yıldır çalışan giyotin tüm bu insanların erkekliğini ruhen yok etmişti. Bir zamanlar kendilerini tutkularına bırakır gibi inançlarına veren bu insanlar, gürültüyle, yiğitçe, açık açık söz ve fikir düellosuna girişen bu insanlar, artık düşüncelerini açıklamaktan hoşlanmıyorlardı. Cellat, bir Polyphemos<a class="si-noteref" epub:type="noteref" href="#f41" id="ref_f41">41</a> gibi aralarında<a id="GBS.0068.04"/> dolaşıp kâh sola, kâh sağa saldırmaya başladığından beri, giyotin ölümün gölgesi gibi her sözcüğün arkasında durduğundan beri, konuşmaktansa susmayı tercih ediyorlardı. Her biri diğerinin arkasına gizleniyor, her biri harekete geçmeden önce sağı solu kolluyor, korku boğucu bir sis gibi, gri gri çöküyordu yüzlerine; insanı ve özellikle de insan yığınını, bilinmeyen bir şeyden korkmak kadar hiçbir<a id="GBS.0068.05"/> şey küçültemez.</p>
		<p>İşte bu yüzden bu defa da görüşlerini söylemeye cesaret edemezler. Komisyon’un, o görünmez mahkemenin yetki alanına karışmayı asla istemezler. Fouché’nin savunması reddedilmez, ancak kabul de edilmez; sadece incelenmesi için Komisyon’a gönderilir, yani Fouché’nin o kadar kaçınmak istediği yere. Fouché ilk savaşını kaybetmiştir.</p>
		<p class="lvl1">Şimdi artık o da korkuyu ensesinde hissetmeye<a id="GBS.0069.01"/> başlamıştır. Araziyi tanımadan fazla ileri gitmiştir: En iyisi çarçabuk geri adım atmak olacaktı. Tek başına en güçlülere karşı savaşmaktansa, teslim olmak daha iyiydi. Fouché pişmanlıkla diz çöker, başını eğer. Aynı akşam kendisiyle konuşmak için, daha doğrusu özür dilemek için Robespierre’in evine gider.</p>
		<p>Bu görüşmede ikisinden başka kimse yoktur. Görüşmenin sadece sonucu biliniyor. Barras’nın<a id="GBS.0069.02"/> anılarında korkunç bir açıklıkla anlattığı o ziyarete bakılarak, nasıl bir görüşme olduğu tahmin edilebilir ancak. Herhalde Fouché de, Robespierre’in erdemini ve yoksulluğunu sergilediği Rue Saint-Honoré’deki küçük burjuva evinin tahta merdivenlerini çıkarken, tıpkı tanrılarını ve kiracılarını kutsal bir ganimet gibi bekleyen ev sahiplerinin sınavını başarmak zorunda kalan biri gibi hissetmişti<a id="GBS.0069.03"/> kendisini. Kuşkusuz Robespierre, Barras’ya yaptığı gibi onu da, kendini beğenmiş biri olduğu için sadece kendisine ait resimlerle süslediği küçük dar odasında karşılamış, oturması için buyur etmeden, soğuk bir şekilde, kasıtlı olarak kırıcı bir kibirle, adi bir suçluymuş gibi ayakta konuşmuştu. Çünkü erdemi tutkuyla seven, aynı tutku ve sefihlikle kendi erdemine âşık olan bu adam, bir kez bile<a id="GBS.0069.04"/> olsa kendisinden farklı düşünmüş olan birini hoş görmez ve bağışlamazdı. Hoşgörüsüz ve bağnaz bir şekilde, aklın ve “erdem”in bir Savonarolası<a class="si-noteref" epub:type="noteref" href="#f42" id="ref_f42">42</a> olarak düşmanlarının her türlü uzlaşma, hatta teslimiyet önerisini geri çevirir, hatta politikada anlaşmanın zorunlu olduğu yerlerde bile kindarlığı ve katı gururu kendisini engellerdi. Fouché o gün Robespierre’e her ne demiş olursa olsun, yargıcı ona<a id="GBS.0069.05"/> nasıl cevap vermiş olursa olsun, bilinen tek şey şuydu: İyi bir karşılama değildi, aksine aşağılayıcı bir karşılamaydı, baştan aşağı bir fırçalama, küçültücü bir vaaz, apaçık soğuk bir tehditti. Rue Saint-Honoré’deki evin merdivenlerinden öfkeden sarsıla sarsıla inen, aşağılanmış, reddedilmiş, tehdit edilmiş olan bu adam, yani Joseph Fouché ise kellesini kurtarmasının tek bir yolu olduğunu biliyordu:<a id="GBS.0070.01"/> Robespierre’in kellesini kendi kellesinden önce giyotine göndermek. Ölüm kalım savaşı ilan edilmişti. Robespierre ile Fouché arasındaki düello başlamıştı.</p>
		<p>Robespierre ile Fouché arasındaki bu düello, Devrim tarihinin en heyecanlı, psikolojik açıdan en gerilimli dönemlerinden biridir. Her ikisi de zeki, her ikisi de politikacıydı; ancak meydan okuyan da, meydan okunan da aynı hatayı paylaşıyordu:<a id="GBS.0070.02"/> Her ikisi de birbirlerini çok eskiden beri tanıdıklarını düşündükleri için, uzun süre birbirlerinin ne kadar tehlikeli olduklarını görmemişlerdi. Fouché için Robespierre köşesine çekilmiş, sıradan bir avukattı hâlâ, Arras’daki kulüpte şakalaştığı, o zamanlar Grécourt tarzında amatörce şiirler yazan ve 1789’da yaptığı konuşmasıyla Meclis’i sıkan adamdı. Robespierre’ in nasıl bir inat ve sabırla<a id="GBS.0070.03"/> kendini eğittiğini, üstlendiği görevlerle geliştirdiğini, bir demagogdan bir devlet adamına, dönek bir entrikacıdan çok ince düşünen bir politikacıya, bir konuşmacıdan bir hatibe dönüştüğünü ya fark etmemişti ya da bunun çok geç farkına varmıştı. Sorumluluk, insanı hemen hemen her zaman yüceltir: İşte Robespierre de duygusal açıdan üstlendiği yüce görevlerin üstesinden gelebilecek biri olmuştu,<a id="GBS.0070.04"/> çünkü hırslı çıkarcılar ve bağrış çağrış arasında, Cumhuriyet’i kurtarmak gibi yaşamsal bir görevin, yazgısı tarafından sadece kendisine verildiğini hissediyordu. Cumhuriyet, Devrim, ahlak ve hatta Tanrı konusunda kesinlikle kendi anlayışını gerçekleştirme zorunluluğunu insanlık için kutsal bir görev olarak görüyordu. Robespierre’in bu inatçılığı, onun karakterinin hem güzel hem de zayıf yönüydü.<a id="GBS.0070.05"/> Çünkü kendi doğruluğuna hayran, kendi katı sertliğiyle büyülenmiş biri olan Robespierre, kendisininki gibi olmayan her düşünceyi sadece farklı olarak değil, aynı zamanda ihanet olarak da görüyor ve engizisyon yargıcının buz gibi yumruğuyla, farklı düşünen her insanı adeta kâfir ilan ederek, eskiden kâfirlerin yakılarak cezalandırıldığı gibi, dönemin yeni infaz şekli olan giyotine gönderiyordu. Hiç<a id="GBS.0071.01"/> kuşkusuz, 1794 yılında Robespierre’in içinde büyük ve temiz bir fikir yaşıyordu. Daha doğrusu, içinde yaşamıyordu, içini katılaştırmıştı, demek daha yerinde olur. Çünkü bu fikri ne tamamen dışa vurabiliyor ne de tamamen ondan kurtulabiliyordu (tüm katı ruhların değişmez yazgısı) ve işte paylaşmadaki bu duygu eksikliği ve coşturucu bir hümanizmden yoksun oluşu, yapmak istediği şeyin inandırıcılığını<a id="GBS.0071.02"/> gerçekten yok ediyordu. Gücü sadece katılığından, kuvveti sadece sertliğinden kaynaklanıyordu: Diktatör gibi davranmak, yaşamının anlamı ve biçimi haline gelmişti. Benliğiyle Devrim’e damgasını ancak böyle vurabilecekti, yoksa benliği parçalanacaktı. Böyle bir insan itiraza, başka bir fikre, yanında yer alınmamasına katlanamazdı, hele karşısında olunmasına hiç. O, yalnızca kendi görüşlerini ayna<a id="GBS.0071.03"/> gibi yansıtan, Saint-Just ve Couthon gibi insanlara, ruhlarıyla ona kölelik ettikleri sürece katlanabilirdi; bunların dışındaki herkesi, alaylı doğasının kızgın asidi acımasızca ayırırdı. Sadece onun fikrinden ayrılanların değil (böylelerini de izliyordu), onun kararlarına karşı çıkanların, itaat etmeyenlerin, kendi fikirlerinde ısrar edenlerin vay halineydi. İşte tam da bunu yapmıştı Joseph Fouché.<a id="GBS.0071.04"/> O hiçbir zaman Robespierre’e danışmamış, bir zamanlar dostu olan bu kişinin karşısında eğilmemişti, onun düşmanlarının saflarında yer almış, komünizmi ve ateizmi överek onun dikkatli bir şekilde savunduğu sosyalizmin sınırlarını pervasızca aşmıştı. Ama şimdiye kadar Robespierre onunla ciddi ciddi ilgilenmemişti. Fouché, ona önemsiz görünüyordu. Robespierre için bu milletvekili, papaz cüppesi<a id="GBS.0071.05"/> içinde tanıdığı, daha sonra kız kardeşine talip olan bir papaz öğretmeni, Tanrısına, nişanlısına ve tüm inançlarına ihanet etmiş, dar görüşlü, hırslı, küçük bir adamdı. Robespierre tüm katılığıyla onun esnekliğinden, başarıya ulaşmak için her yolu denemesinden nefret ediyor ve inançlı insanların dini olmayanlara duyduğu kuşkuyla küçümsüyordu onu; fakat bu nefreti şimdiye kadar Fouché’nin kişiliğine<a id="GBS.0072.01"/> değil, sadece onun gibi davrananlara yönelikti. Büyük bir kibirle şimdiye kadar onu görmezden gelmişti; her zaman ayaklarının altında ezebileceği böyle bir entrikacı için çaba harcamaya değer miydi? Onu küçümsediği için uzun süre sadece gözlemlemekle yetinmiş, ancak ciddi ciddi mücadele etmemişti.</p>
		<p>Fakat şimdi her ikisi de birbirlerini ne kadar hafife aldıklarını anlıyordu. Fouché, yokluğu esnasında<a id="GBS.0072.02"/> Robespierre’in büyüyen o müthiş gücünü ancak fark ediyordu. Bütün makamlar onun emrindeydi, ordu, polis, mahkeme, komisyonlar, Meclis ve Jakobenler; ona karşı savaşmak anlamsız görünüyordu. Fakat Robespierre onu savaşmaya mecbur ediyordu ve Fouché kazanamadığı takdirde mahvolacağını biliyordu. İnsan en çaresiz durumlarda her zaman son bir güç çıkarır içinden; bu nedenle Fouché de uçuruma<a id="GBS.0072.03"/> düşmesine birkaç adım kala, tıpkı çılgınca kovalanan geyiğin girdiği son fundalıktan, çaresizliğin verdiği cesaretle avcının üstüne atlaması gibi, birdenbire kendisini kovalayanın üzerine atlar.</p>
		<p class="lvl1">İlk düşmanlığı Robespierre başlatır. Önce sadece bir ders vermek ister bu haddini bilmez adama, uyarmak, tekmesini göstermek ister. Bunun için, Cumhuriyet’in tüm düşünürlerini “en yüksek varlığı ve<a id="GBS.0072.04"/> ölümsüzlüğü, dünyayı yöneten güç olarak tanıma”ya çağırdığı 6 Mayıs’ta yaptığı o ünlü konuşması vesile olur. Robespierre, sözüm ona Jean-Jacques Rousseau’nun çiftliğinde yazdığı bu konuşmadan daha güzelini ve coşkulusunu yapmamıştır: Öyle ki bu konuşmada o dogmatik insan neredeyse bir şaire dönüşür; o şaibeli idealist, bir düşünür olup çıkar. Çok tumturaklı sözcükler içermesine rağmen, insanlığın<a id="GBS.0072.05"/> yüceltilmesi konusunda doğru yaşam kuralları, tutkulu isteklerle dolu olan bu konuşmanın asıl amacı, bir yandan inancı inançsızlıktan ve boş inançlardan ayırmak, öte yandan insanı dinin gösterdiği her şeye tapmaya yönlendiren ülkedeki yaygın Hıristiyanlığı ve aynı şekilde boş materyalizm ve ateizmi aşan bir din yaratmak, yani tüm düşünce ile ilgili sorunlarda olduğu gibi, orta yolu muhafaza etmekti.<a id="GBS.0073.01"/> Ama bu çok yüce konularda bile bu ideolog, politikacılıktan kurtulamaz, zamanı aşan düşüncelere bile o acı, öfkeli ve kişisel düşmanlığın saldırısı karışır. Bizzat kendisinin giyotine gönderdiği insanları nefretle anar, güttüğü siyasetin kurbanı olan Danton ve Chaumette’i ahlaksızlığın ve tanrıtanımazlığın aşağılık örnekleri olarak gösterip alay eder. Sonra birdenbire, kalbe saplanan bir darbe<a id="GBS.0073.02"/> gibi ateizmi öven ve gazabından kurtulmuş olan yegâne insana, Joseph Fouché’ye döner: “Söyle bakalım, halka, Tanrı diye bir şey yoktur, demek emrini sana kim verdi? İnsanlara, kör bir gücün, yazgılarını belirlediğini ve bu gücün rastgele bazen erdemi, bazen kötülüğü vurduğunu ve ruhun mezar başında sönen zayıf bir soluktan başka bir şey olmadığını anlatmaktaki çıkarın ne? Ey bahtsız, ey boş konuşan<a id="GBS.0073.03"/> adam, hangi hakla, aklın asasını, masumluğun elinden alıp kötülüğün eline verirsin? Hangi hakla, doğanın üzerine ölümün örtüsünü atarsın, felaketi daha da ümitsiz kılarsın, suçluları temize çıkarır, erdemi karartır ve insanlığı alçaltırsın? Doğanın bize hiçlikten başka bir güzellik vermediğine kendini aşağılayan ve başkaları tarafından aşağılanan bir suçlu inanabilir ancak.”</p>
		<p>Robespierre’in<a id="GBS.0073.04"/> bu olağanüstü konuşması büyük bir alkış tufanıyla karşılanır. Günlük kavgaların çirkinliklerinden birdenbire kurtulduğunu düşünen Meclis, Robespierre’in, yüce varlığın şerefine verilmesini önerdiği şenliğin yapılmasını oybirliğiyle kabul eder. Sadece Joseph Fouché sessiz kalır ve dudaklarını ısırır. Düşmanın böylesi bir zaferi karşısında susmak gerekir. Bu hatiple herkesin önünde boy ölçüşemeyeceğini<a id="GBS.0073.05"/> Fouché bilmektedir. Hiç sesini çıkarmadan Meclis’teki bu yenilgiyi kabul eder, ancak içinden, bunun intikamını almaya ve bunu kesinlikle Robespierre’in yanına bırakmamaya karar verir.</p>
		<p>Günlerce, haftalarca sesi soluğu çıkmaz. Robespierre onun hakkından geldiğini düşünür: Attığı tekme bu küstaha yetmişti anlaşılan. Oysa Fouché’nin ortalarda görünmemesi, sesinin çıkmaması demek, gizliden gizliye,<a id="GBS.0074.01"/> inatla, planlı bir şekilde, bir köstebek gibi yeraltında çalıştığı anlamına gelirdi. Fouché Komite’dekileri ziyaret ediyor, milletvekilleri arasında dostluklar kurmaya çalışıyor, herkese dostça ve sıcak davranıyor ve insanları kazanmaya çalışıyordu. En çok da yerinde ve yaldızlı sözlerin geçerli olduğu Jakobenler arasında dolanıyordu ve Lyon’da yaptıkları ona puan kazandırmıştı. Çok meşgul, her<a id="GBS.0074.02"/> yere girip çıkan, her yerde ağlarını ören bu silik insanın ne istediğini, neler planladığını, aklından neler geçtiğini gerçekten hiç kimse bilmiyordu.</p>
		<p>Sonra birdenbire her şey netleşmeye başlar, herkes için, özellikle de Robespierre için hiç beklenmedik bir şey olur: 18 Prairial<a class="si-noteref" epub:type="noteref" href="#f43" id="ref_f43">43</a> günü büyük bir oyçokluğuyla Joseph Fouché, Jakobenler Kulübü’nün Başkanlığı’na seçilir.</p>
		<p class="lvl1">Robespierre yerinden<a id="GBS.0074.03"/> fırlar: Böylesi bir cüretkârlığı kimse beklememiştir. Robespierre, Fouché’nin ne kadar kurnaz ve korkusuz bir düşman olduğunu ancak şimdi anlamıştır. İki yıldır, herkesin önünde alaşağı ettiği insanlardan bir tekinin bile karşılık vermeye cüret ettiği görülmüş şey değildi. Bu insanların hepsi Robespierre’in bakışlarıyla karşılaşır karşılaşmaz ortadan kaybolmuştu; Danton çiftliğine sığınmış, Jirondenler<a id="GBS.0074.04"/> taşraya kaçarak kurtulmuş, diğerleri de evlerine kapanıp seslerini kesmişlerdi. Ama işte bu adam, herkese açık Ulusal Meclis toplantısında parmağıyla işaret edip pislik diye damgaladığı bu küstah adam, Devrim’in en kutsal yeri <em>sanktuarium</em>’a<a class="si-noteref" epub:type="noteref" href="#f44" id="ref_f44">44</a>, Jakobenler Kulübü’ne koşmuş ve ancak bir vatansevere verilebilecek en yüksek onuru ele geçirmişti. Özellikle Devrim’in son yılında bu kulübün nasıl büyük<a id="GBS.0074.05"/> bir ahlaki gücü elinde tuttuğu unutulmamalı ve hatırlanmalıydı. Bir vatansever için en büyük ve en değerli sınav, Jakobenler üyeliğiyle onurlandırılması sonucunda başarılmış sayılıyordu ve bu kulübün üyelikten attığı, çıkarttığı kişi ise giyotine gönderilecek demekti. Generaller, halk liderleri, politikacılar, herkes, vatandaşın gözünde en yüksek, neredeyse ruhani makamı olan bu hâkim kürsüsüne<a id="GBS.0075.01"/> başlarını eğerek çıkarlardı. Bu kulüp, bir bakıma Devrim’in muhafız alayı, kutsal Meclis’in koruyucusu ve bekçisiydi. İşte bu muhafız alayı, bu en sert, en dürüst ve en bükülmez cumhuriyetçiler Joseph Fouché’yi liderliklerine seçmişlerdi. Robespierre korkunç derecede öfkelenmişti. Çünkü bu alçak adam göz göre göre kendi yetki alanına, hüküm sürdüğü alana, düşmanlarını suçladığı, deneyimli insanlardan<a id="GBS.0075.02"/> oluşan, gücünü pekiştirdiği çevreye girmişti. Şimdi bir konuşma yapmak istediğinde bile Joseph Fouché’den izin isteyecekti; o, Maximilien Robespierre, Joseph Fouché’nin keyfine göre mi davranacaktı?</p>
		<p>Derhal gücünü toplar. Bu yenilgiyi kanla ödetmelidir. İnmelidir oradan, hemen inmelidir, sadece başkanlık koltuğundan değil, Vatansever Birliği’nden de atılmalıdır. Hemen Lyon’dan birkaç vatandaşı<a id="GBS.0075.03"/> Fouché’ye karşı kışkırtır ve ondan şikâyetçi olmalarını sağlar, şaşıran Fouché herkesin önünde yapılan söz düellosunda gittikçe çaresizleşip beceriksizce kendini savunmaya çalışırken, Robespierre saldırıya geçer ve Jakobenleri “bu sahtekâra inanmamaları konusunda” uyarır. Neredeyse daha bu ilk hamlede Fouché’yi alaşağı etmeyi başarır. Fakat başkanlık henüz Fouché’dedir ve tartışmayı zamanında kesecek<a id="GBS.0075.04"/> yetkisi vardır. O da hiç olmayacak bir şekilde tartışmayı kesip yeni bir saldırı hazırlığı için karanlığa çekilir.</p>
		<p>Ancak Robespierre bir şeyi fark etmiştir. Fouché’nin mücadele tarzını; Fouché’nin teke tek dövüşmediğini, gizlice arkadan vurma planlarını yapmak için geri çekildiğini görmüştür. Böyle inatçı bir entrikacıyı sadece geri püskürtmek yeterli olmayacaktır, onu gizlendiği en ücra delikten<a id="GBS.0075.05"/> çıkarıp ayaklar altında ezmek, son nefesini gırtlağından çekip çıkarmak, bir daha kimseye zarar veremeyecek hale getirmek gerekecektir.</p>
		<p>Bu nedenle Robespierre bir kez daha saldırır. Jakobenler yanında suçlamasını açıkça yineler ve bir sonraki oturumda Fouché’nin ortaya çıkıp hesap vermesini talep eder. Doğal olarak Fouché buna yanaşmaz. Güçlü yanının da, zayıf yanının da farkındadır, Robespierre’e<a id="GBS.0076.01"/> herkesin önünde bir zafer kazandırmak, üç bin insanın gözleri önünde aşağılanmak istememektedir, en iyisi yenilmek, karanlığa çekilmek ve zaman kazanmak, o değerli zamanı kazanmaktır! Bu nedenle Jakobenlere kibarca yazdığı mektupta, herkesin gözleri önünde özür dilemeyi ne yazık ki reddetmek zorunda olduğunu bildirir; her iki komisyon onun bu davranışı hakkında bir karara varıncaya kadar Jakobenlerin<a id="GBS.0076.02"/> kendisi hakkındaki yargılamayı ertelemesini ister.</p>
		<p>Robespierre bu mektuba adeta bir ganimetin üzerine atlar gibi saldırır. İşte şimdi Fouché’nin yakasına yapışabilir, nihayet onu paramparça edebilirdi. 23 Messidor’ da<a class="si-noteref" epub:type="noteref" href="#f45" id="ref_f45">45</a> Fouché aleyhine yaptığı konuşma, Robespierre’in o güne kadar karşıtlarına yönelttiği en merhametsiz, en tehlikeli, en iğrenç saldırıdır.</p>
		<p>Konuşmanın daha ilk sözcüklerinden<a id="GBS.0076.03"/> Robespierre’in amacının Fouché’ye saldırmak değil, onu öldürmek istediği, sadece aşağılamak değil, ortadan kaldırmak istediği seziliyordu. Konuşmasına sahte bir sükûnetle başlar. İlk yaptığı açıklama yumuşaktır. “Birey” Fouché’nin kendisini hiç mi hiç ilgilendirmediğini söyler: “Gerçi geçmişte onu bir vatansever sandığım için belli bir bağımız vardı; şimdi burada onu suçlamamın nedeni, işlediği<a id="GBS.0076.04"/> suçlardan çok, başka suçlar işlemek için gizlenmesidir ve benim onu, yok ettiğim o hainlerin elebaşısı olarak görmemdir. Biraz önce burada okunan mektubu, suçlanan ve vatandaşların önünde hesap vermekten çekinen bir adamın yazdığı mektubu inceledim ve baskıcı bir sistemin başladığını gördüm, çünkü her kim, üyesi olduğu halk meclisinin önünde hesap vermekten çekiniyorsa, bu, onun, Meclis’in otoritesini<a id="GBS.0076.05"/> hiçe saydığını gösterir. Bu topluluğun sevgisini kazanmak için bir zamanlar çabalayanla, suçlandığında bu topluluğu küçümseyenin aynı kişi olması ve Meclis’in yarısını Jakobenlere karşı olmaya davet ediyor görünmesi şaşırtıcıdır.” Birdenbire Robespierre’in nefreti açığa çıkar, Fouché’nin dış görünümündeki çirkinliklerini onu küçük düşürmek için kullanır. “Yoksa halkın gözlerinden ve kulaklarından<a id="GBS.0077.01"/> mı korkuyor?” diyerek alay eder, “Ürkütücü görünümünün, işlediği cinayetleri açığa çıkaracağından mı korkuyor? Altı bin kişi kendisine baktığında, doğanın, sinsiliğini gizlercesine yarattığı o gözlerinde, ruhunun çirkinliğinin görüleceğinden mi korkuyor? Konuşurken şaşırıp kalan suçlular gibi çelişkili ifade vereceğinden mi çekiniyor? Mantıklı olan herkes, onun bu davranışının tek nedeninin korku<a id="GBS.0077.02"/> olduğunu anlar, kendi vatandaşlarının bakışlarından çekinen insan suçludur. Fouché’yi buraya mahkeme önüne çağırıyorum. O mu, yoksa biz mi halkın temsilcisi olarak onların haklarını daha onurlu bir şekilde koruyoruz ve hangimiz fütursuzca bütün gruplaşmaları dağıtıyoruz söylesin, hesap versin,” der. Sonrasında Fouché’yi, davranışlarıyla suçunu ele veren “aşağılık ve alçak bir sahtekâr” olarak<a id="GBS.0077.03"/> nitelendirir, imalı bir şekilde “elleri ganimet ve cinayetle dolu adamlar”dan bahseder ve sözlerini tehditle bitirir: “Fouché kendi karakterini yeterince ortaya koymuştur, ben bu açıklamaları hainlerin, halkın elinden asla kurtulamayacaklarını söylemek için yaptım.”</p>
		<p>Robespierre’in bu sözleri açıkça Fouché’nin ölüm hükmü anlamına gelmesine rağmen, Meclis onu dinler. Ve hiç tereddüt etmeden eski<a id="GBS.0077.04"/> başkanları Fouché’yi layık olmadığı gerekçesiyle kulüpten atarlar.</p>
		<p class="lvl1">İşte şimdi Fouché, baltayı bekleyen ağaç gibi giyotini bekliyordu. Jakobenler Kulübü’nden atılması demek, damgalanmak anlamına geliyordu. Robespierre’in böyle suçlaması, hele böylesine acımasızca suçlaması kesinlikle ölüm fermanı demekti. Fouché artık güpegündüz kefenle dolaşıyordu. Şu andan itibaren herkes, en çok da kendisi,<a id="GBS.0077.05"/> tutuklanacağı günü bekliyordu. Danton ve Desmoulins gibi, gecenin bir yarısı jandarmaların evine gelip kendisini götüreceklerinden korktuğu için uzun süredir kendi evinde ve yatağında yatmıyordu. Bazı cesur dostlarının yanında gizleniyordu, çünkü herkesin önünde böylesine aşağılanan birini gizlemek için de, hatta böyle biriyle herkesin önünde konuşmak için de cesur olmak gerekirdi. Attığı her adımı<a id="GBS.0078.01"/> Robespierre’e bağlı Kamu Güvenlik Komitesi’nin polisi izliyor, girdiği çevreyi, ziyaret ettiği kişileri bildiriyordu. Gözden uzaklaştırılmış, her hareketi kısıtlanmış ve giyotine gönderilmesine ramak kalmıştı.</p>
		<p>Gerçekten de o tarihlerde yedi yüz milletvekili içinde Fouché, kellesi en tehlikede olandı ve kellesini kurtarabileceği hiçbir yol görünmüyordu. Bir kez daha Jakobenlere yanaşmaya çalışsa<a id="GBS.0078.02"/> da, Robespierre’in öfkeli yumruğu onu çekip aldı, artık başı omuzlarının üzerinde adeta emanetti. Zaten Meclis’ten ne bekleyebilirdi ki? Komisyon birinin kellesini istediğinde, evet demekten başka bir şey bilmeyen bu korkak ve ürkek koyun sürüsünden ne bekleyebilirdi ki? Bir zamanlar dikkatleri kendi üzerlerine çekmek istemedikleri için liderleri Danton’u, Desmoulins’i, Vergniaud’yu hiç karşı<a id="GBS.0078.03"/> koymadan Devrim mahkemesine teslim etmişlerdi, Fouché’yi mi vermeyeceklerdi? Seslerini çıkarmaktan korkmuş, tetikte, sıralarında oturuyorlardı bir zamanların o cesur ve ateşli insanları. Korkunun o iğrenç, sinirleri harap eden, ruhları parçalayan zehri tüm iradelerini uyuşturmuştu.</p>
		<p>Fakat bu zehrin bir de sırrı vardı, suni olarak arıtılıp bütün güçleri bir araya getirilince, panzehrini içinde<a id="GBS.0078.04"/> saklıyordu. Yani bu durumda –çelişkili gibi görünse de– Robespierre korkusu, Robespierre’den kurtulmalarını sağlayabilirdi. İnsanlar, kendilerine haftalarca, aylarca hiç ara vermeden korku salan birini, belirsizlikle ruhlarına zarar veren ve isteklerini felç eden birini affetmezler. İnsanlar ya da bir grup insan, tek başına bir grup ya da tek bir insanın diktasına, ondan nefret etmeden uzun bir<a id="GBS.0078.05"/> süre katlanamaz. İşte bu kin, eli kolu bağlı olanların bu kini, her yerde alttan alta kaynamaya başlar. Fouché gibi evlerinde uyumaya cesaret edemeyen elli-altmış milletvekili, Robespierre önlerinden geçerken dudaklarını ısırıyor, birçokları konuşmasından coşarken, birçokları da sırtını döndüğünde yumruklarını sıkıyordu. Bu bükülmez insanın sertliği arttıkça, iktidarı uzadıkça, aşırı gücünden gelen<a id="GBS.0079.01"/> isteklerine karşı hoşnutsuzluk da o denli artıyordu. Zaman zaman herkese saldırmış ve kırmıştı. Jirondenleri giyotine gönderdiği için sağ kanadı, aşırı olanların kellesini kestirdiği için sol kanadı, kendi isteklerini kabul etmeye zorladığı için Kamu Güvenlik Komitesi’ni, işlerini tehdit ettiği için işadamlarını, yollarını kestiği için hırslıları, yönetimde olduğu için kıskançları, onlara yanaşmadığı<a id="GBS.0079.02"/> için her şeye katlananları kırmıştı. Bu yüz kişinin nefreti, darmadağın olmuş korkaklığı bir yerde, tek bir iradede toplanabilse, sivrilse, bu sivri ucu Robespierre’in kalbine saplayabilse, o zaman hepsi kurtulmuş olacaktı. Fouché, Barras, Tallien, Carnot ve tüm gizli düşmanları. Fakat bunu yapabilmek için bu zayıf karakterli insanların birçoğunu, Robespierre tarafından tehdit edildikleri konusunda<a id="GBS.0079.03"/> ikna etmek gerekirdi; korkunun ve güvensizliğin alanını daha da genişletmek ve Robespierre’in yol açtığı gerilimi yapay olarak artırmak gerekirdi. Kurşun gibi ağır havayı, Robespierre’in ürkütücü konuşmasındaki belirsizliklerin baskısını insanların sinirlerini iyice bozacak şekilde yoğunlaştırmalı, korkuyu daha korkunç hale getirmeli, dehşeti artırmalıydı; bu yığın belki ancak o zaman, tek<a id="GBS.0079.04"/> kişiye saldıracak cesareti bulabilecekti.</p>
		<p>İşte Fouché’nin asıl eylemi burada başladı. Sabahın erken saatinden akşamın geç saatlerine kadar bir milletvekilinden diğerine yanaştı. Robespierre’in gizli ve yeni bir <em>conscription</em><a class="si-noteref" epub:type="noteref" href="#f46" id="ref_f46">46</a> listesi hazırlamakta olduğu söylentisini yaydı: “Sen listedesin,” ya da, “Sen bir sonrakinde gidiyorsun,” der. Gerçekten de yavaş yavaş herkesi korku sarmaya başlar, çünkü<a id="GBS.0079.05"/> böyle bir Cato’nun<a class="si-noteref" epub:type="noteref" href="#f47" id="ref_f47">47</a>, bu denli katı ve hiç kimseyi dinlemeyen bir adamın karşısında çok az sayıda milletvekilinin vicdanı temizdi. Kimi para konusunda fazla gevşek davranmış, kimi Robespierre’e karşı çıkmıştı, kimi kadınlarla fazla samimi olmuş (bütün bunlar bu püriten cumhuriyetçinin gözünde birer suçtu), kimi belki bir defa Danton’la ya da yüz elli mahkûmun arasından biriyle dostluk kurmuştu,<a id="GBS.0080.01"/> kimi bir mahkûmu evinde barındırmış, kimi ise ülkeden kaçan birinden mektup almıştı. Kısacası her biri tir tir titriyor, kendisine karşı bir saldırıyı imkân dahilinde görüyordu, hiç kimse Robespierre’in vatandaşlık erdemi olarak nitelendirdiği aşırı sert taleplerini karşılayabilecek kadar temiz saymıyordu kendisini. Fouché, dokuma tezgâhındaki bobin gibi sürekli sarıyor, birinden diğerine koşuyordu;<a id="GBS.0080.02"/> hep yeni ilmikler atarak bu güvensizlik ve kuşku ağına hep birini daha düşürerek. Fakat oynadığı bu oyun çok tehlikeliydi, çünkü sadece bir ağ örüyordu, Robespierre’in bir tek sert hareketi, bir tek kişinin ihaneti, ördüğü bu ağı parçalayabilirdi.</p>
		<p>Robespierre’e karşı yapılan bu komploda Fouché’nin o gizemli, umutsuz, tehlikeli ve entrikacı rolü birçok aktarımda yeterince vurgulanmamıştır, yüzeysel<a id="GBS.0080.03"/> aktarımlarda ise adı bile geçmez. Tarih hemen hemen her zaman kişinin gördüğü şeylere göre yazılır ve o son heyecanlı günlerin tarihçileri, doğal olarak kendini delik deşik etmek istediği hançerini sallayan Tallien’in dramatik ve dokunaklı davranışlarını, birlikleri birleşmeye çağıran Barras’nın o müthiş enerjisini, Bourdon’un itham edici konuşmasını yazarlar sadece. Kısacası 9 Thermidor’da<a class="si-noteref" epub:type="noteref" href="#f48" id="ref_f48">48</a><a id="GBS.0080.04"/> başlayacak büyük oyunun oyuncularını, aktörlerini anlatırlar ve Fouché’ yi atlarlar. Gerçekten de Fouché o günlerde Meclis’in sahnesindeki oyunda yer almamıştı. Bu cüretkâr, tehlikeli oyunda onun görevi sahne arkasındaydı, daha güç olan bir görevdi onunki, bir rejisörün, bir yönetmenin işiydi. O, sahneleri belirlemiş, oyuncuları seçmiş, hiç görünmeden karanlıkta prova yapmış ve replikleri vermişti<a id="GBS.0080.05"/> – onun her zaman asıl alanı olan karanlıkta. Ama sonraki tarihçiler onun rolünü atlasalar da, bir kişi, Robespierre o tarihlerde onun yaptıklarını görmüş ve hissetmişti ve Fouché’yi gerçek adıyla anmıştı: “<em>Chef</em> <em>de la Conspiration”, </em>komplonun elebaşı.</p>
		<p class="lvl1">Çünkü bu kuşkucu ve kimseye güvenmeyen insan, gizliden gizliye kendisine karşı bir şeyler hazırlandığını hissediyordu. Bunu komisyonlarda birdenbire<a id="GBS.0081.01"/> ortaya çıkan itirazlardan, dahası düşmanı bildiği bazı milletvekillerinin aşırı nezaketinden ve alttan almalarından anlamıştı. Karanlıklardan bir yerden planlanmış bir darbenin geleceğini hissediyor, bu darbeyi yöneten eli <em>Chef de la Conspiration</em>’u tanıyor ve kendini korumaya çalışıyordu. Yardımcıları dikkatle etrafı kolluyordu: Kendi polisleri, özel casusları Robespierre’e olayların her adımını,<a id="GBS.0081.02"/> her buluşmayı, Tallien’in, Fouché’nin ve diğer komplocuların her konuşmasını bildiriyordu; anonim mektuplar kendisini uyarıyor ya da hemen diktatörlüğü ele alıp birleşmelerine fırsat vermeden düşmanlarını yere vurması konusunda tahrik ediyordu. Robespierre ise onları şaşırtmak ve yanıltmak için birdenbire siyasi güce aldırmıyormuş gibi davranmaya başlamıştı. Artık Meclis’te görünmüyor, Komisyon’da<a id="GBS.0081.03"/> bulunmuyordu. Kocaman köpeği yanında, yalnız başına elinde kitabıyla caddelerde ya da yakındaki ormanlara gezintiye çıkıyordu, anlaşılan sadece çok sevdiği filozoflarla ilgileniyor ve güce karşı kayıtsız görünüyordu. Fakat akşamları odasına geri döndüğünde, saatlerce titizlikle büyük konuşmasını tamamlamak için uğraşıyordu. Sürekli bu konuşma üzerinde çalışıyordu, elyazmaları, sayısız değişiklik<a id="GBS.0081.04"/> ve eklemeler yapıldığını gösteriyordu; çünkü bütün düşmanlarını bir anda parçalamayı düşündüğü bu önemli konuşma, beklenmedik bir şekilde yapılmalı, balta kadar keskin, etkili ve heyecan verici olmalı, zekâ pırıltısı ve bileylenmiş nefreti göstermeliydi. Bu silahla beklenmedik bir anda, kimsenin bir araya gelip anlaşmasına fırsat vermeden birdenbire hücum etmek istiyordu. Konuşmasını istediği<a id="GBS.0081.05"/> gibi hazırlayamadığını düşünüyor, istediği sertliği ve öldürücü zehri katmaya çalışıyor ve bu sınırsız uğraşısıyla çok uzun, çok değerli günler geçip gidiyordu.</p>
		<p>Oysa kaybedecek zaman yoktu, çünkü casuslar gittikçe daha fazla gizli toplantılar yapıldığını bildiriyorlardı. 5 Thermidor’da<a class="si-noteref" epub:type="noteref" href="#f49" id="ref_f49">49</a> Robespierre’in eline Fouché’nin kız kardeşine yazdığı bir mektup geçer, mektupta şu gizemli satırlar vardır:<a id="GBS.0082.01"/> “Maximilien Robespierre’in iftiralarından korkacak bir şeyim yok... kısa süre içinde Cumhuriyet’in lehine sonuçlanacağını umut ettiğim bu çalışmaların sonucunu duyacaksın.” – Demek kısa süre içinde bir şeyler olacaktı, Robespierre uyarılmıştı. Derhal arkadaşı Saint-Just’ü yanına çağırır ve onunla Rue Saint-Honoré’deki küçük çatı katı dairesine kapanır. Burada darbenin günü ve yöntemi belirlenir.<a id="GBS.0082.02"/> 8 Thermidor’da Robespierre konuşmasıyla Meclis’i şaşırtacak ve afallatacaktır. 9’unda da Saint-Just, Robespierre’in düşmanlarının, komisyonda karşı duranların ve özellikle de Fouché’nin kellesini isteyecekti.</p>
		<p class="lvl1">Gerilim katlanılacak gibi değildi; komplocular da havadaki şimşek çakmalarını hissediyor, ama hâlâ tereddüt ediyorlardı, Fransa’nın en zorlu, bütün güçlerini, kentin yönetimini ve orduyu,<a id="GBS.0082.03"/> Jakobenleri ve halkı elinde tutan, lekelenmemiş ünlü bir isme ve güce sahip bu güçlü adama saldırmakta tereddüt ediyorlardı. Hâlâ emin görünmüyorlardı, Devrim’in bu devine açıkça saldıracak kadar yeterli sayıda ve kararlılıkta olmadıklarını düşünüyorlardı, hatta bazıları dönüş yapıyor, geri çekilmekten, uzlaşmaktan bahsediyordu. Çok zor bir araya getirilen komplocular dağılma tehlikesiyle karşı<a id="GBS.0082.04"/> karşıyaydı.</p>
		<p>Tam bu anda tüm şairlerden daha dâhi olan kader, tereddütte kalan tarafa ağırlığını koyar. Mayınları ateşlemek için özellikle Fouché seçilir. Çünkü o günlerde bütün köpekler tarafından kovalanan, giyotinin parlayan baltasını her an ensesinde hisseden Fouché, siyasi alandaki huzursuzluğunun yanında, özel yaşamında da son ve çok büyük bir felaketle uğraşmak zorunda kalmıştır. Meslek<a id="GBS.0082.05"/> yaşamında ve politikada sert, soğuk, entrikacı ve hiç renk vermeyen bu tuhaf insan, evinde duygulu bir eş, yumuşak bir babadır. Korkunç derecede çirkin olan karısını ve özellikle de prokonsüllüğü döneminde dünyaya gelen, kendi elleriyle Nevers’in pazar meydanında “Nièvre” diye vaftiz ettiği küçük kızını büyük bir tutkuyla severdi. Bu küçük, narin ve solgun çocuk, Fouché’nin gözbebeği, Thermidor<a id="GBS.0083.01"/> günlerinde aniden hastalanır. Fouché kendi hayatı için korktuğu o günlerde biricik kızının hayatı için endişelenmeye başlar. Felaketlerin en acımasızıdır bu: Zayıf, göğsünden hasta biricik varlığı kızı, karısının yanında ölüm döşeğindeyken, Robespierre peşinde olduğu için, geceleri ölüm döşeğindeki yavrusunun yanında olmak yerine, yabancı evlerde, tavan aralarında saklanmak zorundadır. Kızı için<a id="GBS.0083.02"/> bir şeyler yapacağına, uçup giden son nefesini duyacağına, kendi hayatını savunmak için koşar adımlarla bir milletvekilinden diğerine gitmek, yalan söylemek, yalvarıp yakarmak zorundadır. Duyuları şoka uğramış, yüreği paramparça olan talihsiz adam, pırıl pırıl temmuz günlerinde (yıllardan beri görülmedik bir sıcaklık vardı) hiç yorulmadan politik kulislerde bir oraya, bir buraya koşmakta ve çok sevdiği<a id="GBS.0083.03"/> yavrusunun acı çektiği ve ölmek üzere olduğu bir anda yanında olamamaktadır.</p>
		<p>5 ya da 6 Thermidor’da<a class="si-noteref" epub:type="noteref" href="#f50" id="ref_f50">50</a> bu felaket sona erer. Fouché kilisenin avlusunda küçük bir tabuta eşlik etmektedir: Çocuğu ölmüştür. Böylesi felaketler sırasında insan daha da yıkılmaz oluyor. Ölmüş kızının yüzünü gören Fouché artık kendi ölümünden korkmuyordu. Çaresizliğin getirdiği soğukkanlılık, iradesini çelik gibi yapmıştı.<a id="GBS.0083.04"/> Komplocular hâlâ tereddüt içindeyken ve mücadeleyi ertelemeye çalışırlarken, yeryüzünde kendi hayatından başka bir şeyi kalmayan Fouché, sonunda o kesin sözcüğü telaffuz eder: “Yarın harekete geçilecek.” Bu söz söylendiğinde 7 Thermidor’dur.</p>
		<p>8 Thermidor sabahı dünya tarihinde önemli bir gün olarak başlar. Daha sabahın erken saatlerinde bulutsuz, kavurucu temmuz sıcağı her şeyden habersiz olan<a id="GBS.0083.05"/> kentin üzerine çöker. Erken saatlerde sadece Meclis’te garip bir heyecan hüküm sürmektedir: Milletvekilleri köşelere çekilmiş fısıldaşmaktadır; bugüne değin bu kadar çok yabancı ve meraklı insan koridorlara ve tribünlere doluşmamıştır. Esrar ve gerilim sarmıştır her yeri; çünkü nereden çıktığı anlaşılmayan bir söylenti yayılmıştır: o gün Robespierre’in düşmanlarıyla hesaplaşacağı söylentisi. Belki<a id="GBS.0084.01"/> de biri Saint-Just’ü gizlice dinlemişti; akşamleyin kilitli odadan çıktığını takip etmişti, Meclis’tekiler bu gizli görüşmelerin etkisini iyi bilirdi. Yoksa Robespierre, düşmanlarının savaş planlarını mı öğrenmişti?</p>
		<p>Bütün komplocular, tehdit altında olduğunu düşünen herkes korkuyla arkadaşlarının yüzüne bakıyordu: Acaba içlerinden biri bu tehlikeli sırrı ağzından kaçırmış mıydı? Robespierre<a id="GBS.0084.02"/> onlardan önce mi davranacaktı, yoksa onlar, Robespierre daha sözü almadan onu bastıracaklar mıydı? Çoğunluğun o güvensiz, korkak –“<em>le</em> <em>marais”– </em>denilen yığını, onları teslim mi edecek, yoksa koruyacak mıydı? Kurşun grisi gökyüzünün tüm ağırlığı, nasıl kentin üzerine çökmüşse, ruhsal bir tedirginlik de tehdit edici bir şekilde Meclis’in üzerine çökmüştü.</p>
		<p>Gerçekten de oturum henüz açılmıştı ki,<a id="GBS.0084.03"/> Robespierre söz istedi. O büyük olayın kutlamasında olduğu gibi tören giysileri içindeydi, artık tarihî bir anlamı olan o gök mavisi giysisi, beyaz ipek çoraplarıyla, törendeymiş gibi ağır ağır ilerleyip kürsüye çıktı. Bu kez, bir zamanlar olduğu gibi elinde meşale yoktu, sadece Romalı lektörlerin baltalarının sapı gibi yuvarlak, kalın bir rulo kâğıt vardı: konuşması. Bu kapalı kâğıtlarda adının<a id="GBS.0084.04"/> olduğu bilmek, oradaki herkes için mahvolmak demekti, bu nedenle sıralardaki konuşmalar, homurdanmalar birdenbire kesiliverdi. Bahçedeki ve sıralardaki milletvekilleri koşup yerlerine oturdular. Herkes bu çok iyi tanıdığı ince yüzü korkuyla inceliyordu. Fakat tamamen içine kapanık, hiçbir meraka geçit vermeyen Robespierre buz gibi bir tavırla konuşmasının yazılı olduğu kâğıt ruloyu açtı. Miyop gözleriyle<a id="GBS.0084.05"/> konuşma metnine eğilmeden önce gerilimi daha da artırmak için bakışlarını kaldırır ve sağdan sola, soldan sağa, aşağıdan yukarıya ve yukarıdan aşağıya yarı baygın Meclis’in etrafında yavaş yavaş ve tehditkâr biçimde gezdirir. İşte hepsi orada oturmaktadır, az sayıdaki birkaç dostu, sayıları hayli kabarık güvenilmezler ve felaketi için pusuya yatmış olan korkak komplocular sürüsü. Hepsiyle<a id="GBS.0085.01"/> göz göze gelir. Bu önemli anda tek bir düşmanı eksiktir: Joseph Fouché.</p>
		<p>Fakat tuhaf, sadece bu gelmeyenin adı, sadece Joseph Fouché’nin adı geçer tartışmada. İşte bu son, önemli mücadele onun adıyla alevlenir.</p>
		<p>Robespierre uzun uzun, ayrıntılı ve dinleyenleri yoran bir konuşma yapar; eski alışkanlığıyla baltayı, adını belirtmediği kişiler üzerinde gezdirir, komplolardan, gizli planlardan,<a id="GBS.0085.02"/> aşağılık kişilerden, suçlulardan, hainlerden ve entrikacılardan bahseder, ancak isim vermez. Onun için Meclis’i hipnotize etmek yeterlidir: Öldürücü darbeyi nasılsa ertesi gün Saint-Just indirecektir bu donup kalmış kurbanların üzerine. Üç saat boyunca muğlak ve süslü cümlelerle yaptığı konuşmasını bitirdiğinde, Meclis korkmaktan çok sinirleri boşalmış bir hale gelmiştir.</p>
		<p>Önce hiç kimse parmağını<a id="GBS.0085.03"/> kımıldatmaz. Herkeste bir güvensizlik hâkimdir. Hiç kimse bu suskunluğun, yenilginin mi, yoksa zaferin belirtisi mi olduğunu kestiremez: Ancak tartışma karar verecektir buna.</p>
		<p>Sonunda Robespierre’in adamlarından biri Meclis’ ten, konuşmada istenilen şeylere karar vermesini ve onaylamasını talep eder. Hiç kimse karşı çıkmaz. Korkak ve köleler gibi olan Meclis, biraz da o gün kendisinden yeni<a id="GBS.0085.04"/> kelleler, yeni tutuklamalar, yeni sınırlamalar beklenmediğinden olacak, rahatlamış bir şekilde oyçokluğu ile konuşmayı kabul eder. Tam o anda komplocuların arasından biri, Bourdon de l’Oise –ismi dünya tarihine geçmiştir– onaylamaya karşı çıkar. İşte bu bir tek ses, tüm diğerlerini kurtarır. Korku yavaş yavaş hepsini bir araya getirir, çaresizliğin verdiği bir cesaretle toparlanırlar; herkes birbiri<a id="GBS.0085.05"/> ardına Robespierre’i suçlamaya başlar, açıklamalarının ve tehditlerinin belirsiz olduğunu ve kimi suçladığını açıkça söylemesini talep ederler. On beş dakika içinde sahne değişmiştir. Saldıran durumunda olan Robespierre, savunan duruma geçmek zorunda kalmıştır, konuşmasının arkasında duracağına yumuşar, kimseye yüklenmediğini, kimseyi suçlamadığını açıklar.</p>
		<p>Tam o sırada küçük ve önemsiz bir<a id="GBS.0086.01"/> milletvekilinin sesi çınlar birdenbire: “<em>Et</em> <em>Fouché?”– </em>“Peki ya Fouché?” Bir defasında komplocuların elebaşı olarak nitelendirdiği, Devrim haini olarak damgaladığı insanın adı söylenmiştir. İşte şimdi Robespierre bir hamle yapabilirdi, şimdi yapmalıydı. Ama tuhaf, fevkalade tuhaf, Robespierre geri adım atar, “Şimdi onunla ilgilenemem, ben sadece sorumluluğumun sesine kulak veriyorum,” der.</p>
		<p class="lvl1"><a id="GBS.0086.02"/>Robespierre’in bu kaçamak yanıtı, mezara birlikte götürdüğü sırlardan biridir. Ölüm kalımın söz konusu olduğunu bildiği halde, en acımasız düşmanını niçin korumuştur? Neden onu yerden yere vurmamış, o an orada olmayan tek milletvekili Fouché’ye neden saldırmamıştır? Korku içinde olan ve kendilerini kurtarmak için hiç çekinmeden Fouché’yi kurban edebilecek olan diğerlerini niçin rahatlatmamıştır? Aynı<a id="GBS.0086.03"/> günün akşamı –Saint-Just’ün iddiasına göre– Fouché bir kez daha Robespierre’e yakınlaşmayı denemiştir. Bu bir manevra mı yoksa gerçek mi? Farklı birçok tanık o günlerde Fouché’yi bir zamanlar nişanlısı olan Charlotte Robespierre ile bir bankta otururken gördüklerini söylerler: Gerçekten de Fouché artık yaşlanmakta olan eski nişanlısını, erkek kardeşiyle arasında arabuluculuk yapmaya ikna etmeye<a id="GBS.0086.04"/> mi çalışmıştı? Gerçekten de Fouché kendi kellesini kurtarmak için komplocuları ihbar etmek mi istemişti? Yoksa Robespierre’i inandırmak, komplocuları gizlemek için, pişman olduğunu ve ona boyun eğdiğini göstermek miydi isteği? Herkesten daha ikiyüzlü olan bu adam, binlerce kez yaptığı gibi şimdi de mi iki taraflı oynamıştı? Bu dürüst, aynı zamanda kendisi de tehdit altında olan Robespierre, sadece<a id="GBS.0086.05"/> kendi konumunu koruyabilmek için mi en nefret ettiği düşmanını o anda korumaya kalkmıştı? Fouché’yi suçlamaktan vazgeçmesi, aralarında gizli bir anlaşma olduğunun bir işareti miydi, yoksa sadece bir kaçış mıydı? Bilinmiyor. Yıllar sonra bugün hâlâ Robespierre’in kişiliği üzerinde bu sır gölgesi dolanmaktadır; tarih, içi okunamayan bu adamın sırrını asla çözemeyecek. Hiçbir zaman onun son kez ne<a id="GBS.0087.01"/> düşündüğünü öğrenemeyecek: Gerçekten de kendisi için diktatörlük mü istemişti, yoksa herkes için Cumhuriyet’i mi, Devrim’i mi kurtarmak istemişti, yoksa Napoléon gibi miras almak mı? Hiç kimse onun en esrarlı düşüncelerini, 8 Thermidor’u 9’una bağlayan son gecesinde neler düşündüğünü öğrenemedi.</p>
		<p class="lvl1">Çünkü o gece, onun son gecesiydi, karar o gece verildi. Boğucu derecede ağır, sıcak bir temmuz gecesinin<a id="GBS.0087.02"/> ay ışığında giyotin bir hayalet gibi parıldıyordu, buz gibi soğuk bıçağı yarın Tallien, Barras ve Fouché üçlüsünün ensesine mi, yoksa Robespierre’inkine mi inecekti? Altı yüz milletvekilinden hiç kimse o gece uyuyamaz, her iki taraf da son mücadeleye hazırlanır. Robespierre, Meclis’ ten Jakobenlerin yanına koşar; titrek mum ışığında ve heyecandan sarsılarak milletvekillerinin geri çevirdiği<a id="GBS.0087.03"/> konuşmasını okur onlara. Anlamsız bir alkış tufanına tutulur bir kez daha, son bir kez daha, ancak Robespierre olacakları acıyla sezerek kendini kandırmaz ve bu konuşmayı vasiyetnamesi olarak nitelendirir. Bu arada mührünün koruyucusu Saint-Just, komisyonda sabahın ilk ışıklarına kadar Collot, Carnot ve diğer komploculara karşı umutsuzca mücadele eder, aynı dakikalarda Meclis koridorlarında sabahleyin<a id="GBS.0087.04"/> Robespierre’i boğacak olan ağın ilmekleri atılmaktadır. Dokuma tezgâhındaki bobin gibi ilmekler sağdakilerden soldakilere, Dağlılar Partisi’nden eski Gericilere iki-üç kez, sabahın ilk ışıklarına kadar sağlam ve parçalanmayacak bir anlaşma oluncaya dek gidip gelir. Tam o anda Fouché ortaya çıkar, çünkü gece onun vazgeçilmezidir, entrika da asıl alanı. Gri renkli, korkudan daha da beyazlaşmış<a id="GBS.0087.05"/> kireç gibi yüzüyle yarı aydınlatılmış odalarda hayalet gibi dolaşır, fısıldaşır, yaltaklanır, söz verir, korkutur, ürkütür, tehdit eder, birinden diğerine koşar ve anlaşma sağlanıncaya kadar dinlenmez. Sabaha karşı saat ikide Robespierre’in tüm karşıtları onu yok etme konusunda anlaşmıştır. İşte şimdi dinlenmeye çekilebilirdi Fouché.</p>
		<p class="lvl1">9 Thermidor’daki oturumda da Joseph Fouché yoktur. Ancak<a id="GBS.0088.01"/> dinlenmeye çekilebilir ve gelmeyebilirdi; çünkü işini bitirmişti, ağını örmüş ve çoğunluk sonunda aşırı güçlü, aşırı tehlikeli Robespierre’i yaşatmamaya karar vermişti. Robespierre’in sağ kolu Saint-Just, komploculara karşı öldürücü konuşmasına tam başlayacaktı ki, Tallien araya girer; çünkü dün aralarında anlaşmışlardır, bu hitabet ustalarına, ne Saint-Just’e ne de Robespierre’e söz hakkı verilecektir.<a id="GBS.0088.02"/> Bu ikisi konuşmaya başlamadan, suçlamaya kalkışmadan lafları ağzına tıkılacaktır, bu nedenle uysal başkanın da oturumu becerikli bir şekilde yönetmesiyle, konuşmacılar birbiri ardına kürsüye çıkar, Robespierre kendini savunmak isteyince de bağırıp çağırırlar, önlerindeki masaya vurarak sesini bastırırlar, kendi canını güvende hissetmeyen altı yüz kişi haftalardır, aylardır bastırdığı korku,<a id="GBS.0088.03"/> nefret ve kıskançlığı, karşısında titredikleri adamın üzerine boşaltır. Akşam saat altıda her şey kararlaştırılmıştır. Robespierre saygınlığını kaybetmiş ve zindana götürülmüştür; dostlarının, onun sert ve tutkulu cumhuriyetçi ruhuna hayran olan gerçek devrimcilerin onu kurtarma ve belediye binasına kaçırma çabaları boşunadır: Meclis’in birlikleri Devrim’in o büyük kalesine saldırır ve gece yarısı<a id="GBS.0088.04"/> saat ikide Fouché ve taraftarlarının Robespierre’in yok edilmesi konusundaki anlaşmayı onaylamalarından yirmi dört saat sonra, Fouché’nin düşmanı ve daha düne kadar Fransa’nın en güçlü adamı olan Maximilien Robespierre kanlar içinde, çenesi parçalanmış bir halde Meclis’in girişindeki odada iki koltuk üzerine yığılıp kalmıştır. Gözünü kan bürümüş adam yakalanmış, Fouché kurtarılmıştır. Ertesi gün<a id="GBS.0088.05"/> öğleden sonra bir el arabası Devrim Meydanı’na gitmektedir. Terör sona ermiştir, ama Devrim’in ateşli ruhu da sönmüştür, kahramanlık dönemi bitmiştir. Şimdi mirasçıların ve mutluluk şövalyelerinin ve kumarda kazananların, ganimet peşinde olanların, ikiyüzlülerin, generallerin ve paralı adamların devridir, yeni locaların dönemidir. Şimdi –insanlar o görüşteydi– devir, Joseph Fouché’ nin devridir.</p><div style="display:none;"><a id="GBS.0089.01"/></div>
		<p class="lvl1">Maximilien Robespierre’i ve adamlarını taşıyan araba XVI. Louis, Danton ve Desmoulins ve sayısız daha birçok kurbanın ağır ağır giyotine gittiği trajik yol olan Rue Saint-Honoré’den geçerken, meraklılar sevinç çığlıkları atarak itiş kakış yaklaşmaya çalışıyorlardı. İdam yine halkın şenliği olmuştu. Bayraklar ve flamalar çatılarda sallanıyor, bütün pencerelerden sevinç çığlıkları atılıyordu,<a id="GBS.0089.02"/> bir sevinç dalgası dolaşıyordu Paris’in üzerinde. Robespierre’in kellesi giyotin sepetine düştüğünde, koca meydan hep bir ağızdan çıkan sevinç çığlığıyla inler. Komplocular şaşırır: Daha düne kadar Paris’in, Fransa’nın bir Tanrı gibi taptığı bu adamın kellesinin gitmesine bu halk neden şimdi böyle çılgınlar gibi seviniyordu? Dahası, Meclis’in kapısına akın eden halk yığını, hayranlık çığlıkları atarak<a id="GBS.0089.03"/> Tallien ve Barras’yı, diktatörü öldüren, terörün hakkından gelen, diye karşılayınca daha da şaşırırlar. Çünkü bu önemli adamı öldürürken düşündükleri tek şey, sadece kendilerini rahatsız eden aşırı erdem meraklısı birini ortadan kaldırmaktı – ama giyotini paslanmaya bırakmayı, terörü sona erdirmeyi hiçbiri aklından geçirmemişti. Şimdi ise kitle idamlarının hoşnutsuzluk yarattığını görürler, ancak<a id="GBS.0089.04"/> kendi kişisel kinlerini insanlık adına yapılmış gibi göstermenin, bu hoşnutsuzluğu ortadan kaldıracağını fark ederler ve derhal bu yanlış anlamadan yararlanmaya karar verirler. Bundan böyle Devrim’in tüm şiddet eylemlerinin suçlusu olarak Robespierre’i göstereceklerdi (çünkü kireç çukurundaki ölü yanıt veremezdi), kendilerinin ise ılımlı havariler olduklarını, her türlü sertliğe ve aşırılığa<a id="GBS.0089.05"/> karşı olduklarını iddia edeceklerdi.</p>
		<p>9 Thermidor gününe dünya tarihi çapında bir anlam veren, Robespierre’in idamı değil, kendisinden sonra gelenlerin böylesi korkak ve yalancı davranışlarıdır. Çünkü o güne kadar Devrim, bütün hakları kendisinde görmüş ve bütün sorumlulukları da rahatça üstlenmişti, o günden itibaren ise korka korka haksızlık yaptığını itiraf ediyor, liderleri ise Devrim’i<a id="GBS.0090.01"/> inkâr etmeye başlıyordu. Oysa her düşünsel inanç, her dünya görüşü yanılma hakkını inkâr ederse, o zaman en derinindeki gücü de parçalanmış olur. Muzaffer Tallien ile Barras, kendilerinden önceki büyükler olan Danton ve Robespierre’in cesetlerine katiller diye bağırdıktan sonra korka korka sağ kanadın, ılımlıların, Cumhuriyet’in gizli düşmanlarının sıralarına oturdukları an, sadece tarihe ve Devrim’in<a id="GBS.0090.02"/> ruhuna değil, kendilerine de ihanet etmiş oluyorlardı.</p>
		<p>Herkes komplocuların elebaşısı, Robespierre’in en büyük düşmanı Fouché’yi kendi yanında görmek istiyordu. Onun, en çok tehdit edilen Fouché’nin, yani <em>Chef de la Conspiration</em>’un ganimetten büyük, yağlı bir parça almaya elbette hakkı vardı. Fakat tuhaf – Fouché diğerleriyle birlikte sağ kanadın sıralarına oturmaz, aksine eski yerine “Dağlıların”,<a id="GBS.0090.03"/> radikallerin yanına oturur ve sessizliğe bürünür. İlk kez –insanlar da şaşırır– çoğunluğun yanında yer almaz.</p>
		<p class="lvl2">“Fouché neden böyle kendi bildiğini okuyor?” diye sorar bazıları o zaman da, sonrasında da. Cevabı gayet basittir: Çünkü Fouché diğerlerinden daha akıllı ve ileriyi gören biriydi, çünkü onun üstün politika zekâsı olayları, tehlikenin kısa soluklu bir enerji verdiği dar kafalı Tallien<a id="GBS.0090.04"/> ve Barras’dan daha esaslı ve derinden görebiliyordu. Bir zamanların fizik öğretmeni, hareket güçlerinin yasasını tanıyor ve bir dalganın havada hareketsiz duramayacağını,  öne ya da geriye hareket etmek zorunda kalacağını biliyordu. Geriye doğru hareket ettiğinde, bir karşıdevrim başlayacak ve Devrim’den önce olduğu gibi pek önlenemeyecekti; o da daha önceki gibi sonuna kadar, aşırı uca kadar, şiddete<a id="GBS.0090.05"/> kadar gidecekti. Ancak çarçabuk yapılmış anlaşma mutlaka bozulacak ve karşıdevrim kazandığında, o zaman Devrim’in tüm öncüleri kaybetmiş olacaktı. Çünkü yeni fikirlerle birlikte dünkü eylemlerin ölçütleri de tehlikeli biçimde değişir. Dün Cumhuriyet’in görevi ve erdemi sayılan şey –örneğin bin altı yüz insanı topa tutmak ve kiliseleri yağma etmek– gün gelecek suç sayılacak, dün itham edenler,<a id="GBS.0091.01"/> yarın itham edilecekti. Vicdanında pek çok şey taşıyan Fouché, diğer Thermidorcuların (Robespierre’i ortadan kaldıranlar kendilerine böyle diyorlardı) o büyük hatalarını paylaşmak, korkuyla karşıdevrimin çarkına sarılmak istemiyordu – hiçbir şeyin yararı olmayacağını biliyordu: Karşıdevrim hareketinin çarkının dönmeye başladığında, hepsini ezip geçeceğini biliyordu. Fouché sadece akıllı olduğu<a id="GBS.0091.02"/> ve ileriyi görebildiği için sol kanadın yanına oturuyor, radikallere sadık kalıyordu, çünkü çok yakında özellikle en atılganların yakasına ve gırtlağına sarılacaklarını biliyordu.</p>
		<p>Fouché haklı çıkar. Kendilerini sevdirmek ve asla var olmamış bir hümanizmi güçlendirmek için Thermidorcular, prokonsüllerin en atılgan olanlarını kurban ederler, altı bin insanı Loire’de boğduran Carrier’yi, Arras<a id="GBS.0091.03"/> Hâkimi Joseph Lebon’u ve Fouquier-Tinville’i idam ederler. Sağ kanada hoş görünmek için Jirondenlerden çıkarılan yetmiş üç kişiyi göreve çağırırlar ve karşıdevrim hareketini güçlendireyim derken, ona bağımlı hale geldiklerini çok geç fark ederler. Şimdi de Robespierre’e karşı savaşmış olan Billaud-Varenne ve Fouché’nin Lyon’daki meslektaşı Collot d’Herbois gibi kendi yardımcılarını kuzu kuzu suçlamak<a id="GBS.0091.04"/> zorunda kalırlar. Karşıdevrimin eli gittikçe daha da yaklaşır Fouché’nin gırtlağına. Bu defa da Lyon’da işlenen tüm suçlara ortaklık ettiğini korkakça inkâr ederek (oysa Collot ile birlikte imzalamıştır her bir evrakı) ve hatta aşırı ılımlılığı nedeniyle diktatör Robespierre tarafından kovuşturmaya uğradığı yalanını iddia ederek kurtulur. Hiçbir şeyden çekinmeyen bu adam, böylece bir süreliğine<a id="GBS.0091.05"/> Meclis’i kandırır. Collot, “Kuru Giyotin”e, yani Batı Hint Adaları’na gönderilir ve birkaç ay sonra orada ölürken, o hiç rahatsız edilmeden yerinde kalır. Fakat Fouché bu ilk savunmadan sonra kendini güvende hissetmeyecek kadar akıllıdır; politik hırsların acımasızlığını tanır, karşıdevrimin de aynı Devrim gibi dişleri kırılıncaya kadar insan yemeye doymayacağını bilir; en son Jakoben’i de mahkeme<a id="GBS.0092.01"/> karşısına çıkartmadan ve Cumhuriyet yıkılmadan intikam hırsı bitmek bilmeyecektir. İşte bu nedenle Fouché, kendi kanlı suçlarıyla sıkı sıkıya bağlı olduğu Devrim’in kurtuluşu için tek çarenin, Devrim’in yenilenmesi olduğunu düşünmekte ve kendisi için tek kurtuluş yolunu da hükümetin devrilmesinde görmekteydi. İşte şimdi yine herkesten çok tehdit edilen bu insan, tıpkı altı ay önce olduğu gibi,<a id="GBS.0092.02"/> hayatta kalmak için tek başına üstün güçlere karşı umutsuz savaşını başlatmak zorundaydı.</p>
		<p class="lvl1">Güç söz konusu olduğunda, kendi hayatı söz konusu olduğunda, Fouché her defasında inanılmaz güçler geliştirmiştir. Meclis’in, eski Terör yanlılarını kovuşturmasının hukuki yoldan engellenemeyeceği anlaşılınca, geriye Devrim’in sık sık başvurduğu tek bir yol kalıyordu: terör. Daha önce de gerek Jirondenlerin<a id="GBS.0092.03"/> yargılanmasında gerek Kral’ın yargılanmasında korkak ve dikkatli milletvekilleri (o tarihlerde radikallerden olan Joseph Fouché de aralarındaydı), sokaktaki insanlar parlamentoya karşı harekete geçirilerek, kent dışındaki çevrelerden proleter gücü ve karşı konulmaz coşkusu olan işçiler tabur tabur getirtilerek ve belediye binasına Devrim’in kızıl bayrağı çekilerek sindirilmişti. Devrim’in bu<a id="GBS.0092.04"/> eski muhafız kıtasını, Bastille’i yıkanları ve 10 Ağustos’un adamlarını korkaklaşan Meclis’in üzerine saldırtmalı ve yumruklarıyla üstün gücünü yok etmeliydi. Neden olmasın? Yalnızca isyan korkusu ve proletaryanın acımasızlığından duydukları korku sindirilebilirdi Thermidorcuları – böylece Fouché, Paris halkını, geniş halk kitlelerini kışkırtıp düşmanlarının ve kendisini itham edenlerin üzerine saldırtmaya<a id="GBS.0092.05"/> karar verdi.</p>
		<p>Kenar mahallelere gitmek, orada ateşli Devrim nutukları atmak ya da Marat gibi kelle koltukta halkın arasına karışıp broşür dağıtmak, çok dikkatli olan Fouché’nin yapacağı işler değildi hiç kuşkusuz. Kendisini göstermekten hoşlanmaz, sorumluluktan kaçmayı tercih ederdi: Onun ustalığı yüksek sesle etkili nutuklar atmak değil, fısıltıyla konuşmak, başkalarının ardına gizlenmekti.<a id="GBS.0093.01"/> Bu defa da cesurca ve kararlı bir şekilde kendini ortaya atacak ve gölgesiyle onu gizleyecek uygun birini buldu.</p>
		<p>O tarihlerde Paris’te saygınlığını kaybetmiş, sindirilmiş, dürüst ve hırslı bir cumhuriyetçi dolanıp duruyordu, kendisine Gracchus<a class="si-noteref" epub:type="noteref" href="#f51" id="ref_f51">51</a> Babeuf diyen bu adamın adı, François Babeuf’tü. Yüreği fırtına gibi, aklı vasat biriydi. Proletaryanın en alt tabakasından geliyordu, eski bir kadastrocu<a id="GBS.0093.02"/> ve matbaacıydı, kıt fikirli ve ilkeldi, ancak erkekçe bir tutkuyla onları besliyor, cumhuriyetçi ve sosyalist inançlarla kor ateşinde kızdırıyordu. Büyük bir dikkatle burjuva cumhuriyetçileri ve hatta Robespierre bile Marat’nın servet eşitliği konusundaki sosyalist ve hatta bazen Bolşevikçe olan fikirlerini bir yana itmişlerdi; olabildiğince çok özgürlükten ve bol bol da kardeşlikten söz etmeyi<a id="GBS.0093.03"/> yeğlemişlerdi, ama para ve mülk söz konusu olduğunda, eşitlikten pek fazla bahsetmiyorlardı. Babeuf, Marat’yı fikirlerini, yarı yarıya çiğnenmiş olan fikirlerini alıyor, kendi soluğuyla onları alevlendirip Paris’in proleter çevrelerinde bir meşale gibi dolaştırıyordu. İşte bu alev birden yukarı fırlayabilir, birkaç saat içinde bütün Paris’i sarabilir, tüm ülkeyi yutabilirdi; çünkü halk, Thermidorcuların<a id="GBS.0093.04"/> çıkarları uğruna halkın devrimine, proleter devrime ihanet ettiğini yavaş yavaş anlamaya başlamıştı. Fouché şimdi bu Gracchus Babeuf’ün arkasına geçmişti. Gerçi onunla beraber açıkça ortalarda görünmüyordu, ama kulağına gizlice halkı kışkırtmasını fısıldıyordu. Onu etkileyici broşürler yazmaya ikna ediyor ve hazırlanan yazıları bizzat kendisi düzeltiyordu. Çünkü ancak işçiler gösteri yürüyüşüne<a id="GBS.0093.05"/> başlarsa, kenar mahallelerde mızrakları ve trompetleriyle ilerlemeye başlarsa, ancak o zaman bu korkak Meclis’in aklı başına gelecek, diye düşünüyordu. Cumhuriyet sadece terör, korku ve sindirme yoluyla kurtarılabilirdi. Sağa kayan bu tehlikeli eğilim, ancak soldan gelecek güçlü bir saldırıyla dengelenebilirdi. Bu cüretkâr, gerçekten hayati tehlikesi olan saldırı için Fouché’ye hizmet edecek<a id="GBS.0094.01"/> olan dürüst, sesini duyuran, iyi niyetli ve doğru bir insan olan Babeuf öne sürülecek adam olarak fevkalade uygundu: Onun geniş proleter sırtının arkasına iyice gizlenebilirdi. Gururla kendisini Gracchus ve halkın yargıcı olarak adlandıran Babeuf ise, şöhretli Milletvekili Fouché’nin kendisine akıl vermesinden onur duyuyor, dahası, Fouché’nin o son muhteşem cumhuriyetçilerden biri, Dağlılar’ın<a id="GBS.0094.02"/> sıralarında kalmış, düşüncesiz büyük kent gençliği ve ordu işbirlikçileriyle işbirliği yapmamış kişi olduğunu düşünüyordu. Seve seve onun önerilerine kulak veriyor ve sırtında onun becerikli eli Tallien, Thermidorcular ve hükümete karşı saldırıya geçiyordu.</p>
		<p>Fakat sadece onu, o iyi niyetli, tek yönlü düşünen bir insanı kandırabilirdi Fouché. Hükümet kısa süre sonra kendisine çevrilen silahı<a id="GBS.0094.03"/> dolduran eli fark eder ve açıkoturumda Tallien, Fouché’yi Babeuf’ün arkasındaki adam olmakla suçlar. Her zaman olduğu gibi Fouché işbirliği yaptığı kişiyi derhal inkâr eder, (tıpkı Jakobenler önünde Chaumette’i, Lyon’da Collot’yu inkâr ettiği gibi) – hayır, Babeuf’ü sadece şöyle bir tanıdığını, aşırı davranışlarını beğenmediğini söyler, kısacası büyük bir hızla suçlamaları kendisinden uzaklaştırır.<a id="GBS.0094.04"/> Saldırısının karşılığı yine öne sürdüğü adamın başına patlar: Kısa süre sonra Babeuf tutuklanır ve bir kışlanın avlusunda kurşuna dizilir (Fouché’nin sözlerinin ve siyasetinin bedelini her defasında bir başkası kanıyla ödemiştir).</p>
		<p>Fouché’nin bu karşı saldırısı başarısız olmuş ve dikkatleri yine kendi üzerine çekmekten başka bir işe yaramamıştı ve bu iyi değildi. Çünkü insanlar yeniden Lyon’u<a id="GBS.0094.05"/> ve Brotteaux’nun kanla sulanmış tarlalarını hatırlamışlardı. Karşıdevrimciler sürekli ve iki kat daha uğraşarak Fouché’yi suçlayacak birilerini getiriyorlardı taşradan. Lyon’daki kınamaları henüz savuşturmuştur ki, Nevers ve Clamecy’den de şikâyetçiler gelir. Gittikçe daha yüksek, daha gürültülü bir şekilde Meclis tarafından Terör yanlısı olarak suçlanmaya başlar. Fouché kendisini hileyle, bütün<a id="GBS.0095.01"/> gücüyle savunur ve başarılı da olur; hatta düşmanı Tallien bile artık onu savunmaya çalışmaktadır, çünkü o da karşıdevrimin olağanüstü gücünden korkmuş ve kendi kellesini düşünmeye başlamıştır. Fakat çok geçtir. 22 Thermidor 1795’te,<a class="si-noteref" epub:type="noteref" href="#f52" id="ref_f52">52</a> Robespierre’in idamından tam bir yıl on iki gün sonra, uzun tartışmalar sonunda Joseph Fouché yaptığı terör eylemleri nedeniyle dava edilir. 23 Thermidor’da da<a id="GBS.0095.02"/> tutuklanmasına karar verilir. Danton’un gölgesinin Robespierre’i götürdüğü gibi, Robespierre’in gölgesi de Fouché’ye yapışmıştır.</p>
		<p class="lvl1">Ama akıllı politikacının hesapları doğru çıkar. Cumhuriyet’in dördüncü yılının Thermidor’u, üçüncü yılının Thermidor’u değildir artık. 1793’te bir suçlama, tutuklama emri demekti, tutuklama da ölüm: Akşam zindana atılan kişi, bir gün sonra sorguya çekilir, öğleden<a id="GBS.0095.03"/> sonra ise giyotine götürülmek üzere el arabasını boylardı. Ancak 1794 yılında mahkemenin dizginleri artık Robespierre’in o çelik gibi ellerinde değildi; yasalar daha ılımlıydı. Eğer kişi yumuşak biriyse, rahatlıkla yakasını kurtarabilirdi ve şimdiye kadar sık sık tehlikeyle karşılaşan Fouché, böylesi gevşek bir ağdan kurtulamaz ise, ona Fouché denemezdi. Dalavere ve dolap çevirerek hemen tutuklanmasını<a id="GBS.0095.04"/> engeller, bir karşılık, bir yanıt verecek, savunma yapabilecek zamanı bulur: Kaldı ki o tarihlerde zaman her şey demekti. Sadece kuytu bir yere çekilmeliydi, o zaman unutulurdu, başkaları bağırırken yalnızca alçak sesle konuşmalıydı, o zaman göze batmazdı. Tüm o Terör yıllarında ağzını hiç açmadan Meclis’te oturup çok sonra kendisine neler yaptın, diye soranlara gülümseyerek o dâhiyane yanıtı,<a id="GBS.0095.05"/> “<em>J’ai</em> <em>vécu”, </em>“Hayatta kaldım,” yanıtını veren Sieyès’nin<a class="si-noteref" epub:type="noteref" href="#f53" id="ref_f53">53</a> o ünlü reçetesini uygulayan Fouché de öldürülmemek için, ölü taklidi yapan hayvanlar gibi davranır. Şu kısa geçiş döneminde de hayatını kurtarırsa, tamamen kurtulmuş olacaktı. Çünkü rüzgârın kokusunu çok iyi alan Fouché, Meclis’in tüm o yüceliğinin ve gücünün sadece birkaç hafta, birkaç ay daha süreceğini biliyordu.</p>
		<p>İşte böyle kurtarmıştı<a id="GBS.0096.01"/> Joseph Fouché hayatını, bu da o tarihlerde çok şey demekti. Tabii ki sadece canını kurtarmıştı, ismini ve mevkiini değil; çünkü yeni Meclis’e seçilmez. Olağanüstü çabaları boşa gitmiştir, sonsuz hırsı, yaptığı hileler, cüretkârlığı ve ihanetleri boşunadır: Sadece canını kurtarabilmiştir. O artık Nanteslı Joseph Fouché değil, halkın vekili değil, papaz öğretmeni hiç değildir, o artık unutulmuş,<a id="GBS.0096.02"/> mevkii olmayan, aşağılanan bir insandan başka bir şey değildir, serveti kalmamış, önemini yitirmiş, karanlığın koruduğu zavallı bir gölgeden başka bir şey değildir.</p>
		<p>Üstelik üç yıl boyunca Fransa’da hiç kimse onun adını ağzına almaz.</p>

		<section class="si-footnotes" epub:type="footnotes">
			<aside class="si-footnote" epub:type="footnote" id="f40"><a class="si-backref" href="#ref_f40">40 .</a><span class="si-footnote-text"> (Lat.) Yüce meclis üyesi. (Y.N.)</span></aside>
			
			
			<aside class="si-footnote" epub:type="footnote" id="f41"><a class="si-backref" href="#ref_f41">41 .</a><span class="si-footnote-text"> Polyphomos, Homeros’un <em>Odysseia</em>’sındaki tek gözlü insan yiyen bir devdir. Mağarasında tutsak Odysseus<div style="display:none;"><a id="GBS.0096.03"/></div> ve adamlarından eline kim geçerse yemeye başlar. Odysseus, kendisini ve arkadaşlarını kurtarmak için devin tek gözünü oyar. (Ç.N.)</span></aside>
			
			
			<aside class="si-footnote" epub:type="footnote" id="f42"><a class="si-backref" href="#ref_f42">42 .</a><span class="si-footnote-text"> Girolamo Savanorola (21 Eylül 1452-23 Mayıs 1498): Baskıcı yöneticilere ve yozlaşmış din adamlarına karşı mücadelesiyle tanınan reformcu İtalyan din adamı. (Ç.N.)</span></aside>
			
			
			<aside class="si-footnote" epub:type="footnote" id="f43"><a class="si-backref" href="#ref_f43">43 .</a><span class="si-footnote-text"> Fransız Devrimi takviminde 7 Haziran’a denk düşen gün. (Y.N.)</span></aside>
			
			<div style="display:none;"><a id="GBS.0096.04"/></div>
			<aside class="si-footnote" epub:type="footnote" id="f44"><a class="si-backref" href="#ref_f44">44 .</a><span class="si-footnote-text"> (Lat.) Katolik kiliselerinde mihrap ya da kutsal emanetlerin saklandığı yer. (Ç.N.)</span></aside>
			
			
			<aside class="si-footnote" epub:type="footnote" id="f45"><a class="si-backref" href="#ref_f45">45 .</a><span class="si-footnote-text"> Fransız Devrimi takviminde 11 Haziran’a denk düşen gün. (Y.N.)</span></aside>
			
			
			<aside class="si-footnote" epub:type="footnote" id="f46"><a class="si-backref" href="#ref_f46">46 .</a><span class="si-footnote-text"> (Fr.) Eskiden askere alma. (Ç.N.)</span></aside>
			
			
			<aside class="si-footnote" epub:type="footnote" id="f47"><a class="si-backref" href="#ref_f47">47 .</a><span class="si-footnote-text"> Romalı devlet adamı. (Ç.N.)</span></aside>
			
			
			<aside class="si-footnote" epub:type="footnote" id="f48"><a class="si-backref" href="#ref_f48">48 .</a><span class="si-footnote-text"> Fransız Devrimi takviminde 27 Temmuz 1794’e denk düşen gün. (Y.N.)</span></aside>
			
			
			<aside class="si-footnote" epub:type="footnote" id="f49"><a class="si-backref" href="#ref_f49">49 .</a><span class="si-footnote-text"> Fransız Devrimi takviminde, 5 Thermidor<div style="display:none;"><a id="GBS.0096.05"/></div> 23 Temmuz’a, 8 ve 9 Thermidor 26 ve 27 Temmuz’a denk düşer. (Y.N.)</span></aside>
			
			
			<aside class="si-footnote" epub:type="footnote" id="f50"><a class="si-backref" href="#ref_f50">50 .</a><span class="si-footnote-text"> Fransız Devrimi takviminde 6 ve 7 Thermidor, 25 ve 26 Temmuz’a denk düşer. (Y.N.)</span></aside>
			
			
			<aside class="si-footnote" epub:type="footnote" id="f51"><a class="si-backref" href="#ref_f51">51 .</a><span class="si-footnote-text"> Romalı sosyal reformcu. (Ç.N.)</span></aside>
			
			
			<aside class="si-footnote" epub:type="footnote" id="f52"><a class="si-backref" href="#ref_f52">52 .</a><span class="si-footnote-text"> 22 ve 23 Thermidor, Fransız Devrimi takviminde 9 ve 10 Ağustos 1795’e denk düşer. (Y.N.)</span></aside>
			
			
			<aside class="si-footnote" epub:type="footnote" id="f53"><a class="si-backref" href="#ref_f53">53 .</a><span class="si-footnote-text"> Emmanuel-Joseph Sieyès (1748-1836): Fransız din adamı ve anayasa<div style="display:none;"><a id="GBS.0097.01"/></div> kuramcısı. Geliştirdiği halk egemenliği kavramıyla Fransız Devrimi’nin başlarında burjuvazinin monarşi ve aristokrasiye karşı mücadelesine yön vermiştir. (Ç.N.)</span></aside>
		</section>
	</section>
<div style="display:none;"><a id="GBS.0097.02"/></div></body>
</html>