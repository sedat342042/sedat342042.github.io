<?xml version='1.0' encoding='utf-8'?>
<html xmlns="http://www.w3.org/1999/xhtml" lang="en" xml:lang="en">
  <head>
    <title>YAZ ORTASINDAÖLÜM</title>
    <meta http-equiv="Content-Type" content="text/html; charset=utf-8"/>
  <link href="stylesheet.css" rel="stylesheet" type="text/css"/>
<link href="page_styles.css" rel="stylesheet" type="text/css"/>
</head>
  <body class="calibre">
<p id="id_Toc403315338" class="block_19">SAYFİYE ÇAMLARI</p>
	<p class="block_20"> </p>
	<p class="block_21">Batı Ginza’nın 7. Mahallesindeki yılanbalığı lokantası “Mankinu” o gün saat dörtten sonrası için yirmi kişilik bir yemek rezervasyonu almıştı. İkinci kattaki özel odalardan ikisi birleştirilince ancak sığdırılabilecek bir sayıydı bu. Lokanta, on günde bir böyle rezervasyon alacak olsa kendini şanslı sayıyordu. Çalışanlar öğlen yemeği servisi bitince hemen o yemek için hazırlıklara giriştiler.</p>
	<p class="block_21">Hassas Mutsuo ağlamaya başladı. Mutsuo lokantanın kadın patronunun o ilerleyen yaşında, sanki içinde unuttuğu bir şeyi çıkartıvermiş gibi doğurduğu, doğumunun üzerinden biraz fazla geçmiş bir bebekti. “Mankinu” yeni bir lokantaydı. Lokantayı işleten karıkocanın başka bir evleri yoktu; çalışanlar da orada yatıp kalktıkları için, o günkü gibi telaşlı anlarda, bebeğin ağlama sesi kesilmek bilmezdi. Kadın patron, bebek bakıcısı Miyo’ya karanlık bastırana kadar dışarıda bakmasını söyleyip eline de biraz harçlık tutuşturdu.</p>
	<p class="block_21">Miyo 16 yaşındaydı. Ufak tefek cüssesinden dolayı 14’ten çok göstermiyordu. Taşranın bir sahil kasabasında doğmuş, Tokyo’da yaşayan amca ve yengesine evlatlık verilmiş, amcası ölüp de aile bütçesi zora düşünce “Mankinu”da bebek bakıcısı işine girmişti.</p>
	<p class="block_21">Miyo elde örme kırmızı süveterinin altına lacivert pantolon giymiş, kırmızı çoraplarının üstüne sandalet geçirmişti. Patronun eski bel kuşağıyla bir yaşındaki Mutsuo’yu sırtına almıştı.</p>
	<p class="block_21">Mart ayının açık günlerinden biriydi.</p>
	<p class="block_21">Miyo kendine verilen zamanı nasıl geçireceğini düşündü. Görmek istediği bir film de vardı. 4. Mahalle’de sürekli açık bulunan sinemaya gittiğinde o filmin gösteriminin önceki gün son bulmuş, yerine de başka bir filmin posterinin asılmış olduğunu gördü.</p>
	<p class="block_21">Miyo, Ginza’nın anacaddesi üzerinde 8. Mahalle’ye kadar amaçsızca yürüdü. O gün rüzgâr da ılık esiyordu, yılın ilkbahar havasıydı. Sık sık serinleyerek de olsa baharın kendini hissettirmeye başladığı o günlerde elleri ayakları üşürken nedense yüzünü hep ateş basardı.</p>
	<p class="block_21">Miyo, “Bak Mutsuo çanta!” veya “Bak Mutsuo yaş pasta. Çok hoş duruyor!” diyor, her bir dükkânın vitrinini sanki bir uğur işareti yapıyormuş gibi parmaklarıyla okşayarak ilerliyordu. Yol üzerindeki işportacılardan fasulye ezmesi, çiklet ve çikolata aldı. Çikolatanın yalnızca bir parçasını Mutsuo’nun ağzına tıkıştırıp kalanını göz açıp kapayıncaya kadar bitiriverdi.</p>
	<p class="block_21">Mutsuo evden çıktıktan hemen sonra ağlamayı kesmişti. Yalnızca arada sırada bir şeyler mırıldanıyordu. “Huam, ham, mama,” diyordu yalnızca. Keyfinin yerinde olduğunun kanıtı olarak ayaklarını sallıyor, arada bir ayaklarıyla Miyo’nun sırtından güç alıp yerinden fırlayıverecekmiş gibi hareketler yapıyordu. Keyfi kaçtığında Miyo’nun saçlarına yapışıp çekerdi ama öyle değilse yalnızca avucunun içine alıp oyalanırdı. Aslında bu, Miyo’nun feci halde gıdıklanmasına neden oluyordu.</p>
	<p class="block_21">Miyo, bebeğin günden güne ağırlaştığını hissedebiliyordu. Bebeği sırtına almak için kullandığı kuşak iyice gerginleşmişti. Daha ne kadar ağırlaşacağını düşündükçe korkuya kapılıyordu. Dizlerinin üzerine aldığında şirin mi şirin bir bebekti ama sırtına aldığı andan itibaren başka bir varlık haline geliyor, Miyo çocuğu unutup başka şeyler düşünmeye çalıştığında da, düşündüğü her ne olursa olsun, bu “ağırlık” gelip zihninin ortasına çörekleniveriyordu.</p>
	<p class="block_21">Irmak boyundaki tenha caddeye çıktı. Daha çok otomobiller ve bisikletler geçiyordu, pek fazla insan yoktu. Gölgeler çekildikten sonra, güneş altında aydınlanan boz kaldırım bomboş kalmıştı. Miyo elinde tebeşir olsa, yola o huysuz kadın patronun resmini çizip üzerinden kamyonların geçmesini izlemenin ne kadar hoş olacağını geçirdi aklından.</p>
	<p class="block_21">Köprünün ayağının dibine moloz yığılmıştı. Yığının ortasındaki yeşil demet, herhalde turp yapraklarıydı. Yanından geçerken ırmak ve moloz kokusu karışımı, karanlık ve nemli bir koku hissediliyordu. Koku Miyo’ya mürekkep kokusunu çağrıştırınca fırça yazısı derslerini anımsayıverdi.</p>
	<p class="block_21">Şova Caddesini geçti. Sağına soluna bakarak geçmemişti. Sırtındaki bebeğin annesi görse aklı çıkardı herhalde, ama bu büyük şehir yaşantısına henüz ayak uyduramamış kız, otomobiller zaten insanların sürdüğü araçlar olduğundan, çarpmayacaklarına inanıyordu. Kırlarda dolaşır gibi, moda şarkılardan birini mırıldanarak ve sırtındaki bebeği sarsa sarsa, bir yandan da hayaller kurarak Miyo o otomobillerin vızır vızır geçtiği caddeyi kat ediverdi.</p>
	<p class="block_21">Şiodono hattının devasa lokomotifi ileride yolu kesen rayların üzerinde göründü. Uzun bacasından aralıksız dumanlar çıkartan, yüksek mi yüksek bir lokomotifti. Gönülsüzce lokomotifin peşine takılmış dört, beş vagon bir süreliğine bebek bakıcısı kızın yolunu kesti.</p>
	<p class="block_21">Vagonlar geçtikten sonra Hama Sayfiye Sarayı’nın düzlük arazi üzerindeki ormanının manzarası gözlerinin önünde yayılıverdi. Miyo bir an esneyiverdi.</p>
	<p class="block_21">“Ne kadar güzel bir bahar havası!”</p>
	<p class="block_21">Bilet satın alarak Hama Sayfiye Sarayı Parkı’na girdi. Göz alabildiğince çimenlerle kaplı bir bahçeydi. O çimenlerin sağında solunda, çalılıkların gölgesinde kadınıyla erkeğiyle insanlar oturmuş dinleniyorlardı. Çimenlerin etrafı çitle çevrildiğinden, insanlar için yapılmış bir otlak gibiydi burası. Bir yerlerde çalıştıkları kılıklarından belli olan insanlar arada sırada hareket ettikçe otlayan ineklerden farksız bir görüntü oluşuyordu.</p>
	<p class="block_21">Miyo hiçbir kadının sırtında bebek olmadığını gördü. O kadar da tuhaf bir şey değildi. Ginza Caddesi’nde yürürken de, uyutmak için sırtında bebekle dolaşan birilerine pek rastlanmazdı. Bu bile Miyo’nun kendi halinden utanmasına yol açıyordu. İçinde kabaran hisler yalnızca bununla kalmıyordu. O ağır yükü çok doğal bir şeymiş gibi sırtında taşıdıkça sıradan insanlarınki gibi bir mutluluğu asla yakalayamayacağı hissine kapılıyordu.</p>
	<p class="block_21">Siyah sütunlu bir kapı vardı. Kapının iç tarafındaki iki-üç erik ağacı beyaz çiçeklerle kaplanmıştı. Ağaçların arasından görünen liman manzarasını tüm canlılığıyla izlermiş gibi, yüzünü o yöne çevirmiş halde, eski çağların imparatorlarından birinin heykeli dikilmişti.</p>
	<p class="block_21">Miyo çok eskiden, hangi mevsimde olduğunu çıkartamıyordu ama bu bronz heykele tırmanmayı düşündüğünü anımsadı. O anı zihninde canlanınca içinde yine heykele tırmanma isteği güçleniverdi. Heykelin kaidesi o kadar yüksek değildi. Oraya kadar tırmanabilirse, tek ayağını hafifçe öne çıkartmış imparatorun dizinden destek alarak boynuna sarılabilirdi.</p>
	<p class="block_21">“Olur mu Mutsuo?” diye seslendi, sırtındaki bebeğe. “Ben şimdi bu heykele tırmanacağım. Kimse bakmıyor, sorun olmaz. Uslu dur. Korkacak bir şey yok.”</p>
	<p class="block_21">Miyo çevresine göz gezdirdi. O kısım tam bir eriklik gibi bir ön bahçeydi ve parkın girişindeki çimenlikle ortasında gölet bulunan deniz kıyısındaki iç bahçenin arasında kalıyordu. O kısımda zemin çakıllarla kaplı olduğundan, oraya oturan olmadığı gibi, gelen giden de yoktu. </p>
	<p class="block_21">Miyo dilini hafifçe çıkarttı.</p>
	<p class="block_21">Heykelin arkasında terliklerini çıkartıp kaideye tutunarak bir çırpıda üzerine çıkıverdi. Bebeğin kafası az kalsın imparatorun kılıcının ucuna çarpacaktı. Bronz heykelin üzerinde beyaz lekeler oluşmuştu. Parmağıyla hafifçe ovalayınca hemen dağılıveriyordu. Martı pisliğiydi herhalde. Kılıcın kabzasına elini atıp ayağını ucu ucuna heykelin dizinin üstüne yerleştirdiğinde eli kayacak gibi oldu. Miyo dizin üzerine çıkıp kırmızı süveterin altındaki kollarını imparatorun boynuna doladı. Heykelin soğukluğu giysilerinden geçip tenine işliyordu. Fakat bu anlamsız sarılma bile bakıcı kıza fazlasıyla yetmişti, bronz bıyığı ve sakalı okşayıverdi. Uyanan Mutsuo, sırtında neşeyle debeleniverince dengesini yitirecek gibi oldu.</p>
	<p class="block_21">İç bahçeden gelen bir çift, o sıra dışı manzarayı görünce oldukları yerde kalakaldılar.</p>
	<p class="block_21">“Ne kadar tehlikeli!” diyen kadın, şalının ucuyla yüzünü örtüverdi.</p>
	<p class="block_21">“Ohhoo, ne cesaret,” dedi memur kılıklı adam, Miyo’nun duyabileceği kadar yüksekçe bir sesle.</p>
	<p class="block_21">Miyo inmeye karar verip tam inecekken birdenbire başını çevirip imparatorun gözlerinin yöneldiği tarafa baktı. Ağaçların ardında ufuk çizgisi ve liman görünüyordu. Beyaz bir yabancı gemi açıklarda demir atmıştı. Devasa, güzel bir gemiydi.</p>
	<p class="block_21">Gemi güneşin altında kesme şeker gibi pırıltılar saçıyordu. Oralarda iki-üç bulut sakin sakin süzülüyordu. Miyo memleketindeki sahilin açıklarından arada sırada geçen bu türden gemileri, okulun öğlen tatilinde arkadaşlarıyla yarın yukarısında oturup beslenme çantalarındaki yemeklerini yiyerek izlerdi.</p>
	<p class="block_21">Miyo heykelin kaidesinden çakıl zemine hırpani bir hareketle hoplayıverdi. Ayak tabanları çakılların acısını hissetmemişti. Mutsuo nefesi kesilmiş gibi bir ses çıkarttıktan sonra, neşeyle gülmeye başladı. O sert hareket yüzünden kuşak gevşemişti. Miyo terliklerini giydikten sonra, kuşağı yeniden sıkılaştırıp seri adımlarla denize yöneldi.</p>
	<p class="block_21">Geniş göletin kıyısından ilerleyip köprüden geçti. Küçük kıyı kapısının ötesi limandı. Üst kısmında küçük çamlar sıralanmış, aşağısı taş duvarla sağlamlaştırılmış seti dalgalar usul usul yalıyordu.</p>
	<p class="block_21">Miyo nefes nefese kalmıştı. Derisi çatlamış yanakları her zamankinden on kat daha kırmızıydı. Donuklaşan bakışları liman manzarasını hemen yakaladı. O an dudaklarında beliren gülümsemeyle, kadın patronun defalarca uyarmasına karşın ruj sürmekten vazgeçmediği küçük dudakları neşeyle aralandı.</p>
	<p class="block_21">Miyo küçük çamın bir kıyısına, kuru otların üzerine oturdu. Etraf sevgili çiftlerle doluydu. Çiftlerden biri sanki opera sahnesindeymiş gibi, erkek, kadının omzuna elini atmış, alçak sesle şarkı söylüyorlardı. Diğer yanda bir genç kız ise, kendisini pervasızca dizlerine bırakmış olan erkek arkadaşının saçlarını okşuyordu.</p>
	<p class="block_21">Miyo öylece dalgın dalgın jöle şekerini ağzının içerisinde gevelerken çevresindeki çiftlerin sırtına dikkat kesildiklerini hissetti.</p>
	<p class="block_21">“Ne kadar şirin!” dedi, arkadaşının saçlarını okşayan kız.</p>
	<p class="block_21">‘‘Ne?” diye ilgisizliği belli olacak şekilde, kamaşan gözleriyle denize bakarak.</p>
	<p class="block_21">“Bebek. Çok şirin.”</p>
	<p class="block_21">“Hıı,” diye oralı olmadığı anlaşılacak şekilde burnundan gelen bir sesle yanıtlayan adam, yönünü çevirerek, ‘‘Şimdi de bu taraf,” dedi.</p>
	<p class="block_21">Çiftler arasında farklı duygularla yüklü buğulu bakışlarıyla Mutsuo’yu süzen çiftler de vardı. Mutsuo ise keyifli sesler çıkartıyordu yalnızca. Herkesin kendisine değil de Mutsuo’ya bakmasına küskünleşen Miyo, oturduğu yerden kalkıp setin kıyısına giderek oturup ayaklarını aşağıya sarkıttı. Ayaklarını kirli deniz suyunun yukarısında sallamaya başladı.</p>
	<p class="block_21">O sırada sarı buzhanenin arkasından çıkan bir motorlu kayık, beyaz dalgalar çıkartarak yaklaşmaya başladı. Yakınlaştıkça üzerindekilerin yüzleri rahatlıkla seçiliyordu. Biri pembe yanaklı, diğeri zayıf yüzlü genç Amerikan askerleriydi. Pembe yanaklı olan dümene geçmişti. Arada sırada, “Hiyır, hiyır,” diye seslenerek, kıyıya on metre mesafede daireler, tehlikeli zikzaklar çizerek ilerliyordu. Miyo heyecanlanarak, kadın patronun her seferinde azarlamasına neden olan tiz sesiyle gülerek el salladı. </p>
	<p class="block_21">Sesini duyabilmişler miydi bilinmez, motorlu kayık aniden burnunu ondan tarafa çeviriverdi. Anbean yaklaşarak motor gürültüleri arasında seti oluşturan taşların suya battığı çizgiye yapışık halde durdu. </p>
	<p class="block_21">“Hey, hey, kamon.”</p>
	<p class="block_21">Bu kez Amerikan askeri el salladı. Bu hareketin kendine yapılan bir işaret olduğunu anlayan Miyo şaşırarak ayağa kalktı. Asker eliyle onu çağırıyordu. Yüzünde yumuşak bir gülümseme vardı.</p>
	<p class="block_21">“Ov beybi, kamon.” Seslendikleri Miyo değil, sırtındaki bebekti. Bebekse salyasıyla ıslattığı minik elleriyle Miyo’nun yanaklarına vuruyordu.</p>
	<p class="block_21">“Geliyorum.”</p>
	<p class="block_21">Miyo anlam veremediği bir cesaretle haykırmıştı. Bu cesaretin nedeni çevresindeki sevgililerin görmezden gelinip yalnızca kendisinin çağrılmasından kaynaklanan gururdu. Taş merdivenleri terliklerini şaklatarak indi. Altın sarısı tüylerle kaplı el, Miyo’nun bileğinden kavrayarak inmesine yardım etti. Dümenin arkasındaki koltuğa otururken Miyo az önce kendisine yardım eden Amerikan askerinin bileğinde gördüğü bileziği düşündü.</p>
	<p class="block_21">“Yabancıların erkekleri de bilezik takıyor. Ne hoş!”</p>
	<p class="block_21">O genç asker Miyo’ya dönüp çikolata uzattı. Pahalı olduğundan, normalde satın alamayacağı türden içi meyveli kalınca bir çikolataydı. Mutsuo’ya çaktırmadan yemeyi düşündüyse de, yabancıların önünde, “Mutsuo bak ne güzel bir hediye,” diyerek çikolatayı ambalaj kâğıdıyla birlikte bebeğin ağzına tıkıştırıverdi. Bebek, hoşuna gitmemiş olacak, başını sağa sola sallayıverdi.</p>
	<p class="block_21">Genç asker birkaç kez dönüp Mutsuo’ya göz kırptıktan sonra dayanamayıp kıllarla kaplı elini uzatıp Mutsuo’nun yanağına dokundu. Bebek şaşırarak ağlamaya başlayınca adam bir daha elini uzatmadı.</p>
	<p class="block_21">Karşı tarafta Tokai Vapur Şirketi’nin iskelesi vardı. Oşima istikametine giden Taçibana gemisi yanaşmıştı iskeleye. Geminin yakınından geçerken güvertedeki iki-üç denizci el salladı. Miyo ise oturduğu yerde hafifçe doğrulup mendil sallayarak adamlara yanıt verdi.</p>
	<p class="block_21">Motorlu kayık herhalde limanda gezinmek niyetindeydi.</p>
	<p class="block_21">Liman duvarlarından gitgide uzaklaşarak sanki devriye gezisine çıkmış gibi bir edayla demir atmış gemilerin arasında ilerledi. Denizin üzerinde güneşin bir hayli yatıklaşmış olduğu anlaşılıyordu. Açıklardaki geminin parlıyormuş gibi durması da olasılıkla güneşin açısından kaynaklanmıştı. Açıklarda savaş gemisi olacak, siyah bir kale gibi duran bir gemi daha vardı. O gemiden sessiz sakin yangın yerinden çıkanı andıran dumanlar yükseliyordu.</p>
	<p class="block_21">Gemilerin hepsi Miyo için yeni şeylerdi. Turuncuya boyanmış bir yük gemisi vardı. O gemiden denize doğru uzanan yeşil vincin ucunda sallanan çapanın kızıl renginden gözünü alamamıştı. Eski püskü yük gemilerinin tamamında Japonca isimler yazılıydı. Miyo gemilere bakmaktan sıkılınca başını çevirip az öncesine kadar oturduğu setten tarafa baktı.</p>
	<p class="block_21">Setin üzerindeki insanlar noktalar kadar küçülmüştü. Bodur çam dizisi yeni çıkmış ot filizleri gibi duruyordu. Kıyı kapısından uzaklaştıkça set gitgide yükselmiş, bulundukları yerde çamların boyu da yükselerek diğerlerinden daha yüksekte kalan tek bir çam görüntüye girivermişti.</p>
	<p class="block_21">Denizden gelen rüzgârların etkisiyle hafifçe yere doğru eğilen, dalları yere sarkan çam ağacı, o haliyle denizle canla başla mücadele edermiş gibiydi. Güneş olanca parlaklığıyla o çam ağacının dallarına vurmuş, dalların arasından ateş saçılıyormuş gibi bir manzara oluşmuştu.</p>
	<p class="block_21">Miyo anımsadı.</p>
	<p class="block_21">O çamdı. O gün ayaklarının bir çekime kapılmış gibi Hama Sayfiye Sarayı Parkı’na yönelmesi mutlaka o çamın etkisiyle olmuştu.</p>
	<p class="block_23"> </p>
	<p class="block_23"> </p>
	<p class="block_21">Altı ay kadar önce bir bahar günüydü. O günle aynı şekilde, lokanta çok sayıda rezervasyon almıştı. Mutsuo’yu sırtlayıp o parka ilk geldiğinde dolaşırken akşam oluvermişti. Güneş batana kadar oradan ayrılmaya üşenen Miyo, o çam ağacının altında oturmuş, gemilerin ışıklarının bir bir yanışını izlemişti.</p>
	<p class="block_21">Mont giymiş genç bir adam tam önünde setin kıyısında durmuş, limanı izlemeye başlamıştı. Arada aklına bir şeyler gelmiş gibi, yerden taş alıp denize atmıştı. Heykel gibi duran sırtı gölgelerle kaplanmış, yalnızca bolca yağ sürdüğü saçlarının arka kısmı parlak kalmıştı. Miyo ona baktıkça içinde yükselen seslenme isteğini bastıramaz hale gelmişti. Ne yaptığını sormak istemişti. Hatta arkasından usulca yaklaşıp denize itivermeyi bile aklından geçirmişti.</p>
	<p class="block_21">Adam nihayet ıslık çalarak yürümeye başlamıştı. Sırtı Miyo’ya dönük halde ilerlemeye başlamıştı. O an Miyo’nun içini bir boşluğa düşmüşlük hissi kaplamıştı. Genç adam aniden topukları üzerinde dönerek Miyo’nun varlığının farkına varınca ona doğru hızlı adımlarla yaklaşırken de kalbinin nasıl hızla çarptığını hâlâ anımsıyordu.</p>
	<p class="block_21">Adam yirmi beş-yirmi altı yaşlarında gibi duruyordu. Beyaz tenli, yakışıklı biriydi. Biraz tedirgin, biraz da küstahça bir edayla, “Ablacığım, bu saatte ne işin var burada?” dedi.</p>
	<p class="block_21">“Bir şey yaptığım yok.”</p>
	<p class="block_21">“Bebek bakıcısı mısın? Yaşın kaç?”</p>
	<p class="block_21">“On dört.”</p>
	<p class="block_21">“Bu soruya çok alışıksın herhalde,” diyen genç adam Miyo’nun yakınına bir yere oturuvermişti. </p>
	<p class="block_21">“Nerelisin?” </p>
	<p class="block_21">“Zuşi.”</p>
	<p class="block_21">“Şu rastlantıya bak. Ben de Zuşiliyim.”</p>
	<p class="block_21">“O eski numaraları bana yutturamazsın.”</p>
	<p class="block_21">Miyo aslında bu şekilde yanıtlar vermeye alışkın değildi. Aksine, belki de doğduğundan beri ilk kez öyle yapıyordu. Fakat duyduğu konuşmalardan aklında kaldığı kadarıyla, bir erkek kendiyle konuşmaya kalktığında, sorabileceği sorulara verebileceği iki-üç yanıtı da önceden düşünmüştü.</p>
	<p class="block_21">Sonra ikisi havadan sudan sohbet etmişti. Adam oturduğu yerde kayarak yaklaşıp Miyo’nun tam yanına gelmiş, elini omzuna atmıştı. Arkaya yıkılıverecek gibi olsa da, ayağa fırlamayı başarmıştı.</p>
	<p class="block_21">“Ne yapıyorsun sen? Bebek var görmüyor musun?”</p>
	<p class="block_21">Miyo alacakaranlık içerisinde canla başla koşmuştu.</p>
	<p class="block_21">Bir süre koştuktan sonra dönüp arkasına bakmıştı. Adam onu izlemiyor gibiydi.</p>
	<p class="block_21">Miyo o gün, nefes nefese ama bebeği sımsıkı tutarak koşmuştu. O âna kadarki yaşamı içerisinde, Mutsuo’nun o anki varlığı kadar, gücünü ayakta tutmasını sağlayan başka bir şey olmamıştı. Ona öylesine cesaret veren başka bir şey de olmamıştı. Belki de, o anki tehlikeden kurtulmasını o bebek sağlamıştı.</p>
	<p class="block_21">Fakat yine adama uysallıkla izin vermemiş olmasının da tek nedeni o bebekti. İlk vesile ne şekilde olursa olsun, şimdi o adamın karısı olmuş, mutlu bir yaşam sürüyor olabilirdi. Miyo pek de çirkin değildi. Fakat fazlasıyla çocuksu durduğundan, tüm yaşamı boyunca yalnızca bir kez ona biri bu kadar sokulmuştu. O günden sonra Miyo, o genç adamı pek çok kez rüyasında görmüştü.</p>
	<p class="block_23"> </p>
	<p class="block_23"> </p>
	<p class="block_21">Miyo motorlu kayığın üzerinde, akşam güneşi altında ışıldayan çamı bakışlarını ayırmadan izledi. İçi o adamı bir kez olsun yine görebilmek isteğiyle dolmuştu. Hayır, belki de adam o an çam ağacının altında durmuş Miyo’ya bakarak dönmesini bekliyordu. Hemen oraya dönmezse, adam çekip gidecekti belki de.</p>
	<p class="block_21">“Kam bek asker bey, kam bek,” dedi Miyo sinir krizine girmiş gibi, kulak dolgunluğuyla aklında kalan İngilizce sözcükleri kullanarak.</p>
	<p class="block_21">Genç asker gözlerini tostoparlak ederek arkasına döndü. Var gücüyle kıyıyı işaret eden Miyo’nun parmağını görünce, “Okkey,” dedi.</p>
	<p class="block_21">Kayık az önceki sete dönerken Miyo tekrar tekrar, “Tenk yu,” dedi. Ancak, çam ağacı gitgide belirginleşip de, altında umut ettiği gibi bir insan gölgesi göremediğinde Miyo yüreğine sancılar saplanacak ölçüde üzüntüye kapıldı.</p>
	<p class="block_21">Kayık kıyıya yanaştı. Miyo sete çıktı. Uzaklaşan kayığa mendil salladı. Miyo’nun aklı o çam ağacının altında kalmıştı. Kayıktaki adamların uzun uzun el sallaması karşısında içini sıkıntı basıverdi.</p>
	<p class="block_21">Miyo çam ağacının gölgesine girince o gün oturduğu yeri bile tam olarak anımsadı. Sararmış sonbahar çimenleri artık yoktu, ama onun yerine, yeni filizlenen çimlerin yeşilliği o kısmı kaplamıştı. Miyo batı güneşinin etkisiyle kiremit kızılına boyanan çam ağacının gövdesine tek omzunu yaslayıp suskunca öylece kalıverdi.</p>
	<p class="block_23"> </p>
	<p class="block_23"> </p>
	<p class="block_21">Mutsuo uykuya daldıktan sonra bir saatten fazla bir süre geçmişti. Akşam güneşi denizin üzerinde buğular bırakıyordu. Limanda demirli gemiler akşam karanlığı bastırmadan yeşil ışıklarını yakmaya başlamıştı. Açıklardaki gemiler ise akşam bulutlarının arasında kaybolmuştu. Önce ışıltılar saçarken sonra silikleşmiş, sonunda da karanlığın içinde yitip gitmişlerdi.</p>
	<p class="block_21">Denizin sete vuran çizgisi de yükselmiş, dil şaklatır gibi sesler gelmeye başlamıştı. Köpek gezdirmeye gelen bir adam, şaşkın gözlerle bebek bakıcısı kızın yüzüne bakıp geçti. Çünkü kızın o hali filmlerdeki ağaca yaslanmış ölü kadınları andırıyordu.</p>
	<p class="block_21">Güneş batarken hava da serinlemişti. Miyo kış sırasında soğuktan çatlayan ellerini dizlerinin üzerinde ovuşturdu. Bebek başını kızın omzuna iyice yapıştırmış, ağzı açık halde uyuyordu. Miyo’nun artık bebeğe aldırış ettiği yoktu. Artık aklından bebek sözcüğü bile geçmiyordu. Aklındaki tek şey, o adını bile bilmediği adamdı.</p>
	<p class="block_21">Denizin üstündeki havada turuncu bir çizgi kalmış, parktaki ışıklar dayanmıştı.</p>
	<p class="block_21">Miyo yeri kaplayan çam iğnelerini ezen ayak seslerini duydu. Gözlerini yukarı doğrulttuğunda ağzında sigarasıyla duran adamı gördü. Üstündeki montu anımsıyordu. </p>
	<p class="block_21">“Evet, geldin işte.”</p>
	<p class="block_21">Miyo adam çıkıp gelecek olursa söyleyeyim diye aklından geçirdiği cümleyi bir çırpıda söyleyivermişti. Ayağa kalkınca dizleri titremeye başladı. Elleriyle yüzünü kapatıp ağladı.</p>
	<p class="block_21">Adam kızın kendisine o şekilde davranması karşısında afallamıştı. Loş karanlıkta kızın yüzüne baktı. Anımsamıyordu.</p>
	<p class="block_21">“Neyin var ablacığım?” diyerek korka korka, elini Miyo’nun omzuna koydu. Miyo omzunu oynatarak adamın elinin altına iyice yerleştirdi.</p>
	<p class="block_21">“Seni görmeyi çok istiyordum.”</p>
	<p class="block_21">“Nasıl yani?”</p>
	<p class="block_21">“Seviyorum, hem de çok seviyorum seni.” </p>
	<p class="block_21">“Nasıl olur?”</p>
	<p class="block_21">Adam bir deliyle karşılaştığı hissine kapılmış gibiydi. Miyo ağlaya ağlaya yarım sene önceki olayı anlatana kadar da kendine gelemedi. Sigarasının izmaritini seri bir hareketle denize fırlattı. O hareketiyle, o gün denize taş attığını anımsadı.</p>
	<p class="block_21">“Ha, tamam. Demek o günkü kızsın sen. Korkuttun beni. Bu loş karanlıkta aniden yapışıverince hiç anlayamadım.”</p>
	<p class="block_21">“Demek tanıyamadın. Kusura bakma.” </p>
	<p class="block_21">Adam Miyo’nun yanına oturdu. Bir süre suskun kaldı. Miyo eğer adam yine bir şey yapacak olursa, bu sefer Mutsuo’yu bir kenara bırakıvermek, asla kaçmamak niyetindeydi. Fakat adam tek kelime bile etmiyordu. Miyo cebinden sakız çıkartıp adama verdi. İki tanesini ağzına atmış, kalanını adamın cebine tıkıştırıvermişti.</p>
	<p class="block_21">“Kaç yaşındasın?” diye sordu adam, yine o günkü gibi.</p>
	<p class="block_21">“Tam on altı.”</p>
	<p class="block_21">“Hmm.” Adam ne diyeceğini şaşırmış gibiydi. Nihayet konuşabileceği bir konu bulmuş gibi bebeğe baktı.</p>
	<p class="block_21">“Şirin bebek. Kaç yaşında?”</p>
	<p class="block_21">“Tam bir.”</p>
	<p class="block_21">“Erkek mi, kız mı?”</p>
	<p class="block_21">“Erkek. Üstündeki giysilere baksana.”</p>
	<p class="block_21">“Şuraya geçip yüzünü göstersene.”</p>
	<p class="block_21">İkisi birlikte kalkıp sokak lambasının altındaki granit kayaya oturdular.</p>
	<p class="block_21">“Ne haber? Bu amca hoşuna gitti mi?’’</p>
	<p class="block_21">Adamın bebeklerden hiç anlamadığı belliydi. Bebeğin yüzü kızmış gibi bir hal aldığı halde, Miyo’nun sırtında güçlü hareketlerle debelendi.</p>
	<p class="block_21">“Bana da lazım böyle bir tane.”</p>
	<p class="block_21">“Gerçekten mi?”</p>
	<p class="block_21">“Evet, gerçekten.”</p>
	<p class="block_21">Miyo, ben sana doğururum diyecek olduysa da vazgeçti.</p>
	<p class="block_21">O sırada setin arkasında kalan yoldan gelen bir kadını gördüler. Kadın göletin kıyısında biraz durup çevresine bakındı. Sonra adamı görünce kibirli adımlarla merdivenden çıktı. Yüksek topuklu giymeye alışmamış kadın adımlarıydı.</p>
	<p class="block_21">“Beklettim. Kusura bakma,” dedi kadın. Sonra hemen bakışları Mutsuo’ya kaydı. Miyo sanki orada yokmuş gibi, “Ne kadar şirin bir bebek,” dedi.</p>
	<p class="block_21">Miyo kadını delici bakışlarla süzdü. Manto giydiğinden vücut hatları belli olmuyordu. Soluk sarı mantosu yeniydi, göğsüne de altın rengi bir broş takmıştı. Yüzü sıradandı, farklı bir özelliği yoktu. Hatta gözlerinin küçüklüğü itici bir görüntü oluşturuyordu. Fakat beceriksiz makyajına rağmen, gözlerini belirginleştirmeyi başarmıştı. Miyo’nun sinirini bozan, o kadının sırtında bebek olmamasıydı.</p>
	<p class="block_21">“Adam buraya benim için gelmemiş.”</p>
	<p class="block_21">Adam kadınla konuşurken Miyo’nun aklından sürekli bu cümle geçiyordu. Tuhaftır, ağlamadı. Akşam yatağına girdiğinde doyasıya ağlayacağını biliyordu. Beceriksiz bir gülümseme takındı. Miyo filmlerde ona benzer sahneleri birçok kez görmüştü.</p>
	<p class="block_21">“Gerçekten çok şirin değil mi? Bizim de böyle bir çocuğumuz olsa keşke.”</p>
	<p class="block_21">“Ben de isterim. Tam böyle bir erkek bebek.” Miyo huzursuz olup, “Sizin çocuğunuz yok mu?” diye sordu.</p>
	<p class="block_21">“Yok. İstiyoruz ama olmuyor işte.”</p>
	<p class="block_21">“Ben de böyle bir oğlum olmasını çok istiyorum.”</p>
	<p class="block_21">Miyo buğulanan gözlerini kocaman açıverdi. Bir an gözlerinin önü kararıvermişti. “Hal böyleyse ben çekileyim, bu iki insanın mutluluğu için...” Miyo’nun o çift için verebileceği başka hiçbir hediye yoktu. Fakat eğer damdan düşer gibi söyleyecek olursa mutlaka reddederlerdi. Miyo küçük bir plan yapıp karnının ağrımaya başladığını, tuvalete gideceğini söyledi. Tuvalet göletin öte yanında, bulundukları yerden bir hayli uzaktaydı.</p>
	<p class="block_21">“O arada bebeği size bırakabilir miyim?”</p>
	<p class="block_21">“Olur elbette,” dedi kadın, nazikçe. Miyo, bebeği saran kuşağı çözüp, kayanın üstünde oturan kadının dizlerinin üstüne usulca bıraktı. Bebek ağlamamıştı.</p>
	<p class="block_21">“İyi misin? İlaç vereyim mi?”</p>
	<p class="block_21">“İyiyim. Kusura bakmayın.”</p>
	<p class="block_21">Miyo dönüp adama kısa bir bakış fırlattı. Adam gözlerini kısmış sigarasını içiyordu. Burnunun ucu sokak lambasının altında ışıldıyordu.</p>
	<p class="block_21">Miyo göletin kıyısından geçen yolda telaşlı adımlarla ilerledi.</p>
	<p class="block_23"> </p>
	<p class="block_23"> </p>
	<p class="block_21">Tuvaleti geçen Miyo var gücüyle koşmaya başladı. Sırtındaki ağırlık artık yoktu. Hafifleyen vücudu sanki bir başkasına ait gibiydi. Duracak olursa tereddüde düşebilirdi. Koşmaya devam etmeliydi. Koşarken arkasından gelen vapur düdüklerini, göletteki alabalıkların sıçrayışlarını, ağaçların arasındaki baykuşun ötüşünü, uzaklardaki otomobillerin korna seslerini duydu.</p>
	<p class="block_21">Yorulunca yürümeye başladı. O an yüreğine bir acı saplanıverdi. Mutsuo’yu bir daha göremeyecek, lokantaya bir daha asla dönemeyecekti. Fakat içinde kötülük işlediğine dair bir his yoktu. Şimdi artık, Mutsuo o adını bilmediği adamla kendi arasında doğan öz çocuğu gibiydi.</p>
	<p class="block_21">Park kapısından çıkarken, o vakitte tek başına dolaşan kız çocuğuna bekçiler kuşkulu gözlerle baktılar. Miyo nihayet aydınlık caddeye ulaştı. Göğsü gevşemiş, içini gülme isteği kaplamıştı.</p>
	<p class="block_21">“Herkesle aynıyım. Hiçbir farkım yok. Artık sırtımda hiçbir şey yok.”</p>
	<p class="block_21">Miyo, Mankinu Lokantası’ndan olabildiğince uzağa gitmek istiyordu. Göğsünü gere gere şehir içi tren hattına bindi.</p>
	<p class="block_21">Trenin içi, yolcuların azlığı sayesinde aydınlıktı. Kondüktör bilet kesmeye geldi. “Son durak!” dedi Miyo. Son durağa kadar gittikten sonra başka bir hata aktarma yapmak niyetindeydi.</p>
	<p class="block_25">Aralık 1951</p>
	<p class="block_18" id="calibre_pb_9"> </p>
</body></html>
