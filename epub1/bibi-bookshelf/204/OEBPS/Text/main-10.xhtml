<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Bilinmeyen</title>
  <link href="../Styles/stylesheet.css" rel="stylesheet" type="text/css" />
  <link href="../Styles/page_styles.css" rel="stylesheet" type="text/css" />
</head>

<body class="calibre">
  <h2 class="calibre9"><span class="calibre13">Yirminci Bölüm</span></h2>

  <p class="calibre10"><span class="calibre5"><br class="calibre3" /></span></p>

  <p class="calibre10"><a id="bookmark0"></a><span class="calibre5">Nathan</span></p>

  <p class="calibre10">Zoe, Ashley'yle derslerinin öncesi ve sonrasında verandada çok zaman geçiriyordu. Scarlet'i örnek alıyor olabilirdi ama emin olamıyordum. Zoe'ye ne yaptığı sorulduğunda tam bir cevap vermiyordu.</p>

  <p class="calibre10">"Bekliyorum," diyordu. Kucağına koyduğu ellerini incelemekle gözlerini kısıp tepenin ardını görmeye çalışmak arasında gidip geliyordu.</p>

  <p class="calibre10">Ne beklediğini sormamayı öğrenmiştim. Bana söylemiyordu. Annesini özlediğinden endişe ediyordum ama eğer beklediği kişi ya da şey Aubrey değilse de bunu hatırlatıp Zoe'yi üzmek istemiyordum. Güvende olmanın kızım için yeterli olmadığından endişe ediyordum. Yine de mutlu gibi duruyordu ve bir haftadan uzun bir süredir bir epizod yaşamamıştı, dolayısıyla belki de onun için endişelenmeye çok alışık olduğum için bazı şeyleri gereksiz yere kafama takıyordum.</p>

  <p class="calibre10">"Zoe?" dedim verandaya çıkıp yanına gelerek. Nerdeyse yarım saattir ses çıkarmadan bekliyordu ve Ashley de masada onu bekliyordu. "Bayan Ashley denemen için çarpım çalışma kartları hazırlamış."</p>

  <p class="calibre10">"Matematiği gerçekten pek sevmiyorum," dedi.</p>

  <p class="calibre10">Gülümsedim. "Ben de matematiği gerçekten pek sevmiyorum ama bazen sıkıcı işleri de yapmamız gerekiyor."</p>

  <p class="calibre10">Düşünceli bir ifadeyle bana baktı. "O şeyleri çok sık yapmamız gerekiyor."</p>

  <p class="calibre10">"Evet, bazı günler daha fazla. Hazır mısın?"</p>

  <p class="calibre10">Zoe başını hayır anlamında iki yana salladı. Buna hazırlıksız yakalandım.Zoe daha önce hiç bana doğrudan hayır dememişti. Nasıl tepki vereceğimi bilemedim.</p>

  <p class="calibre10">"Neden hayır?"</p>

  <p class="calibre10">Yolu işaret etti, döndüğümde bir adamla bir kızın tepeyi aşmakta olduklarını gördüm. Önce irkildim ama ardından hasta olmadıklarını anladım.</p>

  <p class="calibre10">Zoe,"Onlar Scarlet'in ailesi mi?" diye sordu.</p>

  <p class="calibre10">"Hayır. Yani demek istediğim öyleymiş gibi durmuyorlar." Adam çok uzun ve sıskaydı, öğle güneşinde başındaki kellik fazlasıyla belirgindi ve güneşe karşı korumasızdı. Kolları anormal derecede uzundu ve yakınlaştıkça daha da uzunlarmış gibi görünüyorlardı.</p>

  <p class="calibre10">"Scarlet!" diye bağırdım ve ona seslendiğim anda içimden kendime bir tokat atmak geldi. Tam korktuğum gibi koşarak kapıdan çıktı, umut ve beklentiyle soluk soluğa kalmıştı bile.</p>

  <p class="calibre10">"Geldiler mi?" diye sordu, tam koşarak çiftliğe gelmeye başladıklarında.</p>

  <p class="calibre10">"Tanrım hayır, üzgünüm," dedim, kendimi tam bir pislik gibi hissederken.</p>

  <p class="calibre10">Scarlet gözlerini çiftten ayırmadı ve yaklaşırlarken yutkundu. Bütün bedeni gerilmişti ve öyle bir şekil almıştı ki sanki kalbi vücudundan çıkıp kırılıyormuş gibi gözüküyordu.</p>

  <p class="calibre10">Ne yapacağımı bilemedim, uzanıp elini tuttum.</p>

  <p class="calibre10">"Selam," dedi adam, gevşekçe kızın elini tutmuştu. Başı, dudakları ve burnu güneşten kötü yanmıştı, gözlerinin altı çökmüş ve yanakları çöktüğü için de elmacık kemikleri çıkmaya başlamıştı.Kız açlıktan onun kadar etkilenmemiş gibi duruyordu ama gözlerini yerden kaldırmıyordu.Her ne kadar adamın elini tutsa da ona yakın durmuyordu.</p>

  <p class="calibre10">"Ben Kevin. Bu da kızım Elleny," dedi soluk soluğa, gülümseyen dudaklarının arasından.</p>

  <p class="calibre10">"Merhaba Elleny," dedi Scarlet, otomatik olarak kulağa son derece doğal gelen anne sesine geçerek.</p>

  <p class="calibre10">Elleny ona karşılık vermediğinde Kevin omzunu silkti. "Çok şey yaşadı."</p>

  <p class="calibre10">Scarlet dizinin üstüne çöktü. "Kaç yaşındasın Elleny?"</p>

  <p class="calibre10">"On dört yaşında," dedi Kevin. "Burası sizin mi?"</p>

  <p class="calibre10">Scarlet önce Kevin'e sonra da bana baktı. Biraz tuhaf bir adamdı ama Scarlet de ben de bir çocuğu geri çeviremeyeceğimizi biliyorduk. "Öyle sayılır. İçeride su ve yiyecek var," dedi kapıyı işaret edip. "Ama silahını dışarıda bırakman gerekecek." Scarlet adamın sağ elindeki şömine demirine baktı.</p>

  <p class="calibre10">Kevin bir an bile tereddüt etmeden demiri yere bırakıp Elleny'yi de çekerek yürümeye başladı.</p>

  <p class="calibre10">Ben Zoe'yi masaya, Ashley'nin yanına oturturken Scarlet de onlara mutfağı gösterdi.</p>

  <p class="calibre10">"Bu da kim?" diye fısıldadı Ashley.</p>

  <p class="calibre10">"Bizim gibi hayatta kalanlar," dedim. "Bir babayla kızı."</p>

  <p class="calibre10">Ashley surat yaptı. Ne düşündüğünü biliyordum. Kevin iskelete benziyordu ve Elleny de neredeyse toplu sayılırdı, çocukluktan kalma bir şekilde yağ yanaklarını şişirip on dört yaşından çok daha küçük görünmesine neden oluyordu.Yeşil gözleri ve kestane rengi saçları Kevin'in buz mavisi gözlerinin tam zıttıydı. Yuvarlak hatları adamın kemikli yüzü ve sivri burnuyla tezat oluşturuyordu.</p>

  <p class="calibre10">"Zoe de bana benzemiyor."</p>

  <p class="calibre10">"Evet benziyor," dedi Ashley, kızıma bakıp gülümseyerek. Zoe de gülümsedi.</p>

  <p class="calibre10">Ashley ve Zoe çarpım tablosunu çalışıyorlardı ve yaklaşık yarım saat boyunca okudular, ardından Ashley'nin eski bir yapbozu üstüne çalışıp Birleşik Devletlerin elli eyaletini bir araya getirdiler. Bitirdiklerinde Zoe verandaya geri döndü.</p>

  <p class="calibre10">"Pekâlâ, ne düşünüyorsun?" dedim Scarlet'e. Buzdolabını temizliyor, artık yiyecekleri çöpe atıyordu.</p>

  <p class="calibre10">"Yiyeceği böyle ziyan etmek aşırı saçma, onu düşünüyorum."</p>

  <p class="calibre10">"Kevin hakkında."</p>

  <p class="calibre10">"Ona ne yapacağımıza karar verene dek doktorun yatağında uyuyabileceğini söyledim. Kalacaklar mı, yoksa yollarına devam edecekler mi, söylemedi. Zoe'yle sen şimdilik alt katta kalabilirsiniz diye düşündüm. Onların alt katta silahlarla erzakımızın yanında olmalarını istemedim açıkçası.Ha,tabii sence Zoe bundan rahatsız olmazsa."</p>

  <p class="calibre10">"Yok yok, ona açıklarım. Hazırlanmak için yeterince zamanı olacak." Oturma odasına baktığımda Elleny kendi başına kanepede oturuyordu. Zoe'yi taşınmaya hazırlama sürecine başlamak için verandaya yürüdüm ve Kevin'in en üst basamağa, hemen kızımın yanına oturmuş olduğunu gördüm. Elini verandaya, kızımın biraz arkasına doğru dayamıştı.</p>

  <p class="calibre10">"Zoe," dedim, çabucak kapıyı açarak. "Beş dakika içeri gelmeni istiyorum. Konuşmamız lazım."</p>

  <p class="calibre10">Kevin hemen elini çekti ama yüzündeki sakin ve rahat ifade değişmemişti. "Şirin bir kızın var."</p>

  <p class="calibre10">Başımla onaylayıp Zoe'nin geçmesi için kapıyı açık tuttum ve sonra da onu Ashley'nin odasının önüne götürüp kapıyı çaldım. Şaşırmış olsa da Ashley kapıyı açıp bizi içeri aldı.</p>

  <p class="calibre10">"Zoe," dedim önünde diz çökerek. "İlk olarak, Kevin'i henüz tanımıyoruz, dolayısıyla ben aksini söyleyene dek o nedir?"</p>

  <p class="calibre10">"Bir yabancıdır," dedi kendine güvenerek.</p>

  <p class="calibre10">"Peki, yabancılar hakkındaki kuralımız nedir?"</p>

  <p class="calibre10">"Onlarla konuşmayız."</p>

  <p class="calibre10">Başımla onayladım. "Aferin sana."</p>

  <p class="calibre10">"Kevin'e kuralı söyledim ama bana iyi bir adam olduğunu ve seninle tanıştığını, o yüzden de yabancı olmadığını söyledi."</p>

  <p class="calibre10">Bunu duyunca kan beynime sıçradı ama belki de sadece kendisi de bir baba olduğu için çocuklarla nasıl konuşulacağını biliyordu. "Biriyle tanışmış olmak ve o kişiyi tanımak farklı şeylerdir. Ben olur diyene kadar Kevin'le yalnız kalmanı istemiyorum. Anlaştık mı?"</p>

  <p class="calibre10">"Anlaştık," dedi Zoe.</p>

  <p class="calibre10">Ashley ile Cooper yanımızda duruyor ve ses çıkarmadan birbirleriyle iletişim kuruyorlardı. Zoe'yle yaptığım ciddi konuşmanın belli yerlerinde birbirlerine bakıyorlar, hiç ses çıkarmadan da olsa konuşuyorlardı.</p>

  <p class="calibre10">"Bir de şu var: Kevin ve Elleny'ye yer açmak için alt kata taşınacağız."</p>

  <p class="calibre10">Zoe suratını astı ama hazırlıklıydım. "Odamızı seviyorum."</p>

  <p class="calibre10">"Ben de öyle. Bu sadece geçici olacak, sonra odamızı geri alacağız."</p>

  <p class="calibre10">Zoe kaşlarının arasını kırıştırdı.</p>

  <p class="calibre10">Ashley yanımızda dizlerinin üstüne çöktü. "Zoe, ikimizin birlikte eşyalarını alt kata taşımamıza ve sonra da orayı istediğin gibi dekore etmene yardım etmeme ne dersin?"</p>

  <p class="calibre10">Zoe bir süre bunu düşünüp sonra da başıyla onayladı. Fikir onu hâlâ mutsuz ediyordu ama daha şimdiden,hem de tartışma olmadan taşınmayı kabul etmesi çok büyük bir olaydı. Ashley'ye olan minnetimi gizleyemedim ve ayağa kalktığımızda bir elimle uzanıp onu yanıma çektim ve üstünkörü sarılarak yanağımı başına dayadım.</p>

  <p class="calibre10">Ashley, Zoe'yi eşyalarını toplamaya götürdü ve Cooper ile ben de Kevin ve Elleny'nin bir sandviçi paylaştıkları oturma odasına gittik.</p>

  <p class="calibre10">"Bir sandviç daha yapabilirsin," dedim. Kevin o kadar sıskaydı ki niye yapmadığını anlamamıştım. Belki fazla yerse konukseverliğimizin son bulacağından endişe ediyordu.</p>

  <p class="calibre10">"Biz her şeyi paylaşırız, değil mi?" dedi, sevgiyle Elleny'nin bacağının üst kısmım sıvazlarken.</p>

  <p class="calibre10">Elleny konuşmadı ya da başka bir şekilde tepki vermedi. Sadece Kevin'in yanında oturup ona verdiği lokmayı çiğnedi. Kendini bu şekilde kapatmasının nedeninin annesi ya da başka bir sevdiğini kaybetmek mi olduğunu merak ettim. Scarlet çiftliğe vardıklarından beri onunla iletişim kurmaya çalışıyordu ama Elleny geri kalan her şeyle arasına bir set çekip kendi dünyasından çıkmayı reddediyordu.</p>

  <p class="calibre10">Bunu az da olsa anlayabiliyordum. Benim anlamadığım Kevin'in onun davranışını neden hiç önemsemediğiydi.</p>

  <p class="calibre10">Elleny kendi tabağı olduğu için önceki seferden fazla yese de akşam yemeği boyunca hiç ses çıkarmadı. Ama yavaş yavaş yiyerek her lokmanın tadını çıkartıyordu.Kimse normalde konuştuğumuz konularda konuşmuyordu. Bir şekilde herkes evimizi, sırlarımızı ve ailemizi yabancılardan korumamız gerektiğini biliyordu. Evsiz barksız kalmış adam ve yanındaki küçük kızdan bile.</p>

  <p class="calibre10">Yemeğini ilk bitiren Kevin oldu. "Tanrım, yorgunum. Burada saat kaçta yatağa gidiyorsunuz?"</p>

  <p class="calibre10">"Değişiyor," dedi Scarlet. "Sen önden gidebilirsin."</p>

  <p class="calibre10">Kevin elini Elleny'nin eline koyup, "Yatmaya hazır mısın?" diye sordu.</p>

  <p class="calibre10">Elleny bir lokma daha aldı.</p>

  <p class="calibre10">Kevin, Elleny'nin elini sıvazladı. "Hadi gel artık. Yeterince yedin. Yatma vakti geldi."</p>

  <p class="calibre10">Elleny bir kaşık daha pilav alarak, "Hâlâ çok açım," dedi, sesi sadece bir fısıltı kadar çıkıyordu.</p>

  <p class="calibre10">Kevin'in canı sıkıldı. "O kadar aç değilsin. Ben yorgunum. Hadi yatağa gidelim."</p>

  <p class="calibre10">Scarlet dirseklerini masaya dayadı. "Bizi tanımadığının farkındayım ama Nathan'ın da benim de çocuklarımız var. Elleny'ye göz kulak oluruz. Yemeği bitince onu odaya yollarız."</p>

  <p class="calibre10">Kevin bir an için sakinliğini kaybetti. "Beklerim." Elleny yavaşça bir ısırık daha aldı ve diğerlerimiz durumun tuhaflığından etkilenmemeye çalıştık.</p>

  <p class="calibre10">Yaklaşık on dakika sonra Kevin ayağa kalkıp Elleny'yi kolundan tutarak çekti. "Bitirdin artık, hadi gidelim."</p>

  <p class="calibre10">Elleny tereddüt ederek onunla gitti. "Ben... hâlâ..." dedi ama Kevin cümlesini bitiremeden onu susturdu.</p>

  <p class="calibre10">Yatak odasına girip gözden kayboldular. Kevin odanın kapısını kapatınca hepimiz sofrayı toplamak için kalktık.</p>

  <p class="calibre10">"Bu tuhaftı," dedi Joey, musluğu açarken.</p>

  <p class="calibre10">Hepimiz aynı fikirdeydik ve değişik konuklarımıza karşın elimizden geldiğince normal rutinimize devam etmeye çalıştık. Scarlet sanki tedirginliğini atmak istermişçesine tabak ve tavaları siliyordu. Bir noktada yıkamayı yeni bitirdiği tencere diğerlerine çarptı.Yumruk yaptığı ellerini tezgâhın üstüne koyup derin bir nefes aldı ve yeniden başladı.</p>

  <p class="calibre10">"Biraz yavaşlar mısın?" dedi Joey, elindeki tavayı durulayıp kurularken. "Sana yetişemiyorum."</p>

  <p class="calibre10">"Üzgünüm," dedi Scarlet, hâlâ bastırılmış öfkesini bulaşıklardan çıkarmaya çalışırken.</p>

  <p class="calibre10">"Neler oluyor?" diye sordum arkasından yaklaşarak. Çenem tam omzunun üstündeydi ama rahatsız olmuş gibi görünmüyordu.</p>

  <p class="calibre10">"Bilmiyorum."</p>

  <p class="calibre10">"Biliyorsun."</p>

  <p class="calibre10">"Ters bir şeyler var."</p>

  <p class="calibre10">"Katılıyorum."</p>

  <p class="calibre10">Zoe'yi alt kata götürdüm, o pijamalarını giyerken ben de yatağın örtüsünü açtım. Yatağa girince de üstünü örttüm.</p>

  <p class="calibre10">"Mırıldansana babacığım."</p>

  <p class="calibre10">Yarım ağızla güldüm. En son kıyamet kopmadan önce Zoe'ye mırıldanmıştım. Bir nedeni bu kadar yoğun, stresli günler yaşadığımız için anında uykuya dalıyor olmasıydı. Diğeri de canımı kurtarmak için bile olsa şarkı söyleyemeyecek kadar kötü bir kulağımın olmasıydı.Hiç belli sözleri olan bir şey söylemezdim, sadece sesimi inceltip kalınlaştırırdım ve bu bir şekilde Zoe'yi uykuya dalacak kadar rahatlatıyordu.</p>

  <p class="calibre10">Mırıldanmaya başlayınca Zoe gözlerini kapadı. Neden o döneme, kıyametin koptuğu zaman, dediğimi bilmiyorum. İyi tarafları da vardı. Her gün, bütün günü iş ya da masrafları düşünmeden kızımla ilgilenerek geçirebiliyordum ve Scarletle tanışmıştım. Evet, çiftliğin sınırlarının dışında korkutucu şeyler vardı ama durumumuz çok,hem de çok daha kötü olabilirdi. Bazı günler durumumun kaybettiklerime değdiğini düşündüğüm oluyordu.</p>

  <p class="calibre10">Zoe'nin solukları düzene girdi ve ben de eğilip burnunun ucunu öptükten sonra üst kata çıktım. Joey en tepede,bulaşık makinesinin üstüne oturmuştu. "Scarlet bana oturma odasında bir yer yatağı yaptı. Aşağıda sizin yanınızda uyusam rahat edemezdim."</p>

  <p class="calibre10">"Tamam," dedim, elini bir kez sıkarak. "Üzgünüm, abi."</p>

  <p class="calibre10">"Sorun değil." Bulaşık makinesinin üstünden atlayıp peşimden oturma odasına geldi.Yere çarşaf,battaniye ve yastıklar serilmişti ve Scarlet dışarıda verandada duruyordu.Joey de kanepeye oturmuştu.</p>

  <p class="calibre10">Kollarımı kavuşturdum. "Onun yanına gitmek istiyorum ama yanında kalabalık ediyormuşum gibi geliyor. Bu onun kişisel zamanı sayılır, değil mi?" diye sordum.</p>

  <p class="calibre10">Joey gülümsedi. "Dışarıda olmandan hoşlandığını düşünüyorum. Belki de çıkmaya devam etmesinin nedenlerinden biri de budur."</p>

  <p class="calibre10">"Hayır," dedim başımı sallayarak. "Dışarı çıkıyor, çünkü yakında kızlarının o tepenin üzerinden yürüyerek geleceklerini biliyor."</p>

  <p class="calibre10">"Gerçekten öyle mi düşünüyorsun? Ben emin değilim. Epey zaman geçti."</p>

  <p class="calibre10">"Cooper ile benim Shallot'tan buraya gelmemiz bütün günümüzü aldı ve araziden geçip geldik. Zemin düz değil. Yolun üstünde dereler, kayalar, tepeler ve terk edilmiş binalar var ve bir de eski çiftlik araç gereçleri... ve zombiler."</p>

  <p class="calibre10">"Şişşt..." diye takıldı Joey, eliyle söylediklerimi geçiştirerek. "Sanki zor bir işmiş gibi konuşuyorsun."</p>

  <p class="calibre10">Scarlet içeriye girdi, yüzü bembeyazdı ve ağlıyordu ama üzgün görünmüyordu. İfadesini görünce donup kaldım ve anında kızlarla ilgili bir durum olduğunu düşündüm. Genellikle dışarıda beklediği sürenin çok daha küçük bir kısmı geçmişti.</p>

  <p class="calibre10">"Ne oldu?" dedim ona doğru bir adım atarak. Doktorun odasındaki ikilinin endişelenmesini istemiyordum.</p>

  <p class="calibre10">Scarlet dişlerini sıkmıştı ve yanağından aşağıya bir gözyaşı süzüldü. "O pisliği öldüreceğim."</p>

  <p class="calibre10">Hızla odanın öbür tarafına yürüdü, tüfeğini aldı ve onu durduramadan doktorun odasının kapısından içeri daldı. Durması için bağırmaya başladım ama tüfeği Kevin'in kafasının arkasına doğrulttuğunu gördüğüm anda, tamamen uygunsuz bir pozisyonda,üstü çıplak bir halde Elleny'nin üstüne eğilmiş olduğunu fark ettim.</p>

  <p class="calibre10">Elleny sessizce, korkuyla inliyordu. Neler olduğunu algılamam birkaç saniyemi daha aldı, sanki beynim gözlerimin gördüğüne inanmayı reddediyor gibiydi.</p>

  <p class="calibre10">"Ayağa kalk!" diye bağırdı Scarlet. "Ön odaya! HEMEN!" Son kısmını bağırırken sesi titredi. Küçük kızın üstünde kımıldamadan duran Kevin'in, yatak çarşaflarının üstünden çıplak, kemikli sırtı görünüyordu.</p>

  <p class="calibre10">Joey arkamdan içeri girdi. "Ne oluyor burada?"</p>

  <p class="calibre10">Ben olduğum yerde uğradığım şoktan kımıldayamaz halde dururken Kevin elleri havada yataktan aşağı zıplayarak indi. Tamamen çıplaktı. O anda midem altüst oldu, az kalsın akşam yemeğimi olduğum yere çıkaracaktım.</p>

  <p class="calibre10">Kevin aceleyle oturma odasına gitti ve Scarlet göğsüne doğrulttuğu tüfekle onu takip ediyordu.</p>

  <p class="calibre10">"Sen bir canavarsın.Dışarıda ki şeylerden de betersin. Hemen dışarı çık ki kanını bu halıdan temizlemek zorunda kalmayayım," dedi Scarlet.</p>

  <p class="calibre10">"Yani o...?" dedi Joey, bir Kevin'e bir de yatak odasına bakarak.</p>

  <p class="calibre10">Miranda, Bryce, Cooper ve Ashley de o noktada yatak odalarından çıkıp gelmişler, duydukları ve gördükleri karşısında şok olmuşlardı.</p>

  <p class="calibre10">"Oha! Burada neler oluyor böyle?" dedi Bryce.</p>

  <p class="calibre10">"Bilmek istemezsin," dedi Joey. "Vur onu Scarlet."</p>

  <p class="calibre10">"Bırakın gideyim!" dedi Kevin, elleri hâlâ havadaydı.</p>

  <p class="calibre10">"Evet, hem de hemen gideceksin."</p>

  <p class="calibre10">Kevin, Scarlet'in arkasına yatak odasına baktı. "Ama kızımı almadan gitmem."</p>

  <p class="calibre10">"Gitmezsen geberirsin'' dedi Joey. "O bizimleyken seninle olduğundan daha güvende."</p>

  <p class="calibre10">"Hadi ama! Bari elbiselerimi almama izin verin!" diye sızlandı Kevin.</p>

  <p class="calibre10">"Defol git, seni iğrenç pislik," dedi Scarlet, duyduklarına inanamayarak. Tüfeğin horozunu kaldırdı, namluyu Kevin'in karnına bastırdı ve onu geri geri kapıya doğru itti.Bir an onu izledi ve sonra da yatak odasına gitti. Joey'e, "Nereye gittiğine bak," dedi.</p>

  <p class="calibre10">Joey kapıda nöbet tutmaya başladı.</p>

  <p class="calibre10">Scarlet yatağın ucunda durdu. "Elleny, o adam senin baban mı?"</p>

  <p class="calibre10">Üstünde sadece boynuna kadar çektiği pike olan Elleny başını hayır anlamında iki yana salladı.</p>

  <p class="calibre10">Scarlet başıyla onayladı. "Ben de öyle düşünmüştüm. Hemen döneceğim."</p>

  <p class="calibre10">"Scarlet," diye uyardım.</p>

  <p class="calibre10">Beni duymazdan gelip ön kapıya doğru yürüdü ve Joey'nin önünde durdu.</p>

  <p class="calibre10">Joey, "Güneye doğru gidiyor," dedi.</p>

  <p class="calibre10">Scarlet kapıdan çıktı ve hepimiz ne yapacağımızı bilemeyerek birbirimize baktık.</p>

  <p class="calibre10">"Onun... onun peşinden gitmeli miyim?" diye sordum, Bryce ve Joey'e bakıp. Kimsenin bir cevabı yoktu. Konuşmak için sözcük bulmak bile zordu.</p>

  <p class="calibre10">Güneyden bir çığlık yükseldi ve ardından tek bir el silah sesi geldi. Hepimiz gürültüyü duyunca yerimizde zıpladık. Birkaç saniye sonra bir el daha ateş edildi.</p>

  <p class="calibre10">Ön kapıya koştum ve diğer herkes de arkamdan geldi, Scarlet görüş alanımıza girince durduk.</p>

  <p class="calibre10">Durdu ve silahının namlusunu yere doğrulttu.</p>

  <p class="calibre10">"Onu öldürdün mü?" dedi Ashley, sesi tiz ve tedirgindi.</p>

  <p class="calibre10">Scarlet gözünü bile kırpmadı. "Kızlarım dışarıdayken onun serbest kalmasına izin verecek değildim." Hepimizin yanından geçip eve girdi ve kapıyı ardından çarparak kapattı.</p>

  <p class="calibre10">Birkaç saniye boyunca şaşkınlıktan olduğumuz yerde kaldık ve sonra biz de peşinden gittik. Scarlet yatak odasında fısıldamaları feryatlara dönüşen Elleny'yle konuşuyordu.</p>

  <p class="calibre10">"Ne yapacağız?" diye ordu Miranda.</p>

  <p class="calibre10">"Görünüşe göre sorun çözüldü," dedi Bryce. Miranda'yı elinden çekti ve o da peşinden yatak odalarına gitti.</p>

  <p class="calibre10">Ashley hâlâ art arda soru soruyordu ve tam olarak kendine gelememişti ama Cooper ile o da aynısını yaptılar.</p>

  <p class="calibre10">Joeyle oturma odasında kalmış, Scarlet'in sakince Elleny'yle konuşmasını dinliyorduk. Bir saat sonra yatak odasından çıktı.</p>

  <p class="calibre10">"Uyudu."</p>

  <p class="calibre10">"Bu... Hayatımda hiç böyle bir şey görmedim, sen gördün mü?" dedi Joey.</p>

  <p class="calibre10">"Hayır," dedim, sorma ihtiyacı duyması bile beni şaşırtmıştı.</p>

  <p class="calibre10">"Hepsinin sonu aynı olmalı." Scarlet tüfeğini kapının yanında duvara dayadı ve kendini koltuğa, çarşafının üstüne attı. "İyisi mi biraz uyuyalım. Bu gece onu gömmek için çok geç oldu, dolayısıyla sabah çalışmamız gerekecek."</p>

  <p class="calibre10">"İki defa ateş ettin," dedim. "Geri dönmeyeceğinden emin olmak mı istedin?"</p>

  <p class="calibre10">Scarlet başıyla onayladı. "Önce kamışından vurdum."</p>

  <p class="calibre10">Joey başıyla onayladı, tatmin olmuştu. "Piç herif. Ne yapmış, kargaşa çıkınca onu kaçırmış mı?"</p>

  <p class="calibre10">Scarlet derin bir nefes aldı. "Elleny'nin annesi ve babası öldürülmüş. Adam da sokağın aşağısında yaşıyormuş. Başka bir seçeneği olmadığını düşünmüş, şeyden sonra bile... neyse artık güvende. Kendini toparlayacak."</p>

  <p class="calibre10">Onun yanına diz çöktüm. "Bu milyonda bir olacak bir şey. Bunun bilincin desin değil mi? Andrew, Halle ve Jenna'nın yanında ve onlar güvende'</p>

  <p class="calibre10">Scarlet başıyla söylediklerimi onayladı. "Artık herkes biraz daha güvende."</p>
</body>
</html>
