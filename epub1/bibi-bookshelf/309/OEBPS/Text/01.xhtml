<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <h1>Mürebbiye</h1>

  <p>İki çocuk şimdi odalarında yalnızlar. Işıklar sönük. Odaya karanlık çökmüş, sadece yataklarının bulunduğu yerde hafif, beyaz bir yansıma görülüyor. Solukları son derece hafif, insanın uyuduklarına inanacağı geliyor.</p>

  <p>Ne var ki çocuklardan biri, “Baksana!” diye sesleniyor. Alçak sesle, neredeyse korkarak karanlığın içine seslenen kızlardan küçüğü, on iki yaşında olanı.</p>

  <p>Ondan sadece bir yaş büyük olan ablası diğer yataktan, “Ne oldu?” diyerek karşılık veriyor.</p>

  <p>“İyi, daha uyumamışsın. Ben… ben sana bir şey anlatmak istiyordum…”</p>

  <p>Karşı taraftan bir yanıt gelmiyor. Sadece yatakta bir hışırtı hissediliyor. Abla yatakta doğrulmuş, diğer tarafa bakarak bekliyor; karanlıkta gözlerinin pırıltısını görmek mümkün.</p>

  <p>“Ne söyleyecektim… biliyor musun?. Ama önce sen bana söyle, son günlerde mürebbiyemizde bir değişiklik fark etmedin mi?”</p>

  <p>Öteki duraksayıp düşünüyor. “Evet,” diyor sonra, “ama ne olduğunu bilemiyorum. Eskisi kadar sert değil. Geçenlerde iki gün ödev yapmadım ve hiçbir şey demedi. Sonra, nasıl söylesem, farklı işte. Sanırım artık bizimle pek ilgilenmiyor hep bir kenara çekiliyor ve eskisi gibi bizimle oynamıyor.”</p>

  <p>“Bence çok üzgün ve bunu belli etmek istemiyor. Hem artık hiç piyano da çalmıyor.”</p>

  <p>Tekrar suskunlaşıyorlar.</p>

  <p>Bir süre sonra abla, “Sen bir şey anlatmak istiyordun,” diye hatırlatıyor.</p>

  <p>“Evet, ama bunu hiç kimseye söylemeyeceksin, gerçekten hiç kimseye, ne anneme ne de en yakın arkadaşına.”</p>

  <p>“Tamam, tamam!” Ablası sabırsızlanmaya başlıyor. “Ne söyleyeceksin peki?”</p>

  <p>“Dinle bak… geçen akşam yatmaya çıktığımızda Fräulein’a<a class="footnoteref" href="../Text/notlar.xhtml#n1" id="ref1">1</a> iyi geceler dememiş olduğumu hatırladım birden. Artık ayakkabılarımı çıkartmıştım, ama onu şaşırtmak için odasına girerken hiç ses çıkartmadım. Kapıyı dikkatlice açtım. Önce içeride olmadığını sandım. Işık yanıyordu, ama onu göremedim. O sırada birden birinin ağladığını duyunca çok korktum, sonra Fräulein’ın üzerinde giysileriyle yatakta uzanmakta olduğunu gördüm, başını yastığa gömmüştü. Hıçkırıkları beni korkutmuştu, ama neyse ki o benim varlığımı fark etmedi. O zaman kapıyı yine usulca kapattım. Öyle titriyordum ki biraz durup bekledim. O sırada kapının ardından yine hıçkırıklarını duydum ve hemen koşarak odamıza döndüm.”</p>

  <p>Bir süre ikisi de konuşmuyorlar. Sonra abla alçak sesle, “Zavallı Fräulein!” diyor. Sözcükler odanın içinde yitip giden boğuk bir tınıyla bir süre titreştikten sonra ortalık yine sessizleşiyor. “Niçin ağladığını bilmek isterdim,” diye küçük kardeş tekrar söze giriyor. “Son zamanlarda kimseyle tartışmadı, annem de artık her zamanki eziyetlerinden vazgeçip kızı rahat bıraktı, biz de bir şey yapmadık. O halde niçin ağlıyor?’</p>

  <p>“Bunu tahmin edebiliyorum,” diyor ablası.</p>

  <p>“Niçin peki, niçin, bana da söylesene!”</p>

  <p>Kız önce duraksayıp sonunda, “Sanırım âşık oldu,” diyor.</p>

  <p>“Âşık mı?” Küçük irkiliyor. “Âşık mı? Kime peki?”</p>

  <p>“Hiçbir şey fark etmedin mi?”</p>

  <p>“Otto’ya değil herhalde?”</p>

  <p>“Öyle mi? Peki ya Otto, o Fräulein’a âşık değil mi? Değilse, üç yıldır bizde kalıp üniversiteye devam eden ve bizimle asla birlikte bir şey yapmayan bu adam birkaç aydan beri niçin her gün yanımızda? Mürebbiyemiz gelmeden önce onun sana veya bana iyi davrandığını hatırlıyor musun? Ama artık bütün gün etrafımızda. Hep de rastlantıyla karşılaşıyoruz, halk bahçesinde veya şehir parkında ya da Prater’de, Fräulein’la neredeye gitmişsek orada onunla karşılaşıyoruz. Bu senin hiç dikkatini çekmedi mi?”</p>

  <p>Küçük kız ürkmüş bir halde kekeliyor:</p>

  <p>“Evet… evet, tabii fark ettim. Ama ben hep sandım ki…” Sesi alçalıyor, sözlerine devam edemiyor.</p>

  <p>“Başta ben de anlamadım, biz kızlar hep böyle aptalız işte. Ama Otto’nun bizi bahane olarak kullandığını zamanında fark ettim yine de.”</p>

  <p>Şimdi ikisi de susuyor. Konuşacak şey kalmamış gibi. İkisi de kendi düşüncelerine, kendi düşlerine dalmışlar artık.</p>

  <p>O sırada küçük, karanlığın içinden bir kez daha ümitsizce sesleniyor. “Peki, niye ağlıyor o halde? Otto ondan hoşlandığına göre. Ben âşık olmanın güzel bir şey olduğunu düşünmüştüm hep.”</p>

  <p>“Bilmiyorum,” diyor ablası hayaller içinde, “ben de çok güzel olacağını düşünürdüm.” Sonra bir kez daha uyku yorgunu dudaklarından alçak sesle ve yazıklanarak aynı sözcükler dökülüyor: “Zavallı Fräulein!”</p>

  <p>Sonra oda tekrar sessizliğe gömülüyor.</p>

  <p class="extract">Ertesi sabah bu konudan bir daha söz etmiyorlar, ama her biri diğerinin aklından aynı şeylerin geçtiğini hissetmekte. Birbirlerinin yanından bakmadan geçip gidiyor, uzak durmaya çalışıyorlar, ama ikisi de yan gözle Fräulein’ı incelediklerinde bakışları ister istemez karşılaşıyor. Yemekte, yıllardan beri yanlarında yaşayan kuzenleri Otto’yu bir yabancıymış gibi gözlemliyorlar. Onunla hiç konuşmuyorlar ama mürebbiyeleriyle işaretleşiyor mu diye, belli etmeden yan gözle izliyorlar. İki kız da tedirgin. O gün oyun oynamak yerine, bu gizemi anlama çabasının gerginliğiyle gereksiz ve rastgele şeyler yapıyorlar. Sadece akşam olduğunda küçüğü sanki hiç umursamıyormuş gibi kayıtsızlıkla, “Yeni bir şey fark ettin mi?’ diye sorunca ablası, “Hayır,” deyip arkasına dönüyor. İkisi de konuşmaya başlamaktan ürküyor bir şekilde. Bu suskun gözlemlerle ve kendilerini hararetli bir gizeme yakın hisseden çocukların tedirgin arayışları içinde birkaç gün geçiriyorlar.</p>

  <p>Sonunda kızlardan biri, küçük olanı birkaç gün sonra Fräulein’ın sofrada Otto’ya hafifçe göz kırparak bir işaret verdiğini, Otto’nun da başını sallayarak yanıtladığını fark ediyor. Çocuk heyecandan titreyerek masanın altından yavaşça ablasının eline dokunuyor. Ablası kendisine doğru dönünce gözleriyle karşı tarafı işaret ediyor. Kız durumu hemen kavrayarak gerginleşiyor.</p>

  <p>Daha masadan kalkar kalkmaz Fräulein kızlara, “Çocuklar şimdi odanıza gidip biraz orada oyalanın,” diyor. “Benim biraz başım ağrıyor, yarım saat kadar dinleneceğim.” Çocuklar gözlerini yere çevirip birbirlerini uyarmak ister gibi temkinlice el tutuşuyorlar. Mürebbiye uzaklaşır uzaklaşmaz küçük, ablasına doğru dönüyor: “Dikkat et şimdi, Otto da onun odasına gidecek.”</p>

  <p>“Elbette! Bizi bu yüzden odamıza göndermek istedi.”</p>

  <p>“Kapının önünde durup dinleyelim.”</p>

  <p>“Ya birisi gelirse?’</p>

  <p>“Kim gelecek ki?’</p>

  <p>“Annem.”</p>

  <p>Küçük korkuyor. “Eh, o zaman…”</p>

  <p>“Ne yapalım biliyor musun? Ben kapıyı dinleyeyim, sen koridorda kalıp birisi gelirse bana haber ver. Böylesi daha güvenli olur.”</p>

  <p>Kardeşi surat asıyor. “Sonra bana bir şey anlatmazsın ama!”</p>

  <p>“Her şeyi anlatacağım!”</p>

  <p>“Ama her şeyi! Hakikaten her şeyi anlatacaksın!”</p>

  <p>“Tamam, söz. Sen de eğer birisi gelirse öksüreceksin.”</p>

  <p>Koridorda heyecanla, titreyerek bekliyorlar. Yürekleri deli gibi çarpmakta. Acaba neyle karşılaşacaklar? İyice birbirlerine sokuluyorlar.</p>

  <p>Ayak sesleri duyuluyor. Hemen çekilip kenara siniyorlar. Evet, gelen Otto. Elini tokmağa uzattığında kapı açılıyor ve arkasından kapanıyor. Büyük kız ok gibi fırlayarak kapıya yaklaşıyor nefesini tutup kulak kesiliyor. Küçüğü sabırsızlıkla arkasından bakmakta. Az sonra içini kavuran merakla gözcülük yapacağı yerden ayrılıp usulca kapıya yaklaşınca ablası onu öfkeyle itip uzaklaştırıyor. Yerine gidip bir iki dakika daha bekliyor, ama dakikalar bir türlü geçmiyor. Sabırsızlıktan çatlıyor ayaklarının altında kızgın bir zemin varmış gibi sürekli kıpır kıpır. Ablası her şeyi işitirken kendisi hiçbir şey duymuyor diye öfke ve heyecandan neredeyse ağlayacak. O sırada diğer odalardan birinde bir kapı kapanınca hemen öksürüyor. Ve kızlar oradan kaçıp kendi odalarına dalıyorlar. Yürekleri gümbür gümbür, bir süre nefessiz bekliyorlar.</p>

  <p>Sonra küçük olanı sabırsızlıkla, “Haydi… anlatsana,” diyor.</p>

  <p>Ablanın yüzünde düşünceli bir ifade beliriyor, sonunda kendi kendine konuşur gibi dalgın, şunları söylüyor: “Hiçbir şey anlamıyorum!”</p>

  <p>“Peki, ne oldu?’</p>

  <p>“O kadar tuhaf ki.”</p>

  <p>“Ne… nedir tuhaf olan?” diyor küçük kız boğulurcasına. Ablası düşünceli. Küçük ona iyice yaklaşmış, tek bir sözcüğü bile kaçırmamak için neredeyse yapışmış bekliyor.</p>

  <p>“Çok garipti… düşündüğümden çok farklıydı. Sanırım Otto odaya girer girmez ona sarılmak veya öpmek istedi ki, Fräulein, ‘Yapma şunu, seninle ciddi konuşmak istiyorum,’ dedi. Hiçbir şey göremedim, içeriden anahtar takılıydı, fakat konuşulanları iyice duydum. Bunun üzerine Otto, ‘Ne oldu?’ diye sordu, onun bu şekilde konuştuğunu hiç duymamıştım. Bilirsin her zaman küstahça ve yüksek sesle konuşur, fakat bunları öylesine çekinerek söyledi ki, bir şeylerden korktuğunu hemen hissettim. Kız da onun yalan söylediğini anlamış olmalı, çünkü alçak sesle ‘Ne olduğunu sen biliyorsun,’ demekle yetindi. ‘Hayır, hiçbir şey bilmiyorum,’ dedi Otto. ‘Demek öyle,’ dedi Fräulein; sesi öylesine, öylesine kederliydi ki, ‘O halde niçin birdenbire benden uzaklaştın? Sekiz gündür benimle tek kelime konuşmadın, benden kaçıyorsun, çocuklarla çıkarken de gelmiyorsun, parka uğramıyorsun. Birdenbire yabancı mı olduk? Ah, niçin uzak durduğunu biliyorsun sen.’ Otto bir süre sessiz kaldı, sonra şöyle dedi: ‘Yakında sınavlarım var, çok çalışmalıyım, hiç zamanım yok. Başka türlü yapamam.’ O zaman Fräulein ağlamaya başladı ve gözyaşları arasında, fakat çok yumuşak ve iyimser bir sesle şöyle konuştu: ‘Otto niçin yalan söylüyorsun? Doğruyu söylesene, ben bunu gerçekten hak etmedim. Bunu yüz yüze konuşmalıyız, gözlerinden okuyorum zaten.’</p>

  <p>“‘Neyi?’ diye kekeledi Otto, ama çok zayıf bir sesle. Sonra Fräulein dedi ki…”</p>

  <p>Ablayı birden titreme sarıyor, heyecandan konuşamaz halde. Kardeşi ona biraz daha sokuluyor. “Ne… ne söyledi peki?”</p>

  <p>“Dedi ki: ‘Senden bir çocuğum var!’” Küçük yıldırım gibi ayağa fırlıyor. “Çocuk mu? Çocuk mu? Ama bu olanaksız!”</p>

  <p>“Fakat Fräulein böyle söyledi.”</p>

  <p>“Yanlış işitmiş olmalısın.”</p>

  <p>“Hayır, hayır. Otto da aynı şeyi tekrarladı, aynı senin de yaptığın gibi yerinden uğrayarak bağırdı. ‘Çocuk mu?’ Fräulein uzun süre sesini çıkarmadıktan sonra sordu: ‘Şimdi ne olacak?’ Sonra da…”</p>

  <p>“Sonra da?”</p>

  <p>“Sonra sen öksürdün, ben de kaçmak zorunda kaldım.” Küçük kız büyük bir şaşkınlığa düşerek şunları söylüyor: “Bir çocuk ha! Bu olacak şey değil ama. Onu nerede saklayabilir ki?”</p>

  <p>“Bilmiyorum. Benim anlamadığım da bu ya.”</p>

  <p>“Belki evinde birilerine bırakmıştır… buraya gelmeden önce. Biz varız diye annem getirmesine izin vermemiştir. Bu yüzden de o kadar kederlidir.”</p>

  <p>“İyi ama, o zamanlar Otto’yu daha tanımıyordu bile.” Kararsızlık ve çaresizlik içinde düşünürken tekrar sessizleşiyorlar. Akıllarına takılan şey rahat vermiyor. Yine küçük söze başlıyor: “Bir çocuk! Bu tümüyle olanaksız. Nasıl çocuğu olur ki? Daha evli bile değil ve ancak evli insanlar çocuk sahibi olabiliyor, bunu biliyorum.”</p>

  <p>“Belki daha önce evliydi.”</p>

  <p>“Ah, aptallık etme, Otto’yla değil herhalde.”</p>

  <p>“Peki, nasıl oluyor da…”</p>

  <p>Çaresizlik içinde birbirlerine bakıyorlar.</p>

  <p>“Zavallı Fräulein,” diyor abla büyük bir üzüntüyle. Durup durup bir merhamet nidası gibi bu sözcük ağızlarından çıkıyor. Ve her seferinde yeniden merakları alevleniyor.</p>

  <p>“Kız mı, oğlan mı acaba?”</p>

  <p>“Kim bilir…”</p>

  <p>“Ne dersin… bir ara soralım mı acaba… uygun bir fırsatta?”</p>

  <p>“Delirdin mi sen!”</p>

  <p>“Niye… bize her zaman çok iyi davranmıyor mu?”</p>

  <p>“Sen de amma iyimsersin! Bize böyle şeyleri söylemezler ki. Bizden her şeyi saklıyorlar. Odaya girdiğimizde hep aniden susuveriyorlar, bizimle sanki çocukmuşuz gibi saçma sapan konuşuyorlar, oysa ben artık on üç yaşındayım. Ne diye soralım ki, nasılsa bize her zaman yalan uyduruyorlar.”</p>

  <p>“Ama ben ne olduğunu bilmek isterdim.”</p>

  <p>“Ben istemiyor muyum sanıyorsun?”</p>

  <p>“İyi de Otto’nun bundan nasıl haberi olmaz, işte bunu hiç anlamıyorum. İnsan annesi babası olduğunu nasıl biliyorsa, bir çocuğu varsa bunu da bilir.”</p>

  <p>“Sadece bilmiyormuş numarası yaptı alçak. Hep olduğundan farklı görünmeye çalışır zaten.”</p>

  <p>“Böyle bir durumda değil ama. Bize büyüklenmeye kalkıştığında öyle yapıyor…”</p>

  <p>O sırada mürebbiye içeri giriyor. Hemen susup çalışır gibi yapıyorlar. Ama yan gözle de onu izliyorlar. Mürebbiyenin gözleri kızarık, sesi her zamankinden daha boğuk ve titrek. Çocuklar da son derece sessizler, sonra gözlerini birden saygıyla karışık bir ürkeklikle mürebbiyeye çeviriyorlar. Ellerinde olmadan, “Bir çocuğu var,” diye akıllarından geçiriyorlar ikide birde, “o yüzden bu kadar kederli.” Ve yavaş yavaş kendileri de kederleniyorlar.</p>

  <p class="extract">Ertesi gün sofrada kızları hiç ummadıkları bir haber bekliyor. Otto evden ayrılacak. Amcasına, sınavlarının yaklaştığı, yoğun çalışması gerektiği ve evde dikkatinin fazlaca dağıldığı şeklinde bir açıklama yapmış. Bu dönemi atlatana kadar bir iki aylığına bir yerlerde bir oda tutacak.</p>

  <p>Bunu duyduklarında çocuklar büyük bir heyecana kapılıyorlar. Otto’nun kararıyla dünkü konuşma arasında gizli bir bağlantı olduğunu seziyor, hassaslaşan içgüdüleriyle burada bir korkaklık, bir kaçış olduğunu hissediyorlar. Vedalaşmak için yanlarına geldiğinde ona kaba davranarak arkalarını dönüyorlar. Fakat mürebbiyeleriyle vedalaşırken yan gözle izliyorlar. Kızın dudakları titriyor, ama tek söz etmeden sakince elini uzatıyor.</p>

  <p>Son birkaç gündür çocuklarda büyük bir değişiklik var. Oyun oynamayı, gülmeyi unuttular; gözlerindeki neşeli, kaygısız pırıltı silindi. İçlerine bir huzursuzluk ve belirsizlik duygusu çöktü, çevrelerindeki herkese karşı yoğun bir güvensizlik hissediyorlar. Kendilerine söylenen hiçbir şeye inanmıyor, her sözün arkasında bir yalan ve kasıt arıyorlar. Bütün gün etraflarını izleyip gözetliyorlar, her kıpırtıyı, her titremeyi fark ediyor, her sesi duyuyorlar. Gölge gibi herkesin peşinde dolaşıyor, bir şeyler yakalayabilmek için kapıları dinliyorlar, etraflarındaki sırların karanlık ağlarını, onları isteksizce yüklenen omuzlarından silkeleyebilmek ve gerçeklerin dünyasına hiç olmazsa şöyle bir göz atabilmek için tutkulu bir istek duyuyorlar. Çocuklara özgü inanç, o neşeli ve kaygısız körlük onları terk etti. Üstelik olayların ağırlığından yakında yeni bir şeyler olacağını hissediyorlar ve bunu kaçıracaklarından korkuyorlar. Etraflarının yalanlarla çevrili olduğunu anladıklarından beri katılaşıp sinsileştiler, yalancı ve hilekar davranmaya başladılar. Anne babalarının yanındayken sahte bir çocuksuluğa bürünüyor ve sonra ani bir taşkınlığa kapılıp hareketleniveriyorlar. Asabi bir huzursuzluk tüm varlıklarını sardı, eskiden yumuşak bir ışıkla parlayan gözleri şimdi daha kıvılcımlı, daha derin. Sürekli çevreyi gözetlemek ve casusluk yapmaktan öylesine çaresizliğe kapılmış durumdalar ki birbirlerine olan sevgileri yoğunlaştı. Bazen bilgisizliklerini fark etmenin verdiği duyguyla kabaran şefkat ihtiyacına yenik düşerek aniden birbirlerine sımsıkı sarılıyor veya gözyaşlarına boğuluyorlar. Yaşamları aniden nedensiz bir krize girmiş gibi görünüyor.</p>

  <p>İçlerinde yeni yeni uyanan duyarlıkla hissettikleri pek çok üzüntü içinde bir tanesi özellikle ağır basmakta. Keder içindeki mürebbiyelerini olabildiğince sevindirmek için hiç konuşmadan sessizce anlaştılar. Ödevlerini gayret ve özenle yapıyorlar, birbirlerine yardım ediyorlar, sessiz duruyorlar, şikayete yol açacak hiçbir olasılık yaratmıyorlar, kendilerinden beklenenleri daha istenmeden yapıyorlar. Fakat Fräulein bunların hiçbirini fark etmediği için çok üzülüyorlar. Son zamanlarda bambaşka biri oldu. Bazen kızlardan biri ona bir şey söylediğinde uykudan uyandırılmış gibi irkiliyor. O zaman önce nerede olduğunu anlamaya çalışarak bakmasından, çok uzaklardan geri döndüğü anlaşılıyor. Çoğunlukla saatlerce oturduğu yerde kalıp hayallere dalıyor. Bu durumda kızlar onu rahatsız etmemek için parmak uçlarına basarak etrafında dolaşıyor, belirsiz ve gizemli bir şekilde onun uzaklarda bir yerlerde olması gereken çocuğunu düşündüğünü hissediyorlar. Ve şimdi öylesine yumuşak ve şefkatli olan mürebbiyelerini artık uyanmakta olan dişiliklerinin derinliklerinden gelen bir duyguyla giderek daha fazla sevmeye başladılar. Kızın eskiden canlı ve neşeli olan yürüyüşü artık durgunlaştı, hareketleri daha temkinli bir hal aldı ve çocuklar bütün bunlarda gizli bir keder seziyorlar. Onu hiç ağlarken görmüyorlar, fakat gözkapakları hep kızarık. Mürebbiyelerinin çektiği acıyı onlardan saklamak istediğini görüyorlar ve yardım edemedikleri için çaresizlik içindeler.</p>

  <p>Bir keresinde kız pencereye dönük dururken mendilini gözlerinin üzerinden geçirdiğinde, kardeşlerden küçüğü birden cesaretini toplayıp hafifçe elini tutarak şunları söylüyor: “Fräulein, son zamanlarda o kadar kederlisiniz ki. Bizim bir kabahatimiz yok, değil mi?”</p>

  <p>Mürebbiye derinden etkilenerek çocuğa bakıyor ve kızın yumuşacık saçlarını okşayarak, “Hayır, hayır çocuğum,” diyor. “Elbette sizin bir kabahatiniz yok.” Sonra onu usulcacık alnından öpüyor.</p>

  <p class="extract">Görüş alanları içinde olup biten hiçbir şeyin dikkatlerinden kaçmadığı, çevrelerini kollayarak ve gözlemleyerek zaman geçirdikleri o günlerde kızlardan biri aniden salona girdiğinde içeride konuşulanların birazını duyuyor. Anne babası konuşmalarını hemen kestikleri için ancak bir cümleyi yakalayabiliyor. Fakat her sözcük çocukların içinde binlerce olasılığın heyecanını tutuşturuyor. Duyduğu, annelerinin “Benzer bir şey benim de dikkatimi çekti, daha sonra onu sorguya çekmem gerekecek sanırım,” demesi. Çocuk bunu önce kendi üzerine alarak endişeyle kardeşinin yanına koşuyor, akıl danışıp yardım istiyor. Ne var ki öğlen yemeğinde anne babalarının inceleyici bakışlarının mürebbiyelerinin dalgın yüzüne dikildiğini ve sonra birbirleriyle bakıştıklarını fark ediyorlar.</p>

  <p>Yemekten sonra anneleri sıradan bir şeyden söz edercesine Fräulein’a şunları söylüyor: “Birazdan odama gelin lütfen. Sizinle konuşacaklarım var.” Mürebbiye hafifçe başını eğiyor. Küçüklerin içi titriyor, şimdi bir şeyler olacağını hissediyorlar.</p>

  <p>Fräulein annelerinin odasına girer girmez ardından fırlıyorlar. Kapıları dinlemek, köşelerde pusuya yatmak, gizlice kulak kabartmak ve gözetlemek artık onlar için olağan bir şey. Bu yaptıklarının çirkin ve riskli yanını görmüyorlar, akıllarındaki tek şey onlardan saklanan bütün sırları ortaya çıkartmak. Konuşulanları duymaya çalışıyorlar. Fakat fısıltıyla söylenen sözcüklerin hafif yankısından başka bir şey işitemiyorlar. Gerginlikle titriyorlar. Konuşulanlardan hiçbir şey duyamamaktan korkuyorlar.</p>

  <p>O sırada seslerden biri yükseliyor. Bu, annelerinin sesi. Sert ve azarlar gibi çıkıyor: “Herkesi kör mü sandınız siz, böyle bir şeyin fark edilmeyeceğini mi düşündünüz yoksa? Bu fikirlerle, böyle bir ahlak anlayışıyla görevinizi nasıl yerine getirdiğinizi hiç düşünemiyorum doğrusu. Demek ben böyle birine çocuklarımın eğitimini emanet etmişim, onları nasıl da ihmal ettiniz kim bilir…”</p>

  <p>Mürebbiyenin karşılık vermeye çalıştığı anlaşılıyor. Ama o kadar alçak sesle konuşuyor ki çocuklar bir şey anlayamıyorlar.</p>

  <p>“Mazeretler; mazeretler! Ahlaken zayıf olanların her zaman bir mazereti vardır zaten. İlk önlerine çıkana kendilerini teslim ederler ve hiçbir şeyi düşünmezler. Sonra da Tanrı’dan medet umarlar. Ve böyle biri eğitimci olmaya, kız çocuklarını yetiştirmeye kalkışıyor. Nasıl bir haddini bilmezliktir bu! Hal böyleyken sizi daha fazla evimde tutacağımı sanmıyorsunuzdur herhalde.”</p>

  <p>Dışarıda çocuklar iyice kulak kesiliyorlar. Bedenlerinden bir ürperme geçiyor. Bütün konuşulanları anlamasalar da, annelerinin sesindeki bu öfkeyi hissetmek ve mürebbiyelerinin tek yanıtının sessiz ve derin hıçkırıklar olduğunu duymak çok korkunç. Belli ki Fräulein gözyaşlarına boğuldu. Fakat bu annelerini daha da kızdırıyor anlaşılan.</p>

  <p>“Bildiğiniz tek şey ağlamak. Bu beni hiç etkilemiyor. Sizin gibilerine acımam ben. Başınıza ne geleceği beni hiç ilgilendirmiyor. Kime başvuracağınızı kendiniz bilmelisiniz, bunu sormayacağım bile. Bildiğim tek şey, görevini böyle utanmazca ihmal eden birinin evimdeki varlığına bir gün bile katlanamayacağım.”</p>

  <p>Gelen tek karşılık, çocukları dışarıda hummaya kapılmış gibi titreten, vahşi bir hayvanın çığlığını andıran çaresizce hıçkırıklar. Daha önce hiç böyle bir ağlama duymadılar. Bu şekilde ağlayan birinin haksız olamayacağını kaygıyla seziyorlar. Anneleri konuşmadan bekliyor. Sonra birden kestirip atarak şunları söylüyor: “Evet, size söylemek istediklerim bu kadardı. Bugün toparlanın, yarın sabah da erkenden gelip paranızı alın. Güle güle!”</p>

  <p>Çocuklar hızla kapının önünden çekilerek kendilerini odalarına atıyorlar. Neler oluyordu? Tepelerine bir yıldırım inmişti sanki. Yüzleri bembeyaz, tir tir titriyorlar. İlk kez gerçeğe yakın bir şeyler sezer gibiler. Ve ilk kez anne babalarına karşı bir başkaldırı duygusu içine girmeye cesaret ediyorlar.</p>

  <p>“Annemin onunla böyle konuşması hainceydi,” diyor büyüğü dudaklarını ısırarak.</p>

  <p>Bu sözlerden ürken küçük, “Ama daha ne yaptığını bilmiyoruz ki,” diye kekeliyor.</p>

  <p>“Kötü bir şey yapmamıştır. Fräulein kötü bir şey yapamaz Annem onu hiç tanımıyor.”</p>

  <p>“Hem ne biçim ağladı. Çok korktum.”</p>

  <p>“Evet, korkunçtu. Annem de ona nasıl bağırdı ama. Yaptığı hainceydi, söyledim ya, haince bir şeydi.”</p>

  <p>Kız ayağını yere vuruyor. Ağladı ağlayacak. O sırada mürebbiyeleri içeriye giriyor. Üzerinde büyük bir bitkinlik var.</p>

  <p>“Çocuklar benim bugün öğleden sonra yapacağım işler var. Siz yalnız kalacaksınız, size güvenebilirim değil mi? Akşama gelip yine yoklayacağım sizi.”</p>

  <p>Sonra küçüklerin heyecanını fark etmeden çıkıp gidiyor.</p>

  <p>“Gözleri ağlamaktan şişmişti, gördün mü? Annemin ona nasıl olup da böyle davranabildiğini anlayamıyorum.”</p>

  <p>“Zavallı Fräulein!”</p>

  <p>Çocuğun merhamet dolu sesinden ağlamak üzere olduğu anlaşılıyor. İki kardeş altüst olmuş durumda öylece duruyorlar. O sırada anneleri içeriye giriyor kendisiyle bir araba gezintisine çıkmak isteyip istemediklerini soruyor. Çocuklar yan çiziyor. Annelerinden gözleri korktu. Fakat sonra kendilerine mürebbiyelerinin ayrılışıyla ilgili hiçbir şey söylenmediği için öfkelenip kendi başlarına kalmayı yeğliyorlar. Bu yalan ve örtbas etme ortamının verdiği sıkıntıyla, küçücük bir kafese kapatılmış iki kırlangıç gibi odanın içinde volta atıyorlar. Fräulein’in odasına gidip her şeyi onunla konuşmayı, annelerinin haksızlık ettiğini, yanlarında kalmasını gerektiğini söylemeyi düşünüyorlar. Fakat onu incitmekten korkuyorlar. Bir de utanıyorlar sonuçta bildikleri her şeyi gizlice dinleyerek sinsice öğrendiler. İki üç hafta önceki budalalıklarından kurtulmamış gibi davranmaları, saf numarası yapmaları en iyisi. Böylece geçmek bilmeyen upuzun bir öğle sonrası boyunca ağlayarak, kafa yorarak yalnız kaldılar; kulaklarında sürekli o korkunç sesler, annelerinin kötücül, acımasız öfkesi ve mürebbiyenin çaresizlik dolu hıçkırıkları çınladı.</p>

  <p>Akşamleyin Fräulein ayaküstü uğrayıp iyi geceler diliyor. Ardından hemen yanlarından ayrılmaya kalktığında çocukların içi titriyor, istedikleri onunla daha başka şeyler konuşmak. Ama mürebbiyeleri tam kapıya varmışken, sanki bu sessiz istekle geri çağrılmış gibi birden onlara doğru dönüyor. Gözlerinde nemli ve bulanık bir ışık var. Boğulurcasına hıçkırmaya başlayan iki çocuğu birden kucaklıyor, onları bir kez daha öpüp hızla çıkıp gidiyor.</p>

  <p>Çocuklar gözyaşları içinde kalakalıyorlar, bunun bir veda olduğunun farkındalar.</p>

  <p>“Onu bir daha hiç göremeyeceğiz!” diyor küçük kız ağlayarak. “Yarın okuldan döndüğümüzde artık burada olmayacak.”</p>

  <p>“Belki daha sonra ziyaretine gideriz. Hem o zaman bize çocuğunu da gösterir.”</p>

  <p>“Evet, bu iyi olur.”</p>

  <p>“Zavallı Fräulein!” Bu sözcükler yine kendi kaderlerine bir yazıklanma gibi.</p>

  <p>“Şimdi onsuz halimiz ne olacak düşünebiliyor musun?”</p>

  <p>“Başka bir mürebbiyeye asla katlanamayacağım.”</p>

  <p>“Ben de.”</p>

  <p>“Hiç kimse bize onun kadar iyi davranamaz. Hem…”</p>

  <p>Çocuk devamını getirmeye cesaret edemiyor, fakat bir çocuğu olduğunu öğrendiklerinden beri bilince çıkmayan bir dişilik duygusuyla ona saygı duyuyorlar. Sürekli bunu düşünüyorlar, ama artık çocuksu bir merakla değil, derin bir etkilenmişlik ve merhametle.</p>

  <p>“Baksana,” diyor kızlardan biri.</p>

  <p>“Evet.”</p>

  <p>“Gitmeden önce Fräulein’ı sevindirecek bir şey yapmak istiyorum. Onu sevdiğimizi ve annem gibi olmadığımızı bilsin diye. Sen de ister misin?”</p>

  <p>“Bunu bana mı soruyorsun!”</p>

  <p>“Dinle bak, beyaz gülleri çok sevdiği aklıma geldi ve yarın erkenden, okula gitmeden önce birkaç gül alıp sonra odasına bırakabileceğimizi düşündüm.”</p>

  <p>“İyi ama ne zaman?”</p>

  <p>“Öğlen.”</p>

  <p>“O zaman kesin gitmiş olur. En iyisi erkenden kalkıp kimse fark etmeden gülleri çabucak almak. Sonra da odasına bırakırız.”</p>

  <p>“Tamam. O zaman çok erken kalkmalıyız.”</p>

  <p>Kızlar kumbaralarını çıkartıp paralarının tamamını birleştiriyorlar. Dilsiz ve özverili sevgilerini Fräulein’a hâlâ hissettirebileceklerini anladıktan sonra neşeleri yerine geliyor.</p>

  <p class="extract">Sabah erkenden kalkıyorlar. Titreyen ellerinde güzelce açmış taze güllerle Fräulein’ın kapısını çaldıklarında yanıt gelmiyor. Onun uyuduğunu düşünerek sessizce odaya süzülüyorlar. Fakat içeride kimse yok, yatağa dokunulmamış. Ortalık karmakarışık, koyu renk masa örtüsünün üzerinde ak ışıltısı hissedilen birkaç mektup duruyor.</p>

  <p>Çocuklar korkuya kapılıyor. Nedir bu olanlar?</p>

  <p>“Şimdi annemin yanına gidiyorum,” diyor büyük kız kararlılıkla. Sonra bakışlarında karanlık bir ifadeyle, içinde en ufak bir korku duymadan annesinin karşısına dikiliyor: “Mürebbiyemiz nerede?”</p>

  <p>“Odasında olmalı,” diyor annesi büyük bir şaşkınlıkla.</p>

  <p>“Odası boş, yatağa dokunulmamış. Dün akşamdan gitmiş olmalı. Niçin bize bir şey söylenmiyor?”</p>

  <p>Annesi kızın sesindeki meydan okuyan, sert tınıyı fark etmiyor bile. Bembeyaz bir yüzle hemen kocasının yanına seğirtiyor. Babaları telaşla mürebbiyenin odasına girip uzun süre dışarı çıkmıyor. Kız annesini inceliyor bu arada, kadın heyecan içinde, kızının karşılaşmaya cesaret edemediği bakışları sabit ve öfkeli.</p>

  <p>O sırada baba odadan çıkıyor. Yüzü sapsarı, elinde bir mektup var. Annesiyle birlikte odaya girip içeride alçak sesle konuşuyorlar. Dışarıda bekleyen çocukların artık kulak kabartmaya cesaretleri yok. Daha önce hiç böyle görmedikleri babalarının öfkesinden korkuyorlar.</p>

  <p>O sırada odadan çıkan annelerinin gözlerinden ağladığı belli oluyor bakışları huzursuz. Kızlar içlerindeki korkunun itkisiyle bilincine varmadan annelerine doğru gidiyorlar ne olduğunu soracaklar. Fakat o sertçe, “Haydi okulunuza gidin. Geç kaldınız,” diyor.</p>

  <p>Çocuklar mecburen gidiyorlar. Okuldaki dört beş saat rüyada gibi geçiyor. Sınıfta tek kelime anlamadan oturup, çıkışta deli gibi eve koşuyorlar.</p>

  <p>Evdeki durum her zamankine benziyor. Sadece insanların akıllarından korkunç şeyler geçiyor gibi. Kimse konuşmuyor ama hizmetkârlar da dahil herkeste bir tuhaflık var. Anneleri kızların yanına geliyor. Onlarla bir şeyler konuşmaya hazırlandığı belli. Söze şöyle giriyor: “Çocuklar mürebbiyeniz artık gelmeyecek, o…”</p>

  <p>Fakat cümlesinin sonunu getirecek cesareti yok. Çocuklar dimdik gözlerinin içine bakıyorlar ve bakışlarında öyle bir pırıltı, öylesine tehditkâr ve tehlikeli bir ifade var ki onlara yalan söylemeye cesaret edemiyor. Dönüp gidiyor ve odasına sığınıyor.</p>

  <p>Öğleden sonra birden Otto ortaya çıkıyor. Haber göndermişler, ona da bir mektup var. Otto da sapsarı. Sıkıntıyla ortalıkta duruyor. Kimse onunla konuşmuyor. Herkes uzak durmaya çalışıyor. O sırada bir köşeye sinmiş olan çocukları gören Otto, onlarla selamlaşmak istiyor.</p>

  <p>Biri tiksintiyle ürpererek, “Dokunma bana!” diyor. Diğeri yere tükürüyor. Otto bir süre daha sıkıntıyla, ne yapacağını bilmeden dolaştıktan sonra ortalıktan kayboluyor.</p>

  <p>Kimse çocuklarla konuşmuyor. Onlar da birbirlerine tek kelime söylemiyorlar. İkisi de solgun ve şaşkın yüzleriyle kafese kapatılmış hayvanlar gibi odadan odaya dolaşıp duruyorlar. Arada bir karşılaştıklarında ağlamış gözlerle birbirlerine bakıyor; ama konuşmuyorlar. Artık her şeyi biliyorlar. Kendilerine yalan söylendiğini, bütün insanların kötü olduğunu ve alçaklık edebileceğini biliyorlar. Ana babalarını da sevmiyorlar artık, onlara inanmıyorlar. Kimseye güvenmemeleri gerektiğinin farkındalar, şu korkunç yaşamın tüm yükünü çelimsiz omuzlarında hissediyorlar. Çocukluklarının o neşeli rahatlığından bir uçuruma düşercesine çıkıverdiler. Yanı başlarında yaşanan faciayı kavrayacak durumda değiller henüz, fakat bu zihinlerini öylesine meşgul ediyor ki boğulacak gibi oluyorlar. Yanakları alev alev yanıyor, bakışları öfkeli ve ters. Hissettikleri yalnızlık duygusuyla üşürcesine ortalıkta rastgele dolaşıyorlar. Hiç kimsenin, anne babalarının bile onlarla konuşmaya cesareti yok, herkese öylesine kötü bakıyorlar. O aralıksız gidip gelişlerinde içlerindeki çalkantı yansımakta. Birbirleriyle hiç konuşmasalar da, iki çocuk arasında müthiş bir bağ var. Suskunlukları, nüfuz edilemeyen o mutlak suskunlukları, bağırmadan, ağlamadan çektikleri sinsi acı onları herkese karşı yabancı ve tehlikeli bir hale getiriyor. Kimse yanlarına yaklaşamıyor; ruhlarına ulaşan geçit belki de uzun yıllar boyu kapalı kalacak. Onlar artık birer düşmandı; çevrelerindeki herkes bunu hissediyor; hem de affetmesi olmayan düşmanlar. Çünkü dünden beri birer çocuk değiller artık.</p>

  <p>O öğle sonrasında birkaç yaş birden büyüdüler. Ancak gece odalarının karanlığında yalnız başlarına kaldıklarında içlerinde yeniden çocuksu bir korku uyanıyor; yalnızlık korkusu, ölülerin hayallerinden ve bilinmeyen şeylerden duyulan o sezgisel korku tekrar beliriyor. O günün heyecanı içinde odalarını ısıtmayı unutmuşlar. Kızlar titreyerek yatakta birbirlerine sokuluyorlar; cılız çocuk kollarıyla birbirlerine sıkıca sarılıyor ve henüz olgunlaşmamış incecik bedenlerini korkuyla yardım ararcasına birbirlerine bastırıyorlar. Konuşmaya cesaretleri yok hâlâ. Fakat küçüğü sonunda gözyaşlarına boğuluyor, ablası da hıçkıra hıçkıra ağlamaya başlıyor. Birbirlerine sıkıca sarılmış ağlıyorlar, yüzleri önce usulca, sonra dizginsiz dökülen sıcak gözyaşlarıyla yıkanıyor, göğüsleri birbirlerinin hıçkırıklarıyla da sarsılıyor. Çocuklar karanlığın içinde tek bir acı, ağlayan tek bir beden olmuşlar. Artık mürebbiyeleri veya o an kaybedilmiş olarak gördükleri anne babaları için ağlamıyorlar; onları sarsan derin bir dehşet, bugün ilk kez göz attıkları o bilinmeyen dünyadan çıkıp gelebilecek olan herhangi bir şey. Şimdi içinde büyümekte oldukları yaşamdan korkuyorlar, içinden geçmek zorunda oldukları karanlık bir orman gibi kasvetli ve tehditkâr karşılarına dikilen yaşamdan korkuyorlar. Duydukları karmakarışık korku hissi iyice bulanıklaşıyor, kendilerini neredeyse bir rüyada sanıyorlar, iç çekişleri giderek hafifliyor. Nefesleri şimdi daha önce gözyaşlarının karıştığı gibi usul usul birbirine karışıyor. Ve nihayet uyuyorlar.</p>
</body>
</html>
