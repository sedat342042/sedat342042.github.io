<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <h1>Kadın ve Yeryüzü</h1>

  <p>Yağmursuz ve kavurucu günlerin tüm ülkede ürünü bereketsizleştirdiği, halkın uzun yıllar boyunca korkuyla hatırladığı o sıcak yazdı. Kısa süren sağanaklar, haziran ve temmuz aylarında kurak tarlaları birkaç kez yalayıp geçmişti yalnızca. Fakat takvimler ağustosu gösterdiğinden beri, tek bir damla dahi düşmemişti; ateş ve toz yüklü hava, diğer pek çok kişi gibi benim de biraz serinlik bulacağım yanılsamasıyla çıktığım Tirollerin yüksek yaylalarında bile kor gibi bir safran sarısıydı. Güneş daha sabahın ilk saatlerinden hummalar içinde yanan bir göz gibi göğün boşluğunda belirip tükenmiş tarlalara dikiliyor, sonra saatler ilerledikçe öğle vaktinin sarı kazanından ağır ağır bunaltıcı bir buhar sızarak bütün vadiyi kaplıyordu. Çok uzaklardaysa görkemle yükselen tepelerde kar temiz ve berrak ışıldıyordu, fakat bu serinlik duygusu sadece gözlerle hissediliyordu. Kavurucu bir sıcak, gece gündüz demeden vadinin çukuruna çöker ve binlerce dudakla emercesine insanı kuruturken, uzaktan karın eridiğini hissedip de çözülen karların belki de deli rüzgârla anında savrulup dağıldığını düşününce insan boşa giden serinliğe acıyordu. Bu solan bitkilerin, ezilen yaprakların, kuruyan derelerin dünyasında içte de yavaş yavaş bütün yaşam kıpırtıları sönmeye yüz tutuyor, zaman ağırlaşıp gereksizleşiyordu. Bu bitmek bilmeyen günleri ben de diğerleri gibi istemsizce değişimi ve serinlemeyi bekleyerek, çaresizlikten yağmur ve fırtına düşleriyle oyalanarak, neredeyse odamdan hiç çıkmadan örtülü perdelerin loşluğunda yarı çıplak geçiriyordum. Ne var ki susuzluktan kavrulan otların ve hapsolduğu buğunun içinde kıpırtısız kalmış ormanın sıkıntılı düşü gibi boğucu bir sıcakla bu beklenti de kısa sürede sararıp soldu.</p>

  <p>Günden güne hava daha da ısınıyordu sadece ve yağmur hâlâ yağmak bilmiyordu. Güneş sabahın erken saatlerinden akşam çökene değin ortalığı kavuruyor ve insanın canını yakan sarı bakışlarına giderek bir delinin kör inadı yerleşiyordu. Sanki tüm yaşam tükenmek istiyordu; her şey susmuştu, hayvanların sesi artık çıkmıyor, beyaz tarlalardan da titreşen sıcağın hafif vızıltısından, kavrulan toprağın cızırtılı iç çekişinden başka ses gelmiyordu. Ağaçların arasında mavi gölgelerin titreştiği ormana gitmek, güneşin kor gibi ısrarcı bakışlarından kaçıp orada uzanmak isterdim, ama o birkaç adımı atmak bile çok fazla geliyordu. Ben de otelin girişindeki hasır koltuğa oturup çatı siperliğinin çakılların üzerine düşürdüğü daracık gölgeye sığınarak orada bir iki saat geçiriyordum. Gölge kısalıp güneş ellerime vardığında bir kez geriye doğru kayıp sonra yine zaman duygusunu, isteğimi, irademi yitirmiş bir halde kavurucu sıcaktan bunalarak koltuğa gömülüp kalıyordum. Zaman o korkunç boğuculuğun içinde eriyor, saatler anlamsız düşlerin içinde buharlaşıp gidiyordu. Dışımda gözeneklerime basınç yapan havanın yakıcı temasından, içimdeyse kanımın sert çekiç darbeleri gibi vurarak uğultuyla akışından başka bir şey hissetmiyordum.</p>

  <p>Bir ara doğa sanki hafiften, çok hafiften soluklanıyormuş, bir yerlerde sıcak, özlem dolu bir iç çekiş yükseliyormuş gibi hissettim. Hemen toparlandım. Yoksa rüzgâr mıydı bu? Nasıl bir şey olduğunu unutmuştum, kuruyup kalmış ciğerlerim uzun zamandır bu serinliği içine çekmemişti, ben sığındığım gölgelik köşede tenime ulaştığını hissetmiyordum henüz; oysa karşıdaki bayırda ağaçlar yabancı bir kıpırtı hissetmiş olmalıydılar, çünkü aniden fısıldaşarak birbirlerine doğru eğilir gibi hafif hafif sallanmaya başladılar. Aralarındaki gölgeler huzursuzlaştı. Canlı varlıklar gibi heyecanla kıpırdaşıyorlardı. Uzaklarda bir yerde aniden tiz, titreşimli bir ses yükseldi. Gerçekten de rüzgârdı bu; bir fısıltı, bir esinti, derin, hışırtılı bir ıslık ve ardından daha güçlü, heybetli bir uğultu duyuldu. Sokakları aniden müthiş bir korkuyla hepsi de aynı yönde sürüklenir gibi gelen toz bulutları kapladı; bir yerlerde saklanıp duran kuşlar bir anda kara lekeler halinde çığlık çığlığa gökyüzüne doluştular, atlar burunlarındaki köpüğü kokladılar ve uzaklardaki vadiden hayvanların böğürtüsü duyuldu. Muazzam bir güç uyanmış yaklaşıyor olmalıydı, yeryüzü bunu çoktan hissetmişti, orman ve hayvanlar hissetmişti ve şimdi gökyüzü de hafif bir grilikle peçelenmişti.</p>

  <p>Heyecandan titriyordum. Kızgın sıcağın incecik dikenleri kanımı harekete geçirmiş, sinirlerim gerilmiş titreşiyordu; rüzgârın şehvetini, fırtınanın verdiği mutluluk duygusunu hiçbir zaman şimdiki gibi hissetmemiştim. Sonunda geldi, yaklaştı, yükseldi ve kendini bildirdi. Rüzgar yumuşak bulut topaklarını yavaş yavaş sürükledi, dağların ardından müthiş bir ağırlık aşağı yuvarlanır gibi bir uğultu ve gümbürtü yükseldi. Bazen uğultulu ses patlamaları yorgun düşmüş gibi tekrar kesiliveriyordu. O zaman çamlar sanki kulak kabartmak ister gibi sessizce titreşiyorlar, yüreğim de onlara eşlik ediyordu. Gözümü nereye çevirsem kendi içimdeki beklentinin aynısını görüyordum, toprağın çatlakları iyice aralanmıştı, susuzluktan yanan ağızlar gibi görünüyorlardı, aynı şeyi kendi bedenimde de hissediyordum, serinliği ve yağmurun ürpertici diriliğini arar gibi her bir gözeneğim açılmıştı. Parmaklarım, bulutları yakalayıp susuzluktan yanan yeryüzüne daha hızlı yaklaştırmak ister gibi kendiliğinden kapanıvermişti.</p>

  <p>Fakat görünmez bir el tarafından itiliyormuş gibi yaklaşıyorlardı artık, kasvetli hantallıklarıyla yuvarlak, şişkin çuvallara benziyorlardı. Yağmurla kararmış ve ağırlaşmışlar, birbirlerine değdiklerinde iri ve sert nesneler gibi gürültü çıkartıyorlardı; bazen de karanlık yüzeylerinde bir kibritin çıtırdayarak yanışı gibi hafif bir şimşek çakıyor, mavi ve korkutucu parıltısı görülüyordu. Bulutlar giderek daha da yoğunlaştı, kendi doluluklarıyla iyice karardılar. Kurşuna benzeyen gökyüzü demirden bir tiyatro perdesi gibi ağır ağır alçaldıkça alçaldı. Artık dört bir yanda gök kubbe iyice kararmış, sıcak, basık hava iyice sıkışmıştı, sessiz ve gergin bekleyiş bir kez daha duraksamıştı. Vadiye çöken kara ağırlık her şeyi boğmuştu, artık kuşlar ötmüyordu, ağaçlar soluksuz kalmıştı, en küçük otların bile kıpırdamaya cesareti yoktu; gök kızgın yerkürenin üzerine metal bir tabut gibi kapanmıştı, toprağın üzerinde ne varsa ilk şimşeğin beklentisiyle donup kalmıştı. Ellerimi kenetlemiş, soluğumu tutmuş bekliyordum, beni hareketsiz bırakan müthiş tatlı bir korkuyla büzülüp kalmıştım. Arkamdan insanların telaşla geçtiğini işittim; ormandan geliyorlar, otelin kapılarından çıkıyorlar, dört bir yandan koşuşuyorlardı. Hizmetçi kızlar kepenkleri indirip pencereleri gürültüyle kapattılar. Her şey bir anda hareketlenmişti, heyecan içindeydi, bir kıpırtı, bir kabarma vardı. Sadece ben kıpırtısız duruyordum, ateşler içinde ve sessiz; çünkü içimdeki her şey tek bir çığlık olarak, ilk şimşekle duyulacak hazzın çığlığı olarak gırtlağımda sıkışıp kalmıştı.</p>

  <p>O sırada hemen arkamda, azap içindeki bir göğüsten fışkırırcasına çıkan bir iç çekiş duydum ve aynı zamanda bu serzenişin içinde eriyen özlem dolu bir cümle: “Ah, bir yağsa artık!” Öylesine bir ilkellik, bir yabanıllık vardı ki bir sıkıntı çığlığı gibi çıkan bu seste, sanki gökyüzünün kurşun ağırlığı altında boğulan coğrafya, o susamış toprak çatlamış dudaklarıyla kendi konuşmuştu. Arkama döndüm. Bir kız orada duruyordu, belli ki bu sözler onun ağzından çıkmıştı, çünkü solgun ve hoş kavisli dudakları hâlâ hasretle açıktı ve kapıya dayamış olduğu kolu hafifçe titriyordu. Bana veya bir başkasına değildi sözleri. Bir uçurumun üzerinden bakar gibi manzaraya doğru döndü ve bakışları hiçbir şeyi yansıtmaksızın çamların üzerindeki karanlığa saplanıp kaldı. Karanlık ve boştu bakışları, göğün derinliğine çevrilmiş dipsiz bir derinlik gibi donuktu. Tutkusu yukarı doğru uzanıyordu sadece; yüklü bulutlara, üstümüzde asılı duran fırtınaya uzanıyordu, bana ilişmiyordu ama. Böylece bu yabancı kadını rahatça izleyebildim, göğsünün kabardığını, bir şeylerin sıkışarak yukarı doğru yükselip elbisesinin açık yakasından görünen zarif boynunda çözüldüğünü gördüm, bir titreme başlayarak sonunda dudaklarına da ulaştı, dudakları susuzlukla açıldı, aralarından tekrar şu sözcükler döküldü: “Artık bir yağsa!” Bunalan yeryüzü iç çekiyormuş gibi geldi yine. Heykelsi duruşunda, dağınık bakışlarında uykuda gezermiş gibi, düşteymiş gibi bir şeyler vardı. Kurşun rengindeki göğün karşısında, açık renk elbisesinin içinde o aydınlık haliyle kız, susuzluktan yanan tüm doğanın bekleyişini, susuzluğunu yansıtıyormuş gibi görünüyordu.</p>

  <p>Yanımda otların arasında bir şey tıs etti. Pervazın üstünde sert bir pıtırtı duyuldu. Kızgın çakıllarda hafif bir cızırtı oldu. Aniden her yandan bu tıpırtı sesi gelmeye başladı. Birdenbire bunların ağır ağır düşen ilk damlalar olduğunu kavradım, hemen buharlaşan ilk damlalar, gürül gürül, serinletici bir yağmurun ilk mutluluk dolu habercileri. Ah, işte başlıyordu! Başlamıştı. Bir unutulmuşluğa, huzurlu bir esrimeye kapıldım. Hiçbir zaman olmadığım kadar zindeydim şimdi. Biraz ilerleyip elimle bir damlayı karşıladım. Serin ağırlığını parmaklarımda hissettim. Islanmanın hazzını alnımda ve saçlarımda da duyabilmek için şapkamı çıkardım. Kendimi tümüyle yağmur sarhoşluğuna bırakabilmek, damlaları üzerimde, cızırdayan sıcak tenimde hissedebilmek, sonuna kadar açılmış gözeneklerimden heyecan içindeki kanıma varıncaya kadar serinleyebilmek için sabırsızlıktan titriyordum. Ne var ki tıpırdayan damlalar henüz tek tük düşüyordu, fakat ben boşanacak doluluğu şimdiden seziyor; şakır şakır yağdığını, gürüldediğini, vanaların açıldığını duyuyordum; gökyüzünün ormanın üzerine, kavrulan yeryüzünün sıkıntısının üzerine ferahlık yayarak boşaldığını şimdiden hissediyordum.</p>

  <p>Ama ne tuhaftır ki damlalar hızlanmadı. Tek tek sayılabilirlerdi. Birer birer düşüyorlardı, etrafta cızırdayarak, çıtırdayarak hafif bir hışırtıyla düşüyorlar, fakat bir türlü yağmurun o uğultulu ve muazzam müziğinde birleşmiyorlardı. Damlalar duraksayarak iniyor ve hızlanacaklarına ritimleri ağırlaştıkça ağırlaşıyordu, sonra ansızın kesiliverdiler. Bir saatin yelkovanının aniden duruvermesi ve zamanın donup kalması gibi. Sabırsızlıktan yanan yüreğim birden buz kesti. Bekledim, bekledim, bekledim, ama hiçbir şey olmadı. Gök kasvetli yüzüyle karanlık ve donuk, aşağıya bakıyordu; dakikalarca süren bir ölüm sessizliği çöktü, neden sonra gökyüzünde hafif, alaycı bir ışıma dolaşır gibi oldu. Batı tarafında gök aydınlanmaya başladı, bulutların perdesi ağır ağır aralandı, hafif gümbürtülerle yuvarlanarak uzaklaşıp gittiler. Dipsiz karanlıkları giderek seyreldi, aydınlanan göğün altında kulak kesilmiş yeryüzü güçsüz ve doyumsuz bir hayal kırıklığıyla öylece kaldı. Ağaçların arasında son bir sessiz öfke ürpertisi dolaşır gibi oldu, şöyle bir eğilip büküldüler, fakat sonra iştahla yukarı çevrilmiş yaprakları tekrar ölü elleri gibi sarkıp kaldı. Bulut tabakası gitgide şeffaflaşıyor, savunmasız toprağın üstüne korkutucu, kötücül bir aydınlık düşüyordu. Hiçbir şey olmamış, sağanak geçip gitmişti.</p>

  <p>Tüm bedenim titriyordu. Hissettiğim öfkeydi, çaresizliğin anlamsız hiddeti, ihanete uğramanın hayal kırıklığıydı. Çığlıklar atabilirdim, bir delilik yapabilirdim, içimden bir şeyleri kırıp dökmek geçti, tehlikeli ve kötü bir şeyler yapma, intikam alma isteği duydum. Tüm doğanın ihanete uğramışlığının acısını içimde hissettim, küçücük otların bitkinliği, sokakların harareti, ormandan tüten buğu, taşların kızgınlığı, bütün o kandırılmış âlemin susuzluğu benim içimdeydi. Sinirlerim gergin teller gibi yanıyordu, yüklü havanın içinde elektrikli bir gerilimle titreştiklerini, gerilmiş cildimin altında küçücük alevler gibi yandıklarını duyuyordum. Her şey canımı yakıyordu, bütün seslerin dikenleri vardı, bütün nesneler ateş almış gibiydi ve gözüme ilişen her şey tutuşuyordu sanki. Varlığım en derin noktasına kadar uyarılmıştı, başka zamanlarda beynimin bir köşesinde kıpırtısız ve cansız uyuklayan pek çok hücre küçük duyargalar gibi açılmıştı ve ben her biriyle kor sıcaklığı hissediyordum. Artık bundan benim payıma düşenle yeryüzüne düşen arasında bir ayrım kalmamıştı; dış dünyayla aramdaki ince duyumsama zarı yırtılmış, her şey tek bir düş kırıklığı yumağı halinde birbirine karışmıştı. Ateşler içinde aşağıya, yavaş yavaş ışıklarla dolan vadiye baktığımda her bir ışık demetinin içime işlediğini, her bir pırıltının kanıma kadar ulaşarak içimi yaktığını hissettim. Aynı ölçüsüz, ateşli heyecan hem içimde hem dışımdaydı ve sancılı bir büyü içindeymiş gibi etrafımda kabarıp duran her şey, adeta içime nakşolarak kor halinde yayılıyordu. Tek tek her varlığın içinde bulunan o gizemli, yaşayan öz varlığımın en derinlerinde tutuşmuş gibi geliyordu bana; her şeyi duyuların büyülü açıklığıyla algılıyordum, her bir yaprağa sinen öfkeyi, artık kuyruğunu indirmiş kapılara sürünerek geçen köpeğin donuk bakışlarını; her şeyi, her şeyi hissediyordum ve hepsi canımı acıtıyordu. İçimdeki bu yangın neredeyse elle tutulur bir hal almıştı, kapının ahşabına dokunduğumda parmaklarımın altında yanan kav gibi hafifçe çıtırdadı.</p>

  <p>Akşam yemeğine davet eden gong gürültüyle çaldı. Ta içimde çınlayan bakırsı tınısı da can yakıcıydı. Etrafıma baktım. Az önce buradan endişe ve heyecan içinde telaşla geçen insanlar neredeydi? Susuzluktan yanan yeryüzünün sesiyle konuşan o kız neredeydi? Hayal kırıklığıyla altüst olduğumda onu tamamen unutmuştum. Herkes ortadan kaybolmuştu. Sessiz doğanın içinde tek başımaydım. Gökyüzünü ve ufku bir kez daha gözden geçirdim. Gök şimdi bomboştu, ama berrak değildi. Yıldızların üstü yeşilimsi bir tülle örtülüydü, yükselmekte olan ay kötücül bir ışıkla kedi gözü gibi parlıyordu. Yukarıda her şey donuk, alaycı ve tehditkârdı; aşağıda bu tekinsiz göğün altındaysa gece, hayal kırıklığına uğramış bir kadının azaplı şehvetiyle soluk alarak ve tropik bir deniz gibi fosforlanarak kararıyordu. Tepede hâlâ aydınlık ve gururlu son bir ışık duruyordu, aşağıya hâkim olan boğucu karanlıksa yorgun ve ağırdı, birbirlerine düşman gibiydiler. Gökyüzüyle yeryüzü arasında korkunç sessiz bir kavga vardı. Derin bir soluk alıp içime öfke çektim sadece. Çimenleri avuçladım, tahta gibi kuruydular, parmaklarımın arasında mavimsi bir çıtırtıyla ezildiler.</p>

  <p>Gong yeniden çaldı. Bu ölgün tını kulağıma çok itici geldi. Aç değildim, insan arasında olma isteği duymuyordum, fakat dışarıdaki ıssızlıkta bu bunaltıcı hava korkunçtu. Gök tüm ağırlığıyla sessizce göğsüme yüklenmişti, kurşun gibi basıncını daha fazla kaldıramayacağımı hissediyordum. Yemek salonuna girdim. Otel müşterileri küçük masaları çoktan doldurmuşlardı. Alçak sesle sohbet ediyorlardı, fakat bu bile bana fazla geldi. Gergin sinirlerimi uyaran her şey azap veriyordu. Dudaklar hafifçe birbirine değerken çıkan şıpırtı, çatal bıçak sesleri, tabakların şıngırtısı, her bir devinim, her bir soluk, her bir bakış beni geriyordu. Hepsi içime işleyip canımı yakıyordu. Bir budalalık yapmamak için kendimi denetlemem gerekiyordu, çünkü tüm duyularımın ateşlendiğini nabzımda duyuyordum. Bütün bu insanların hepsine elimde olmadan tek tek baktım ve öyle huzur içinde oturduklarını, ben yanıp tutuşurken onların rahatça yiyip içtiklerini görünce hepsinden nefret ettim. Yeryüzünün çektiği azaba, kavrulan toprağın bağrındaki sessiz çırpınışa kayıtsız kalarak bu kadar doygun ve güvenli oturuşları karşısında bir tür kıskançlığa kapıldım. Acaba içlerinde halden anlayan biri var mı diye hepsini bakışlarımla yokladım, fakat herkes kaygısız ve umursamaz görünüyordu. Burada sadece huzur içinde soluk alan rahat insanlar vardı, dinç, duyarsız, sağlıklı insanlar; tek hastalıklı olan, yeryüzünün ateşini tek hisseden bir bendim. Garson yemeğimi getirdi. Bir lokma almaya çalıştım, ama yutmayı başaramadım. Her türlü temasa karşı direnç içindeydim. Havanın boğuculuğuyla, pusuyla, acı çeken, ıstıraplar içindeki yaralı doğayla çok fazla dolmuştum.</p>

  <p>Yakınımda bir sandalye çekilince yerimden sıçradım. Artık her seste tenime kızgın bir demir değmiş gibi hissediyordum. Sesin geldiği tarafa baktım. Yabancı insanlar gördüm, henüz tanışmadığım yeni komşular. Yaşlıca bir bey ve eşi, temiz yüzlü, kendi hallerinde sakin insanlardı, lokmalarını çiğnerken yanakları oynuyordu. Karşılarındaysa sırtı yarı bana dönük oturan genç bir kız vardı, herhalde kızlarıydı. Sadece ince, beyaz ensesini ve üstünde çelik bir miğfer gibi duran neredeyse mavimsi siyah ve gür saçlarını görebiliyordum. Kız kıpırtısızdı, onu donukluğundan tanıdım; daha önce terasta yağmura karşı susuz kalmış beyaz bir çiçek gibi kendini açmış hasretle duran kızdı bu. İncecik kırılgan parmakları huzursuzca çatal bıçakla oynuyor, fakat hiçbir ses çıkartmıyordu, etrafına yaydığı bu sessizlik bana iyi geldi. O da tabağına dokunmuyordu, sadece bir kez eli telaş ve hırsla bardağa uzandı. Ah, yeryüzünün hararetini o da hissediyordu, bunu bardağı sabırsızca kavrayışından sezip mutlu oldum ve bakışlarım dostça bir yakınlıkla ensesine dokundu. Şimdi doğadan tümüyle kopmamış, kavrulan yeryüzüyle birlikte bunalan tek bir insanla olsun karşılaşmıştım ve aramızdaki kardeşçe bağı bilmesini istedim. Ona şöyle bağırabilirdim: “Varlığımı hisset ne olur! Ben de senin gibi tetikteyim, ben de acı içindeyim! Hisset beni! Varlığımı hisset!” İsteğin kor gibi çekimiyle onu sarmaladım. Gözlerimi sırtına diktim, uzaktan bakışlarımla saçlarını okşadım, ona sabitlendim, dudaklarım onu çağırdı, baktım da baktım, kardeşçe çağrımı hissetsin diye tüm hararetimi ona yoğunlaştırdım. Ama o arkasına dönmedi. Hareketsiz kaldı, bir heykel gibi soğuk ve uzak oturmaya devam etti. Kimseden fayda yoktu. Halimi o da hissetmemişti. O da yeryüzünü içinde duyumsayanlardan değildi. Ben tek başıma yataktaydım.</p>

  <p>Of, şu içimdeki ve dışımdaki kuraklığa artık katlanamıyordum. Sıcak yemeklerin yağlı ve tatlımsı buharı bana bir işkenceydi, en ufak bir ses bile sinirlerimin içine saplanıyordu. Kanımın köpürdüğünü hissediyordum, her an gözlerim kararabilir, kendimden geçebilirdim. Her hücrem serinleme ve uzaklaşma açlığı içindeydi, insanların yakınında olmak, bu boğucu hal beni eziyordu. Yanımdaki pencereyi sonuna kadar açtım. Harikaydı, dışarıda gizem vardı, kanımdaki o huzursuz çalkantı gece göğünün sınırsızlığında dağılıp gitti. Ay kırmızımsı bir pus haresinin içinde iltihaplı bir göz gibi sarımtırak ışığıyla parlıyor, tarlaların üzerinde hayaletler gibi solgun bir buğu yayılıyordu. Çekirgelerin metalsi duyargaları hararetle cırıldıyordu. Arada bir hafif perdeden anlamsız bir kurbağa vıraklaması duyuluyordu, köpekler uluyarak yüksek sesle havlamaya başladı, uzaklarda bir yerlerde hayvanlar böğürüyordu. Aklıma böyle gecelerde sıcaktan ineklerin sütünün zehirlendiği geldi. Doğa hastalanmıştı, o da hayal kırıklığının sessiz deliliği içindeydi, pencereden dışarı bakarken hissettiklerim doğanın bir yansıması gibiydi. Tüm varlığım, duyduğum daralma dışarı doğru akarak doğayla birleşti, sessiz, nemli bir kucaklaşmayla bütünleştik.</p>

  <p>Yanımda yine sandalyeler çekildi, yine yerimden sıçradım. Yemek bitmişti, insanlar gürültüyle dağılmaya başlamıştı; komşu masadakiler de kalkarak yanımdan geçtiler. Önce baba hantal ve doygun gülümseyerek geçip gitti, ardından anne, en son da kız yanımdan geçti. Teni, aynı ayın mat, hastalıklı rengi gibi sarımtırak bir solgunluktaydı, dudakları hâlâ yarı aralıktı. Bitkin ve donuk görünüşü bana tuhaf bir şekilde kendi halimi hatırlattı. Yaklaştığını hissedince gerginleştim. İçimdeki bir yan yakınlığını istiyordu, beyaz giysisi bana sürtünmeli veya geçerken saçlarının kokusunu duyabilmeliydim. O anda bana baktı. Kara, sabit bakışları içime işledi ve derinlere saplanıp kaldı; öyle ki sadece onları algılıyordum, yüzünün aklığı silinip gitmişti ve ben önümde sadece bir uçuruma düşer gibi içine daldığım bu kasvetli karanlığı görüyordum. Bir adım daha attı, ama bakışları benden ayrılmadı, siyah bir mızrak gibi içimde çakılı kaldı. İşte şimdi yüreğime kadar dayandı ve kalbim duracak gibi oldu. Bir iki saniye boyunca o bakışlarını üzerimde tuttu, ben soluğumu tuttum, bu saniyeler boyunca çaresizce gözbebeklerinin kara mıknatıslarının çekimine kapıldım. Sonra kız geçip gitti. Anında kanımın bir yaradan fışkırır gibi harekete geçtiğini ve bedenimi heyecanla dolaştığını hissettim.</p>

  <p>Bu… bu neydi? Sanki yeniden hayata döner gibi kendime gelmiştim. Yanımdan geçen birinin bakışlarıyla kendimi tümden kaybetmemin nedeni yükselen ateşim miydi? Fakat aynı sessiz deliliği; kızıl ayın gözlerinde, toprağın kurumuş dudaklarında, hayvanların azapla bağırışlarında, her şeyde ama her şeyde karşıma çıkan, o ezici, anlamsız ve dipsiz ihtiyacı kızın bakışlarında da görür gibi olmuştum. Ah, gerçekdışı, bunaltıcı gecede her şey nasıl da karmakarışık birbirine geçiyordu; her şey nasıl da o tek bir bekleyiş ve sabırsızlık duygusunda eriyordu! Bu benim deliliğim miydi, yoksa yeryüzününki miydi? Heyecan içindeydim ve bir yanıta ihtiyacım vardı, böylece onun peşinden ben de lobiye gittim. Sessizce arkasına yaslanmış ailesiyle birlikte oturuyordu. İnik gözkapaklarının gizlediği bakışları tehlikeliydi. Elinde bir kitap vardı, ama okuduğuna inanmadım. Eğer benimle aynı şeyleri hissediyorsa, bunalan yeryüzünün çaresiz azabını o da çekiyorsa huzur duyamayacağından, dinginlikle okuyamayacağından emindim, yabancı gözlerin merakından saklanıyordu yalnızca. Karşılarına oturup gözlerimi ona diktim, az önce beni öylesine büyülemiş olan o bakışı beklemeye başladım, tekrar bana çevrilip gizini açacak mıydı acaba? Fakat kızda hiçbir kıpırtı olmadı. Kayıtsızca sayfaları çevirip duruyordu, bakışları takılıp kalmıştı. Ben karşısında gitgide hararetlenerek bekliyordum, bu gizi aralamak için duyduğum esrarengiz istek elle tutulacak kadar maddi ve güçlüydü. Orada oturmuş rahatça sigara içen, kâğıt oynayan onca insanın ortasında sessiz bir mücadele başlamıştı. Kızın karşı koyduğunu, bakmaktan kaçındığını seziyordum, fakat o direndikçe benim ısrarım artıyordu ve ben güçlüydüm, çünkü susuzluktan kavrulan tüm yeryüzünün bekleyişini ve düş kırıklığı içindeki toprağın hararetini içimde duyuyordum. Gecenin nemli sıcaklığı nasıl gözeneklerimi zorluyorsa benim iradem de onunkini zorluyordu ve az sonra bana bir bakış göndermek zorunda kalacağını biliyordum, bunu yapacaktı. Arka tarafta, salonda birisi piyano çalmaya başladı. Tınılar uçucu mezürlerde yükselip alçalarak inciler gibi dökülüyordu; ötede oturan bir grup budalaca bir şakaya gürültüyle güldü; olan biten her şeyi duyuyor, hissediyor, ama bir an olsun kendimi bırakmıyordum. Kızın gözkapaklarını bakışlarımla zorlarken kendi kendime yüksek sesle saniyeleri saymaya başladım, onun inatla öne eğdiği başını uzaktan, irademle onu hipnotize ederek doğrultmaya çalışıyordum. Dakikalar geçip gidiyor, müziğin tınıları hâlâ dökülmeye devam ediyordu, artık gücümün tükenmeye başladığını hissettim, o sırada kız ansızın ayağa kalkarak dosdoğru bana baktı. Yine o bitmek bilmeyen, kara, ürkünç, insanı içine çeken, beni bir susuzluk gibi dirençle karşılaşmadan emen aynı bakıştı bu. Gözbebeklerine bir fotoğraf makinesinin kara deliğine bakar gibi dalarken önce yüzümü içine doğru, o yabancı kana doğru çektiğini ve beni kendimden koparttığını hissettim; ayaklarımın altındaki zemin kayboldu, kendimi bu baş döndürücü düşüşün tatlılığına bıraktım. Müziğin yukarılarda bir yerde hâlâ yuvarlanan tınılarını algılıyordum, ama artık mekân duygumu yitirmiştim. Kanım çekilmiş, soluğum kesilmişti. Yaşadığım anın veya saatin ya da sonsuzluğun beni sıkıştırdığını hissettim; o sırada gözkapakları tekrar indi. Boğulmakta olan birinin su yüzüne çıkışı gibi korkunun hummasıyla sarsılmış, üşüyerek, kendime geldim.</p>

  <p>Etrafıma baktığımda karşımdaki insanların arasında kitabına eğilmiş oturan, ince, uzun boylu bir genç kız gördüm; bir tablo gibi kıpırtısızdı, giysisinin hafif kumaşı altında sadece dizleri hafifçe titremekteydi. Benim de ellerim titriyordu. Bekleyiş ve direnişin bu haz dolu oyununun yeniden başlayacağını, yeniden o bakışların kara alevleri beni ansızın içine çekene kadar gerilim dolu anlar geçireceğimi biliyordum. Şakaklarım terlemiş, kanım coşmuştu. Artık dayanamıyordum. Yerimden kalktım, arkama bakmadan dışarı çıktım.</p>

  <p>Işıklar içindeki otelin dışında gecenin derinliği başlıyordu. Vadi içinde batmış gibiydi, gökyüzü ıslak yosun gibi nemli ve karanlık pırıldıyordu. Burada da bir serinlik yoktu, hâlâ yoktu; burada da her yanda sezilen susuzluğun ve esrimenin tehlikeli buluşmasını kanımda hissediyordum. Ateşler içindeki bir insandan yayılan buğu gibi sağlıksız ve nemli bir şey tarlaları örtmüştü, üzerlerinde süt beyazı bir buhar tütmekteydi; uzaklarda titreşen ateşlerden yükselen alevler ağır havanın içinde hayaletler gibi salınıyordu; ay, çevresini saran sarımtırak haleyle kötü kötü bakan bir göz gibi görünüyordu. Kendimi müthiş yorgun hissettim. Gündüzden kalma hasır koltuk hâlâ oradaydı, kendimi üstüne bırakıverdim. Uzuvlarım gövdemden ayrılmış gibiydi, öylece kıpırtısız kaldım. Koltuğun esnek hasır örgüsünün kucaklayışı içinde otururken havanın boğuculuğu birden harika bir şeye dönüştü. Artık azap çektirmiyor, sadece haz veren hoş bir temasla kendini hissettiriyordu, direnmeyi bırakmıştım. Hiçbir şey görmeyip doğayı ve etrafımı saran canlılığı daha iyi hissedebilmek için gözlerimi yumdum sadece. Şimdi gece beni bir polip gibi, yumuşak, kaygan, emici bir mahluk gibi sarıyor; binlerce dudağıyla tenime dokunuyordu. Oturduğum yerde kendimi bıraktığımı, beni kucaklayan, sıkan, kanımı emen bir şeye teslim olduğumu seziyordum ve ilk kez bu nemli, sıcak kucaklayıştan esrimenin ve teslimiyetin gevşemesi içindeki bir kadın gibi haz duyduğumu hissettim. Bir anda direnmeyi bırakıp bedenimi yeryüzüne teslim edince tatlı bir dehşet duygusuna kapılmıştım, bu görünmez varlığın tenime yumuşacık dokunup yavaş yavaş içine nüfuz etmesi, uzuvlarımı gevşetmesi muhteşemdi ve ben duyularımın bu teslimiyetine karşı direnmedim. Kendimi bu yeni hislerin içinde kaymaya bıraktım sadece ve bir rüyanın alacakaranlığı içinde şunları hissettim: Gece ve o bakış, kadın ve doğa, bunlar birdi, bütündü ve içlerinde yitip gitmek çok hoştu. İçinde bulunduğum şu karanlık, ondan başkası değilmiş ve uzuvlarımı saran sıcaklık onun, benimki gibi gecenin içinde çözülmüş olan bedeniymiş gibi bir duyguya kapılıyordum ara sıra, sonra hâlâ bir düşteymişim gibi kendimi bu haz dolu yitmişliğin sıcak, karanlık dalgasına bıraktım.</p>

  <p>Birden bir şeyler beni korkuttu. Kendimi toparlayamadan etrafa bakındım. Sonunda durumu kavradım, gözlerim yumulu arkama yaslanmışken içim geçmişti. Bir saat kadar; belki daha da uzun uyumuş olmalıydım, çünkü otelin lobisindeki ışık sönmüş, herkes çoktan yatmaya gitmişti. Nemli saçlarım şakaklarıma yapışmıştı, bu düşe benzer düşsüz uyku sıcak bir çiy tabakası gibi üzerime çökmüş olmalıydı. Karmakarışık bir halde yerimden kalkıp yolumu bulmaya çalıştım. İçimde bir bunaltı hissediyordum, fakat ortamda da aynı duygu vardı. Uzaklardan bir uğultu geliyor; ara sıra gökyüzünde tehditkâr bir aydınlanma oluyordu. Havada ateş ve kıvılcım kokusu vardı, dağların ardında yıldırımlar bir haber verircesine parıldarken, içimde fosforlanan bir anıyı ve önseziyi canlandırıyorlardı. Dışarıda biraz daha kalmayı, bu gizemli halin tadına vararak çözülmesini beklemeyi isterdim, fakat geç olmuştu, içeri girdim.</p>

  <p>Lobi çoktan boşalmıştı, rastgele itilip bırakılmış koltuklar tek bir lambanın donuk ışığında karmakarışık duruyorlardı. Bu cansız boşlukta hayaletimsi bir görünüşleri vardı, elimde olmadan içlerinden birine, bakışlarıyla beni altüst eden o olağandışı yaratığın zarif siluetini yerleştirdim. Varlığımın derinliklerine işlemiş olan bakışlarının etkisi hâlâ canlıydı. Karanlığın içinde parlaklıklarını hissediyordum, gizemli bir sezgiyle onları bu duvarların arasında bir yerlerde algılıyordum, bu bakışların verdiği sözler ruhuma aldatıcı ışıklar düşürüyordu. Ve hava hâlâ bunaltıcıydı! Gözlerimi yumar yummaz gözkapaklarımın ardında mor kıvılcımlar uçuşuyordu. Gündüzün çiğ, yakıcı ışığı içimde hâlâ parlıyordu; bu tüten, titreşen, kıvılcımlanan hayal gibi gece içimde hâlâ ateş gibi yanıyordu.</p>

  <p>Burada daha fazla kalamazdım, her yer karanlık ve ıssızdı. İstemeye istemeye yukarı çıktım. İçimde denetleyemediğim bir direnç vardı. Yorgun olmama rağmen uykum yoktu. Gizemli bir sezgi bana sanki bir macerayı haber veriyordu, duyularım canlılığı ve sıcaklığı yakalamak üzere açılmıştı. Sanki bedenimden hassas, hareketli duyargalar uzanıp koridora yöneliyor bütün odaları yokluyordu, daha önce dışarıda doğaya yöneldiği gibi şimdi de bütün duygularım içeriye yönelmişti; uykuyu, pek çok insanın huzurla nefes alışını, koyulaşmış ağır kanlarının düşsüz dalgalanışını, saf dinginliklerini hissediyordum, bir de bilinmez gücün dayanılmaz çekimini. Benim gibi uyanık olan birinin varlığını algılıyordum. Beni bu gözü kara çılgınlığa düşüren o bakışlar mıydı, yoksa doğa mıydı? Duvarların ardında yumuşak bir şeylerin varlığını hisseder gibiydim. Kanımı tutuşturan küçük bir huzursuzluk kıvılcımı vardı ve bir türlü sönmüyordu. Merdivenden isteksizce çıkarken her basamakta durup dışımdaki âlemi dinledim, ama yalnızca kulaklarımla değil, tüm duyularımla. Hiçbir şey beni şaşırtamazdı; duyulmadık, görülmedik, mucizevi bir şeye öylesine hazırdım; gece olağandışı bir şeyler olmadan sona eremezdi, havadaki bu ağırlık şimşek çakmadan dağılamazdı. Merdiven sahanlığında dururken yine dışarıda tükenmiş uzanan ve fırtına diye parçalanan o âlemle bütünleşmiştim. Ne var ki hiçbir kıpırtı yoktu. Otelin derin sessizliği içinde yalnızca hafif soluklar dolanıyordu. Bitkin ve hayal kırıklığı içinde son basamakları da çıktım, odamdaki kimsesizlik bir tabuta kapanmak kadar ürkütücüydü şimdi.</p>

  <p>Kapı kolu karanlığın içinde nemli ve sıcak bir duygu uyandırarak tereddütle parıldıyordu. Kapıyı açtım, içeride açık pencere geceyi kara bir dörtgen gibi çerçeveliyordu, ileride ormanın üzerinde çamların birbirlerine sokulmuş tepeleri ve aralarından bulutlu gökyüzü görünüyordu. Dışarıda ve içeride her şey karanlıktaydı, yeryüzü de odam da karanlıktı; pencerenin yanında dikey, incecik bir şey, yitip gitmiş bir ay ışığı huzmesi gibi anlaşılmaz ve tuhaf pırıldamaktaydı. Ayın gizlendiği bir gecede böyle neyin ışıdığını görmek için hayretle yaklaştım. Ben yaklaşınca kıpırdandı. İrkildim, ama ürkmedim, çünkü bu gece olağanüstü bir şeylere kendimi hazırlamıştım, her şeyi önceden düşünmüştüm zaten ve hayallere açıktım. Hiçbir şey gözüme tuhaf görünemezdi, hele böyle bir şey hiç, çünkü gerçekten de pencerenin yanında duran oydu; her basamakta, uykuya dalmış otelin içinde attığım her adımda bilincine varmadan düşündüğüm ve uyanık olduğunu alarma geçmiş duyularımla kapıların, duvarların ardından hissettiğim kızdı bu. Yüzünü sadece bir pırıltı olarak görüyordum, beyaz geceliği etrafını saran bir buğu gibiydi. Pervaza yaslanmış duruyordu, derinliğin ışıltılı yüzeyinde kaderine doğru gizemle çekilmişçesine tüm varlığıyla doğaya yönelmiş öyle dururken masalsıydı, havuzun üzerindeki Ophelia gibiydi.</p>

  <p>Hem heyecan duyarak hem de çekinerek ona yaklaştım. Varlığımı algılamış olmalıydı, arkasına döndü. Yüzü gölgedeydi. Beni gerçekten gördüğünden ve duyduğundan emin olamadım, çünkü devinimlerinde bir sertlik, bir korku veya direnç yoktu. Tam bir dinginlikle çevriliydik. Duvardaki küçük saatin tıkırtıları işitiliyordu. Sessizlik devam etti, sonra o ansızın beklenmedik bir şekilde alçak sesle şunları söyledi: “Öylesine korkuyorum ki.”</p>

  <p>Bunları kime söylemişti? Beni tanımış mıydı? Bana mı sesleniyordu, yoksa düşlerinde mi konuşuyordu? Bu, akşamüstü yaklaşan bulutlar karşısında ürpermiş olan aynı sesti, aynı hafif titrek tınıydı, o zaman beni fark etmemişti bile. Tuhaf bir durumdu; yine de şaşkınlığa düşmemiş, bocalamamıştım. Onu sakinleştirmek üzere yanına gidip elini tuttum. Sıcak ve kurak dokunuşu bir mucize gibiydi, parmaklarını kavradığımda sanki sessizce kırılıp dökülüverdiler. Elini usulca bana bıraktı. Her şeyiyle bitkin, dirençsiz ve cansızdı. Sadece dudaklarından uzaklardan gelen bir fısıltı döküldü yine: “Korkuyorum… öylesine korkuyorum ki!” Sonra boğuluyormuş gibi inleyerek, “Ah, ne kadar bunaltıcı!” dedi. Söyledikleri hem uzaklardan gelir gibiydi hem de ikimizin arasındaki bir sır gibi fısıldanmıştı. Yine de benimle konuşmadığını sezmiştim.</p>

  <p>Kolundan tuttum. Akşamüstü ağaçların fırtına öncesindeki sallanışlarını anımsatarak titredi, ama direnç göstermedi. Biraz daha sıkı kavradım, kendini bıraktı. Alçalan sıcak bir dalga gibi dirençsiz ve güçsüz omuzları bana doğru eğildi. Şimdi saçlarının arasındaki buğuyu koklayabileceğim, nemini hissedebileceğim kadar yakınımdaydı. Hiç hareket etmiyordum, o da hiçbir şey söylemedi. Bütün bu olanlar garipti ve merakım kıvılcımlanmaya başladı. Sabırsızlığım giderek büyüyordu. Dudaklarımla saçlarına dokundum –karşı koymadı. Sonra dudaklarına geçtim. Kuru ve sıcaktılar, onları öptüğümde benim dudaklarımdan içmek için birden açıldılar, ama tutkuyla ve susuzlukla değil, bir çocuğun rahat, acelesiz ama iştahlı emişiyle. Susuzluktan ölür gibiydi ve dudakları gibi, ince giysinin içinde sımsıcak dalgalanan zarif bedeni de beni sessizce soğuruyordu, aynı dışarıdayken gecenin de yapmış olduğu gibi bitkinlikle ama derin ve esrik bir arzuyla dolu. Ona dokunurken –duyularım hâlâ karmakarışık bir kıvılcımlanma içindeydi– toprağın sıcak nemini, bugün gerilimini atacak sağanağı beklerken tutuşan sıcak ve bitkin yeryüzünü bedenimde hissediyordum. Onu öptükçe öptüm ve sanki dudaklarından içindeki o büyük, bunalan, bekleyiş içindeki âlemin tadını alıyormuşum gibi geldi; yanaklarını ışıtan ısı, tarlalardan tüten buğuya benziyor, yumuşak ve sıcak göğsünde ürperen toprak soluk alıyordu sanki.</p>

  <p>Teninde dolaşan dudaklarım kara alevleri beni öylesine ürpertmiş olan gözlerine vardığında ve yüzüne bakmak, onun daha çok tadına varmak için doğrulduğumda şaşkınlıkla gözkapaklarının sımsıkı kapalı olduğunu gördüm. Taştan bir Yunan maskı gibi gözsüz, kıpırtısız, öylece duruyordu, şimdi suların üstünde sürüklenen ölü Ophelia gibiydi, karanlık korların içinde hissiz, beyaz yüzü ışıyordu. Korktum. Bu düş benzeri durumda ilk kez bir gerçeklik hissettim. Kendinde olmayan, sarhoşluk içindeki hasta birine yaklaşmış olduğumu, uykuda gezen bir kızı kollarımın arasında tuttuğumu dehşetle fark ettim; o kızıl, tehditkâr ay gibi gecenin bunaltıcılığıyla ne yaptığını bilmeden bana sürüklenen, belki de beni istemeyen biriydi karşımdaki. Hissettiğim dehşetle kollarımın arasındaki kız ağırlaştı. Kendinden geçmiş birinden haz çalmamak, belki de kendisinin istemediği, sadece kanına girmiş olan şeytanın yaptırdığı bir şeyi ona yaşatmamak için kadını usulcacık bir koltuğun veya yatağın üstüne bırakmaya niyetlendim. Fakat onu bıraktığımı hisseder hissetmez alçak sesle, “Bırakma beni! Bırakma beni!” diye inlemeye başladı ve dudaklarının, bedeninin temasındaki hararet arttı. Kapalı gözleriyle yüzü gergin ve acılıydı, uyanmak istediğini, fakat elinden gelmediğini; uyuşmuş duyularının bu baygınlık tutsaklığından kurtulmak, bilince ulaşmak için çığlıklar attığını ürpererek hissettim. İşte tam da uykunun kurşundan maskesi altındaki bu mücadele, o büyülenmeden kurtulmak için gösterilen çaba, beni onu uyandırmak üzere baştan çıkarıyordu. Onu bir uyurgezer olarak değil de; uyanık, konuşur, gerçek bir varlık olarak görme sabırsızlığıyla sinir uçlarım yanıyordu ve ayrımına varmadan haz alan bu bedeni ne olursa olsun gerçekliğe zorlamak istiyordum. Kızı kendime doğru çekip sarstım, şu anda bulanık bir dürtüyle yaptığını gözlerini açıp kendine gelerek yapsın, hazzı bilinçle yaşasın diye dişlerimi dudaklarına, parmaklarımı kollarına bastırdım. Oysa o sadece eğilip sancılı bir sarılışla inledi. Anlamsız bir heyecanla, “Daha sıkı! Daha sıkı!” dedi kesik kesik ve aynı anlamsız heyecan bana da bulaştı. Kendine gelmeye yakın olduğunu seziyordum, kapalı gözkapakları huzursuzca titremeye başlamıştı. Onu biraz daha kendime doğru çektim, bedenimi bedenine biraz daha sıkı bastırdım ve ansızın yanaklarından yuvarlanan bir gözyaşı damlasının tuzunu dudaklarımda hissettim. Kızı kollarımın arasında sıktıkça göğsü şiddetle sarsılıyordu, inliyordu ve uzuvları korkunç bir şeyi, onu uykuyla sarmalayan bir çemberi kırıp açmak istercesine kasılıyordu, aniden içinde şimşeğin fırtınalı havayı yarmasına benzer bir yırtılma hissettim. Kollarımın arasındaki bedeni bir anda tekrar ağırlaştı, dudakları beni bıraktı, elleri gevşedi, onu yatağa uzatıp arkasına yasladığımda bir ölü gibi öylece kaldı. Korktum. Elimde olmadan ona dokundum, kollarını, yanaklarını yokladım. İyice soğumuş, donmuş, katılaşmışlardı. Sadece şakaklarında hafif bir titremeyle atan damarda kanının hareketi hissediliyordu. Mermerden bir heykel gibiydi, yanakları gözyaşlarıyla nemlenmişti, hafif soluğu gergin burun kanatlarında dolaşıyordu. Bedeninden ara sıra hafif bir titreme geçiyordu hâlâ, coşmuş kanının dalgaları artık geri çekiliyor, göğsünün iniş çıkışları gittikçe hafifliyordu. Yavaş yavaş kendine gelir gibiydi. Giderek insanların dünyasına dönüyor, hatları giderek daha çocuksu, daha aydınlık, daha rahatlamış görünüyordu. Mücadele bitmiş, dinginleşmişti. Uykuya geçti.</p>

  <p>Titreyerek üzerine doğru eğildim, öylece yatağın kenarında oturmaya devam ettim. Gözleri kapalı, dudaklarının kenarında gördüğü düşlerin kondurduğu hafif bir gülümseme, huzurlu bir çocuk gibi uyuyordu. Yüzünün her bir çizgisini tek tek görecek ve soluğunu yanağımda hissedecek kadar iyice ona doğru eğildim, ona ne kadar yakından bakarsam benden bir o kadar uzaklaşıyor, gizemlere gömülüyordu. Bunaltıcı gecenin sıcak akıntısıyla buraya yanıma, bir yabancının yanına sürüklenip kıyıya vurmuş bir ceset gibi hareketsiz yatarken duyuları şimdi nerelerdeydi acaba? Burada karşımda yatan kimdi, nereden geliyordu, kimlere aitti? Hakkında hiçbir şey bilmiyordum, ama hep aramızda hiçbir bağ olmadığını hissediyordum. Sadece saatin yukarıdan gelen aceleci tıkırtısı duyulurken o yalnızlığın içinde onu dakikalarca izledim, sessiz yüzünü okumaya çalıştım, fakat tanıdık bir şey bulamadım. Onu burada, benim odamda, yaşamımın fazlasıyla yakınında daldığı tuhaf uykudan uyandırmak için yanıp tutuşuyordum, ama aynı zamanda da uyanmasından, duyuları açıldığında ilk bakışıyla karşılaşmaktan korkuyordum. Bu yabancının uykusuna doğru eğilmiş bir saat, belki de iki saat kadar sessizce oturduktan sonra sanki karşımdaki bir serüven gibi yanıma yaklaşan bir kadın, bir insan değil de gecenin ve kendini bana açan, susuzluktan kavrulmakta olan acılar içindeki doğanın ta kendisiymiş gibi gelmeye başladı. Ellerimin altındaki bu varlık duyuları uyuşmuş, hararet içindeki yeryüzüymüş ve onu bana, çektiği azapla kıvranan toprak bu tuhaf ve olağandışı gecenin içinden bir haberci olarak göndermiş gibi hissediyordum.</p>

  <p>Arkamda bir şangırtı oldu. Bir suçlu gibi yerimde sıçradım. Sonra camlar, dev bir yumrukla sarsılıyormuş gibi bir kez daha şangırdadı. Ayağa fırladım. Pencerenin önünde tuhaf bir şey vardı: Gece dönüşmüştü, yeni ve tehlikeli, kara kıvılcımlar saçarak ve vahşi bir bereketle dolu karşımda duruyordu. İçinden bir vınlama ve müthiş bir uğultu yükseliyordu, gökyüzünün karanlık kulesine tırmanmış ve vahşi bir hamleyle, nemli ve soğuk, bana ulaşmıştı bile. Rüzgar güçlü ve şiddetli, karanlığın içinden fırlamış, yumruklarıyla pencereleri, duvarları dövüyordu. Karanlık korkunç bir uçurum gibi yarılmıştı, bulutlar hızla yaklaşıp müthiş bir telaşla kara duvarlar örüyorlardı, yeryüzüyle gökyüzü arasında şiddet yüklü bir şeyler dolanıyordu. Bu vahşi akıntı inatçı sıcağı söküp savurmuştu, her şey akış halindeydi, esniyor, deviniyordu; gökyüzünün bir ucundan diğerine çılgınca bir kaçış vardı, toprağa sımsıkı kök salmış duran ağaçlar fırtınanın ıslıklar çalarak vınlayan görünmez kırbacı altında inliyordu. Ansızın beyaz bir yırtılma oldu, bir yıldırım gökyüzünü ikiye bölerek toprağa kadar indi. Ardından sanki bütün bulut kütlesi aşağı çöküyormuş gibi bir gök gümbürtüsü duyuldu. Arkamda bir kıpırtı oldu. Kız yerinden doğruldu. Yıldırımın aydınlığı gözlerindeki uykuyu dağıtmıştı. Şaşkınlıkla etrafına bakındı. “Ne oldu?” dedi, “Neredeyim ben?” Sesi şimdi öncekinden çok farklıydı. Hâlâ korku titreşimleri yayıyordu, ama tınısı berraktı artık, temiz hava gibi keskin ve duruydu. Bir yıldırım manzarayı tekrar ikiye böldü. Fırtınayla silkelenen çamların aydınlanan siluetlerinin uçuştuğunu, bulutların hızla kaçan hayvanlar gibi gökyüzünde kaydığını gördüm; odayı kızın solgun yüzünden de beyaz, kireç aklığında bir ışık aydınlatmıştı. Ayağa fırladı. Hareketleri bir anda daha önce onda hiç görmediğim kadar özgürleşmişti. Karanlığın içinde gözlerini bana dikti. Geceden de kara bakışlarını üzerimde hissettim. “Kimsiniz?… Ben… neredeyim?” diye kekeledi ve sıyrılmış giysisini korkuyla kavrayarak göğsünün üzerine bastırdı. Onu sakinleştirmek için yaklaştığımda benden kaçtı. Yanına vardığımda, “Benden ne istiyorsunuz?” diye tüm gücüyle bağırdı. Onu rahatlatacak bir şeyler söylemek istedim ve ancak o zaman adını bilmediğimi fark ettim. Bir şimşek odayı yeniden aydınlattı. Duvarlar fosforlanmış gibi kireç beyazlığında parladı, kız korku içinde beni uzaklaştırmak ister gibi kollarını uzatmış, bembeyaz karşımda duruyordu ve artık tamamen berraklaşan bakışlarında sonsuz bir nefret vardı. Gök gürültüsüyle birlikte üzerimize çöken karanlıkta ona dokunmak, sakinleştirmek, bir açıklama yapmak istedim, ama boşunaydı, kendini benden kurtarıp yeni bir şimşekle aydınlanan kapıyı açtı ve dışarı fırladı. Ardından kapı kapanırken gümbürdeyen gök sanki olduğu gibi yeryüzüne çökmüştü.</p>

  <p>Sonra uğultu başladı dereler çok yükseklerden aşağı çağlayanlar gibi iniyor ve fırtınayla ıslak halatlar gibi salınıyorlardı. Bazen rüzgâr buz gibi yağmur sularını ve baharlı, taze havayı pencere çerçevelerinin arasından içeriye savuruyordu, dışarıyı seyrettiğim camın önünden ancak saçlarım ıslanıp da bedenimden soğuk bir ürperti geçince ayrıldım. Fakat yağmurun diriliğini hissetmenin mutluluğu içindeydim, şimşeklerle birlikte içimdeki bunaltının da dağıldığını hissediyordum ve zevkten çığlıklar atabilirdim. Yeniden soluk alabilmenin ve kendimi zinde hissetmenin esritici hazzıyla her şeyi unuttum ve yeryüzü gibi, toprak gibi ben de bu serinliği içime çektim. Yağmurun ıslak sopası altında hışırdayarak sallanan ağaçlar gibi ben de iyice sarsılmanın mutlu ürpertisini duydum. Gökyüzüyle yeryüzü arasındaki şehvetli mücadelenin şeytansı bir güzelliği vardı, hazzını onlarla birlikte hissederek o muazzam gerdek gecesinin keyfini ben de sürdüm. Gök, yeryüzünü şimşeklerle kucaklıyor, gümbürdeyerek toprağa varıyordu ve iniltilerle dolu bu karanlığın içinde, üsttekiyle alttakinin iki cinsin arasında olduğu gibi çılgınca iç içe geçişi vardı. Ağaçlar hazdan inliyor, ufuk ışıltısı giderek artan şimşeklerle örülüyordu, gökyüzünün sıcak damarları açılarak kıvılcımlar saçıyor ve sel yollarının ıslaklığına karışıyorlardı. Her şey çatırdayarak dağılıyor ve sonra şiddetle yeniden birleşiyor, gece ve yeryüzü iç içe geçiyordu; içinde tarlaların kokusunun gökyüzünün ateşli şarkısına karıştığı yepyeni mucizevi bir soluk içime işleyerek beni serinletti. Üç haftadır için için yanan kor, yer ve gök arasındaki bu mücadeleyle soğumaktaydı şimdi, ben de içimdeki gerilimin çözüldüğünü hissediyordum. Yağmur hışırdayarak gözeneklerimden içeri işliyormuş, rüzgâr ıslığıyla ciğerlerimi temizliyormuş gibi geliyordu. Artık kendimi bu yaşadıklarımda yalnız hissetmiyordum, şimdi ben yeryüzüydüm, kasırgaydım, sağanaktım, kabaran doğanın içindeki geceydim. Daha sonra her şey yeniden ağır ağır dinginleşip mavi ve zararsız görünen yıldırımlar gökyüzünde dolaşmaya başladığında, gök gürültüsü babacan bir uyarı homurdanmasına dönüştüğünde ve yağmur yorulan rüzgârla birlikte ritmini düşürdüğünde ben de bir yorgunluk ve ağırlaşma hissettim. Sinirlerimin gevşeyişindeki müziği duyuyordum ve uzuvlarıma yumuşak bir çözülmüşlük hâkim oluyordu. Ah, şimdi doğayla birlikte uyumak ve sonra onunla birlikte uyanmak ne güzel olacaktı! Giysilerimi üstümden sıyırıp kendimi yatağa attım. Yatağımda hâlâ onun yumuşak hatlarının izi vardı. Bunu belli belirsiz hissettim, aynı tuhaf macerayı tekrar zihnimden geçirmek istedim, ama artık toparlayamıyordum. Dışarıda yağmur şıpır şıpır yağıyor ve düşüncelerimi yıkayıp temizliyordu. Artık her şeyi bir rüya gibi algılıyordum. Hâlâ başımdan geçenleri yeni baştan düşünmeye çalışıyordum, fakat yağmurun sesi sürüp gidiyordu, yumuşak tınılarıyla gece muhteşem bir beşik gibiydi ve ben onunla birlikte uykuya dalarak içine gömüldüm.</p>

  <p>Ertesi sabah pencereden baktığımda değişmiş bir dünyayla karşılaştım. Karşımda keskin, berrak hatlarıyla yeryüzü, güneşin güven verici pırıltıları içinde neşeyle uzanıyordu ve yukarıda gökyüzü, uzak ve mavi kubbesiyle bu dinginliğin parlak bir yansısı gibi duruyordu. Sınırlar net bir şekilde belliydi, dün iyice alçalıp tarlaların üzerinde esip tozarak bereketini bırakmış olan gök şimdi çok uzaklardaydı. Yeryüzünün çok ötesinde ve hiçbir bağı yokmuş gibi görünüyordu; güzel kokularını yayan, soluk alan, dinginleşmiş toprağa, dişisine, hiçbir noktada dokunmuyordu. Yerle gök arasında soğuk, mavi bir uçurum pırıldıyordu; gökyüzü ve yeryüzü birbirlerine yabancı ve isteksiz bakışlarla bakıyorlardı.</p>

  <p>Aşağıya, lobiye indim. İnsanlar çoktan bir araya gelmişlerdi. Onlar da o bunaltıcı, korkunç hafta boyunca olduklarından çok farklıydılar. Her şey kıpırtı ve devinim içindeydi. Kahkahalar neşeli, sesler berraktı, insanları engelleyen ağırlık dağılmış, bunaltıcı çember çözülmüştü. Huzurla aralarına oturdum ve içimde uyanan bir merakla, uykunun görüntüsünü içimden neredeyse sildiği o kızı aradım. Aradığım annesi ve babasıyla birlikte yan masada oturuyordu gerçekten de. Neşeliydi, rahattı, berrak ve kaygısız gülüşünü duydum. Meraklı bakışlarımla onu çembere aldım. Ne var ki o beni fark etmedi. Keyfini yerine getiren bir şeyler anlatıyor ve sözlerinin arasında çocuksu kahkahası yükseliyordu. Sonunda tesadüfen benden yana da baktı, bakışları üzerimden kayıp geçerken kahkahası tutuklaştı elinde olmadan. Sonra bana daha dikkatli baktı. Tuhafına giden bir şey vardı sanki, kaşlarını kaldırdı, sert ve sorgulayan bakışlarını üzerime dikti, yüzünde giderek sıkıntılı bir ifade belirdi, bir şeyleri hatırlamak için kendini zorlar gibiydi. Bir heyecan veya utanç belirtisiyle beni selamlayacağını umarak bir süre onunla göz göze kaldım, ne var ki kız başını çevirdi. Birkaç dakika sonra, emin olmak istercesine tekrar dönüp bana baktı. Yüzümü bir kez daha inceledi. Sadece tek bir saniye, uzun ve gergin bir saniye boyunca bakışlarının sert, acıtıcı, metal bir sonda gibi içime işlediğini hissettim; fakat sonra kayıtsızca bakışlarını üzerimden çekti ve gözlerinin kaygısız aydınlığından, başını hafif, neşeli bir devinimle çevirişinden beni hiç hatırlamadığını, o büyülü karanlıkla birlikte aramızdaki yakınlığın da dağılıp gittiğini anladım. Gökyüzü ve yeryüzü gibi uzak ve yabancıydık yine birbirimize. Anne babasıyla konuşurken narin genç kız omuzlarını tasasızca kaldırarak neşeyle güldü ve daha birkaç saat önce yeryüzünün tüm susuzluğunu ve sıcaklığını bana tattırmış olan ince dudaklarının arasından dişlerinin ışıltısı göründü.</p>
</body>
</html>
