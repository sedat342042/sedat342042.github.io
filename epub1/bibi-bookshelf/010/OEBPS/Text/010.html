<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="tr">
<head>
  <link href="../Styles/style.css" rel="stylesheet" type="text/css" />

  <title>Bölüm 4 İmgelem</title>
</head>

<body>
  <h1 class="h11"><a id="a29"></a><a id="a30"></a>Bölüm 4<br />
  İmgelem</h1>

  <h3 class="h31"><a id="ncx452"></a><a id="a31"></a>1</h3>

  <p class="p6">Bugünkü dersimiz için, yönetmen, evine gelmemizi söyledi. Çalışma odasında bizleri rahatça oturttuktan sonra başladı: “Bundan böyle, bir piyes üzerinde çalışmamızın, bizi günlük yaşamdan ayırıp imgelem düzeyine yükseltmede bir kaldıraç rolü oynayan eğer'le başladığını biliyorsunuz. Piyes, piyesin içindeki roller, yazarın imgeleminin buluşları, yazarın düşünüp tasarladığı bir sıra eğer'lerle belirli koşulların tümüdür. Sahne üzerinde günlük olaylar diye bir şey yoktur. Piyes yazarının yapıtı gibi, sanat da imgelemin bir ürünüdür. Aktörün amacı, kendi tekniğini kullanarak, piyesi bir tiyatro gerçeği haline koymak olmalıdır. Bu olayda imgelem çoğunlukla en büyük rolü oynar.”</p>

  <p class="p6">Çalışma odasının, akla gelebilecek her çeşit dekor resimleriyle kaplı duvarlarını işaret etti.</p>

  <p class="p6">“Bakın” dedi, “bunlar benim, şimdi ölmüş bulunan çok sevdiğim bir sanatçının yapıtlarıdır. Garip bir kişiydi, daha yazılmamış piyeslere dekor resimleri çizmekten pek hoşlanırdı. Chekhov'un ölümünden az önce, yazmayı tasarladığı, buzlu kuzeyde yiten bir bulucu kurul (kaşif heyeti) ile ilgili piyesinin son perdesi için çizdiği şu resme bakın.”</p>

  <p class="p6">“Bunu, yaşamı boyunca Moskova'nın kenar mahallelerinden dışarıya bir kez bile adımını atmamış bir insanın çizdiğine kim inanır? Kışın evinde otururken, çevresinde gördüklerinden, okuduğu öykülerle, karıştırdığı bilim dergilerinden, gözüne ilişen fotoğraflardan bir kuzey kutbu sahnesi meydana getirmiştir. İmgelemi gereçlerin karışımından bir resim çıkarmıştır.”</p>

  <p class="p6">Sonra ilgimizi, çeşitli ruh hallerini yansıtan bir sıra görüntü (manzara) resimlerinin asılı bulunduğu başka bir duvara çekti. Bu resimlerin hepsinde, bir çam ormancığının yanında bulunan bir sıra göz alıcı küçük evler dizisi yer almıştı; ormancık da, evler de, dizi de aynı idi — değişen sadece yılın zamanı, günün saati ve hava koşullarıydı. Resimdeki dizi duvarının biraz daha ötesinde açıklığı, gölü, çeşit çeşit ağaçlarıyla aynı evsiz nokta yer almaktaydı. Sanatçının, doğayı insan varlıklarına eşlik eden şeylerin yaşamlarını yeniden düzenlemekten hoşnutluk duyduğu apaçıktı. Bütün resimlerinde evler yapmış, evler yıkmış, köyler kurmuş, köyler yıkmış, bölgenin görünüşünü değiştirmiş, dağları yerinden oynatmış.”</p>

  <p class="p6">Yönetmen, çizgi ile, sulu boya ile yapılmış başka resimleri göstererek, “İşte şurada da gezegenler arasındaki yaşamla ilgili, daha yazılmamış bir piyes için birkaç taslak var” dedi. “Böyle bir resmi yapabilmek için, sanatçının yalnız imgeleme değil, aynı zamanda alışılmamış bir biçimde yaratma yeteneğine de sahip olması gerekir.”</p>

  <p class="p6">Öğrencilerden biri, “Aralarındaki başkalık nedir?” diye sordu.</p>

  <p class="p6">“İmgelem, olabilecek ya da meydana gelebilecek şeyler yaratır, alışılmamış bir biçimde yaratma yeteneği ise, var olmayan, hiçbir zaman var olmamış olan ve de olmayacak olan şeyleri bulup ortaya koyar. Bununla beraber, olmayacak şeylerin günün birinde olmayacağını kim bilebilir? Alışılmamış bir biçimde yaratma yeteneği Uçan Halı'yı yarattığı zaman, bir gün kanat takınarak uzayda yol alabileceğimiz kimin aklına gelebilir? Alışılmamış bir biçimde yaratma yeteneği de, imgelem de bir ressam için son derece gereklidir.”</p>

  <p class="p6">Paul, “Bir aktör için de mi?” diye sordu.</p>

  <p class="p6">“Siz ne düşünüyorsunuz? Piyes yazarı, aktörlerin bilmek zorunda oldukları, piyesle ilgili her şeyi sağlar mı? Piyes yazarının yarattığı kişilerin yaşama serüvenini tümüyle, yüz sayfa içinde verebilir misiniz? Sözgelişi, piyes yazarı, piyes başlamadan önce olup bitenler hakkında yeterli ayrıntılar verir mi? Piyesin sonunda neler olup biteceğini ya da sahnelerin gerisinde neler geçeceğini size söyler mi? Piyes yazarı açıklama konusunda genellikle cimridir. Eserinde bulacağınız bütün açıklama, “önceki ile Peter” ya da “Peter çıkar”dan öteye geçemez. Ama şu da var ki, bir insan ne gökten düşer, ne de göğe çekilip gider. Biz, şöylece, “genel olarak” alınan hiçbir eyleme hiçbir zaman inanmayız; “kalkar”, “heyecanlanır bir aşağı, bir yukarı dolaşır,” “güler”, “ölür”, “çok sigara içen, yakışıklı bir delikanlı” gibisinden az–öz bir deyişle belirtilen ayırıcı niteliklere de inanmayız. Bu çeşitten deyişler o kişinin dış görünüşünü, tavır ve hareketlerini, yürüyüş biçimini yaratmada hiç de yeterli bir temel olamaz.”</p>

  <p class="p6">“Peki, sözler için ne diyorsunuz? Onları ezberlemek yeter mi?”</p>

  <p class="p6">“Kâğıt üzerine düşürülen sözler kişilerin karakterini çizecek, bu kişilerin bütün düşüncelerinin, duygularının, davranışlarının ve hareketlerinin ayrıntılarını belirtecek midir?”</p>

  <p class="p6">“Hayır. Bunlar aktör tarafından daha tam, daha derin bir hale getirilmiş olmalıdır. Bu yaratıcı eylem içinde aktöre imgelem yol gösterir.”</p>

  <p class="p6">Yabancı ünlü bir tragedya aktörünün beklenmedik gelişiyle dersimiz burada kesintiye uğradı. Bu aktör bize kazandığı bütün yengileri anlattı. Çıkıp gittikten sonra, yönetmen gülümseyerek dedi ki:</p>

  <p class="p6">“Masal uyduruyor elbet. Ama onun gibi kolay etkilenebilen bir insan kendi uydurmalarına gerçekten inanır. Biz aktörler kendi imgelemimizle bulup çıkardığımız olayları ayrıntılarla işlemeye öyle alışmışızdır ki, bu alışkanlık günlük yaşamda da sürer gider. Kuşku yok ki, düşlenen ayrıntılar tiyatroda ne kadar gerekliyse, günlük yaşamda da o kadar gereksizdir.”</p>

  <p class="p6">“Bir dâhiden söz ederken, onun yalancı olduğunu söyleyemezsiniz; o, gerçekleri bizimkinden başka gözlerle görür. İmgelemi ona gülkurusu, mavi, gri ya da kara gözlük taktırırsa, bu yüzden onu ayıplamalı mıdır?”</p>

  <p class="p6">“İtiraf etmeliyim ki, hoşuma gitmeyen bir rolle, ya da bir piyesle uğraşırken, bir sanatçı, bir yönetmen olarak ben kendim de sık sık yalan söylemek zorunda kalırım. Böyle durumlarda yaratıcı yetilerim felce uğrar. O zaman uyandırıcı bir güç bulmalıyım ki, yapıtım üzerine nasıl coşkuyla eğildiğimi herkese anlatmaya başlayabileyim. İlgi çekebilecek, övünmeye yarayacak ne varsa araştırmaya zorlandım. İmgelemim bu yolda kamçılandı. Bir başıma olaydım bu çabayı gösteremezdim. Ama insan başkalarıyla çalışırken kendi yalanlarını sıkıca desteklemelidir. Bu yalanların, bir rolde ya da bir temsilde gereç olarak kullanıldığı çok görülmüştür.”</p>

  <p class="p6">Paul, çekine çekine, “imgelem aktörün çalışmasında bu derece önemli bir rol oynadığına göre, tutalım ki, aktör bu güçten yoksundur. O zaman ne yapabilir?” diye sordu.</p>

  <p class="p6">Yönetmen, “Bir aktör ya da imgelemini geliştirmeli ya da tiyatrodan ayrılmalıdır” karşılığını verdi. Aksi halde, bu eksikliğini, kendi imgelemini kullanarak gidermeye çalışan yönetmenlerin eline düşecek, böylece başkasının bir aracı haline gelecektir. Bu hale gelmektense kendine özgü bir imgelem kazanması daha iyi olmaz mı?”</p>

  <p class="p6">“Korkarım ki, bu çok güç bir iştir” dedim.</p>

  <p class="p6">Yönetmen, “Bu tümüyle sizin ne türden bir imgeleminiz bulunduğuna bağlıdır” dedi. “Kendine özgü girişkenliği olan türden bir imgelem özel çaba göstermeksizin gelişebilir; siz ister uykuda, ister uyanık olun, bu imgelem durup dinlenmeden, bıkıp usanmadan çalışır. Bir de girişkenlikten yoksun ama hareket ettirici herhangi bir güç ile kolayca uyanıveren ve çalışmasını sürdüren türden bir imgelem vardır. Hareket ettirici güçlere hiç aldırış etmeyen türden olan imgelem daha güç bir sorun ortaya koyar. Bu türde, aktör, sadece dışa ilişkin, biçimci bir yoldan hareket ettirici güçler edinir. Böylesi bir donatımla gelişimi sağlamak çok güçtür, aktör üstün çaba göstermedikçe başarı umudu da çok azdır.”</p>

  <p class="p0">* *</p>

  <p class="p6">Benim imgelemim girişken midir?</p>

  <p class="p6">Hareket ettirici güçle eyleme geçebilir mi? Kendi kendine gelişebilir mi?</p>

  <p class="p6">Bu sorular huzurumu kaçırdı. Akşamın geç saatlerinde, odama kapandım, çevreme yastıklar koyarak kanepeme rahatça gömüldüm, kapadım gözlerimi, başladım gelişigüzel düşler kurmaya. Gelgelelim, yumulu gözkapaklarım arasında durgusuz duraksız geçip giden birtakım renkli yuvarlaklar dikkatimi çeldi.</p>

  <p class="p6">Bunun nedeni herhalde ışıktır, diye düşünerek tuttum, söndürdüm ışığımı.</p>

  <p class="p6">Neyi düşünmeliydim? İmgelemim bana, hafif sabah esintisinde tatlı tatlı, uyumlu uyumlu sallanan büyük bir çam ormanındaki ağaçları gösterdi. Taze havayı içime sindirir gibiydim.</p>

  <p class="p6">Peki ama... bu sessizlik içinde... nasıl oluyor da bir saatin tiktaklarını işitebiliyorum?</p>

  <p class="p6">Dalıp gitmişim!</p>

  <p class="p6">Amaçsız düş kurmamalıydım. Bunun nedeni işte buydu.</p>

  <p class="p6">Derken, atladım bir uçağa, başladım ağaçların tepesinde, tarlaların, ırmakların, kentlerin üzerinde uçmaya... Saatin tiktakları sürüp gidiyor.</p>

  <p class="p6">... O horlayan da kim? Ben değilim herhalde... Çok mu oldu... Uykuya varalı acaba... saat yirmiyi vuruyor...</p>

  <h3 class="h31"><a id="ncx485"></a>2</h3>

  <p class="p6">Evde, imgelemim üzerinde alıştırma yapmak için gösterdiğim çabaların başarısızlıkla sonuçlanmasından öylesine üzüldüm ki, bugün derste yönetmene bundan söz ettim.</p>

  <p class="p6">Yönetmen, “Başarılı olamadınız, çünkü bir sıra yanlış yaptınız” diye açıkladı. “Önce, imgeleminizi inandıracağınız yerde, zorladınız. Sonra, ilgi çekici hiçbir konu bulmadan düşünmeye kalktınız. Üçüncü yanlışınız da, düşüncelerinizin edilgin oluşuydu. İmgelemde canlılığın son derece büyük önemi vardır. İlkin iç eylem doğar, sonra da dış eylem.”</p>

  <p class="p6">Bir bakıma canlı ve hareketli olduğumu, çünkü büyük bir hızla ormanlar üzerinden uçtuğumu belirttim.</p>

  <p class="p6">Yönetmen, “Bir ekspres treninde rahatça uzanıp yatarken de canlı ve hareketli misiniz?” diye sordu. “Makinist hareket halindeyse de yolcu hareketsizdir. Doğal olarak, trende bulunduğunuz sürece, önemli bir işle uğraşmaktaysanız, sözgelişi, konuşuyor, tartışıyor ya da bir rapor yazıyorsanız, o zaman eylemden söz edecek bir dayanağınız var demektir. Bunun gibi, uçak havada yol alırken de pilot çalışmakta, siz ise hiçbir şey yapmamaktasınız. Denetleme araçları başında olsaydınız, yahut topoğrafik fotoğraflar çekiyor olsaydınız, o zaman hareketsiz değil, hareketli, edilgin değil, etkin olduğunuzu söyleyebilirdiniz.”</p>

  <p class="p6">“Bunu size, küçük yeğenimin en sevdiği oyunu anlatarak daha iyi açıklayabilirim belki.”</p>

  <p class="p6">''Küçük kız, 'Ne yapıyorsunuz?” diye sorar</p>

  <p class="p6">“Çay içiyorum,” karşılığını veririm.</p>

  <p class="p6">“Peki” der, “o çay değil de hintyağı olsaydı nasıl içerdiniz?”</p>

  <p class="p6">“Hintyağının tadını anımsamak, ona hissettiğim tiksintiyi göstermek zorunda kalırım. Başarıya ulaştığım zaman da kızcağız odayı kahkahalarla doldurur.”</p>

  <p class="p6">“Nerede oturuyorsunuz?” diye sorar.</p>

  <p class="p6">“Sandalyede” karşılığını veririm.</p>

  <p class="p6">“Kızgın bir soba üzerinde oturuyor olsaydınız ne yapardınız?”</p>

  <p class="p6">“Kendimi kızgın bir soba üzerinde düşünmeye zorlar, ölesiye yanmaktan nasıl kurtulabilirim diye karar vermeye çalışırım. Bu çalışmada başarı elde ettiğim zaman da kızcağız bana acır ve 'Daha fazla oynamanızı istemiyorum’ diye bağırır. Şayet ben oyuna devam edecek olursam, iki göz iki çeşme ağlamaya koyulur. Canlılık uyandırmak amacıyla, bir alıştırma olarak, niçin siz de buna benzer bir oyun düşünmüyorsunuz?”</p>

  <p class="p6">Bunun ilkel bir yol olduğunu, imgelemimizi daha ince yollardan nasıl geliştirebileceğimizi sormak üzere atıldım.</p>

  <p class="p6">Yönetmen, “Acele etmeyin” dedi. “Vaktimiz bol. Şimdilik sadece, çevremizi kuşatan basit canlı şeylerle ilgili alıştırmalar yapmak gereksinimi içindeyiz.”</p>

  <p class="p6">“Bir örnek olarak şu bizim sınıfı ele alın. Bu canlı bir olaydır. Tutun ki, çevredekiler, öğretmen, öğrenciler, oldukları gibi kalmaktadırlar. Şimdi ben sihirli eğer'imin yardımı ile kendimi imgelemimdeki uçağa bindireceğim. Bu arada sadece günün saatinde bir değişiklik yapıyorum; saat, öğle sonundaki üç değil de, gecenin üçüdür.”</p>

  <p class="p6">“İmgeleminizi, dersin böyle geç vakte kadar sürmesini haklı gösterecek biçimde kullanın. Bu basit koşuldan birbirini kovalayan bir sıra sonuçlar meydana gelir. Evde aileniz sizi merak edecektir. Telefon olmadığı için onlara haber veremiyorsunuz. Başka bir öğrenci, kendisini beklemekte oldukları bir toplantıya katılamayacak. Bir üçüncüsü kentin kenar mahallelerinde yaşamakta, trenler işlemediği için de evine nasıl gideceğini bilememektedir.”</p>

  <p class="p6">“Bütün bunlar hem dışta, hem içte değişiklikler meydana getirebileceği gibi ayrıca yapacağınız şeye de bir renk katar.”</p>

  <p class="p6">“İsterseniz başka bir açıdan hareket edin.”</p>

  <p class="p6">“Günün vakti gene öğleden sonra saat üçte kalsın da yılın vakti geçmiş olsun. Kış yerine yaz olsun, hava güzel mi güzel, gölgede bile sıcak mı sıcak olsun.”</p>

  <p class="p6">“Şimdiden gülümsediğinizi görüyorum. Dersten sonra kısa bir gezintiye vaktiniz olacak. Yapmak istediğiniz şeye karar verin; kararınızı da gerekli varsayımlarla destekleyin; böylece, alıştırmanın temellerini elde etmiş olacaksınız.”</p>

  <p class="p6">“Bu, sizi çevreleyen maddesel şeyleri değiştirme uğrunda içinizdeki güçleri nasıl harekete getireceğiniz konusunda sayısız örneklerden sadece bir tanesidir. Bunlardan kurtulmaya çalışmayın. Tersine, onları imgesel yaşayışınıza katın.”</p>

  <p class="p6">“Daha içten alıştırmalarımızda bu çeşit başkalaşmanın önemli bir yeri vardır. Piyes yazarının ya da imgelemlerinin yönetmenin bizden yaratmamızı istediği herhangi bir şeyi, sözgelişi, evleri, kent alanlarını, gemileri, ormanları kabataslak belirtmede gelişigüzel sandalyeler kullanabiliriz. Bu sandalyelerin sandalyeden başka bir şey olmadıklarına kendimizi inandıramazsak eğer, hiç zararı yok, çünkü bu inanç olmadan da biz sandalyelerin uyandıracağı duyguları yaşayabiliriz.”</p>

  <h3 class="h31"><a id="ncx509"></a>3</h3>

  <p class="p6">Bugün derse başlarken Yönetmen dedi ki: “İmgelemi geliştirme yolunda şu ana kadar yaptığımız alıştırmalar, daha az ya da daha çok, koltuk, kanepe, sandalye gibi maddesel nesnelere yahut mevsimler gibi, dirimsel gerçeklere dayandı. Şimdi ise, çalışmamızı başka bir düzene aktarıyorum. Dışa ilişkin eşlikleri söz konusu olduğu ölçüde zamanı da, yeri de, eylemi de bir yana bırakıyoruz. Bütün işi doğrudan doğruya kendi zihninizle göreceksiniz.” Bana dönerek, “Söyle bakalım” dedi, “ne zaman, nerede olmak istersin?”</p>

  <p class="p6">“Geceleyin” dedim, “kendi odamda olmak isterim.”</p>

  <p class="p6">“İyi'' dedi. “Bu iş bana düşseydi, kesinlikle yapmam gereken ilk hareket, eve doğru yürümekti; sonra dış merdivenleri çıkmak, zili çalmak; kısaca, beni odama iletecek bir sıra eylemler içinden geçmekti.”</p>

  <p class="p6">“Tutulacak bir kapı tokmağı görüyor musunuz? Tokmağın döndüğünü hissediyor musunuz? Kapı açılıyor mu? Söyleyin bakalım, nedir karşınıza çıkan?”</p>

  <p class="p6">“Tam karşımda küçük bir oda, bir yazı masası.”</p>

  <p class="p6">“Sol yanda ne görüyorsunuz?”</p>

  <p class="p6">“Kanepemle bir masa.”</p>

  <p class="p6">“Gezinin, odanın içinde. Zihninize takılan nedir?”</p>

  <p class="p6">“Bir mektup buldum, karşılığı verilmemiş, anımsadım ve üzüldüm.”</p>

  <p class="p6">Yönetmen, “Besbelli ki, odanızdasınız” dedi. “Peki, şimdi ne yapacaksınız?”</p>

  <p class="p6">“Bu, akreple yelkovanın gösterdikleri sayılara bağlı” dedim.</p>

  <p class="p6">Onaylayıcı bir tonla, “Yerinde bir uyarma” dedi. “Kabul edelim ki, saat gecenin on biridir.”</p>

  <p class="p6">“Çok güzel” dedim, “evde herkesin uyumak üzere olduğu bir zaman.”</p>

  <p class="p6">“Peki ama, niçin özellikle bu sessiz zamanı seçiyorsunuz?” diye sordu.</p>

  <p class="p6">“Trajik bir aktör olduğuma kendimi inandırmak için.”</p>

  <p class="p6">“Vaktinizi böyle zavallı bir amaç uğrunda kullanmak istemeniz çok fena; kendinizi inandırmak için tasarınız nedir?”</p>

  <p class="p6">“Sırf kendim için trajik bir rol oynayacağım.”</p>

  <p class="p6">“Hangi rolü? Othello'yu mu?'</p>

  <p class="p6">“Yo, hayır!” diye atıldım. “Kendi odamda Othello'yu oynayamam. Odamın her köşesine daha önceki çalışmalarımın kalıntıları sinmiştir ki, bu kalıntılar beni, evvelce yaptıklarımı kopya etmeye sürükler.”</p>

  <p class="p6">Yönetmen, “O halde, ne oynayacaksınız?” diye sordu.</p>

  <p class="p6">Karşılık vermedim. Çünkü, ne oynayacağıma karar vermiş değildim. Bunun üzerine “ne yapacaksınız?” diye sordu.</p>

  <p class="p6">“Odayı gözden geçiriyorum. Ola ki bir şey, rasgele bir şey, yaratıcı bir tema düşündürür bana.”</p>

  <p class="p6">“İyi ama, hala bir şey düşünmediniz mi?” diye beni sıkıştırdı.</p>

  <p class="p6">Ben de yüksek sesle düşünmeye başladım. “Odamın gerisinde” dedim, “karanlık bir köşe vardır. Bu köşede, kendisini asmak isteyecek kimse için de bir çengel bulunmaktadır. Eğer ben kendimi asmak isteseydim, nasıl yapardım bu işi?”</p>

  <p class="p6">Yönetmen, “Evet, söyleyin bakalım, nasıl yapardınız?” diye sıkıştırdı.</p>

  <p class="p6">“Kuşku yok ki, her şeyden önce bir ip ya da bir kemer, bir kayış bulmam gerekirdi...”</p>

  <p class="p6">“Şu anda ne yapıyorsunuz?”</p>

  <p class="p6">“Bir kayış bulmak için çekmecelerimi, raflarımı, dolaplarımı araştırıyorum.”</p>

  <p class="p6">“Gözünüze hiçbir şey ilişmiyor mu?”</p>

  <p class="p6">“İşte, kayışı buldum. Buldum ama, talihsizliğe bakın ki, çengel yere çok yakın; ayaklarım yerden kesilmeyecek.”</p>

  <p class="p6">Yönetmen, “Haklısınız” dedi, “o çengele asılamazsınız. Başka bir çengel arayın.”</p>

  <p class="p6">“Yok beni tartacak başka bir çengel.”</p>

  <p class="p6">“O halde, canlı kalarak, daha az heyecanlandırıcı, daha çok ilgi çekici bir şeyle uğraşmanız sizin için daha iyi olacak gibi görünmektedir.”</p>

  <p class="p6">“Düş kurma gücüm tükendi” dedim.</p>

  <p class="p6">“Bunda şaşılacak hiçbir şey yok,” dedi. “Kurduğunuz düzen akla uygun değildi. Oyununuzda bir değişiklik meydana getirmek düşüncesiyle intihara kalkmak, akla uygun bir sonuca ulaşmayı son derece güçleştirecekti. Bu ancak, kuşkulu bir önermeden hareketle budalaca bir sonuca varması istenen imgeleminizin, böyle bir istek karşısında kararsız kalmasıyla akla uygun olabilirdi.”</p>

  <p class="p6">“Bununla birlikte, bu alıştırma, düş kurma gücünüzü her şeyine alışkın olduğunuz bir yerde, değişik yoldan uygulayışınızı belirtti. Alışkın olmadığınız bir yaşamı düşlemeye çağrıldığınız zaman ne yapacaksınız peki?”</p>

  <p class="p6">“Tutun ki, bir dünya gezisine çıkıyorsunuz. Bu geziyi ‘gelişigüzel’, ‘genel olarak’ ya da ‘aşağı yukarı’ diye tasarlamamalısınız. Çünkü, bu çeşitten sözlere sanatta yer yoktur. Hazırlığınızı, böyle büyük bir girişime özgü bütün ayrıntıları dikkate alarak yapmalısınız. Mantığa, tutarlılığa her zaman sıkı sıkıya bağlı kalmalısınız. Bu kaypak, uçarı düşleri kaskatı olaylara yaklaştırmanıza yardım eder.”</p>

  <p class="p6">“Şimdi de size, çeşitli düzenler içinde yapageldiğimiz alıştırmaları nasıl kullanabileceğinizi açıklamak istiyorum. Kendi kendinize diyebilirsiniz ki: ‘Ben bu düşsel yaşayışta rol almayacağım, ben sıradan bir seyirci olacağım ve imgelemim bana ne hazırlarsa onu yeter bulacağım.’”</p>

  <p class="p6">“Yok, böyle değil de, bu düşsel yaşayışın serüvenine katılmaya karar verirseniz, o zaman arkadaşlarınızı, arkadaşlarınızın yanı sıra kendinizi de zihninizde kendiniz tasarlayacaksınız, gene de edilgin bir seyirci olup kalacaksınız.”</p>

  <p class="p6">“Sonunda, bir gözlemci olmaktan bıkacaksınız, oynamak isteyeceksiniz. O zaman bu düşsel yaşayışta etkin bir paydaş olarak, bundan böyle kendinizi değil de sadece çevrenizdekileri görmeye başlayacak, çevrenizdekilerin gerçek bir parçası olduğunuz için de, dışınıza iç yoldan bir karşılık vereceksiniz.”</p>

  <h3 class="h31"><a id="ncx550"></a><a id="a32"></a>4</h3>

  <p class="p6">Yönetmen bugünkü uyarmalarına, bir temsil üzerinde çalışırken piyes yazarı ile yönetmenin ve başkalarının el sürmediği, bizim bilmemiz gereken, her zaman yapmak zorunda olduğumuz şeyleri anlatarak başladı.</p>

  <p class="p6">Her şeyden önce, içinde, bizim alıştırmamızın da oynandığı birbirine bağlı bir sıra varsayılan koşullarımız olmalı. Sonra, bu koşullara bağlı sağlam bir iç imgeler çizgimiz olmalı ki, böylece bu imgeler bizim için açıklanabilsin. Sahnede bulunduğumuz sürenin her anında, piyesteki eylemin gelişiminin her anında, ya bizi çevreleyen dış koşulları (temsilin tüm maddesel yapısını) ya da rollerimizi açıklamak amacıyla kendi kendimize kılıklandırdığımız bir iç koşullar zincirini dikkate almalıyız.</p>

  <p class="p6">Bu anlardan, filme benzer, birbirine bağlı bir sıra imgeler meydana gelecektir. Biz yarata yarata oynadığımız sürece bu film çözülecek, içinde hareket ettiğimiz koşulları canlandırarak iç görüş perdemizde yansıyacaktır. Dahası var, bu iç imgeler bir yandan bizi sınırları içinde tutarken, bir yandan da gerekli ruh halini yaratır, coşkuları doğurur.</p>

  <p class="p6">Yönetmen, “Bu iç imgeleri içimizde hissettiğimizi söylemek doğru mutlur?” diye sordu. “Biz var olmayan şeyleri zihnimizde kılıklandırarak (tasavvur ederek) görme yetisine sahibiz. Sözgelişi, alın şu avizeyi. Bu avize benim dışımda var. Ben bu avizeye bakarım, baktığım zaman da görüş antenleri adını verebileceğimiz şeyleri ona doğru uzatıyormuşum hissini duyarım. Şimdi gözlerimi kapıyorum, avizeyi iç görüş perdemde gene görüyorum.”</p>

  <p class="p6">“Seslerle uğraşırken de aynı olay meydana gelir. İçimizdeki bir kulakla imgesel gürültüler duyarız. Bununla birlikte, çoğu imgesel durumlarda, bu seslerin kaynaklarının bizim dışımızda olduğunu hissederiz.”</p>

  <p class="p6">“Siz de bunu, anımsadığınız imgelere dayanmak suretiyle, tüm yaşayışınızın tutarlı bir dökümünü yaparak çeşitli yollarda deneyebilirsiniz. Bu ilkin güç görünebilir, ama hiç de göründüğü kadar karışık bir iş olmadığını anlayacağınızı umarım.”</p>

  <p class="p6">Birkaç öğrenci birden, “Nasıl karışık olmaz?” diye atıldı.</p>

  <p class="p6">“Çünkü, duygularımız, coşkuya dayanan deneylerimiz her ne kadar değişkense de ele avuca sığmazsa da, gördüğünüz şey çok daha önemlidir. İmgeler daha kolaylıkla, daha da sağlam olarak görüş belleğimize yerleşir ve istenildiği anda da geri çağrılabilirler.”</p>

  <p class="p6">“Şu halde soru tümüyle karşımızda” dedim, “bir tablo baştan sona nasıl yaratılır?”</p>

  <p class="p6">Yönetmen, sınıftan ayrılmak üzere yerinden doğrulurken, “Bu soruyu gelecek derste inceleyeceğiz” dedi.</p>

  <h3 class="h31"><a id="ncx561"></a><a id="a33"></a>5</h3>

  <p class="p6">Yönetmen bugün sınıfa girerken, “Haydi, birlikte imgesel bir film çevirelim” dedi.</p>

  <p class="p6">“Daha çok çalışmayı gerektireceği için edilgin bir tema seçeceğim. Bu noktada ben, eyleme yaklaşmaya duyduğum ilgi kadar eylemin kendisine duymamaktayım. İşte bunun için de, Paul, size, bir ağacın yaşamını yaşamanızı öneriyorum.”</p>

  <p class="p6">Paul, kesinlikle, “Peki” dedi. “Ben yaşlı bir meşeyim! Bunu böyle diyorum ama, yaşlı bir meşe olduğuma da hiç inanmıyorum.”</p>

  <p class="p6">Yönetmen, “madem öyle,” dedi, “Niçin kendinize şunu demiyorsunuz: ‘Ben benim; fakat, eğer bir meşe olsaydım, belirli koşullar içine yerleştirilmiş, ne yapardım?’ Kendinize bunu deyin, sonra da bir ormanda mı, bir çayırlıkta mı, bir dağ başında mı bulunuyorsunuz, kısaca size en çok etki eden neresiyse ona karar verin.”</p>

  <p class="p6">Paul kaşlarını çatarak düşündü. Sonunda, Alp Dağları'nın yakınındaki bir yayla çayırlığında dikilmekte olduğuna karar verdi. Sol yanda, bir tepenin üzerinde de bir şato yükselmektedir.</p>

  <p class="p6">Yönetmen, “Yakınınızda ne görüyorsunuz?” diye sordu.</p>

  <p class="p6">“Kendi üstümde, hışırdayıp duran yapraklardan kalın bir örtü görüyorum.”</p>

  <p class="p6">“Yapraklar gerçekten hışırdar” dedi yönetmen. “Oralarda rüzgâr çoğu zaman güçlü eser.”</p>

  <p class="p6">Paul, “Dallarımda” diye devam etti, “kuş yuvaları görüyorum.”</p>

  <p class="p6">Bunun üzerine yönetmen, Paul'den bir meşe olarak imgesel varlığının bütün ayrıntılarını bir bir anlatmasını istedi.</p>

  <p class="p6">Sıra Leo'ya gelince, Leo tuttu, bayağının bayağısı, içinde zerre kadar esin bulunmayan bir şey seçti. Kendisinin, parktaki bahçelerden birinde bir kulübe olduğunu söyledi.</p>

  <p class="p6">Yönetmen, “Ne görüyorsunuz?” diye sordu.</p>

  <p class="p6">“Parkı” karşılığını aldı.</p>

  <p class="p6">“İyi ama, bir bakışta bütün parkı göremezsiniz. Belirli bir nokta üzerinde karar kılmalısınız. Tam önünüzde ne var?”</p>

  <p class="p6">'Parmaklık.'</p>

  <p class="p6">“Ne çeşit bir parmaklık?”</p>

  <p class="p6">Leo’da ses yok. Yönetmen devam etti. “Bu parmaklık neden yapılmış?”</p>

  <p class="p6">“Hangi gereçlerden? Diyelim ki, dökme demirden. Anlatın. Biçimi nasıl?”</p>

  <p class="p6">Leo, parmağını uzun uzun masanın kenarında dolaştırdı durdu. Söylediğini hiç düşünmeden söylemiş olduğu besbelliydi.</p>

  <p class="p6">“Anlamıyorum. Daha açık seçik anlatmalısınız.”</p>

  <p class="p6">Leo'nun kendi düş gücünü uyandırmak için hiçbir çaba göstermediği açıkça görülüyordu. Böylesine edilgen bir düşünüşün ne yaran olabilirdi? Merak ettim bunu. Yönetmene sordum.</p>

  <p class="p6">“Benim yöntemime göre, bir öğrencinin düş gücünü alıştırmada” dedi, “dikkat edilmesi gereken bazı noktalar vardır. Eğer o öğrencinin düş gücü etkin değilse, ona basit basit sorular sorarım. Sorular kendisine yöneltilmiş olduğundan onun da bu sorulara karşılık vermesi gerekir. Ama bomboş kafayla karşılık verirse, böyle bir karşılığı kabul etmem. O zaman, daha doyurucu bir karşılık vermesi için, ya kendi düş gücünü uyandırmak ya da doğru akıl yürütme yolundan giderek, kendi yardımıyla, konuya yaklaşmak zorundadır. Düş gücü üzerinde çalışma, çoğu zaman işte böyle bilinçli zihinsel bir biçimde düzenlenir ve yönetilir. Öğrenci ya kendi belleğinde ya da imgeleminde bir şeyler görür; belirli imgeler belirir önünde. Bir an için bir düş içinde yaşar. Daha sonra, daha başka bir soru ve olay böylece yinelenir. Derken, ben o kısa anı bütün bir tabloya yaklaşmaya yetecek ölçüde güçlendirip uzatıncaya dek sürer gider bu. Başlangıçta bunu ilgi çekici bulmayabilirsiniz. İşin dikkate değer yönü şu ki, aldatıcı görüş gide gide öğrencinin kendi iç imgeleriyle dokunmuş, işlenip örülmüş duruma gelir. Bu bir kez oldu mu, artık onu bir kez, iki kez ya da birçok kez yineleyebilir. Ne denli çok yinelerse o da belleğinin o denli çok derinine iner, kendisi de onu o denli çok derinden yaşar.”</p>

  <p class="p6">“Bununla birlikte, arada sırada, en basit sorulara bile karşılık vermeyen, tembel, uyuşuk düş gücü olanlarla da uğraşmak zorunda kalırız. O zaman şu tek yola başvurarak yalnızca soruyu ileri sürmekle kalmaz, karşılığını da sezdiririm. Eğer öğrenci o karşılığı kullanabilirse, ondan öte kendisi sürüp gider. Kullanamazsa, karşılığı değiştirir, yerine başka bir şey koyar. Her iki durumda da öğrenci kendi iç görüş gücünü kullanmak zorunda bırakılmıştır. Gerçekte öğrencinin payı az da olsa, sonunda aldatıcı bir varlık yaratılmış olur. Sonuç bütünü ile doyurucu olmayabilir ama, az çok bir başarı elde edilmiş sayılır.”</p>

  <p class="p6">“Bu çaba gösterilmeden önce, öğrencinin zihin gözünde ya hiç düş yok demektir ya da varsa bile siliktir, bulanıktır, karmakarışıktır. Bu çabanın sonunda bazı şeyleri açık seçik, hatta canlı olarak görebilir. Böylece, öğretmenin veya yönetmenin yeni tohumlar ekebileceği tarla artık hazırlanmıştır. Bu, üzerine tablonun çizileceği kanavadır. Bundan başka, öğrenci imge kurma yetisini denetleyebilecek ve kendi zihninin ileri süreceği sorunlarla bu yetiyi çalıştırabilecek yöntemi de öğrenmiştir. Düş gücünün uyuşukluğunu, edilginliğini dikkatle yenmeye çalışma alışkanlığını böyle böyle kazanacaktır; ama bunun için de pek çok adımlar atması gerekecektir.”</p>

  <h3 class="h31"><a id="ncx586"></a>6</h3>

  <p class="p6">Düş kurma yetilerimizi geliştirme alıştırmalarını bugün de sürdürdük.</p>

  <p class="p6">Yönetmen, Paul'e, “Son dersimizde” dedi, “kim olduğunuzu, nerede bulunduğunuzu ve iç gözünüzle ne gördüğünüzü anlatmıştınız bana. Şimdi de, düşsel yaşlı bir meşe ağacı olarak iç kulağınızla ne işittiğinizi anlatın.”</p>

  <p class="p6">Paul ilkin hiçbir şey işitemedi.</p>

  <p class="p6">“Çevrenizdeki çayırlıkta hiçbir şey işitmiyor musunuz?”</p>

  <p class="p6">Derken, Paul, koyunlarla inekleri, çayırın çiğnenişini, ineklerin çıngırak seslerini, tarlalarda işlerini bitiren kadınların dinlenirken yaptıkları dedikoduları işittiğini söyledi.</p>

  <p class="p6">Yönetmen ilgi ile, “Şimdi bana, imgeleminizde bütün bunlar hangi zamanda oluyor, onu anlatın,” dedi.</p>

  <p class="p6">Paul derebeylik zamanını seçti.</p>

  <p class="p6">“Peki, siz yaşlı bir meşe olarak, özellikle o zamana özgü sesler duyuyor musunuz?”</p>

  <p class="p6">Paul bir an düşündü, sonra, yakındaki şatoda yapılmakta olan şenliğe giden orta çağlı gezginci bir saz ozanını işittiğini söyledi.</p>

  <p class="p6">Yönetmen, “Niçin tarlada bir başınıza dikilip duruyorsunuz?” diye sordu.</p>

  <p class="p6">Buna karşılık olarak, Paul, aşağıdaki açıklamayı yaptı. Bu yaşlı, bu kimsesiz meşe ağacının, üzerinde dikili bulunduğu değirmi tepe, evvelce sık bir ormanla kaplıydı. Fakat yakındaki şatonun baronu sürekli bir saldırı tehlikesi karşısında bulunduğundan ve de bu ormanın, düşmanlarının hareketlerini gizlemesinden korktuğundan, kesti doğradı bütün ağaçları. Yalnızca bu güçlü ve yaşlı meşeye dikilip durmak izni verildi. Bu meşe, gölgesinde baronun sürülerine gerekli suyu sağlayan çağıltılı bir pınarı koruyacaktı.</p>

  <p class="p6">Bunun üzerine yönetmen şunları söyledi: “Genel olarak, şu soru —peki ama niçin— sorusu son derece önemlidir. Bu soru düşüncelerinizin amacını açıklamaya zorlar sizi, bu soru geleceği düşündürür, bu soru sizi eyleme iter. Elbette bir ağacın etkin bir amacı olamaz. Bununla beraber, etkin bir anlamı olabilir ve belli bir amaca hizmet edebilir.”</p>

  <p class="p6">Burada Paul söze karıştı, şöyle dedi: “Meşe, çevrenin en yüksek noktasıdır. Bu yüzden gözetleme yeri diye, saldırıya karşı bir korunma olanağı diye kullanılabilir.”</p>

  <p class="p6">Yönetmen, “Anlaşılıyor ki” dedi, “sizin imgeleminiz, zamanla, belirli koşulları yeterince doldurup biriktirmiş. Şimdi, bu alıştırmanın başlangıcı ile notları karşılaştıralım. Önce bütün düşünebildiğiniz, bir çayırlıkta dikilip duran bir meşe olduğunuzdan öteye geçmiyordu. Zihin gözünüz genelliklerle doluydu, beceriksizce yıkanan fotoğraf negatifinden oluşan resim gibi silikti, bulutluydu. Şimdi köklerinizin altında toprağı hissedebiliyorsunuz. Gelgelelim, sahne üzerindeki gerekli eylemden yoksunsunuz. Bunun için de atılacak bir adım daha var. Sizi coşkuyla harekete getirecek, eyleme kışkırtacak bir tek yeni koşul bulmalısınız.”</p>

  <p class="p6">Paul kendini zorladıysa da hiçbir şey bulamadı.</p>

  <p class="p6">Yönetmen, “öyleyse” dedi, “sorunu dolaylı yoldan giderek çözmeye çalışalım. Her şeyden önce, gerçek yaşamda en çok neye karşı duygulusunuz, onu söyleyin bana. Duygularınızı —korkunuzu yahut sevincinizi— her şeyden daha çok uyandıran nedir? Düşsel yaşama temanızdan bütünüyle ayrı olarak soruyorum bunu. Kendi yaratılışınızın eğilimlerini bilirseniz, bunları düşsel koşullara uygulamak hiç de güç olmaz. Haydi, sizi ele verecek bir özellik, bir nitelik bir ilgi söyleyin.”</p>

  <p class="p6">Paul, bir an düşündükten sonra, “Savaşın her türlüsünden pek çok heyecanlanırım” dedi.</p>

  <p class="p6">“Şu halde düşmanının bir baskın yapmasını isteriz. Düşman komşu Dük'ün savaşçıları, sizin dikilip durduğunuz çayırlığa yukarı çoktan yürüyüşe geçmiş bulunmaktadır. Savaş her an başlayabilir. Düşman sizi ok yağmuruna tutacak, oklardan kimileri de alevli ziftle uçlanmıştır — soğukkanlı olun ve iş işten geçmeden karar verin, böyle bir şey başınıza gelseydi ne yapardınız?”</p>

  <p class="p6">Paul ancak hiçbir şeye gücü yetmediği zamanlar heyecanlanırdı. Sonunda patladı:</p>

  <p class="p6">“Toprağa köklenmiş, devinme gücünden yoksun bir ağaç kendini kurtarmak için ne yapabilir?”</p>

  <p class="p6">Yönetmen, besbelli bir hoşnutlukla “Coşkunuz bence yeter de artar bile” dedi. “Apayrı bir özellik taşıyan bu sorun çözülemez ve de bu temada hiçbir eylem yoksa kabahat sizin değildir.”</p>

  <p class="p6">“Madem öyle, ne diye verdiniz bu temayı ona?” diye soruldu.</p>

  <p class="p6">“Sadece, edilgin bir temanın bile bir iç davranış uyandırıp eyleme nasıl karşı koyabileceğini sizlere kanıtlamak için. Düş kurma gücünü geliştirmek amacı ile yaptığımız alıştırmaların, rolünüz için gerekli gereci, iç imgeleri düzenlemeyi size nasıl öğretmesi gerektiğine bir örnektir bu.”</p>

  <h3 class="h31"><a id="ncx610"></a><a id="a34"></a>7</h3>

  <p class="p6">Bugünkü dersimizin başında Yönetmen, aktörün daha önce hazırlayıp bazı şeyleri tazelemede, yenilemede düş gücünün değeri üzerine uyarmalarda bulundu.</p>

  <p class="p6">Kapı ardındaki deli alıştırmamıza, bu alıştırmanın yönünü bütünüyle değiştirmiş olan yepyeni bir varsayışın nasıl katılacağını bize gösterdi.</p>

  <p class="p6">“Yeni koşullara kendinizi uydurun, bu koşulların dediklerine kulak verin ve ona göre oynayın!”</p>

  <p class="p6">Canlı, coşkulu oynadık, beğenildik.</p>

  <p class="p6">Dersin sonu yaptıklarımızı özetlemeye ayrıldı.</p>

  <p class="p6">“Aktörün düş gücünün her buluşu tümü ile eksiksiz olmalı ve olayların temeli üstüne sapasağlam kurulmalıdır. Aktör, uydurma bir varlıktan, daha belirli bir tablo meydana getirmek amacı ile yaratma yeteneğini zorlayıp dururken, kendi kendine soracağı bütün sorulara, (Ne zaman? Nerede? Niçin? Nasıl? sorularına) karşılık verebilmelidir. Bazen bu bilinçli, düş gücü çabaya gereksinim duymayabilir de. Düş gücü sezgi yolu ile çalışabilir. Gelgelelim, bu yola güvenilemeyeceğini siz kendiniz de gördünüz. Sınırı iyice belirtilmemiş, açık seçik ortaya konmamış bir temayı “genel olarak” düşlemek akıntıya kürek çekmektir.”</p>

  <p class="p6">“Öte yandan, düş gücüne bilinçli, muhakemeli, bir yoldan yaklaşma da, çoğu zaman, yaşamın kansız cansız, yapmacık bir görünüşünü meydana getirir. Böyle bir görünüş ise tiyatroya uymaz. Bizim, bir aktörden, yaratılışının tümü ile kendisine sımsıkı sarılmasını, benliğinden vazgeçmesini, zihnini de, gövdesini de rolüne vermesini ister. Hiçbir varlığı ya da gövdesi olmayan düş kurma yetisini bizim maddesel yapımıza kendiliğinden etki edebileceği, onu harekete getirebileceği için, aktör, zihince olduğu kadar gövdece de eyleme karşı koyuşu hissetmelidir. Bizim coşku — tekniğimizde bu yetinin son derece büyük önemi vardır.”</p>

  <p class="p6">“İşte bu yüzden: Sahne üzerinde yaptığınız her hareket, söylediğiniz her söz, düş gücümüzün ürünleri olarak belirir.”</p>

  <p class="p6">“Eğer herhangi bir tümceyi, herhangi bir hareketi, kim olduğunuzu, nereden geldiğinizi, niçin, ne istediğinizi, nereye gideceğinizi, oraya varınca ne yapacağınızı tastamam bilmeden, makinemsi bir biçimde söyler ya da yaparsanız, düş kurma yetisinden yoksun olarak oynuyorsunuz demektir. O zaman, oynadığınız şey ister uzun olsun, ister kısa, gerçek olmayacaktır, siz de kurulu bir makineden, bir robottan öteye geçemeyeceksiniz.”</p>

  <p class="p6">“Şimdi size yalının yalını bir soru soracak olsam. ‘Bugün dışarda hava soğuk mutlur?’ desem, siz de bir ‘evet’le, yahut ‘soğuk değildir’ ya da ‘farkında değilim’ sözleri ile olsun karşılık vermeden önce, imgeleminizde caddeye çıkıp önceleri orada nasıl yürüdüğünüzü, taşıta nasıl bindiğinizi anımsamalısınız. Karşılaştığınız insanların nasıl sarınıp sarmalandıklarını, yakalarını nasıl kaldırmış olduklarını, adım attıkça karların nasıl gıcır gıcır ettiğini anımsayarak duygularınızı bir sınamadan geçirmelisiniz. Ancak ondan sonra soruma karşılık verebilirsiniz.”</p>

  <p class="p6">“Eğer bütün alıştırmalarınızda bu kurala sıkı sıkıya bağlı kalırsanız, alıştırmalar programımızın hangi bölümünde bulunursa bulunsun, önemi yok, düş kurma yetinizin geliştiğini ve güçlendiğini göreceksiniz.”</p>

  <p class="p6"><a id="a35"></a> </p>
</body>
</html>
