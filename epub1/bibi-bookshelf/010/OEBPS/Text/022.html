<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="tr">
<head>
  <link href="../Styles/style.css" rel="stylesheet" type="text/css" />

  <title>Bölüm 16 Bilinçaltının Eşiğinde</title>
</head>

<body>
  <h1 class="h11"><a id="a90"></a><a id="a91"></a>Bölüm 16<br />
  Bilinçaltının Eşiğinde</h1>

  <h3 class="h31"><a id="ncx2226"></a>1</h3>

  <p class="p6">Yönetmen, bugünkü derse, iç hazırlığımızın en uzun kesimini geride bıraktığımız muştusunu vererek başladı.</p>

  <p class="p6">“Bütün bu hazırlık, 'iç yaratıcı davranış'ınızı eğitmekte, 'üstün–amaç' ile 'baştan sona eylem çizgisi'ni bulmanıza yardım etmekte, bilinçli bir psiko–teknik yaratmakta, sonunda da sizi — bunu önemle belirterek söyledi— 'bilinçaltı ülkesine çekip götürmektedir. Bu önemli ülkenin incelenmesi, sistemimizin temel sorunlarından biri sayılır.”</p>

  <p class="p6">“Bilincimiz, bizi çevreleyen dış dünyanın olaylarını bir sıraya, belli bir düzene koyar. Bilinçli ve bilinçaltı yaşamayı birbirinden ayıran kesin bir çizgi yoktur. Bilinçliliğimiz, çoğunlukla, bilinçaltımızın çalışma yönünü gösterir. Bu yüzden, psikotekniğimizin temel amacı, bizi, bilinçaltımızın görevini doğallıkla yapabileceği yaratıcı bir duruma eriştirmektir.”</p>

  <p class="p6">“Bu tekniğin, bilinçaltı yaratıcı nitelikle ilgisi, tıpkı, gramerle şiirin ilgisi gibidir. Gramer kaygıları şiir kaygılarına üstün gelirse, işte o zaman sonuç iyi olmaz. Bu, tiyatroda sık sık görülen bir hal olmakla birlikte, biz gene de gramersiz yapamayız. Bu teknik, bilinçaltı, yaratıcı gereci düzenlemeye yardım yolunda kullanılmalıdır, çünkü, bu yaratıcı gereç, ancak düzene konduktan sonra sanatlı bir biçime girebilir.”</p>

  <p class="p6">“Bir rol üzerinde yapılan bilinçli çalışmanın ilk döneminde, aktör, rolünün ruhuna giden yolu, o rolün içinde, kendi içinde ve çevresinde olanı biteni tastamam anlamaksızın, sadece hisseder. Bilinçaltı ülkesine ulaştığında ise, ruhunun gözleri açılır, her şeyin, hatta en ince ayrıntıların bile farkına varır ve böylece hepsi yepyeni bir anlam kazanmış olur. Artık, hem rolünde, hem kendi içinde beliren yeni duyguların, yeni kavramlarla görüşlerin ve davranışların bilincine varır. Organik yapı, yaratıcı aracımızın bütün önemli merkezlerini yönettiği için, bir insanın iç yaşayışı, bu eşiğin ötesinde, kendiliğinden, sade ve tam bir biçime girer. Bilinçlilik bunların hiçbirini bilmez; duygularımız bile bu ülkede yollarını bulamazlar — onlarsız da asıl yaratıcılık olanaksızdır.”</p>

  <p class="p6">“Ben size, bilinçaltını denetlemeyi sağlayacak herhangi bir yöntem vermiyorum. Ben size, sadece, bilinçaltına dolaylı yoldan yaklaşmanızı sağlayacak yöntemi ve kendinizi onun gücüne bırakmayı öğretmeye çalışıyorum.”</p>

  <p class="p6">“Biz, 'bilinçaltı eşiği'ni geçmeden önce ve geçtikten sonra başka türlü görür, başka türlü işitir, başka türlü anlar ve düşünürüz. Daha önce 'gerçek görünüşlü duygular' ediniriz, daha sonra da 'coşkuların içtenliğini'. Eşiğin bu yanında, sınırlı bir düş kurma yetisinin yalınlığını, öte yanında da daha geniş düş kurma yetisinin yalınlığını elde ederiz. Bu yandaki özgürlüğümüz, akılla ve alışkanlıklarla sınırlandırılmıştır; öte yandaki özgürlüğümüz ise, yüreklidir, inatçıdır, etkindir, her zaman ileri doğru atılma eğilimindedir. Yaratıcı çaba, orada, her yinelenişinde başkalık gösterir.”</p>

  <p class="p6">“Bu, bana, okyanusu çevreleyen kıyıyı düşündürüyor. Büyüklü küçüklü dalgalar kumsala atılmaktadır. Kimi topuğumuzun çevresinde oynaşıyor, kimi dizimize ulaşıyor ya da ayağımızı yerden kesiyor, bu arada en büyük dalgalar– bizi çekip denize alıyor sonra yeniden fırlatıp kumsala atıyor.”</p>

  <p class="p6">“Bilinçaltının kabarıp alçalması, aktörü, kimi zaman pek az etkiler, sonra da silinip gider. Kimi zaman da, yeniden bilinçliliğin kıyısına fırlatıp atıncaya dek, aktörü, bütün varlığı ile sararak kendi derinliklerine çeker alır.”</p>

  <p class="p6">“Şu anda size anlattığım şeylerin hepsi akıl alanında değil, coşku alanında bulunmaktadır. Ne dediğimi hissetmeniz anlamanızdan daha kolaydır. Bu yüzden, uzun uzun açıklamalar yapmaktansa, anlatmaya çalıştığım davranışı kavramama yardım eden kendi başımdan geçen bir olayı size aktarmam amaca daha uygun düşecektir.”</p>

  <p class="p6">“Dostlardan birinin evindeki bir akşam toplantısında türlü türlü oyunlar oynayıp dururken, bir ara, şakacıktan, beni ameliyat etmeye karar verdiler. Birinin üzerinde ameliyat yapmak, ötekinin üzerinde ameliyat yapmak, ötekinin imgesel ameliyat araçlarını bulundurmak düşüncesiyle içeriye iki masa getirildi. Çevre yana örtüler yayıldı, taslar, leğenler, çeşit çeşit kaplar taşındı.”</p>

  <p class="p6">“Operatörler beyaz önlükleri giydiler, beni de hasta kılığına soktular. Ameliyat masasına yatırdıktan sonra gözlerimi bağladılar. Beni tedirgin eden, doktorların son derece kaygılı davranışlarıydı. Bana, umutsuz bir durumdaymışım gibi davranıyorlar, her şeyi tam bir ciddilik içinde yapıyorlardı. Birden, zihnimde şu düşünce belirdi: 'Ya, beni sahiden kesip biçmeye kalkarlarsa!”</p>

  <p class="p6">“Bu kuşku, bu bekleyiş canımı sıktı. Tepeden tırnağa kulak kesildim, en ufak tıkırtıyı bile kaçırmamaya çalışıyordum. Çevremde fısıldaşmalarını, bir kaptan bir kaba aktarılan su sesini, ameliyat araçlarının şıkırtılarını işitebiliyordum. Arada sırada büyük bir leğenden ölüm çanına benzer bir ses de yükselmekteydi.” .</p>

  <p class="p6">Biri, “Haydi, başlayalım!” diye fısıldadı.</p>

  <p class="p6">“Sağ bileğime sımsıkı bastırdılar. Önce hafif, sonra da, üç sert bıçak vuruşu hissettim... Titrememek elimden gelmedi. Katı ve yakıcı bir şeyle bileğimi ovdular, sarıp sarmaladılar, operatöre bir şeyler vererek çevremde hışırtılı hışırtılı dolaşıp durdular.”</p>

  <p class="p6">“Derken, uzun bir sessizliğin sonunda yüksek sesle konuşmaya başladılar, gülüştüler, beni kutladılar. Gözlerimi bağlayan sargı çözüldü, bir de ne göreyim? Sağ elimden yapılma, bürümcük kundaklı, yeni doğmuş bir bebek... Sol kolumun üzerinde yatıp durur! Elimin arkasına gülünç bir bebek suratı çizmişler.”</p>

  <p class="p6">“Sorun şu: Hissettiğim duygular sahici mi, bu duygulara inancım gerçek ya da şöyle diyelim, 'gerçek görünüşlü' mü idi?”</p>

  <p class="p6">Tortsov, coşkularını anımsayarak, “Kuşku yok ki, ne sahici gerçekti, ne de gerçek bir inanç duygusuydu” dedi. “Her ne kadar tiyatro amaçlarını düşünerek böyle söyleyebiliyorsak da, ben aslında o coşkuları yaşadım. Bununla birlikte, katlandığım şeye, başından sonuna, tastamam inandığım da iddia edilemez. İnançla kuşku, sahici coşkularla aldatıcı coşkular arasında, ileri-geri, sürekli bir gidiş–geliş vardı. O sırada, içimden, eğer ben sahiden ameliyat edilecek olsaydım, herhalde şu şakacıktan yapılan ameliyat sırasında duyduğum acıların tıpkısını duyardım diye geçiriyordum. Düşlenen acılar da sahici acılara yeterince benzemekteydi.”</p>

  <p class="p6">“Zaman zaman, coşkularımın gerçekliklere tıpatıp benzediğini hissettim. Bu coşkular bana gerçek yaşamda alışık olduğum coşkuları anımsattı. Hatta, bir iki saniyelik de olsa, içimde, bilincimi yitirme önsezisi bile belirdi. Belirmesiyle yok olması da bir oldu. Acılar imgesel de olsa iz bırakmaktadır. Bugün şuna inanmaktayım ki, o akşam başıma gelen gerçek yaşamda da gelebilir.”</p>

  <p class="p6">Yönetmen, öyküsünü sona erdirirken, “İşte, 'bilinçaltı ülkesi' adını verdiğimiz durum içinde benim ilk deneyim budur” dedi.</p>

  <p class="p6">“Bir aktörün, sahne üzerindeki yaratıcı çalışması sırasında, ikinci bir gerçeklik halini yaşadığını düşünmek yanlıştır. Eğer bunun tersi doğru olsaydı, ruhsal ve gövdesel yapımız yüklendikleri yükün altından kalkamazlardı.”</p>

  <p class="p6">“Önceden de bildiğiniz gibi, biz, sahne üzerinde, gerçeklerin coşkuya dayanan anılarını yaşamaya devam ederiz. Bu anılar, zaman zaman, kendilerini gerçek gibi gösteren imgesel bir noktaya erişir. Benliğin tümüyle unutularak sahne üzerinde olup bitenlere sarsılmaz bir inançla bağlanılması, her ne kadar olanaksız değilse de, seyrek meydana gelen bir haldir. Bir aktör, 'bilinçaltı ülkesi'nde yitince, biz bunu, uzun ya da kısa süreli, ayrı ayrı bölünmüş anlardan biliyoruz. Ama, zamanın geri kalanında, gerçekle gerçeğin tıpkısı, inançla olasılık nöbetleşe yer değiştirir.”</p>

  <p class="p6">“Size anlattığım öykü, coşku anılarının rolden doğan coşkularla uyuşmasına bir örnektir. Bu uyuşmanın sonucu olarak meydana gelen benzerlik, aktörü, canlandırmakta olduğu kişiye daha çok yaklaştırır. Böyle zamanlarda, yaratıcı bir sanatçı, kendi yaşantısını rolünün yaşantısı içinde, rolünün yaşantısını da tıpatıp kendi kişisel yaşantısı içinde, yani özdeş hisseder. Bu özdeşlik, akla sığmaz bir başkalaşma ile sonuçlanır.”</p>

  <p class="p6">Kısa bir düşünmeden sonra, Tortsov, sözlerine şunları ekledi:</p>

  <p class="p6">“Gerçek yaşantı ile rol arasındaki bu çeşit uyuşmaların dışında başka şeyler de bizi 'bilinçaltı ülkesi'ne çeker götürür. Çoğunlukla, piyes ile, rol ile, aktörün özel durumlarıyla hiçbir ilgisi ve ilişiği bulunmayan yalın dışa ilişkin bir olay, tiyatroya ansızın sahici bir yaşama soluğu üfler ve bizi hemen bilinçaltı yaratıcılık haline sürükler.”</p>

  <p class="p6">“Ne türlü bir olay?” diye soruldu.</p>

  <p class="p6">“Ne türlü olursa olsun. Sözgelişi, bir mendilin düşmesi ya da bir sandalyenin devrilmesi. Sahnenin belirli çevresi içinde meydana gelen canlı bir olay, küf kokulu bir odaya taze hava üflemeye benzer. Bu olayla piyesin provasında karşılaşılmamıştır, bunun için de, aktör, düşen mendili ya da devrilen sandalyeyi kendiliğinden almalı ve kaldırmalıdır. Bu işi, bir aktör gibi değil de, rahat, olağan bir biçimde yapmalı, böylece, kendisinin de inanması gereken küçük bir gerçek yaratmalıdır. Bu gerçek, aktörün belirli, basmakalıp çevresine belirgin olarak ters düşecektir. Gerçekliğin bu çeşit, gelgeç anlarını rolüne katmak ya da rolünün dışında bırakmak aktörün gücüne ve isteğine bağlıdır. Bir aktör bu anlardan yararlanmak isterse, o zaman, onları rolüne, rolünün gidişine uydurur. Ya da, bir an için, rolünün dışına çıkar, araya giren bu beklenmedik gelgeç olayı bir yana ittikten sonra yine sahnenin gidişine döner, kesintiye uğrayan eylemini kaldığı yerden alıp sürdürmeye koyulur.”</p>

  <p class="p6">“Eğer, bu kendiliğinden meydana gelen olaya inanır da rolünün içinde kullanabilirse, yardım görür ondan. Bu olay, onu, 'bilinçaltı eşiği'ne varan yola sokar.”</p>

  <p class="p6">“Bu çeşit olaylar bir bakıma diyapazon rolü oynarlar, canlı sesler çıkararak bizi yanlışlıktan, yapmacılıktan yine gerçeğe yöneltmeye zorlarlar. Bu anlardan sadece bir teki bile, rolün geri kalan bütününe yön verebilir.”</p>

  <p class="p6">“Bunun için, bu çeşit anları değerlendirmeyi öğrenin. Geçip gitmelerine fırsat vermeyin. Kendiliklerinden meydana geldikleri zaman onları kullanmayı bilin. Sizi bilinçaltına yaklaştırmada eşi bulunmaz bir araçtır onlar.”</p>

  <h3 class="h31"><a id="ncx2257"></a>2</h3>

  <p class="p6">Yönetmen, bugünkü derse şu sözlerle başladı:</p>

  <p class="p6">“Şimdiye dek, bilinçaltına yaklaşmada yardımcı rol oynayan gelgeç olaylarla uğraştık. Gelgelelim, bunları hiçbir kurala bağlayamayız. Bir aktör başarıdan emin olmazsa ne yapabilir?”</p>

  <p class="p6">“Bilinçli psiko–tekniğin yardımına başvurmaktan başka çaresi kalmaz. Bu teknik, 'bilinçaltı ülkesi'ne yaklaşmada gerekli yollarla elverişli koşulları hazırlayabilir. Vereceğim uygulamalı bir örnekle bunu daha iyi anlayacaksınız.”</p>

  <p class="p6">“Kostya! Vanya! Lütfen, 'yanan para' alıştırmasının başlangıç sahnesini oynayın bize. Yaratıcı çalışmanıza, ilkin, kaslarınızı gevşeterek başlamanız gerektiğini unutmayın. Bunun için, lütfen, kasılıp gerilmeyin, tıpkı evinizdeki gibi rahat olun, yumuşak olun.”</p>

  <p class="p6">Dediklerini yapmak üzere sahneye çıktık.</p>

  <p class="p6">Tortsov, salondan “Yetmez. Daha gevşeyin” diye seslendi. “Hatta evinizdekinden daha fazla. Evinizdekinden daha çok rahatlık hissetmelisiniz, biz gerçekle uğraşmıyoruz çünkü, 'kalabalıkta yalnızlık' duygusu ile uğraşıyoruz. Bunun için kaslarınızı daha da gevşetmelisiniz. Atın o gerginliğin yüzde doksan beşini!”</p>

  <p class="p6">“Kim bilir, gerginliğinizi fazla bulmakla aşırılığa kaçtığımı sanıyorsunuz belki de? Ama, hayır. Kalabalık bir seyirci topluluğu önünde dikilen bir aktörün gösterdiği çaba, ölçüye sığmaz. İşin kötüsü şu ki, bütün bu çaba, bu zorlama, hemen hemen aktörün dikkatine, isteğine, düşüncesine aykırı olarak kendiliğinden meydana gelmektedir.”</p>

  <p class="p6">“Bu yüzden, gerginliğin ne kadar çoğunu atmak elinizden gelirse. atın, hiç çekinmeyin. Size gereğinden az gerginlik kalacak diye de asla üzülmeyin. Gerginliği ne kadar azaltırsanız azaltın, hiçbir zaman yeterince azaltmış olmayacaksınız.”</p>

  <p class="p6">Biri, “Yeterlik çizgisini nereye çizeceksiniz?” diye sordu.</p>

  <p class="p6">“Bunu size, kendi ruhsal ve gövdesel durumunuz bildirecektir. 'Ben'im dediğimiz duruma geldiğinizde, hangisinin doğru ve olağan olduğunu kendiniz daha iyi hissedeceksiniz.”</p>

  <p class="p6">Tortsov'un daha fazla gevşeme istemeyeceğini sandığım bir duruma geldim. Bununla birlikte, o, gene de daha az gerginlik istemekten geri kalmadı.</p>

  <p class="p6">Sonunda, uyuşukluk, bitkinlik denebilecek duruma gelinceye dek saldım kendimi. Bu da kas gerginliğinin başka bir yönü, bununla da savaşmak zorunda kaldım. Duruşlarımı, oturuş biçimimi değiştirdim, eylem yolu ile baskıdan kurtulmaya çalıştım. İvedi, sinirli bir tartımdan, yavaş hemen hemen tembel bir tartıma geçtim.</p>

  <p class="p6">Yönetmen yaptıklarımı yalnız izlemekle kalmadı, onayladı da.</p>

  <p class="p6">“Bir aktör çok fazla çaba gösteriyorsa, kimi zaman bu, onun, çalışmasına yaklaşma yolunda daha hafif, daha rahat bir tutumda olduğunu belirtir. Gerginliği gidermenin bir başka yolu da budur.”</p>

  <p class="p6">Gösterdiğim her türlü çabaya karşın, evimdeki sedire uzandığım zaman duyduğum o tastamam rahatlık hissini gene de duyamadım.</p>

  <p class="p6">Bu noktada, Tortsov, daha fazla gevşeme isteğine ek olarak, bu işi yalnız kendisi için, yani gevşemeyi gevşeme için yapmamız gerektiğini bildirdi. Şu üç adımı düşünmemizi söyledi; gerginlik, gevşeme, haklı gösterme.</p>

  <p class="p6">Yerden göğe haklıydı. Çünkü ben bunları unutmuştum, yanlışımı düzeltir düzeltmez, halimde baştan sona büyük bir değişme olduğunu hissettim. Bütün ağırlığın sanki yere doğru çekildi, indi. Yarı yatar biçimde koltuğa iyice gömüldüm. O zaman gerginliğimin büyük bir kısmı yok oldu gibi geldi bana. Ama, gene de, kendimi, günlük yaşamdaki kadar özgür hissetmedim. Güçlük nerden doğmaktaydı? Durumumu incelemek için durduğumda, dikkatimin gergin bir halde olduğunu ve beni gevşemekten alıkoyduğunu fark ettim. O zaman Yönetmen dedi ki:</p>

  <p class="p6">“Gergin dikkat, kas tutulmaları kadar sizi engeller, psikolojik durumunuz rahat olmadıkça, bilinçaltı yaratma çabanız da rahatlıkla gelişemez. Gövdesel gevşemeyi olduğu kadar ruhsal özgürlüğü de sağlamak zorundasınız.</p>

  <p class="p6">Vanya, “Sanırım, onun da yüzde doksan beşini atmak gerekir” diye söze karıştı.</p>

  <p class="p6">“Çok doğru. Dikkat gerginliğinin de fazlası fazladır, ancak, bu işi çok daha titizlikle yapmalısınız. Kabloya göre örümcek ağı ne ise, kasa göre de ruhun görünmez bağları odur. Bu bağlar tek tek kolayca kırılır, ama onları, kırılmaz, kopmaz bağlar haline getirecek biçimde birleştirip örebilirsiniz. Ördükten sonra bile onlara karşı titiz davranmalısınız.”</p>

  <p class="p6">Öğrencilerden biri, “Ruh gerginliğini nasıl giderebiliriz?” diye sordu.</p>

  <p class="p6">“Kas gerginliklerini nasıl gideriyorsanız, aynı biçimde. Önce, gerginlik noktasını arayın. Sonra onu gidermeye çalışın, daha sonra da, uygun bir varsayım içinde, özgürlüğe bir dayanak kurun.”</p>

  <p class="p6">“Böyle bir durumda, dikkat'iniz, bütün tiyatroyu gezip dolaşmaya değil, ancak içinizde toplanmaya izinlidir, bu ilkeden de faydalanın. Dikkatinize ilginç bir nesne, yapacağınız alıştırmaya yardımı olacak bir şey verin. Çekici bir amaca ya da eyle–. me yöneltin onu.”</p>

  <p class="p6">Alıştırmamızdaki amaçları, bütün belirli durumlarıyla, gözden geçirmeye başladım; zihin yolu ile bütün odalara girip çıktım. Derken, umulmadık bir şey oldu. Kendimi, daha önce görmediğim, yepyeni bir odada buldum. Yaşlı bir çift vardı içerde, karımın anası ile babası. Bu hazırlıksız durum, sorumluluklarımı karmakarışık ettiği için, etkiledi beni, coşkulandırdı. Geçimlerini sağlamak için çalışacak iki fazla insan daha, doyurulacak dört boğaz, kendimi hesaba katmıyorum! Bu, çalışmamın, yarınki hesap denetleme, şimdiki kağıtları inceleme işimin önemini arttırdı. Koltuğa çöktüm, parmaklarıma, sinirli sinirli, bir ip parçası sarmaya koyuldum.</p>

  <p class="p6">Tortsov onaylayarak, “Güzel” diye bağırdı. “Gerginlikten özgürlüğe tam geçiş. Şimdi zihninizden geçenleri hiç bilmediğim halde, her yaptığınıza, her düşündüğünüze inanabilirim.”</p>

  <p class="p6">Haklıydı. Kendimi şöyle bir gözden geçirince, kaslarımın gerginlikten kurtulup gevşemiş olduğunu gördüm. Orada oturarak çalışmama gerçek bir dayanak bulmakta üçüncü adımı da böylece atmış oluyorum.</p>

  <p class="p6">Yönetmen, yumuşak bir deyişle, “İşte, sahici gerçeğe, eylemlerinizde inanca, 'ben'im dediğimiz duruma erişmiş bulunuyorsunuz. Eşiktesiniz” dedi. “Ancak, acele etmeyin. Yaptığınız her şeyin amacını iyice görebilmek için iç görüşünüzü kullanın. Gerekirse, yeni bir varsayım atın ortaya. Durun! Niçin kararsızlığa düştünüz?”</p>

  <p class="p6">Treni tekrar rayları üzerine oturtmak benim için kolaydı. Yalnız, kendime şunu demek zorundaydım:</p>

  <p class="p6">“Tut ki, hesaplarında büyük bir açık buluyorlar! Bu, bütün defterlerle kağıtların yeniden gözden geçirilmesi demektir. Ne korkunç bir iş! Bir de bu işi tek başına yapmak yükümlülüğü, gecenin bu saatinde!”</p>

  <p class="p6">Makinemsi bir hareketle saatimi, çıkardım, dörttü. Sabahın dördü mü, ikindinin dördü mü? Bir an için sabahın dördü olduğunu kabul ettim. Heyecanlandım, içgüdüsel bir davranışla kendimi çalışma masama attım, öfkeli öfkeli çalışmaya koyuldum.</p>

  <p class="p6">Kulağımın dibinde, Tortsov'un, onaylayıcı sözlerle, öğrencilere, bunun, bilinçaltına doğru bir yaklaşma olduğunu açıkladığını duydum. Ama, yüreklendirici sözlere artık hiç aldırış etmiyordum. Sahne üzerinde gerçekten yaşadığım ve her istediğimi yapabilecek durumda olduğum için o türlü sözlere gereksinim duymuyordum.</p>

  <p class="p6">Yönetmen, eğitme amacını gerçekleştirdikten sonra, beni durdurmaya hazırdı, hazırdı ama, ben de içinde bulunduğum duyuş–düşünüş havasından ayrılmamaya istekli idim, ayrılmadım da.</p>

  <p class="p6">O, “anlıyorum,” dedi ötekilere. “Bu, büyük dalga.” Gene doyuma ermedim. Durumumu daha da karmakarışık edip heyecanlarımı arttırmak istedim. Bunun üzerine, durumuma yeni bir durum daha ekledim: Hesaplarımda büyük bir para aşırması. Bu olabilirliği benimsemek için de kendi kendime dedim ki, böyle bir şey olsaydı, ne yapardım? Bunu düşünür düşünmez, yüreğim ağzıma geldi.”</p>

  <p class="p6">Tortsov, “Şimdi, sular beline doğru yükseliyor” dedi.</p>

  <p class="p6">Heyecanla, “Ne yapabilirim?” diye bağırdım. “İş yerime dönmeliyim!” Hole doğru koştum. Sonra, iş yerimin kapalı olduğunu anımsadım, geri geldim, düşüncelerimi toplamaya çalı– §arak bir aşağı, bir yukarı dolaşmaya başladım. Derken, olacakları düşünmek üzere, gidip odanın karanlık bir köşesine oturdum.</p>

  <p class="p6">Birtakım amansız kişilerin, defterlerle hesap çizelgelerini gözden geçirdiklerini imgelemimde görebiliyordum. Beni sorguya çektiler ama, ben nasıl karşılık vereceğimi bilemedim. İnatçı bir umutsuzluk dilimi bağladı, her şeyi açıkça söylememe engel oldu.</p>

  <p class="p6">Sonunda, uğraşım için öldürücü bir karar kaleme aldılar. Kendi aralarında grup grup toplaşıp fısıldaştılar. Ben de suçlu, bir yanda kalakaldım. Ardından, sorgulama, yargılama, işten atma, malın–mülkün elden alınışı, yuvanın yıkılışı.</p>

  <p class="p6">Yönetmen, “Şimdi, bilinçaltı okyanusunun açıklarında bulunuyor” dedi. Sonra, tabanlıklarının üzerine eğilerek, bana, yavaşça: “Acele etmeyin, ta sonuna dek gidin” dedi.</p>

  <p class="p6">Öteki öğrencilere döndü yine, her ne kadar hareketsiz görünüyor idiysem de, içimdeki coşku fırtınasını hissedebileceklerini söyledi.”</p>

  <p class="p6">Ben bütün bu söylenenleri işittimse de, bunlar, ne sahne üzerindeki yaşayışımı engelledi, ne de dikkatimi sapıttı. İşte bu noktada, coşkudan başım dönmeye başladı, çünkü, rolümle kendi yaşamım öylesine birbirine karışmıştı ki, hemen hemen birbirinden ayrılmaz hale gelmişti. Biri nerede başlıyor, öteki nerede bitiyor, hiç bilemiyordum. Elim, parmaklarıma ipliği samaz oldu, ben de tüm cansız ve hareketsiz kaldım.</p>

  <p class="p6">Tortsov, 'İşte, 'Okyanusun ta dibi” diye açıkladı.</p>

  <p class="p6">Ondan sonra neler oldu, bilmiyorum. Yalnız, her türlü değişimi kolayca ve hoşlanarak yaptığımı biliyorum. <span class="t15">İ</span>ş yerime gitmek zorunda olduğuma bir kez daha karar verdim, sonra da avukatıma giderim dedim; adımı temize çıkaracak kağıtları bulmalıyım düşüncesiyle bütün çekmeceleri ftüst etmeye koyuldum.</p>

  <p class="p6">Oyunumu bitirince, Yönetmen, büyük bir ciddilikle bana şunları söyledi:</p>

  <p class="p6">“Şimdi, bilinçaltı okyanusunu kendi deneyinizle bulduğunuzu söylemek hakkını kazandınız. 'Yaratıcı ruh hali ögeleri'nden herhangi birini– hareket noktası olarak alıp benzeri denemeler yapabiliriz; sözgelişi, düş gücünü, varsayımları, (iyi belirtilmişlerse) isteklerle amaçları, (doğal yoldan doğmuşlarsa) coşkulan alabiliriz. Değişik sorunlar ve kavramlarla başlayabilirsiniz. Bir piyesteki gerçekliği bilinçaltı yoldan hissedebilirseniz, bu gerçekliğe inancınız da, 'ben'im dediğimiz hal de doğal olarak gelişir. Bütün bu bileşimlerde akılda tutacağınız en önemli şey, başlangıç olsun diye hangi ögeyi seçerseniz seçiniz, onu, olasılıklarının en son sınırına kadar sürüp götürmeniz gerektiğidir. Yaratıcılık zincirinde bu halkalardan herhangi birine tutundunuz mu, bütün halkaları sürükleyeceğinizi önceden biliyorsunuz.”</p>

  <p class="p6">Coşmuştum. Yönetmen beni övdüğü için değil, yeniden yaratıcı esinle dolduğum için. Bunu söylediğim zaman, Tortsov, şu açıklamayı yaptı: “Bugünkü dersten gerekli doğru sonucu çıkarmıyorsunuz. Düşündüğünüzden çok daha önemli bir şey oldu. Esinin doğuşu sadece bir raslantı idi. Esine güvenemezsiniz. Ama olduğunu söylediğim şeye güvenebilirsiniz. Sorun şu, esin kendiliğinden gelmedi size. Gelmesi için gereken yolu hazırlayarak siz çağırdınız onu. İşte, çok daha önemli dediğim şey budur.”</p>

  <p class="p6">“Bugünkü dersten çıkarabileceğimiz doyurucu kesin sonuç şudur; siz, bundan böyle, esinin doğması için elverişli koşulları yaratma gücünü kazanmış bulunuyorsunuz. Bu yüzden, sizin iç yaratıcı güçlerinizi uyandırıp harekete getiren, iç yaratıcı ruh halinizi etkileyen nedir, onun üzerinde düşünün. Kısaca, bilinçli yoldan denetlenebilen ve bilinçaltına yaklaşmada size kılavuzluk eden ne varsa, onları düşünün. Esine hazırlanmanın en verimli yolu budur. Ama hiçbir zaman esinin hatırı için esine hazırlanmaya kalkmayın. Bu, gövdesel kıvrılıp bükülmelerle ve de isteklerinizin tam karşıtı ile sonuçlanır.”</p>

  <p class="p6">Ne yazık ki, Yönetmen konunun daha fazla incelenmesini gelecek derse bırakmak zorunda kaldı.</p>

  <h3 class="h31"><a id="ncx2305"></a>3</h3>

  <p class="p6">Bugün, Tortsov, geçen dersimizin sonuçlarını özetleyerek başladı söze. Dedi ki:</p>

  <p class="p6">“Bilinçli psiko–teknik yolu ile doğanın bilinçaltı yaratıcılığı nasıl uyandırılır, işte Kostya buna uygulamalı bir örnek verdi. İlkin yeni hiçbir şey yapmamış olduğumuzu düşünebilirsiniz. Çalışma, gerektiği gibi, kasların özgürleşmesi ile başladı. Kostya'nın dikkati kendi gövdesi üzerinde toplanmıştı. Ama, o dikkatini ustalıkla, alıştırmanın varsayılan durumlarına aktardı. Yeni iç karışıklıklar, onun orada, sahnede hareketsiz oturmasını haklı kıldı. İçindeki bu hareketsizlik temeli, kaslarını bütünü ile özgürleştirdi. Sonra, uydurma yaşayış için gereken bütün yeni koşulları yarattı. Bu koşullar bütün alıştırmanın havasını yükselttiği gibi, olası trajik gerekleri ile de durumu belirgin hale koydu. Bu, sahici bir coşku kaynağı idi.”</p>

  <p class="p6">“Şimdi sorabilirsiniz: Bütün bunda yeni ve değişik olan nedir? “Yenilik ve değişiklik” çok küçüktür ve benim onu, her yaratıcı eylemi en son sınırına kadar götürmeye zorlamada gizlidir. İşte hepsi bu.”</p>

  <p class="p6">Vanya, “Nasıl hepsi bu olabilir?” diye atıldı.</p>

  <p class="p6">“Apaçık. İç yaratıcı davranışın bütün ögelerini, iç itici güçlerinizle baştan sona eylem çizginizi (tiyatromsu yani gösterişçi değil) insanoğluna ilişkin etkinlik sınırına kadar götürürseniz, iç yaşayışınızın gerçekliğini, çaresiz hissedersiniz. Daha doğrusu, bu gerçekliğe inanmamak elinizden gelmez.”</p>

  <p class="p6">“Bu gerçekliğin ve sizin ona inancınızın her doğuşunda, kendiliğinden, bilinçaltının işe karıştığına ve doğanın da kendi görevini yapmaya başladığına dikkat ettiniz mi? Şu halde, bilinçli psiko–tekniğiniz en son aşamasına ulaştığında, doğanın bilinçaltı etkinliğine taban hazırlanmış demektir.”</p>

  <p class="p6">“Bu yeni değişikliğin ne derece önemli olduğunu bir bilseydiniz!”</p>

  <p class="p6">“Yaratıcılığın her anının üstün önemde, büyük coşkuyla ve karmaşıklıklarla dolu olduğunu düşünmek, elbette, çok hoş bir şey. Aslında, küçücük bir eylemin ya da coşkunun en zayıf bir teknik aracın bile, sahne üzerinde, ancak, en son olasılık sınırına, insanoğluna ilişkin gerçeklik, inanç sınırına ve 'ben'im duygusuna kadar iletildiğinde derin bir anlam kazanabileceğini biliyoruz. Bu noktaya erişildi mi, bütün ruhsal ve gövdesel yapınız görevini, tıpkı gerçek yaşamdaki gibi ve de yaratıcı çalışmanızı seyirci topluluğunun gözleri önünde yapmak gibi özel koşula aldırış etmeksizin, doğal olarak yerine getirecektir.”</p>

  <p class="p6">“Sizin gibi acemileri 'bilinçaltının eşiği'ne yaklaştırmada, ben, çoğu öğretmenlerin uyguladıkları yöntemlerin taban tabana karşıtı olan bir yönteme başvururum. Bütün öğrenimlerinizle, alıştırmalarınızda, kendi iç 'ögeleri'nizle iç yaratıcı davranışınız üzerinde çalışırken bu yöntemi sizin de benimseyip uygulayacağınıza inancım var.”</p>

  <p class="p6">“Kısa dönemler için de olsa, yaratıcı yetileri görevlerini bilinçaltı yoldan ve tastamam yaptıkları zaman, aktörlerin hissettikleri o mutlu coşkuyu –sizin de daha baştan hissetmenizi istiyorum. Ayrıca, bu, herhangi kuramsal bir yoldan değil, doğrudan doğruya kendi coşkularınız aracılığı ile öğrenmek zorunda olduğunuz bir şeydir. Bu davranışı sevmeyi öğrenmeli, her an ona erişmek için çırpınmalısınız.”</p>

  <p class="p6">“Bu sözlerinizin önemini şimdiden kavrayabildiğimi sanıyorum” dedim. “Ama yeterince genişletmediniz. Lütfen şimdi de bize, herhangi bir ögeyi en son sınırına kadar sürüp götürmemizi sağlayacak teknik aracı verin.”</p>

  <p class="p6">“Hayhay. İlkin, engelleri bulup ortaya koymak, sonra da onları yenmeyi öğrenmelisiniz. Öte yandan, bu davranışı kolaylaştıracak şeyi de arayıp bulmalısınız. Önce, engelleri ele alacağım.”</p>

  <p class="p6">“Bildiğiniz gibi, bunların en önemlilerinden biri, aktörün yaratıcı çalışmasının olağan olmayan niteliği, yani bu çalışmanın seyirci karşısında yapılması yükümlülüğüdür. Bu sorunla başa çıkacak yöntemler sizce bilinmektedir. Uygun bir 'yaratıcı davranış'a erişmelisiniz. İlk adım bu olmalı, sonra, iç yetilerinizin hazır olduğunu hissedince de, doğanızın görevine başlaması için gereken en' hafif uyarıcıyı harekete getirmelisiniz.”</p>

  <p class="p6">Vanya, “Benim de anlamadığım işte bu. Nasıl yapmalı bu işi?” diye atıldı.</p>

  <p class="p6">“Kendiliğinden meydana gelen, umulmadık bir olayın yardımı ile, gerçeğin bir dokunuşu ile. Bunun, ruhsal ya da gövdesel kökenli oluşu hiçbir ayrım yapmaz. Yeter ki, üstün–amaçla ve baştan sona eylem çizgisi ile ilgili bir olay olsun. Olayın umulmadık yoldan meydana gelişi sizi heyecanlandıracak, yaratıcı güçlerinizi ileri doğru harekete getirecektir.”</p>

  <p class="p6">Vanya, “İyi ama, ben gerçeğin o hafif dokunuşunu nerede bulacağım?” dedi.</p>

  <p class="p6">“Her yerde bulabilirsiniz; düşlediğiniz, düşündüğünüz, varsaydığınız ya da hissettiğiniz şeyde coşkularınızda ya ' da dış isteklerinizde, küçük küçük eylemlerinizde, ruh halinizde, sesinizin uyumunda, temsilin belli belirsiz ayrıntılarında, hareketlerin biçiminde.”</p>

  <p class="p6">“Peki, sonra ne olacak?”</p>

  <p class="p6">“Sonra, kendi yaşamınızın rolünüzle birden ve tastamam karışıp birleşmesinin sonucu olarak coşkudan başınız dönecek. Bu hal uzun sürmeyebilir, ama sürdüğü müddetçe de siz, kendi benliğinizle canlandırdığınız kişinin benliğini birbirinden ayıramayacak duruma gelirsiniz.”</p>

  <p class="p6">“Daha sonra?”</p>

  <p class="p6">“Daha sonra, önce de söylediğim gibi, gerçeklikle inanç, sizi, bilinçaltı ülkesine çekip götürecek, varıp doğanın eline teslim edecektir.”</p>

  <p class="p6">Kısa bir susuştan sonra, Yönetmen, şunları ekledi:</p>

  <p class="p6">“Yolunuzun üstünde başka engeller de vardır. Bunlardan biri, belirsizlik'tir. Piyesin yaratıcı teması belirsiz olabilir ya da temsilin planı belirgin olmayabilir. Bir rol yanlış işlenerek hazırlanmış ya da o rolün amaçları belirsiz olabilir. Aktör, seçtiği anlatım araçları üzerinde tam güvene erişmemiş olabilir. Kuşkunun, kararsızlığın sizi nasıl çökertebileceğim bir bilseydiniz! Bu durumdan kurtulmanın biricik yolu, kesinliğe, açıklığa engel olan her şeyi ortadan yok etmektir.”</p>

  <p class="p6">“İşte bir başka tehlike daha; kimi aktörler, doğanın kendilerine çizdiği sınırların, tastamam farkında olmazlar. Böyleleri, çözemeyecekleri sorunlar yüklenmeye kalkarlar. Komedyen trajedi oynamak ister, yaşlı adam bir jeune premier olmaya yeltenir, basit yaradılışlı kişi yiğitlik rollerine can atar, soubrette, dramatik olmak için çırpınır. Bu ise, ancak, zorlama, güçsüz, basmakalıp, makinemsi oyunla sonuçlanır. Bunlar da birer köstektir, bu kösteklerden kurtulmak için yapacağınız tek şey, sanatınızı ve onunla ilişkili olarak kendinizi incelemektir.”</p>

  <p class="p6">“Sık sık karşılaşılan başka bir güçlük de, çok fazla çalışmaktan, pek çok çaba göstermekten doğmaktadır. Aktör canını dişine takar; içten hissetmediği bir şeye dıştan bir anlatım vermek için kendini zorlar durur. Böylesine karşı yapılacak en iyi hareket, bu kadar çok çalışmamasını öğütlemektir.”</p>

  <p class="p6">“Bütün bunlar, tanıyıp öğrenmek zorunda olduğunuz engellerdir. 'Bilinçaltı eşiği'ne erişmenizde neyin yardımcı ve yapıcı olduğu konusunun incelenmesi ise, bugünkü derste yeterince zaman ayıramadığımız karmaşık bir sorundur.”</p>

  <h3 class="h31"><a id="ncx2332"></a><a id="a92"></a>4</h3>

  <p class="p6">Bugünkü dersimizin başında, Yönetmen, “Şimdi, olumlu yöne gelmiş bulunuyoruz” dedi. “Yaratıcı çalışmasında aktöre yardım eden, onu bilinçaltının vadolunmuş ülkesine ulaştıracak olan koşullarla araçları gözden geçireceğiz. Bu konudan söz etmek güç. Bu konu her zaman muhakemeye bağlı değil çünkü. Bu durumda ne yapabiliriz? Yapabileceğimiz tek şey, incelememizi, üstün–amaçla baştan sona eylem çizgisi konusunda yöneltmektir.”</p>

  <p class="p6">Zihni karışan birkaç öğrenci, “Niçin onlara? Neden bu ikisini seçiyorsunuz? Birbirleriyle ilgisi ne?” diye sordu.</p>

  <p class="p6">“Yapıları yönünden üstünlükle bilinçli oldukları ve muhakemeye bağlı bulundukları için. Bu seçimin öteki nedenleri de bugünkü dersimizde ortaya çıkacaktır.”</p>

  <p class="p6">Paul ile beni, Othello ile İago arasındaki sahnenin başlangıcını oynamakla görevlendirdi.</p>

  <p class="p6">Hazırlandık ve o sahneyi doğru duygularla, tam bir dikkatle oynadık.</p>

  <p class="p6">Tortsov, “Nedir şu andaki amacınız?” diye sordu.</p>

  <p class="p6">Paul, “Benim ilk amacım, Kostya'nın dikkatini çekmektir” karşılığını verdi.</p>

  <p class="p6">Ben de, “Bütün dikkatimi, Paul'ün dediklerini kavramaya yöneltmiştim, söylediklerini içsel bir yoldan zihnimde canlandırmaya çalışıyordum” diye açıkladım.</p>

  <p class="p6">“Demek ki, biriniz ötekinin dikkatini çekmiş olmak için çekiyor, biriniz de söylenenleri kavramış olmak için kavramaya, zihninde canlandırmış olmak için canlandırmaya çalışıyordunuz.”</p>

  <p class="p6">İkimiz birden, “Hayır, asla!” diye şiddetle karşı koyduk.</p>

  <p class="p6">“İyi ama, piyesin tümü için bir üstün–amaç ve baştan sona bir eylem çizgisi bulunmadı mı, bundan başka hiçbir şey olamaz. Her aktör kendi eylemini sadece o eylemin hatırı için benimserse, ortaya bireysel, birbiriyle ilişkisiz oyundan başka bir şey çıkamaz.”</p>

  <p class="p6">“Az önce yaptığınızı şimdi bir daha yineleyin, sonra, Othello'nun İago ile alay ettiği sahneyi de buna ekleyin bakalım.”</p>

  <p class="p6">Oyunumuzu bitirince, Tortsov, gene, amacımızın ne olduğunu sordu.</p>

  <p class="p6">Ben,' “Tatlı tembellik” diye karşılık verdim.</p>

  <p class="p6">“İlk amacınız, oyundaşınızı anlama amacınız ne oldu peki?”</p>

  <p class="p6">“Eklediğimiz o daha önemli sahnede eridi gitti.”</p>

  <p class="p6">“Şimdi, bu noktaya kadar yaptıklarınızı yineleyin, sonra da başka bir parçayı, kıskançlığın ilk anıştırmalarını (imalarını) buna ekleyin.”</p>

  <p class="p6">Yönetmenin buyruğunu yerine getirdik, amacımızı da kabaca, “İago'nun yeminindeki saçmalıkla alay” olarak belirttik.</p>

  <p class="p6">Yönetmen, “Peki, ilk amaçlarınız nerde?” diye sordu.</p>

  <p class="p6">İlk amaçlarımız, sonradan gelen daha önemli bir amaç tarafından yutuldu demek üzereyken, bu sözü yerinde bulmadım ve sustum.</p>

  <p class="p6">“Niye sustunuz? Nedir dilinizi bağlayan?”</p>

  <p class="p6">“Gerçek şu ki, piyesin bu noktasında mutluluk teması yok oldu, yeni bir tema, kıskançlık teması ortaya çıktı.”</p>

  <p class="p6">Tortsov, “Mutluluk teması yok olmaz” diye düzeltti. “Mutluluk teması, piyesin değişen durumlarıyla değişir. İago'nun dedikleriyle alay eden yeni evli Othello'nun çizgisi, ilkin, kısa bir mutluluk döneminden geçer, şaşkınlığa, şaşkınlıktan donup kalmaya, derken, kuşkuya kadar uzanır. Othello, kendisine saldıran felaketi reddeder, kıskançlığını yatıştırır, yeniden mutlu davranışına döner.”</p>

  <p class="p6">“Biz, gerçekte, bu çeşit ruh değişikliklerine alışkınız. Yaşam tatlı tatlı akıp gider, bir de bakarsınız kuşku belirmiştir, düş kırıklığı, keder karışmıştır bu akışa, ama sonra gene dağılır bunlar ve her şey gene eski tatlılığına kavuşur.”</p>

  <p class="p6">“Bu türlü değişikliklerden korkmayın hiç; tersine, iyice anlayarak yararlanmaya bakın onlardan, yoğunlaştırın onları. Şu şimdiki örnekte bunu yapmak kolaydır. Sadece, Othello'nun Desdemona ile ilk sevişmelerini, yakın geçmişteki mutlu günleri anımsayın, sonra da bunları, İago'nun, Kuzey Afrikalı için hazırlamakta olduğu dehşete, işkenceye karşıt düşürün.”</p>

  <p class="p6">“Vanya, “Anlamadım. Neyi anımsayacağız onların geçmişinden?” diye sordu.</p>

  <p class="p6">“Brabantio'nun evindeki o ilk, o olağanüstü karşılaşmaları, Othello'nun öykülerini, gizli gizli buluşmaları, gelinin kaçırılmasını, evlenişlerini, düğün gecesi ayrılışlarını, kuzey güneşi altında Kıbrıs'ta yeniden kavuşmalarını, o unutulmaz balayını, sonra da, gelecekte İago'nun iblisçe entrikalarından doğacak bütün sonuçları, beşinci perdeyi düşünün.”</p>

  <p class="p6">“Haydi bakalım, sahneye!”</p>

  <p class="p6">İago'nun, gökyüzü ve yıldızlar üstüne yaptığı o ünlü yemine, aklını, iradesini, duygularını, tuzağa düşürülen Othello'nun hizmetine adayışına kadar olan bütün sahneyi baştan sona oynadık.</p>

  <p class="p6">“Eğer piyesin içindeki yolunuz başından sonuna kadar bu yönde gelişirse, o zaman, bilinen amaçlar, baştan sona eylem çizgisi boyunca işaret direkleri gibi sıralanan daha büyük ve daha küçük amaçlar içinde kendiliklerinden eriyip gideceklerdir. Bu daha büyük amaçlar, bilinçaltı yolu ile, bütün öteki küçük amaçları kendinde toplar, böylece, sonunda, bütün trajedinin baştan sona eylem çizgisini meydana getirir.”</p>

  <p class="p6">Daha sonra, inceleme, ilk büyük amacı doğru olarak adlandırma konusuna gelip dayandı. Yönetmen de dahil, hiç kimse bu adlandırma sorununu bir karara bağlayamadı. Bunda da şaşılacak bir yön yoktu, çünkü, canlı, gerçek, ilginç bir amaç sadece zihinsel bir çaba ile, hemencecik bulunamazdı. Bununla birlikte, daha iyisini bulamadığımız için, şimdilik şöylece kaba saba bir adlandırmaya karar verdik: “Ben, Desdemona'yı idealize etmek, bütün ömrümü ona kulluk yolunda tüketmek istiyorum.”</p>

  <p class="p6">Ben bu daha büyük amaç üzerinde düşünüp dururken, bu amacın, rollerimin öteki kesimlerini olduğu kadar bütün sahneyi de yoğunlaştırmama yardım ettiğini gördüm. En son amaç, yani Desdemona'yı idealize etme yolunda herhangi bir eyleme giriştiğimde bunu her zaman hissettim. Öteki iç amaçların hepsi anlamlarını yitirdiler. Sözgelişi, şu ilk amacı ele alalım: İago'nun dediklerini anlamaya çalışmak. Ne çıkacaktı bundan? Kimse bilmez. Othello'nun aşık olduğu, ondan başkasını düşünmediği, ondan başkasını diline dolayamayacağı gün gibi ortada iken, hala ne diye çalışmalı? Bunun için Desdemona ile ilgili bütün soruşturmalar, bütün düşünceler Othello yönünden hem gerekli, hem de hoşnutluk vericidir.”</p>

  <p class="p6">Şimdi de ikinci amacımızı, yani tatlı tembelliği düşünün. Bu, artık ne gerekli, ne de doğrudur. Desdemona'dan söz ederken, Kuzey Afrikalı, kendisince daha önemli ve dirimsel bir noktaya zihnini takmıştır, işte bunun için de onu idealize etmek ister.</p>

  <p class="p6">İago'nun ilk yemininden sonra, ben, Othello'nun güldüğünü sanıyorum. Kristal saflığındaki tanrısallığına hiçbir lekenin bulaşamayacağını düşünmek, Othello için hoş bir şeydir elbet. Bu inanç onu zihnince mutlu kılmış, Desdemona'ya karşı duyduğu hayranlığı yoğunlaştırmıştır. Niçin? Aynı önceki nedenden ötürü. Kıskançlığın giderek onu nasıl etkisi altına aldığını, ülküsünde yaşatmak istediği kimseye karşı beslediği inancın nasıl belli belirsiz zayıfladığını, kötülüğün, ahlaksızlığın böyle meleksi bir kılığa bürünerek yılansı bir sinsilikle sokulabileceğini zamanla nasıl daha çok fark ettiğini iyice anladım.</p>

  <p class="p6">Yönetmen, “Peki, önceki amaçlarınız ne oldu?” diye sordu.</p>

  <p class="p6">“Yitik bir ülkü için duyduğum kaygıda eridi gitti hepsi.”</p>

  <p class="p6">“Bugünkü çalışmadan nasıl bir sonuç çıkarabilirsiniz?” diye sordu. Sonra da kendi sorusunu kendisi yanıtladı.</p>

  <p class="p6">“Daha büyük amaçların daha küçük amaçları yutma olayını, aktörlere, Othello ile İago arasındaki o sahneyi oynatarak, uygulamalı bir örnekle, dolaysız bir yoldan hissettirmek istedim. Kostya ile Paul, daha uzaktaki bir amacın daha yakındaki bir amaçtan aktörü kendine çektiğini artık öğrenmiş bulunuyorlar. Bu daha küçük amaçlar kendi hallerine bırakıldıklarında, kolaylıkla doğanın kılavuzluğu ile bilinçaltına geçerler.”</p>

  <p class="p6">“Böyle bir oluşumu anlamak zor değildir. Aktör daha büyük bir amaca kendini tastamam verirse, bunu eksiksiz yapar. Böyle zamanlarda, doğa, kendi gereksinimlerine ve isteklerine uygun olarak görevini yapmak üzere özgür kalır. Başka bir deyişle, Kostya ile Paul kendi deneylerinden artık öğrenmiş bulunuyorlar ki, ister bütün, ister parça halinde olsun, bir aktörün sahne üzerindeki yaratıcı çalışması, kendi yaratıcı bilinçaltının bir anlatımıdır.”</p>

  <p class="p6">Yönetmen bir süre düşündükten sonra sözlerine şunları ekledi:'</p>

  <p class="p6">“Üstün–amaç hepsinin yerini aldığı zaman, bu daha büyük amaçların, daha küçük amaçlarınkine benzer biçimde bir dönüşüme uğradığını göreceksiniz. En son, hepsini kapsayan en büyük amaca doğru, çoğunlukla bilinçaltı bir yoldan, adım adım yaklaşıldıkça, bu daha büyük amaçlar da erir gider.”</p>

  <p class="p6">“Bildiğiniz gibi, baştan sona eylem çizgisi, bir sıra büyük amaçlardan meydana gelmiştir. Bu büyük amaçların içinde, bilinçaltı eylemler haline gelen ne kadar çok ve çeşitli küçük amaç bulunduğunu kavrarsanız, bütün piyes boyunca bilinçaltımızı dolaylı bir yoldan etkileyecek uyarıcı bir güç vererek baştan sona eylem çizgisine katışan bilinçaltı etkinliğin çokluğunu da şöylece bir düşünün.”</p>

  <h3 class="h31"><a id="ncx2375"></a><a id="a93"></a>5</h3>

  <p class="p6">“Baştan sona eylem çizgisinin yaratıcı gücü, üstün–amacın çekicilik gücü ile doğru orantılıdır. Bu çalışmamızda, üstün-amaca sadece birinci derecede önemli bir yer vermekle kalmaz, aynı zamanda, bizi, onun niteliğine özel bir dikkat ayırmaya da zorlar.</p>

  <p class="p6">“İşin püf noktası'nı bildikleri, yani 'mesleğin kurdu' oldukları için, üstün–amacı şıppadak tanımlayabilecek, 'birçok deney sahibi, yönetmen' vardır. Vardır ama, ne yapalım ki, bunların bize yararları yoktur.”</p>

  <p class="p6">“Tümüyle zihinsel bir ana tema ortaya atan başka yönetmenlerle piyes yazarları da vardır. Böyle bir tema zekice ve doğru bir buluşsa da, aktör için çekicilikten yoksundur. Bu tema, yaratıcı bir güç. olarak değil, bir kılavuz olarak işe yarayabilir.”</p>

  <p class="p6">“Kışkırtıcı üstün–amacı bellileştirmek için içyapımızı harekete getirmek zorundayız. Bunun için de bir sıra sorularla karşılıklar ortaya atacağım.”</p>

  <p class="p6">“Yazarın görüş açısından doğru olmadığı halde, biz aktörleri büyüleyen bir üstün–amacı kullanabilir miyiz?”</p>

  <p class="p6">“Kullanamayız. Bu, yalnız yararsız değil, aynı zamanda tehlikelidir de. Böyle bir amaç, aktörleri kendi rollerinden de, piyesten de sadece sapıtır.”</p>

  <p class="p6">“Yalnız zihinsel bir ana temayı kullanabilir miyiz? Hayır, yalnız aklın kupkuru bi<span class="t15">r</span> ürününü de kullanamayız. Bununla birlikte, ilginç, yaratıcı bir düşünceden doğan bilinçli bir üstün-amaç önemlidir.”</p>

  <p class="p6">“Peki, ya coşkudan gelen bir amaç? Böyle bir amaç, bizim için, hava kadar, gün ışığı kadar önemlidir.”</p>

  <p class="p6">“Bizim bütün gövdesel ve ruhsal varlığımızı kapsayan, irade üstüne kurulmuş bir amaç? O da gereklidir.”</p>

  <p class="p6">“Yaratıcı düş gücünüzü harekete getiren, bütün dikkatinizi kendisine çeken, gerçeklik ve inanç duygularınızla iç yapınızın bütün ögelerini doyuran bir üstün–amaca ne denir? İç itici güçlerinizi harekete getiren böyle bir tema, bir sanatçı olarak sizin için ekmek gibidir, su gibidir.”</p>

  <p class="p6">“Şu halde, bizim gereksinim duyduğumuz, piyes yazarının istekleriyle uyumlu olan, aynı zamanda aktörlerin ruhunda da tepki uyandıran bir üstün–amaçtır. Böyle bir amacı yalnız piyesin içinde değil, aktörlerin ruhlarında da aramalıyız.”</p>

  <p class="p6">“Bir de şu var, aynı rolde, aynı amacı başka başka aktörlere verin, her birinden başka başka anlatımlar alacaksınız. Sözgelişi, şöyle son derece yalın, gerçekçi bir amaç ele alalım. Ben gittikçe zengin olmak istiyorum! Zenginlik düşüncesiyle ona erişme çabasının içine koyabileceğiniz gizli itici güçlerin, sistemlerin, kavramların çeşitliliğini hele bir düşünün. Bilinçli bir çözümleme ile içinden çıkılamayacak kadar çok ve bireyseldir. İbsen'in simgesel ya da Maeterlinck'in (Materlink'in) izlenimci bir piyesinin temelinde gizlenmiş olan daha karmaşık bir üstün– amacı ele alırsanız, ondaki bilinçaltı ögenin kıyaslanamayacak derecede daha da derin, karmaşık ve bireysel olduğunu görürsünüz. “</p>

  <p class="p6">“Bütün bu bireysel tepkilerin önemi büyüktür. Bunlar bir piyese renk ve can verir. Bunlar olmadı mı, ana tema cansız ve kuru kalır. Aynı rolü oynayan bütün aktörleri etkisi altına alacak biçimde, bir temaya o gizli çekiciliği veren nedir? Kesinlikle yakından ilişkili bulunduğu bilinçaltından çıkagelen ve bizim inceden inceye çözümleyemeyeceğimiz bir şey.”</p>

  <p class="p6">Vanya gene bunaldı ve, “Peki, bununla nasıl başa çıkacağız?” diye sordu.</p>

  <p class="p6">“Tıpkı çeşitli 'ögeler'le olduğu gibi. Onu da, bilinçaltının kendiliğinden işe karışacağı noktaya kadar, içtenlikli bir inançla gerçekliğin en son sınırına kadar sürüp götürün.”</p>

  <p class="p6">“Burada da gene, 'ögeler'in görevlerinin tam gelişimini gözden geçirdiğimiz ve baştan sona eylem çizgisi sorununu ortaya attığımız zaman yaptığınız, o küçük, ama son derece önemli eklemeyi yapmalısınız.”</p>

  <p class="p6">Biri, böyle karşı konulmaz bir üstün–amaç bulmak pek kolay değildir” dedi..</p>

  <p class="p6">“İçte hazırlık yapmadan onu bulmak olanaksızdır. Bununla birlikte, alışılagelen yol çok daha başkadır. Yönetmen çalışma odasına çekilir, piyesi incelemeye başlar. Hemen hemen daha ilk provada ana temayı aktörlere bildirir. Aktörler de onun yönetimini izlerler. Bazıları, rastlantıyla, piyesin özünü kavrayabilirler. Bazıları da bu öze dolambaçlı bir yoldan yaklaşırlar. Böyleleri, başlangıçta, kendi temalarını kullanarak çalışmalarına doğru bir yön verebilirlerse de, çok geçmeden buna aldırış etmemeye başlarlar. Ya temsilin basmakalıp, yani 'iş' yolundan giderler ya da kendilerini piyesin entrikasına bırakarak eylemle sözleri seyircilere makinemsi bir biçimde sunarlar.”</p>

  <p class="p6">“Kuşku yok ki, aktörü bu türlü sonuçlara çekip götüren bir üstün–amaç bütün önemini yitirmiş demektir. Aktör, ana temayı kendisi bulmalıdır. Eğer, herhangi bir nedenle, ana tema ona bir başkası tarafından verilmişse, o zaman onu, kişisel heyecanlarını etkileyinceye kadar kendi varlığının süzgecinden geçirmelidir.”</p>

  <p class="p6">“Ana temayı bulmak için, elverişli iç yaratıcı davranışı meydana getirme yolunda bizim alışılmış psiko–tekiıik yöntemlerimizi kullanmak, sonra da bilinçaltı ülkesine çekip götüren yeni yeni itici güçler katmak yeter mi?”</p>

  <p class="p6">“Sözünü ettiğim hazırlık çalışmasına büyük önem verdiğim halde, şunu da açıkça belirteyim ki, o çalışmanın yarattığı iç davranış bile, bence, üstün–amacı arama işinin altından kalkabilecek güçte değildir. Üstün–amacı piyesin dışında arayamazsınız. İşte bu yüzden, küçük ölçüde de olsa, piyesin içindeki kendi uydurma varlığınızın havasını hissetmeli, sonra da bu hislerinizi önceden hazırladığınız iç davranışa aktarmalısınız. Bir parçacık ekmek mayası nasıl koca bir tekne hamuru mayalarsa, bir piyesin içindeki bu yaşama duygusu da yaratıcı yetilerinizi kaynama noktasına getirir.”</p>

  <p class="p6">Ben, zihnim allak bullak bir halde, “Yaratıcı davranışımıza mayayı nasıl katacağız?” diye sordum. “Piyesi daha incelemeden içindeki yaşamayı nasıl hissedebiliriz?”</p>

  <p class="p6">Grisha da benimle birlik oldu. “Elbette, ilkin piyesi ve ana temasını incelemelisiniz” dedi.</p>

  <p class="p6">Yönetmen, “Hiçbir hazırlık yapmadan mı?” diye karşıladı. “Böyle bir hareketin ne gibi sonuçlar vereceğini evvelce size açıklamış, bir piyese ya da role bu biçimde yaklaşmaya da karşı olduğumu bildirmiştim.”</p>

  <p class="p6">“Benim asıl amacım, aktörü olanaksız bir duruma getirmektir. Aktör, başkalarının düşüncelerinden, kavramlarından, coşku belleklerinden ya da duygularından zorla beslenmeye kalkmamalıdır. Herkesin yaşayışı kendine. İnsan kendi deneyleri içinde yaşayışını sürdürmek zorundadır. Bu deneylerin bireysel olması ve de canlandırıcı kişinin deneylerine benzemesi önemlidir. Aktör, bir babahindi gibi semirtilemez. Aktörün iştahı kışkırtılmalıdır. Bu yapıldı da iştahı bir kere uyandırıldı mı, o zaman, basit eylemler için gereksinim duyduğu gereci isteyecek, sonra da ne verilirse hepsini sindirip kendi malı haline getirecektir. Yönetmenin görevi, rolüne katacağı yaşayış için gerekli ayrıntılara karşı iştah uyandırmak, bunları arayıp bulma isteğini harekete getirmektir. Bu ayrıntılara, rolünün zihinsel bir çözümlemesini yapmak için gereksinim duymayacaktır aktör. Bu ayrıntıları, et–. kin amaçları gerçekleştirmek için isteyecektir.”</p>

  <p class="p6">“Bir de şu var, amaçlarını gerçekleştirme yolunda kendisine hemen gerekmeyen herhangi bir bilgi ve gereç, sadece zihnini karıştırır, çalışmasını engeller. Bundan, özellikle yaratıcılığın ilk döneminde, dikkatle sakınmalıdır.”</p>

  <p class="p6">“Peki, ya o zaman ne yapabiliriz?”</p>

  <p class="p6">Grisha, Vanya'yı yankılayarak, “Evet” dedi. “Piyesi hem incelemeyebilirsiniz, hem de bilmek zorundasınız diyorsunuz!”</p>

  <p class="p6">“Şunu size bir daha anımsatayım ki, gözden geçirdiğimiz çalışma, piyesten alınma, aynı zamanda piyese canlı bir hava katan küçük küçük çizgilerden, erişilebilir, gövdesel amaçlardan, küçük gerçeklerle bu gerçeklere inançtan meydana gelen yaratma üzerine kurulmuştur.”</p>

  <p class="p6">“Piyesin ya da rolünüzün etraflıca bir incelemesine geçmeden önce, {ne kadar küçük olursa olsun, bence önemli değil) içtenlikli ve gerçeklikle yerine getireceğiniz küçük bir eylem istiyorum sizden.”</p>

  <p class="p6">“Diyelim ki, piyesteki kişilerden biri, bir odadan içeri girmek zorundadır. Girebilir misiniz bir odadan içeri?”</p>

  <p class="p6">Vanya, “Ben girebilirim” diye atıldı.</p>

  <p class="p6">“Peki, o halde girin. Yalnız, şunu da kesinlikle belirteyim ki, kim olduğunuzu, nereden geldiğinizi, nasıl bir odaya girdiğinizi, evde kimlerin yaşadığını, eyleminizi etkilemesi gereken daha birçok belirli durumları bilmedikçe siz bu odaya giremezsiniz. Odaya gereği gibi girebilmeniz için bütün bu boşlukları doldurmak, bunun için de piyesin ortaya koyduğu yaşayış üzerine gerekli bilgileri edinmek zorundasınız.”</p>

  <p class="p6">“Dahası var, bu varsayımları aktör kendisi için arayıp bulmalı, işlemeli, geliştirmeli ve de onlara kendi yorumunu katmalıdır. Eğer yönetmen bu varsayımları aktöre zorla benimsetmeye çalışırsa, sonuç zorbalığa varır. Benim çalışma sistemimde bu olamaz. Çünkü aktör, Yönetmene, kendisinden ne istediğini daha o istemeden sorar. Bu özgür, bireysel yaratıcılığın önemli bir koşuludur.”</p>

  <p class="p6">“Bir sanatçı, kendi psikolojik, insanlık gerecinden tastamam yararlanmasını bilmelidir, çünkü, rolüne verebileceği canlı biçimin biricik kaynağı odur. Bu uğurda kendisinden verdiği şey ne kadar az olursa olsun, gene de kendisinin olduğu için değerlidir.”</p>

  <p class="p6">“Tutun ki, piyesin entrikası serpilip gelişirken, o odaya girdiğinizde, kendisine borcunuz olan kişi ile karşılaştınız, siz ise, alacaklınıza borcunuzu ödeyecek durumda değilsiniz. Ne yapardınız?”</p>

  <p class="p6">Vanya, “bilmem” dedi.</p>

  <p class="p6">“Bilmek zorundasınız, yoksa rolü oynayamazsınız. Sözleri sadece makinemsi bir söyleyişle söyler, gerçek oyun yerine de yapmacık bir oyun çıkarırsınız. Kendinizi, canlandıracağınız kişinin durumuna benzer bir durumda hissetmelisiniz. Gerekirse, yeni varsayımlar da katmalısınız. Acaba siz kendiniz hiç böyle bir duruma düştünüz mü? Düştünüzse ne yaptınız? Bunu hatırlamaya çalışın. Eğer hiç böyle bir duruma düşmediyseniz o durumu imgeleminizde yaratın. Kimi zaman, imgeleminizde, gerçek yaşamdakinden daha yoğun, daha derinlemesine yaşayabilirsiniz. Çalışmanız için gerekli bütün hazırlıkları makinemsi değil de, insanlığa özgü, gerçek bir yolda yaparsanız; amaçlarınızda ve eylemlerinizde mantıklı ve tutarlı olursanız, rolünüzün yaşayışı ile ilgili bütün koşulları göz önünde bulundurursanız, nasıl oynamanız gerektiğini bileceğinizden bir an bile kuşkulanmam. Verdiğiniz kararla piyesin entrikasını karşılaştırın, o entrikaya karşı, küçük ya da büyük ölçüde, belli bir yakınlık duyduğunuzu göreceksiniz. Canlandıracağınız kişinin durumları, düşünceleri, toplum içindeki yeri belli oldu mu, sizde de tıpkı onun gibi hareket etme eğiliminin uyandığını hissedeceksiniz.”</p>

  <p class="p6">“Rolünüze karşı duyduğunuz bu yakınlığa, biz, kendinizi rolün içinde, rolü de kendi içinizde hissetme adını veririz.”</p>

  <p class="p6">“Diyelim ki, bütün sahneleri, en küçük parçaları ve amaçları ile piyesi baştan sona incelediniz, doğru eylemleri buldunuz ve ilk tümceden son tümceye kadar da hepsini gerçekleştirmeye kendinizi alıştırdınız. O zaman, eylemin dışa dönük bir biçimini ortaya koymuş olursunuz ki, biz buna, 'bir rolün gövdesel yaşayışı' deriz. Bu eylemler kime aittir, size mi, yoksa role mi?”</p>

  <p class="p6">Vanya, “bana, elbette” dedi.</p>

  <p class="p6">“Gövdesel yapı sizin olduğu gibi, eylemler de sizindir. Bununla birlikte, amaçlar, amaçların temeli ve dizisi, bütün belirli durumlar ortaklaşadır. Siz bunlardan nerede ayrılırsınız ve rolünüz nerede başlar?”</p>

  <p class="p6">Vanya, şaşalamış bir halde, “Bunu söylemek olanaksızdır?” dedi.</p>

  <p class="p6">“İşleyerek ortaya getirdiğiniz eylemler sadece dışa, görünüşe ait değildir, bu önemli noktayı aklınızda tutun. Bu eylemler iç duygulardan doğmaktadır; sizin onlara karşı beslediğiniz inançlar yeniden güçlenmişlerdir. İçinizde gövdesel eylemler çizgisine koşut, bilinçaltına yaklaşan kesintisiz bir coşku çizgisi vardır. Yoksa dış eylem çizgisini içtenlikle dosdoğru izleyemez, karşılık düşen coşkuları da duyamazsınız.”</p>

  <p class="p6">Vanya, umutsuzluğunu açıklayan bir hareket yaptı.</p>

  <p class="p6">“Görüyorum ki, zihniniz şimdiden altüst oldu. İyi bir belirti bu, kendinizle rolünüzü birbirinden ayıracak çizgiyi nereye çizeceğinizi kestirmenizi olanaksızlaştıracak kadar rolünüzle benliğinizin sarmaş dolaş olduğunu apaçık göstermektedir çünkü. İşte böyle olduğu için de, kendinizi rolünüze her zamankinden daha yakın hissedeceksiniz.”</p>

  <p class="p6">“Eğer bir piyesi baştan sona bu yolda inceleyecek olursanız, o piyesin iç yaşayışını tastamam kavrayabilirsiniz. Bu yaşayış daha oluşum çağında bulunsa bile, dirimseldir. Bundan başka, karakterinizden kendi kişiliğiniz içinde söz edebilirsiniz. Çalışmanızı sistemli ve ayrıntılı bir yolda geliştirirken bunun son derece büyük önemi vardır. İçinizdeki bir kaynaktan alarak kattığınız şeylerin hepsi varıp tam yerini bulacaktır. Bu yüzden, yeni bir rolü, sanki o rol kendi yaşamınızmış gibi somut olarak ele alabilecek hale gelmelisiniz. Rolünüze karşı bu sahici yakınlığı bir kere duydunuz mu, o zaman, bilinçaltı çevresinde bulunan iç yaratıcı davranışınıza duygu aktarma olanağına kavuşur ve de hem piyesi, hem piyesin ana temasını cesaretle incelemeye başlayabilirsiniz.”</p>

  <p class="p6">“Sizi, bilinçaltının eşiğine götürecek onun derinliklerine dalmanızı sağlayabilecek geniş, yoğun, kışkırtıcı bir üstün– amaç ile baştan sona eylem çizgisi bulmanın ne uzun, ne çetin bir iş olduğunu artık anlıyorsunuz sanırım. Ayrıca, giriştiğiniz arama sırasında, piyes yazarının aklından geçenleri hissetmenin ve kendi içinizde onlara denk düşecek bir uyumu bulmanın da ne kadar önemli olduğunu herhalde kavramaktasınız.”</p>

  <p class="p6">“Geri kalanların serpilip gelişmesi için kaç temanın kesilip atılması gerek! Tam on ikiden vuruncaya kadar kaç kez nişan alıp tetik düşürmek zorundayız!”</p>

  <p class="p6">“Her gerçek sanatçı, sahnede bulunduğu sürece, bütün yaratıcı güçlerini, en geniş ve en derin anlamda, tastamam üstün– amaçla baştan sona eylem çizgisi üzerinde toplamayı kendine erek edinmelidir. Bunlar doğru olursa, geri kalanların hepsi doğa tarafından, bilinçaltı yolu ile akla sığmaz bir ustalıkla ortaya getirilir. Bu da, aktörün, her yineleyişte rolünü içtenlik, gerçeklik ve doğrulukla yeniden yaratması koşuluna bağlıdır. Aktör, ancak bu koşula uyarak, sanatını makinemsi, basmakalıp aktörlükten, 'hileler'den ve her türlü yapmacıklıktan kurtarıp özgürleştirebilir. Bunu başarabilirse, o zaman, sahne üzerinde çepeçevre sahici insanlarla, sahici yaşama ile kuşatılır ve her çeşit alçaltıcı ögeden arınmış, canlı bir sanatın sahibi olur.”</p>

  <h3 class="h31"><a id="ncx2426"></a>6</h3>

  <p class="p6">Yönetmen, derse başlarken, “Biraz daha ilerleyelim” dedi. “Tutun ki, İDEAL BİR SANATÇI, kendini şu tek ve büyük amaca adamaya karar vermiştir; halkı yüksek bir sanat biçimi ile yüceltip eğlendirmek; dahi bir ozanın eserlerindeki gizli, (manevi) tinsel güzellikleri yorumlamak. Bu sanatçı, daha önemli niteliklerini ortaya koymak amacı ile ünlü piyeslerle rolleri yeni bir açıdan ele alarak yeniden yorumlayacaktır. Bütün yaşamını, bu yüce kültür görevini gerçekleştirme yolunda harcayacaktır.”</p>

  <p class="p6">“Başka tipten bir sanatçı ise, kendi kişisel başarısını, kendi düşünceleriyle duygularını kitlelere aktarma yolunda kullanabilir. Büyük insanların çeşit çeşit yüce amaçları olabilir.”</p>

  <p class="p6">“Bu sanatçıların durumlarında, herhangi bir oyunun üstün– amacı, sadece, önemli bir yaşama ereğinin gerçekleştirilmesi yolunda atılmış bir adım olacaktır ki, biz buna, en üstün–amaç, onun gerçekleştirilmesine de en üstün baştan sona eylem çizgisi adını vereceğiz.”</p>

  <p class="p6">“Ne demek istediğimi bir örnekle açıklayayım diye, size kendi yaşamımdan alınmış bir olayı anlatayım.”</p>

  <p class="p6">“Uzun bir süre önce, topluluğumuz St. Petersburg'da turnede iken, kötü giden, başarısız bir prova yüzünden geç vakitlere kadar tiyatroda kalmıştım. Arkadaşlarımdan bazılarının davranışları canımı sıkmıştı. Tiyatrodan ayrılırken yorgun ve öfkeliydim. Birden kendimi, tiyatronun önündeki alana toplanmış çok büyük bir insan kalabalığının içinde buldum. Şurada burada ateşler yakılmış, kimi karın üstünde yarı uykulu bir halde taburelere oturmuş, kimi de soğuktan ve rüzgardan korunmak için çadırımsı bir şeyin içine doluşmuştu. Bu olağanüstü sayıdaki insan kalabalığı — binlerce idi çünkü— sabah olsun da gişe açılsın diye bekleşiyorlardı.”</p>

  <p class="p6">“Son derece heyecanlandım. Bu insanların tutumlarını tastamam değerlendirebilmek için kendi kendime şu soruyu sormak zorunda kaldım: 'Nasıl bir olgu, hangi göz alıcı görünüş, hangi olağanüstü olay, hangi dünyaca ünlü dahi, istediğim bileti bile değil de, tiyatroda sadece ayakta dikilme hakkını sağlayacak bir kupon alabilme umudu ile geceler boyu ayazda titremeye, böylesine bir özveriye katlanmaya beni kandırabilir?”</p>

  <p class="p6">“Bu soruya karşılık bulamadım, çünkü, uğrunda sağlığımı, hatta yaşamını tehlikeye düşürmemi göze aldıracak hiçbir neden göremedim. Bir de, tiyatronun, o insanların gözündeki değerini düşünün! Sanatın bilincine nasıl derinlemesine ermiş olmalılar! Binlerce insana böylesine yüce bir mutluluk düzeni getirebilmemiz bizim için ne büyük şeref. Hemen o anda, kendime, yerine getirilmesi en üstün baştan sona eylem çizgisini doğuracak ve bütün küçük amaçları içine alıp eritecek olan en üstün–amacı seçmek isteğine kapıldım.”</p>

  <p class="p6">“Tehlike, küçük, kişisel bir sorun üzerinde dikkatin çok uzun bir süre toplanmasıdır.”</p>

  <p class="p6">“Peki, sonra ne olur?”</p>

  <p class="p6">“Bir çocuk ipin ucuna bir ağırlık bağlayıp sonra onu bir değneğe dolamaya kalktığında ne olursa işte o olur. İp değneğe dolandıkça kısalır, bu arada ipin çizdiği çember de her seferinde gittikçe küçülür. Sonunda, ağırlık gelip değneğe çarpar. Ama diyelim ki, başka bir çocuk çıkıyor, elindeki değneği ipe bağlı ağırlığın yörüngesine uzatıyor. O zaman ip başlar ikinci değneğe sarılmaya ve böylece birinci çocuğun oyunu da bozulmuş olur.”</p>

  <p class="p6">“Biz aktörler de, aynı biçimde, ana yoldan sapmak ve enerjimizi asıl amacımızın dışındaki sorunlara yöneltmek eğilimindeyizdir. Bu da, kuşku yok ki, tehlikelidir ve çalışmamız üzerinde bozucu bir etki yapmaktadır.”</p>

  <h3 class="h31"><a id="ncx2438"></a>7</h3>

  <p class="p6">Bu son derslerde bilinçaltı konusunda dinlediklerim hemen hemen cesaretimi kırdı diyebilirim. Bilinçaltı esindir. Nasıl bir sonuca varabilirsiniz bu konuda? Bilinçaltını parçalara, parçacıklara ayırmak zorunluluğu karşısında büsbütün şaşaladım. Bunun üzerine Yönetmene gidip düşündüklerimi bir bir anlattım.</p>

  <p class="p6">“Bilinçaltının, bütünü ile, esin olduğunu da nereden çıkarıyorsunuz?” dedi. “Hiç düşünmeksizin, hemen, bana bir şeyin adını söyleyin!”</p>

  <p class="p6">Birden Vanya'ya döndü. Vanya, “Şaft” dedi.</p>

  <p class="p6">“Niçin, şu önünüzde duran masa, ya da şu tepenizden sarkan avize değil de şaft?”</p>

  <p class="p6">Vanya, Bilmiyorum, karşılığını verdi.</p>

  <p class="p6">Tortsov, “Ben de” dedi. “Yalnız ben değil, eminim, kimse bilmiyor. Bu nesnenin nasıl olup da aklınızın ucuna geldiğini bilse bilse ancak bilinçaltınız bilebilir ve söyleyebilir size.”</p>

  <p class="p6">Vanya'ya şu ikinci soruyu sordu: “Şu anda ne düşünüyor, ve ne hissediyorsunuz?”</p>

  <p class="p6">Vanya, “Ben mi?” diye bocaladı, sonra, parmaklarını saçlarının arasına daldırdı, ansızın yerinden doğruldu, yine oturdu, bileklerini dizlerinin üzerinde gezdirdi, yerden bir kağıt parçası aldı, büktü, katladı, bütün bunlar vereceği karşılığa hazırlık içindi.”</p>

  <p class="p6">Tortsov katıla katıla güldü.</p>

  <p class="p6">“Soruma karşılık vermeye hazır olmadan önce, az evvel yaptığınız bütün o küçük hareketleri bilinçli olarak bir daha yineleyin bakalım. O hareketleri yapışınızdaki gizi çözse çözse ancak bilinçaltınız çözebilir.”</p>

  <p class="p6">Bunun üzerine bana dönerek, “Vanya'nın yaptıklarında esin bulunmamakla birlikte, bilinçaltının ne kadar büyük payı olduğuna dikkat ettiniz mi?” diye sordu. İşte, siz de, en basit eylemde, istekte, sorunda, duyguda, düşüncede, duygu–düşünce alışverişinde ya da ayarlamada, bilinçaltının bu payını bu dereceye kadar bulacaksınız. Biz, genel olarak, bilinçaltına çok yakın yaşamaktayız. Attığımız her adımda bilinçaltının parmağı vardır. Ne yazık ki, bütün bu bilinçaltı anları kendi yararımıza uygulayamadığımız gibi, sahne üzerinde en çok gereksinim duyduğumuz zamanlarda da onlardan yoksun kalmaktayız. Göz alıcı, beylik, basmakalıp bir oyunda böyle anlardan bir tanecik olsun bulmaya çalışın bakalım. Kaba, değişmez, yerleşik alışkanlıklarla bilinçli ve makinemsi anlardan başkasını bulamazsınız.”</p>

  <p class="p6">Grisha, “ama, makinemsi alışkanlıklar da bir yönden bilinçaltıdır” diye direndi.</p>

  <p class="p6">Tortsov, “Doğru, gelgelelim, bizim incelediğimiz çeşitten bilinçaltı değil” karşılığını verdi. “Bizim gereksinim duyduğumuz, yaratıcı, insanoğluna özgü bir bilinçaltıdır, onu da her şeyden önce, kışkırtıcı bir amaçla bu amacın baştan sona eylem çizgisinde aramamız gerekir. Bunların bilinçliliği ile bilinçaltı halleri ayırt edilmesi güç ve şaşılası bir biçimde birbiri içine geçmiş ve karışmıştır. Bir aktör son derece kışkırtıcı bir amaca kendini tümüyle kaptırıp da bütün varlığını tutku ile o amacı gerçekleştirme yoluna koyduğu zaman, öyle bir davranışa erer ki, işte biz ona esin adını vermekteyiz. Bu davranış içinde yaptığı her şey artık bilinçaltından gelmektedir ve aktör, amacını nasıl gerçekleştirdiğini de bilinçli olarak asla bilemez.”</p>

  <p class="p6">“Böylece, bu bilinçaltı hali dönemlerinin boydan boya bütün yaşayışımıza serpilmiş olduğunu anlıyorsunuz sanırım. Çabamız, bu dönemleri engellenmekten korumak, görevlerini yapmayı kolaylaştıracak unsurları da güçlendirmektir.”</p>

  <p class="p6">Yönetmen, akşamki oyuna hazırlanacağı için, bugün dersimiz kısa sürdü.</p>

  <h3 class="h31"><a id="ncx2454"></a><a id="a94"></a>8</h3>

  <p class="p6">Yönetmen, bugün, son dersimiz için sınıfa girerken, “Haydi bakalım, bir yoklama yapalım şimdi” dedi.</p>

  <p class="p6">“Hemen hemen bir yıllık bir çalışmadan sonra, dramatik, yaratıcı davranış hakkında hepiniz belirli bir anlayışa ermiş olmalısınız. Şimdi, bu anlayışı, sınıfa ilk geldiğiniz zamanki anlayışınızla karşılaştıralım.”</p>

  <p class="p6">''Maria, perdenin kıvrımları arasında bir broş gizliydi, sizin okulumuzdaki çalışmanızın sürekliliği de o broşu bulmanıza bağlıydı, bu broşu arayışınızı anımsıyor musunuz? Nasıl çırpınmış sağa sola koşmuş, umutsuzluğu oynamaya kalkmış ve bundan da nasıl hoşlanmıştınız, anımsıyor musunuz? O biçim bir oyun şimdi size yeterli görünmüyor mu? Doyuruyor mu sizi?”</p>

  <p class="p6">Maria bir an düşündü, sonra alaycı bir gülümseme kapladı yüzünü. Başını salladı, belli ki, o zaman yaptığı acemilikleri anımsamak tuhafına gitmişti.</p>

  <p class="p6">“Bakın, gülüyorsunuz' Niçin? Çünkü, 'genel olarak' oynamaya alışmıştınız, amacınıza hemen bir atılışta ulaşmaya çalışıyordunuz. Bütün yaptıklarınız, canlandırmaya uğraştığınız kişinin duygularını dıştan ve yanlış bir yoldan anlatıma erdirmeye çabalamaktı, bunda da şaşılacak bir yön yoktur.”</p>

  <p class="p6">“Şimdi de, kimsesiz çocuklu sahneyi oynadığınız ve kendini ölü bebeği kollarınızda sallar bulduğunuz zaman neler hissetmiş olduğunuzu anımsayın. Sonra da bana, o sahnedeki ruh halinizi önceki aşırı davranışınızla karşılaştırdığınız zaman, bu kurs sırasında öğrendiklerinize bakarak, gönül doygunluğu duyup duymadığınızı söyleyin.”</p>

  <p class="p6">Maria düşünceye daldı. Yüzündeki anlatım ilkin ciddi idi, sonra kedere büründü; birden gözleri dehşetle parladı, sonra, onaylama anlamında başını salladı.</p>

  <p class="p6">Tortsov, “Artık gülümsüyorsunuz” dedi. “O sahneyi anımsayınca, gözlerinizden yaşlar boşanacaktı nerdeyse. Niçin? O sahneyi yaratmada tümüyle değişik bir yol izlediniz de ondan. Seyircilerinizin duygularına doğrudan doğruya saldırmadınız. Tohumları. ektiniz, meyve vermeleri için de zaman bıraktınız. Böylece, yaratıcı doğanın yasalarına uydunuz.”</p>

  <p class="p6">“Bununla birlikte, dramatik durumu nasıl geliştirip sonuçlandırmak gerektiğini de bilmek zorundasınız. Tek başına teknik sizin inanabileceğiniz ve sizi de, seyircilerinizi de tümüyle kendine çekip bağlayabilecek bir imge yaratamaz. Böylece, yaratıcılığın sadece teknik bir hile, bir ustalık olmadığını artık anlıyorsunuz herhalde. Yaratıcılık, öyle sandığınız gibi, imgelerle tutkuların dıştan bir betimlemesi de değildir.”</p>

  <p class="p6">“Bizim anladığımız yaratıcılık, yeni bir varlığın roldeki kişinin doğuşu ve kavranmasıdır. Bu da, bir insan varlığının doğuşundaki doğal eyleme benzemektedir.”</p>

  <p class="p6">“Rolünü yaşadığı dönemde, bir aktörün ruhunda olup bitenleri izleyecek olursanız, yaptığım karşılaştırmanın doğruluğunu kabul edersiniz. Sahne üzerinde yaratılan her dramatik ve artistik imge, tıpkı doğada olduğu gibi, biriciktir ve yinelenemez.”</p>

  <p class="p6">“İnsan varlıklarına gelince, onlarda da oğulcuk oluşumu, yani embriyonik ere yönünden benzeşmektedir.”</p>

  <p class="p6">“Yaratıcı olayda baba, piyesin yazarıdır; anne, rolden gebe kalan aktör; çocuk da doğacak olan roldür.”</p>

  <p class="p6">“Aktörün, rolünü bilmeye, tanımaya başladığı bir ilk dönem vardır. Bu dönemden sonra aktörle rolü daha sıkı fıkı olurlar, ardından didişip çekişmeler gelir; derken, gene barışırlar, gerdeğe girerler ve böylece de aktör gebe kalmış olur.”</p>

  <p class="p6">“Bütün bu işler olup biterken yönetmen de bir çeşit çöpçatanlıkla onlara yardım eder.”</p>

  <p class="p6">“Bu dönemde aktörler, günlük yaşayışlarını etkileyen rollerinin baskısı altında kalırlar. Rolden meydana gelen bu gebelik, kimi zaman, bir insanın gebeliği kadar sürerse de, çoğu zaman daha uzun da sürebilir. Eğer bu oluşu çözümleyecek olursanız, dişi ister biyoloji yolundan olsun, ister imgesel yoldan yepyeni, olağanüstü bir olay yaratıyor olsun, bu yaratmayı organik doğa yasalarının yönettiğini göreceksiniz.”</p>

  <p class="p6">“Ancak, bu. gerçeği anlamazsanız, doğaya inanmazsanız, 'yeni ilkeler', 'yeni temeller', 'yeni sanat' konularını sadece düşünüp taşınarak bir sonuca bağlamaya çalışırsanız, işte o zaman yolunuzdan sapabilirsiniz. Doğanın yasaları, hiçbirini açıkta bırakmaksızın, hepsini birbirine bağlamıştır. Bu yasaya uymayanların vay haline!”</p>
</body>
</html>
