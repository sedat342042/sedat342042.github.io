<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="tr">
<head>
  <link href="../Styles/style.css" rel="stylesheet" type="text/css" />

  <title>Bölüm 5 Dikkatin Odaklanması</title>
</head>

<body>
  <h1 class="h11"><a id="a36"></a><a id="a37"></a>Bölüm 5  Dikkatin Odaklanması</h1>

  <h3 class="h31"><a id="ncx624"></a>1</h3>

  <p class="p6">Bugün alıştırmalar üzerinde dururken duvarlardan birinin kenarında dizili sandalyelerden birkaçı birden devriliverdi. Maria'nın “konuk odası”nda bulunduğumuz sürece, şurada durmak yanlıştır, burada durmak doğrudur diye herhangi bir duyguya içimizde hiç yer vermedik. Nerede durmuşsak, orası doğruydu. Fakat dördüncü duvar açılıp da kocaman kara çerçevesi ile ön sahne önümüzde beliriverince, her an kendimize çekidüzen vermek zorunda olduğumuzu hissettik. Böyle bir anda halkın size baktığını düşünür, orada birlikte bulunduğunuz kimselere değil de halka görünmenin, sesinizi, sözünüzü onlara duyurmanın çarelerini ararsınız. Daha bir dakika önce burada, konuk odasındayken olağan kişiler gibi görünen Yönetmenle yardımcısı, şimdi, sahne önüne inince bambaşka kişiler olup çıktılar; hepimiz bu değişikliğe şaştık kaldık. Kendi payıma, şu kara boşluğun etkisine egemen olmayı öğrenmedikçe çalışmalarımızda bir adım bile ileri gitmemeliyiz, diye düşündüm. Paul ise, heyecan verici yeni bir alıştırmada daha başarılı olacağımıza güvenmekteydi. Yönetmenin buna karşılığı şu oldu:</p>

  <p class="p6">“Pekala, denemesi bizden. İşte sizi seyirciyi düşünmekten kurtaracağını umduğum bir tragedya.”</p>

  <p class="p6">“Burada geçer, bu dairede, Maria, halk kurumlarından birinde veznedarlık eden Kostya ile evlidir. Yeni doğmuş sevimli bir bebekleri vardır, yemek odasının solundaki odada annesi kendisini yıkamaktadır. Koca, birtakım kâğıtları incelemekte ve para saymaktadır. Kendi parası değildir, bankadan yenileyin alınmış, emanet paradır. Banknot paketleri masanın üstüne yığılmıştır. Kostya'nın önünde, Maria'nın bir budala olan küçük kardeşi Vanya dikilmekte, eniştesinin, renkli paket bantlarını yırtarak ateşe atışını, bantların da alev alev, kıvrıla büküle yanışını zevkle seyretmektedir.”</p>

  <p class="p6">“Bütün para sayılıp bitmiştir. Maria, kocasının işini bitirdiğini anlayınca, çocuklarının banyoda nasıl yıkandığını gelip görmesi ve hayran kalması için içerden seslenir.”</p>

  <p class="p6">“Budala kardeş, eniştesinden az önce gördüğünü benzetleyerek ateşe birkaç tane kâğıt atar. Derken, daha çok alev meydana getirmek için, çılgın bir sevinçle bütün paketleri, veznedarın bankadan biraz önce alıp gelmiş olduğu ne kadar para varsa hepsini tuttuğu gibi ateşe fırlatır! Bu sırada Kostya içerden döner, son paketin de tutuştuğunu görür. Öfkeden kuduracak gibi olur, ocağa doğru koşar, budala kardeşe bir yumruk vurur, çığlıkla, inilti ile yere serer, yarısı yanık son paketi ocaktan çekip alır.”</p>

  <p class="p6">“Korkmuş olan karısı koşarak gelir, kardeşinin yerde serilip yattığını görür. Kaldırmaya uğraşır, kaldıramaz. Ellerindeki kan gözüne ilişince biraz su getirmesi için kocasına bağırırsa da sersemlemiş bir halde olan kocası aldırış etmez. Bunun üzerine kendisi getirmeye koşar. Az sonra öteki odadan yürek paralayıcı bir çığlık duyulur. Sevgili bebek ölmüştür — banyoda boğulmuştur.”</p>

  <p class="p6">“Sizi seyirciyi düşünmekten kurtarmaya yeter mi bu tragedya?”</p>

  <p class="p6">Bu yeni alıştırma, melodramı ve umulmadık sonucu ile bizi coşkulandırmasına coşkulandırdı, ama biz gene de hiçbir şey yapamadık. Yönetmen, “Açıkça görülüyor ki” diye atıldı, “seyircinin çekici gücü, sahne üzerinde geçen faciadan daha zorludur. Madem ki böyle, bir daha deneyelim, bu kez perde de kapalı olsun.”</p>

  <p class="p6">Oynamaya başladık. Alıştırmanın başlangıcındaki durgun rollerin üstesinden geldik; fakat dramatik yerlere gelince, yaptıklarım bana yerinde ve yeterli görünmedi. Hissettiklerimden daha fazlasını yapmak istedim.</p>

  <p class="p6">Yönetmen söze başlayınca benim bu düşüncem daha da güçlendi. “Başlangıçta” dedi, “doğru oynadınız. Fakat sonunda oynar gibi yaptınız. Duygulanmak için kendinizi zorlayıp duruyordunuz. Şu halde bütün kabahati kara boşluğa yükleyemezsiniz. Sizin sahne üzerinde gereğince yaşamanıza tek engel o değildir. Üstelik bu kez perde de kapalı olduğu halde sonuç gene değişmedi.”</p>

  <p class="p6">Seyredilmekten sıkılmanın bir özür olduğunu benimseyerek alıştırmayı kendi kendimize ve yeni baştan oynamak üzere, sözüm ona, yalnız bırakıldık. Aslında, bir dekor deliğinden gözetlenmekteydik. Bu kez de hem kötü, hem kendimize güvenli olduğumuz söylendi. Yönetmen, “öyle görünüyor ki” dedi, “başlıca yanlışlık yaratıcı çalışma için henüz hazırlanmamış bulunan, dikkatinizi bir nokta üzerinde toplama yani odaklama gücünüzün eksikliğinden doğmaktadır.”</p>

  <h3 class="h31"><a id="ncx636"></a>2</h3>

  <p class="p6">Bugün derse okul sahnesinde, ama perde açık ve perdeye dayanan sandalyelerde bir kenara dizilmiş olarak başlandı. Küçük konuk odamız bu kez bütün salona bakıyordu. Böylece içtenlikli hava bütünüyle yitmiş, sahnemiz olağan bir tiyatro sahnesi haline gelmişti. Duvarda çeşitli yönlere doğru uzayıp giden elektrik kabloları, üstlerinde de, sanki bir donanmaya hazırlık olsun diye sıralanmış ampuller vardı. Bir dizi halinde, taban ışıklarına yakın oturtulduk. Sessizlik çöktü.</p>

  <p class="p6">Yönetmen, apansız, “Kızlardan kim pabucunun topuğunu yitirdi?” diye sordu.</p>

  <p class="p6">Öğrenciler ivecenlikle birbirlerinin pabuçlarını gözden geçirdiler ve şaşkınlık içinde donup kaldılar. Yönetmen atıldı:</p>

  <p class="p6">“Ne bakıp duruyorsunuz öyle? Az önce bu salonda düştü bu topuk.”</p>

  <p class="p6">Görmedik biz. “Yani, az önce sekreterimin buraya geldiğini, imzalayayım diye birkaç tane iş kâğıdı getirdiğini görmediniz demek?”</p>

  <p class="p6">Sekreteri gören olmamıştı. “Perde de açıkken üstelik! Bunun gizi yeterince açık: Seyirciyi düşünmemek için sahne üzerindeki herhangi bir şeyle ilgilenmelisiniz.” Bu söz beni çok etkiledi. Neden derseniz, baştan beri taban ışıklarının arkasındaki bir şey üzerinde dikkatimi topladığımı, bu yüzden de taban ışıklarının önünde olup bitenlerle ilgilenmediğimi fark ettim.”</p>

  <p class="p6">Othello'dan seçtiğim sahneleri prova ederken, çivileri sahneye dökülen adama toplama işinde yaptığım yardımı anımsadım. O zaman bu basit işe gömülüp gitmiş, adamla gevezelik etmiş, taban ışıklarının gerisindeki kara boşluğu tamamıyla unutmuştum.</p>

  <p class="p6">“Şimdi anlıyorsunuz ki, aktörün bir dikkat noktası olmalı, bu dikkat noktası da salonda bulunmamalıdır. Bir şey ne kadar çekici ise, dikkati de o kadar üzerinde toplar. Gerçek yaşamda dikkatimizi üzerinde toplayan pek çok şey vardır. Gelgelelim, tiyatronun koşulları başkadır, aktörün doğal yaşamına karışır bu koşullar. Öylesine karışır ki, dikkati bir nokta üzerinde tutturmak için bir çaba göstermek gerekli olur. Sahne üzerindeki şeylere yeni bir gözle bakmayı ve de görmeyi öğrenmek zorunlu hale gelir. Bu konuda size daha fazla ders vermektense birkaç örnek vereyim.”</p>

  <p class="p6">“Söndürün ışıkları. Böylece, süregelen yaşamda olduğu kadar sahne üzerinde alışık olmak zorunda bulunduğunuz nesnelerin belirli yönlerini, bir an için, daha iyi göreceksiniz.”</p>

  <p class="p6">Tüm karanlık oldu, salonun da, sahnenin de ışıkları söndü. Yakınında oturduğumuz masanın üzerinde, birkaç saniyeliğine bir ışık belirdi. Çevrenin karanlığı içinde bu ışık dikkat çekiciydi, parlaktı.</p>

  <p class="p6">Yönetmen, “Bu küçük ampul” diye başladı açıklamaya, “karanlıkta parlayan bu küçük ampul, en yakın nesneye bir örnektir. Tüm dikkatimizi bir nokta üzerinde toplamak, dikkatimizin uzak nesneler üzerinde boşa gitmesini önlemek gerektiği zaman, diyesim şu ki, en büyük dikkat odaklanması anlarında bundan yararlanabilirsiniz.”</p>

  <p class="p6">Bütün ışıklar yeniden yandıktan sonra, Yönetmen sözünü sürdürdü:</p>

  <p class="p6">“Çevrenin karanlığı içinde parlayan bir ışık noktası üzerinde dikkati toplamak oldukça kolaydır. Bu alıştırmayı şimdi de aydınlıkta yineleyelim.”</p>

  <p class="p6">Öğrencilerden birine bir koltuğun arkasını gözden geçirmesini rica etti. Ben bir masanın yukarısında duran mine uydurması bir işlemeyi inceleyecektim. Üçüncüye bir iki tane biblo, dördüncüye bir kurşun kalem, beşinciye bir sicim parçası, altıncıya bir kibrit, kısaca herkese bir şeyler verildi.</p>

  <p class="p6">Paul sicim parçasını çözmeye girişti. Alıştırmanın amacı eylem değil, dikkati bir nokta üzerinde toplamaktır, diyerek önledim; bize verilen nesneleri sadece incelemek, üzerlerinde düşünmek zorunda olduğumuzu söyledim. Paul düşüncemi paylaşmayınca, tuttuk, değişik düşüncelerimizi yönetmene götürdük. Dedi ki:</p>

  <p class="p6">“Bir nesne üzerinde derinlemesine yapılan bir gözlem, doğal olarak, o nesne ile uğraşmak yönünde bir istek doğurur. Bu istek de, o nesne üzerindeki gözleminizi artırır. Bu karşılıklı iç tepki dikkatinizi çeken nesne ile daha güçlü bir bağ kurar.”</p>

  <p class="p6">Masanın yukarısındaki mineli işlemeyi incelemeye döndüğümde, keskin bir araçla işlemeleri bir bir söküp atmak arzusunu duydum. Bu arzu, beni, işlemeye daha yakından bakmaya zorladı. Bu arada Paul, olanca dikkatiyle sicimi çözme işine dalıp gitmiş, dünyasını unutmuştu. Ötekilere gelince, hepsi de bir şeyler yapmaya, ellerindeki çeşitli nesneleri inceden inceye gözden geçirmeye koyulmuşlardı.</p>

  <p class="p6">Derken, Yönetmen söze başladı:</p>

  <p class="p6">“Görüyorum ki, aydınlıkta olduğu kadar karanlıkta da dikkatinizi en yakın nesne üzerinde toplayabiliyorsunuz.”</p>

  <p class="p6">Böyle dedi, biraz daha ötedeki, daha daha ötedeki nesneleri önce karanlıkta, sonra da aydınlıkta gösterdi. Gördüklerimiz üzerinde düşsel öyküler uyduracak, bu nesneleri elimizden geldiğince dikkatimizin merkezinde tutacaktık. Bunu da ışıklar sönükken yapacaktık.</p>

  <p class="p6">Işıklar yeniden yanınca dedi ki:</p>

  <p class="p6">“Şimdi çok dikkatle çevrenize bakın, size az çok yakın ya da uzak olan bir şey seçin, dikkatinizi onun üzerinde toplayın.”</p>

  <p class="p6">Çevremizde o kadar çok şey vardı ki, bakışlarım ilkin birinden ötekine koşturdu durdu. Sonunda, şöminenin üstünde bir heykelcik ilişti gözüme. İlişti ama, bakışlarımı uzun uzadıya yapıştıramadım ona. Odanın içinde bir şuna takılıyordu bakışlarım, bir buna.</p>

  <p class="p6">Yönetmen, “Dikkatinize bir yol çizebilmek, çok uzaklarda erekler kurabilmek için, önce sahne üzerindeki şeylere bakmayı, onları görmeyi öğrenmek zorundasınız” dedi. “Bunu seyirci önünde, karanlık ön sahne çerçevesi içinde yapmak güçtür.”</p>

  <p class="p6">“Günlük yaşamda yürür, oturur, konuşur, bakarsınız; gelgelelim, sahne üzerinde bütün bu yetileri yitirirsiniz. Seyircinin yakınlığını hisseder, kendi kendinize şöyle dersiniz: ‘Niçin bakıyorlar bana?’ Günlük yaşamda yapılanların seyirci önünde nasıl yapılacağını yeni baştan öğrenmelisiniz.”</p>

  <p class="p6">“Şunu unutmayın; günlük yaşamdaki en yalın hareketlerimiz bile, taban ışıklarının gerisine geçip de bin kişilik bir seyirci topluluğunun karşısına çıktığımızda son derece güçleşir. Kendimizi düzeltmek ve de nasıl yürüneceğini, nasıl dolaşılacağını, nasıl oturulup yatılacağım yeniden öğrenmek gereksiniminde oluşumuzun nedeni işte budur. Sahne üzerinde bakmak ve görmek, dinlemek ve işitmek konularında kendimizi yeniden eğitmemizin önemi büyüktür.”</p>

  <h3 class="h31"><a id="ncx663"></a><a id="a38"></a>3</h3>

  <p class="p6">Bugün açık sahnede yerlerimizi aldıktan sonra, Yönetmen, “Bir şey seçin” dedi. “Tutalım ki, göz alıcı bir deseni olduğu için, şuradaki işlemeyi seçtiniz.”</p>

  <p class="p6">Olanca dikkatimizle gözümüzü işlemeye diktikse de Yönetmen hemen atıldı:</p>

  <p class="p6">“O bakış değil. Gözlerin şaşkınlıktan faltaşı gibi açılmasıdır o. “</p>

  <p class="p6">Bakışlarımızı yumuşatmaya çalıştıksa da, baktığımız şeyi görmekte olduğumuza kendisini inandıramadık.</p>

  <p class="p6">“Daha dikkatli bakın” diye buyurdu.</p>

  <p class="p6">Hepimiz biraz öne eğildik.</p>

  <p class="p6">“Bakışlar hala makinemsi, hala yeterince dikkatli değil” diye üsteledi.</p>

  <p class="p6">Kaşlarımızı çattık. En dikkatli bakış bu bakıştır gibi geldi bana.</p>

  <p class="p6">Yönetmen “Dikkatli olmak başka, dikkatli gibi olmak başkadır” dedi. “Sınamayı kendiniz yapın, hangi bakış gerçektir, hangisi benzetlemedir, görün.”</p>

  <p class="p6">Bir hayli uğraştıktan sonra, gözlerimizi zorlamamaya çalışarak sessizce oturduk, işlemeli örtüye bakmaya başladık.</p>

  <p class="p6">Yönetmen birden kahkahaları koyverdi, bana dönüp dedi ki:</p>

  <p class="p6">“Elimden gelse de şu halinizle fotoğrafınızı bir çekebilseydim! Hiçbir insanoğlunun, kendisini böylesine gülünç bir tavra sokabileceğine inanamazdınız. Gözleriniz evlerinden nerdeyse fırlayacaktı. Bir şeye düpedüz bakmak için gözlerinizi bunca zorlamak gerekli mi sizin için? Daha az zorlayın, daha az! Çok daha az! Gevşeyin! Daha!.. Baktığınız şeye, öne eğilecek kadar mı kaptırdınız kendinizi? Düzgün oturun! Daha düzgün!”</p>

  <p class="p6">Böyle böyle, gerginliğimi biraz olsun gidermeyi başardı. Yaptığı ufacık bir düzeltme bende pek büyük bir değişiklik meydana getirdi. Boş sahne üzerinde, gergin kaslarla katılaşıp kalmadıkça bu rahatlamanın ne demek olduğunu hiç kimse anlayamaz.</p>

  <p class="p6">“Geveze bir dil, makinemsi hareket eden eller, ayaklar, anlayışlı bir gözün yerini tutamaz. Bir şeye bakan ve o şeyi gören bir aktörün gözleri hem seyircinin ilgisini çeker, hem de seyirciye neye bakması gerektiğini işaret eder. Tersine, bomboş gözler de, seyircinin, ilgisini sahneden çekip almasına kapı açar.”</p>

  <p class="p6">Bu noktaya gelince, bir kez daha elektrik ışıklarıyla yaptığı gösteriye döndü:</p>

  <p class="p6">“Hepimizin yaşamda sahip olduğumuz – nesnelere benzer nesneler gösterdim size. Bu nesneleri, bir aktörün sahne üzerinde hissetmesi gerektiği yolda gördünüz. Şimdi de bu nesnelere nasıl hiçbir zaman bakılmaması gerektiği halde hemen her zaman bakıldığını göstereceğim. Sahne üzerinde kaldığı sürece, aktörün ilgisini hemen her zaman oyalayan nesneleri göstereceğim.”</p>

  <p class="p6">Gene bütün ışıklar söndü. Karanlıkta çevremizi aydınlatan küçük ampuller gördük. Bu ampuller sahneyi de, salonu da bir baştan öbür başa kuşatmıştı. Birden bunlar da söndü, orkestradaki koltuklardan birinin üzerinde yoğun bir ışık belirdi.</p>

  <p class="p6">Karanlıkta bir ses, “Bu nedir?” diye sordu.</p>

  <p class="p6">Yönetmen, “O, amansız tiyatro eleştirmenidir” dedi. “İlk geceye tüm dikkat kesilmiş olarak gelir.”</p>

  <p class="p6">Küçük ampuller yeniden yanmaya başladı, sonra durdu, gene yoğun bir ışık, bu kez orkestradaki yönetmen koltuğu üzerinde belirdi.</p>

  <p class="p6">Bu ışık da söndü sönecek hale gelince, sahnede donuk, cılız, minicik bir ampul parladı. Yönetmen, ince bir alayla, “Bu” dedi, “oyun arkadaşı aktörün umursamadığı zavallı aktristir.”</p>

  <p class="p6">Bu da bittikten sonra çevredeki bütün küçük ampuller yeniden ışıdı, büyük ampuller kimi zaman birlikte, kimi zaman tek tek yanıp söndü — bir çeşit ışık cümbüşü oldu denebilir. Bu bana, dikkatimin bütün tiyatroya dağılarak rastgele ve belli anlarda, yakındaki bir nesne üzerinde konsantre olabildiğim Othello sergileme oyununu anımsattı.</p>

  <p class="p6">Yönetmen, “Bir aktörün, dikkatini yönelteceği noktayı, nesneyi sahne üzerinde piyesin, rolün, dekorun içinde arayıp bulması gerektiği artık anlaşılıyor, değil mi?” diye sordu. “Çözmek zorunda olduğunuz güç sorun işte budur.”</p>

  <h3 class="h31"><a id="ncx687"></a>4</h3>

  <p class="p6">Bugün Yönetmen yardımcısı Rakhmanov geldi. Yönetmenin derse kendi yerine onu gönderdiğini bildirdi.</p>

  <p class="p6">Kesin, kendine güvenen bir sesle, “Tüm dikkatinizi toplayın” dedi. “Yapacağınız alıştırma şudur: Her biriniz için bakılacak bir nesne seçeceğim. Bu nesnenin biçimine, çizgilerine, renklerine, ayrıntılarına, ayırıcı niteliklerine dikkat edeceksiniz. Bütün bu işler ben otuz sayıncaya dek olup bitmelidir. Sonra, nesneleri göremeyesiniz diye ışıklar sönecek, ben de gördüklerinizi anlatmanızı isteyeceğim. Görüş belleğinizde kalanları karanlıkta bana bir bir anlatacaksınız. Yeniden ışıkları yakıp bana söylediklerinizle nesneyi karşılaştıracağım. Dikkatle dinleyin. Maria — ayna.”</p>

  <p class="p6">“Aman Allah’ım! Şu ayna mı?”</p>

  <p class="p6">“Gereksiz soru sormak yok. Odada bir ayna var, sadece bir tek ayna. Bir aktör aynı zamanda iyi bir tahminci olmalıdır.”</p>

  <p class="p6">“Leo — tablo, Grisha — avize, Sonya — derlenmiş parça defteri.”</p>

  <p class="p6">Sonya, tatlı sesiyle, “Deri kaplı olan mı?” diye sordu.</p>

  <p class="p6">“Hangisi olduğunu söylerken işaret ettim. Yinelemem. Bir aktör kuşu uçarken yakalamalıdır. Kostya — halı.”</p>

  <p class="p6">“Birkaç tane halı var.” dedim.</p>

  <p class="p6">“Madem kuşkuya düştünüz, kendiniz seçin. Yanılabilirsiniz belki, fakat aldırmayın. Bir aktörde zihin huzuru bulunması gereklidir. Soru sorup durmayın. Vanya — vazo, Nichalas — pencere, Dasha — baş yastığı, Vassili — piyano. Bir, iki, üç, dört, beş...” Yavaş yavaş otuza kadar saydı. “Söndürün ışıkları.” İlkin bana seslendi.</p>

  <p class="p6">“Halılardan birine bakmamı söylediniz ama, ben hangisine bakacağıma hemen karar veremedim, bu yüzden de biraz zaman kaybettim.”</p>

  <p class="p6">“Kısa kesin ve konudan ayrılmayın.”</p>

  <p class="p6">“Halı, İran halısı. Genel olarak kırmızımsı kahverengi taban üzerine dokunmuş. Büyük bir çizgi halıyı çepeçevre kuşatmakta...” Yardımcı Yönetmen, “Yakın ışıkları” diye bağırıncaya kadar ben anlatmaya devam ettim.</p>

  <p class="p6">“Hepsi belleğinizde yanlış kalmış. İzlenimi belleğinizde tutamamışsınız. Dağıttınız. Leo!“</p>

  <p class="p6">“Tablo o kadar uzaktaydı ki, konusunu bir türlü sökemedim, miyobum çünkü. Görebildiğim tek şey, kırmızı bir taban üzerinde sarı bir renkten öteye geçmedi.”</p>

  <p class="p6">“Yakın ışıkları. Tabloda ne kırmızı var, ne de sarı. Grisha!”</p>

  <p class="p6">“Avize yaldızlı. Ucuz bir mal. Cam pandantifleri var.”</p>

  <p class="p6">“Yakın ışıkları, Avize müzeye yaraşır bir yapıt, doğrudan doğruya İmparatorluk sarayından gelme bir parça. Siz ışıklar yanıp sönerken uyumuşsunuz.”</p>

  <p class="p6">“Söndürün ışıkları. Kostya, bir daha anlatın halınızı.”</p>

  <p class="p6">“Özür dilerim, yeniden sorguya çekileceğimi bilmiyordum.”</p>

  <p class="p6">“Bir saniye bile bomboş oturup durmayın orda. Gene söylüyorum hepinize, izlenimleriniz üzerine tam bir fikir edininceye kadar dönüp dönüp sorguya çekeceğim. Leo!”</p>

  <p class="p6">Şaşalamış bir çığlık atıldı: “Dikkat etmiyordum.”</p>

  <p class="p6">Sonunda, nesnelerimizi en son ayrıntısına varıncaya kadar inceleyip bir bir anlatmak zorunda bırakıldık. Ben, başarıya ulaşmadan önce beş kez sorguya çekildim. Bu iş, olağanüstü bir dikkat gerginliği ile yarım saat sürdü. Gözlerimiz de, dikkatimiz de yoruldu. Böylesine kızışık bir çaba ile daha fazla çalışmak olanaksız hale geldi. Bu yüzden, ders, yarımşar saat olmak üzere, ikiye bölündü. Birinci bölümden sonra dansa geçtik. Bundan sonra yine geri döndük, evvelce yaptıklarımızı ayniyle yineledik; sadece bu kez gözlem süresi otuz saniyeden yirmi saniyeye indirildi. Yardımcı Yönetmen, gözlem izninin, en sonunda iki saniyeye düşürüleceğini bildirdi.</p>

  <h3 class="h31"><a id="ncx710"></a><a id="a39"></a>5</h3>

  <p class="p6">Yönetmen, ışıklarla gösterisine bugün de devam etti.</p>

  <p class="p6">“Şimdiye dek”, dedi, “ışık noktaları biçimindeki nesnelerle uğraşıp durduk. Şimdi de size, bir dikkat çemberi göstereceğim.”</p>

  <p class="p6">“Bu çember, küçük ya da büyük olsun, bütün bir bölümü kavrayacak, bir sıra bağımsız nesne noktalarını içine alacaktır. Göz bu noktaların birinden ötekine kayabilirse de, dikkat çemberinin gösterilen sınırından öteye geçmemelidir.”</p>

  <p class="p6">İlkin tam karanlık oldu. Bir an sonra, yakınında oturduğum masanın üzerinde büyük bir lamba yandı. Lambanın fanusu ışın çemberini başıma, ellerime yaydı, birtakım ufak tefek şeylerin bulunduğu masanın merkezine de parlak bir aydınlık düşürdü. Bu ufak tefek şeyler ışıldadı, türlü türlü renkler yansıttı. Sahneyle salonun geri kalan yerleri karanlığa gömülüydü.</p>

  <p class="p6">Yönetmen, “Masanın üzerindeki bu aydınlık alan” dedi, “küçük bir dikkat çemberini göstermektedir. Siz kendiniz ya da daha çok, ışığın düştüğü başınız ve elleriniz bu çemberin merkezi olmaktadır.”</p>

  <p class="p6">Üzerimdeki etki büyüleyiciydi. Masanın üstündeki cicili bicili küçük şeyler benim yönümden hiçbir zorlama, hiçbir buyruk olmadan dikkatimi çekmekteydi. Bir ışık çemberi içinde, karanlığın ortasında, tamamıyla yalnız olduğunuzu hissetmekteydiniz. Hatta ben bu ışık çemberi içinde odamda olmaktan çok evimde olduğumu hissettim.</p>

  <p class="p6">Bu çember içindeki kadar küçük bir alanda bile, odaklanmış olan dikkatinizi, çeşitli nesnelerin en çapraşık ayrıntılarını incelemede kullanabiliyor, hatta, duygu ile düşüncenin inceliklerini tanımlamak gibi daha da karmaşık eylemlere girişebiliyordunuz. Yönetmen herhalde benim zihin durumumu anlamış olmalı ki, doğruca sahnenin kenarına geldi: “Şu andaki ruh halinizi hemen not edin” dedi, “kalabalıkta yalnızlık adını verdiğimiz işte budur. Kalabalıktasınız, çünkü biz hepimiz buradayız. Kalabalık içinde yalnızsınız, çünkü küçük bir dikkat çemberiyle bizden ayrılmış bulunmaktasınız. Bir temsil sırasında, binlerce kişilik bir seyirci topluluğu önünde, kabuğuna çekilen bir salyangoz gibi, kendinizi her zaman bu çemberin içine kapatabilirsiniz.”</p>

  <p class="p6">Kısa bir sessizlikten sonra, şimdi de bize bir Orta Çember göstereceğini bildirdi; her şey karardı; sonra nokta ışık veren projektör çeşitli parçalardan meydana gelen bir grup mobilyayı, bir masayı, üzerinde öğrencilerin oturduğu birkaç sandalyeyi, piyanonun bir köşesini, önündeki büyük koltukla şömineyi içine alan oldukça geniş bir alanı aydınlattı. Ben kendimi orta ışık çemberinin merkezinde buldum. Doğal olarak hepsini birden görüp kavrayamıyorduk. Ama alanı parça parça, çemberin içinde bağımsız birer nokta halinde duran nesneleri tek tek incelemek zorunda kalıyorduk.</p>

  <p class="p6">En büyük güçlük, aydınlığın ortaya çıkardığı bu daha geniş alanın, çemberin dışındaki şeyler üzerine donuk bir ışık serperek karanlık duvarım aşılamaz görünmemesiydi.</p>

  <p class="p6">Yönetmen, “Şimdi büyük çembere geldiniz” diye devam etti. Oturma odası dipten doruğa aydınlandı. Öteki odalar karanlıktı. Fakat az sonra onların içinde de lambalar yandı, Yönetmen şöyle dedi: “İşte en büyük çember. Bu çemberin boyutları sizin görüş gücünüzün süresine bağlıdır. Ben bu odada çemberi elden geldiğince genişlettim. Ama bir kıyıda ya da bir ovada dikiliyor olsaydık, çember ancak ufukla sınırlanabilirdi. Sahnede böyle uzak perspektifler fon perdesi üzerine yapılan resimlerle sağlanır.”</p>

  <p class="p6">“Haydi, az önce yaptığınız alıştırmaları yineleyelim. Yalnız bu kez bütün ışıkları yakacağız.”</p>

  <p class="p6">Hepimiz sahne üzerindeki büyük lambalı, büyük masanın çevresine oturduk. Ben gene birkaç dakika önce oturmuş ve ilk kez kalabalıkta yalnızlık hissini duymuş olduğum yerdeydim. Şimdi, dikkat çemberini doğrudan doğruya zihnimizde tasarlayarak bu hissi tam aydınlıkta yeniden yaşamaya çalışacaktık.</p>

  <p class="p6">Çalışmamız başarısızlıkla sonuçlanınca, Yönetmen bunun nedenini bize açıkladı.</p>

  <p class="p6">“Karanlıkla çevrelenmiş bir ışık noktanız varken” dedi, “bu nokta içindeki bütün nesneler dikkatinizi çekti. Noktanın dışında kalanlar ise, görünmediğinden, dikkatiniz oraya kaymadı. Böyle bir çemberin dış kenar çizgileri öylesine keskin, bu çemberi saran gölge de öylesine yoğundur ki, onun sınırlarım aşmaya hiç istek duymazsınız.”</p>

  <p class="p6">“Işıklar yanınca bütünüyle değişik bir sorun karşısında kalırsınız. Çemberinizi kuşatacak belirli bir dış kenar çizgisi olmadığından, böyle bir çizgiyi zihninizde çizmek, bu çizginin ötesine geçmeyi de kendinize yasak etmek zorunluluğu altına girersiniz. Bundan böyle dikkatiniz, sizi belirli sınırlar içinde tutarak ve bu sınırların dışında görülebilir hale gelen her çeşit nesnenin çekiciliğine karşın, ışığın yerini almalıdır. İster nokta —ışıklı, ister nokta ışıksız—, koşullar karşıt olduğu için çemberi koruma sistemi de değişmelidir.”</p>

  <p class="p6">Bunları dedikten sonra, odanın içindeki bir sıra nesnelerin yardımıyla belli alan üzerinde genel açıklama yaptı.</p>

  <p class="p6">Sözgelişi, yuvarlak masa en küçük çember oldu; sahnenin başka tarafında bulunan, masanın altındakinden, biraz daha büyük bir halı Orta Çember; odanın içindeki halı da Büyük çember sayıldı.</p>

  <p class="p6">“Şimdi de” dedi, “En Büyük Çember olarak apartmanın bütün bu katım ele alalım.”</p>

  <p class="p6">O ana gelinceye dek dikkatimi bir nokta üzerinde toplamama yardım eden her şey darmadağın oldu, ben de kendimi güçsüz' hissettim.</p>

  <p class="p6">Bizi yüreklendirmek için dedi ki:</p>

  <p class="p6">“Zaman ve sabır benim size az önce anlattığım sistemi nasıl kullanacağınızı öğretecektir. Bunu unutmayın. Bu arada ben size dikkatinizi yöneltmeyi kolaylaştıracak başka bir yol göstereceğim. Çember gitgide büyürken dikkatinizin alanı da genişlemelidir. Bununla birlikte, bu alan, ancak imgesel bir çizginin berisinde, dikkatinizin sınırları içinde tutabileceğiniz noktaya kadar genişlemeye devam edebilir. Sınırlarınız gevşemeye başlar başlamaz, hemen, görüş dikkatinizin kavrayabileceği, daha küçük bir çembere çekilmelisiniz.”</p>

  <p class="p6">“Bu noktada çoğunlukla sıkıntıya düşersiniz. Dikkatiniz dağılır, boşlukta boşu boşuna harcanır gider. Dikkatinizi tekrar toplamalı, elden geldiğince bir tek nokta veya nesne üzerine, sözgelişi, lambaya yeniden yöneltmelisiniz. Lamba, çevre karanlıkken olduğu kadar parlak görünmeyebilir, ama gene de dikkatinizi yakalama gücüne sahiptir.”</p>

  <p class="p6">“Bu noktayı gözünüze kestirdikten sonra, lamba merkezde kalacak şekilde, noktanın çevresini küçük bir çemberle kuşatın. Daha sonra, bu çemberi, daha küçük birkaç çemberi içine alacak kadar genişletip bir orta çember haline getirin. Bu çemberler merkezi bir nokta ile sıkı sıkıya bağlanmayacaktır. Eğer böyle bir nokta elde etmek zorundaysanız, yeni bir nesne seçip onun çevresini başka bir küçük çemberle kuşatın. Aynı sistemi bir orta çembere de uygulayın.”</p>

  <p class="p6">Gelgelelim, yaptığımız bütün alıştırmalarda dikkat alanımız denetlemesini yitirdiğimiz belli bir noktaya kadar genişledi. Her deneme başarısızlıkla sonuçlandıkça, Yönetmen yeni çabalar gösterdi.</p>

  <p class="p6">Bir süre sonra aynı düşüncenin başka bir bölümüne geçti.</p>

  <p class="p6">“Şimdiye dek” dedi, “her zaman çemberin merkez'inde bulunduğunuza dikkat ettiniz mi? Bununla birlikte, zaman zaman kendinizi çemberin dışında da bulmuş olabilirsiniz. Sözgelişi...”</p>

  <p class="p6">Her şey karardı. Sonra, bitişikteki odanın tavanında, masanın beyaz örtüsü ile tabakların üstüne nokta ışık düşüren bir lamba yandı.</p>

  <p class="p6">“Şimdi, dikkatinizin küçük çemberinin sınırları ötesindesiniz. Rolünüz, gözlemden gelen edilgin bir rol. Işık çemberi genişledikçe, yemek odasındaki aydınlık alan büyüdükçe, sizin çemberiniz de gitgide büyür, gözlem alanınız da aynı oranda artar. Aynı sistemi, sizin ötenizde kalan bu çemberlerin içinde dikkat noktaları seçiminde de kullanabilirsiniz.”</p>

  <h3 class="h31"><a id="ncx739"></a><a id="a40"></a>6</h3>

  <p class="p6">Bugün ben coşkuyla, küçük çemberden keşke hiçbir zaman ayrılmak gereğini duymasam deyince, Yönetmen de şöyle dedi:</p>

  <p class="p6">“Küçük çemberi, sahne içinde veya sahne dışında, her gittiğiniz yere götürebilirsiniz. Kalkın ayağa, dolaşın. Değiştirin sandalyenizi. Evdeymişsiniz gibi hareket edin.”</p>

  <p class="p6">Kalktım, şömineye doğru birkaç adım attım. Her şey tüm karardı; derken, bir yerlerden, benimle yürüyen bir nokta belirdi. Dolaşmama karşın kendimi evde, küçük çemberin merkezinde rahat hissettim. Nokta ışık peşimde, odayı arşınladım durdum. Pencereye yürüdüm, nokta ışık da yürüdü, piyanonun başına oturdum, nokta ışık da oturdu. Bu bana, çevremde dolaşıp duran küçük dikkat çemberinin, şimdilik öğrendiğim en önemli ve kılgılı (pratik) şey olduğu inancını verdi.</p>

  <p class="p6">Yönetmen, bunun yararını örnek göstererek belirtmek amacıyla, bir Mihracenin, silme süt dolu bir tasla ve bir damlasını bile yere dökmeden kentin surları üstünde yürüyebilecek birini kendisine vezir yapmak istediği ile ilgili bir Hint öyküsü anlattı. Adayların bir bölüğü, seyredenlerin çığlıkları arasında heyecanlandılar, korktular ya da dikkatlerini başka yöne kaydırdılar ve sütü döktüler. Mihrace, “Bunlar” dedi, “vezir olamaz.”</p>

  <p class="p6">Derken, biri daha geldi; çığlığa, korkutmaya dikkati dağıtacak her türlü davranışa karşın gözünü süt tasının kenarından ayırmayan biri.</p>

  <p class="p6">Birlik komutanı “Ateş!” diye haykırdı.</p>

  <p class="p6">Ateş ettiler. Ettiler ama beklenen sonuç çıkmadı.</p>

  <p class="p6">Mihrace, “İşte, tam aradığım Vezir,” dedi.</p>

  <p class="p6">Adama, “çığlıkları duymadın mı?” diye soruldu.</p>

  <p class="p6">“Hayır, duymadım.”</p>

  <p class="p6">“Seni korkutmak için yapılanları görmedin mi?”</p>

  <p class="p6">“Hayır, görmedim.”</p>

  <p class="p6">“Patlayan tüfek seslerini işitmedin mi?”</p>

  <p class="p6">“Hayır, işitmedim. Ben süte bakıyordum.”</p>

  <p class="p6">Hareket eden çembere başka bir örnek olarak bu kez de hepimize birer tahta çember verildi. Yaratılacak dikkat çemberine göre, bu tahta çemberin kimi daha büyük, kimi daha küçüktü. Çemberinizle dolaşırken, çevrenizde taşımayı öğrenmek zorunda olduğunuz hareketli dikkat çemberi merkezinin simgesi haline geliyorsunuz. Bir ara nesnelerden bir çember meydana getirmek düşüncesine uymak bana daha kolay geldi. Kendi kendime şöyle dedim: Sol dirseğimin sivrisinden başlayıp gövdemden geçerek sağ dirseğime uzanan, yürürken öne giden bacaklarımı da içine alan çember benim dikkat çemberim olacak. Bu çemberi kolaylıkla çevremde taşıyabilir, kendimi onun içine kapatır ve onda, kalabalıkta yalnızlığı kolaylıkla bulabilirim diye düşündüm. Hatta eve giderken, caddenin kargaşasında, pırıl pırıl gün ışığında çevreme böyle bir çizgi çizip bu çizginin içinde kalmak bana, donuk ışıklarıyla tiyatroda ve bir tahta çemberle olduğundan çok daha kolay geldi.</p>

  <p class="p6">Yönetmen, bugün, “şimdiye dek dışa dönük dikkat adını verdiğimiz şeyle uğraştık” dedi. “Bu dikkat, bizim dışımızdaki maddesel nesnelere yöneltilmiştir.”</p>

  <p class="p6">İmgesel koşullar içinde gördüğümüz, işittiğimiz, dokunduğumuz, hissettiğimiz şeyler üzerinde odaklanan “iç dikkat” sözlerinin ne demeye geldiğini açıklamaya devam etti. Düş kurma yetisi üzerine evvelce söyledikleriyle, belirli bir imgenin kaynağı içte olduğu halde bu imgeyi zihin yolu ile dışımızdaki bir noktaya aktarışımızı nasıl hissettiğimizi anımsattı. İç görüş gücü ile bu çeşit düşler görmemiz ne kadar doğru ise, işitme, koklama, dokunma, tatma duyularımızın da aynı biçimde doğru olduğunu ekledi.</p>

  <p class="p6">“İç dikkatinizin nesneleri beş duyunuzun bütün alanlarına yayılmıştır” dedi.</p>

  <p class="p6">“Bir aktör sahne üzerinde ya kendi içinde yaşar ya da kendi dışında. Yaşadığı ya gerçek, ya da imgesel bir yaşamdır. Bu soyut yaşam dikkatimizin içsel odaklanmasında sonsuz bir gereç kaynağı ödevini görür. Bu yaşamdan yararlanmanın güçlüğü, onun ha deyince dizgin tutmayışı olayında gizlidir. Sahne üzerinde çevremizi saran maddesel şeyler iyi eğitilmiş bir dikkati gerektirir. İmgesel şeyler ise, çok daha disiplinli bir odaklanma gücünü gerekli kılar.”</p>

  <p class="p6">“Önceki derslerde dışa dönük dikkat konusu üzerine söylediklerim, aynı ölçüde içe dönük dikkate de uyar.”</p>

  <p class="p6">“Yaşamı çoğunlukla düşsel koşullar alanında geçen aktör için içe dönük dikkatin önemi büyüktür.”</p>

  <p class="p6">“Tiyatrodaki çalışma dışında, bu eğitim sizin günlük yaşayışınıza da aktarılmalıdır. Bunu sağlamak amacı ile düş kurma yetisi için geliştirdiğimiz alıştırmaları, aynı biçimde etkili olduklarından, dikkatin bir nokta üzerinde toplanması, yani odaklanması için de kullanabiliriz.”</p>

  <p class="p6">“Geceleyin yatağa girip de ışığınızı söndürdüğünüz zaman, gününüzü baştan sona incelemeye alıştırın kendinizi, somut ayrıntıları, bir bir yerine koymaya çalışın. Bir yemeği anımsıyorsanız, belleğinizde sadece yiyecekler belirmesin, yiyeceklerin tabaklara konuluşu ile genel düzeni de gözünüzde canlansın. Yemekteki konuşmalarınızla ilgili bütün düşüncelerle iç heyecanları anımsayın. Bundan başka, daha önceki anılarınızı da tazeleyin.”</p>

  <p class="p6">“Daireleri, odaları ayrıntıları ile yeniden gözden geçirmeye, vaktiyle bir yürüyüş yapmış ve çay içmiş olduğunuz yerleri anımsamaya, bu eylemlerle ilgili bireysel nesneleri gözünüzde canlandırmaya çabalayın. Ayrıca, elden geldiğince canlı bir biçimde, arkadaşlarınızı, hatta yabancıları, hatta hatta önünüzden geçip gidenleri de anımsamaya çalışın. Bu ise üstesinden gelinmek için, uzun süreli, düzenli bir çalışmayı gerektirir.”</p>

  <p class="p6">“Günlük dürüst çalışma demek, güçlü bir iradeye, kesin karara, dayanıklılığa sahip olmanız demektir.”</p>

  <h3 class="h31"><a id="ncx765"></a>7</h3>

  <p class="p6">Bugünkü dersimizde yönetmen dedi ki:</p>

  <p class="p6">“Şimdiye kadar iç ve dış dikkat üzerinde deneyler yapıyor, nesneleri de makinemsi, fotoğrafımsı, biçimsel bir yolda kullanıyorduk.”</p>

  <p class="p6">“Kökeninde zihne bağlı, herkesin kendine özgü bir dikkatle uğraşmak zorunda kaldık; aktörler için bu gerekli ise de, her zaman değil. Bu, özellikle, dağılan dikkati toplamada faydalıdır. Bir nesneye yalın bir bakış, o nesneyi belirtmeye ve bellileştirmeye yardım eder. Eder ama, sizi de uzun uzadıya bağlayamaz. Oyun sırasında nesnenizi tastamam kavramak için, heyecanlanma yolundan tepki doğuran değişik tipte bir dikkate ihtiyacınız vardır. Dikkatinizin yöneldiği nesnede ilginizi çekecek bütün yaratıcı aygıtınızı harekete getirmeye yardım edecek bir şeye sahip olmalısınız.”</p>

  <p class="p6">Her nesneye düşsel bir yaşayış yüklemek gerekmez elbette, ama o nesnenin sizin üzerinizdeki etkisine karşın duygun (hassas) olmak zorundasınız.”</p>

  <p class="p6">Zihin üzerine kurulu dikkatle duygu üzerine kurulu dikkat arasındaki ayrılığa bir örnek olarak dedi ki:</p>

  <p class="p6">“Şu eski avizeye bakın. İmparatorluk günlerine kadar uzanır. Kaç kolu var bu avizenin? Biçimi nedir, işlemesi nasıldır?</p>

  <p class="p6">“Siz bu avizeyi incelerken dışa dönük zihin üzerine kurulu dikkatinizi kullanmaktasınız. Şimdi bana şunu söylemenizi istiyorum: Bu avizeyi seviyor musunuz? Seviyorsanız, onda sizi özellikle kendine çeken nedir? Hangi işte kullanılmış olabilir bu avize? Kendi kendinize şöyle diyebilirsiniz: Filanca Feldmareşalin Napoleon'u kabulü sırasında bu avize de o mareşalin evinde bulunmuş olabilir. Belki de bu avize, Paris'teki Theatre Français'in yönetmeliği ile ilgili tarihsel buyruğu imzalarken Fransız İmparatorunun kendi odasında asılı bulunmamaktaydı.”</p>

  <p class="p6">“Bu durumda sizin nesneniz değişmemiş olarak kalmaktadır. Fakat şimdi anlıyorsunuz ki, imgelemde canlandırılan durumlar nesnenin kendisini değiştirebilir ve de sizin ona karşı olan coşkularınızın tepkisini arttırabilir.”</p>

  <h3 class="h31"><a id="ncx774"></a>8</h3>

  <p class="p6">Bugün Vassili, rolünü, teknik dizgeleri (sistemleri) seyirciyi, rolünün sözlerini, sözlerinin sırasını, bunlara benzer daha başka dikkat noktalarını aynı anda düşünmenin kendisine yalnız güç değil, olanaksız da göründüğünü söyledi.</p>

  <p class="p6">Yönetmen, “Böylesine çok yönlü bir ödev karşısında güçsüzlüğe kapılıyorsunuz” dedi, “bununla birlikte, herhangi sıradan bir sirk hokkabazı, yaşamını tehlikeye atarak çok daha karmaşık işlere çekinmeksizin girişir.”</p>

  <p class="p6">“O hokkabazın bunu yapabilmesinin nedeni, dikkatinin ayrı ayrı birçok katlara kurulmuş olması ve de hiç birinin ötekini engellememesidir. Bereket ki, alışkanlık dikkatimizin büyük bir bölümünü otomatik hale getirir. İşin en güç yanı öğrenimin ilk evrelerindedir.”</p>

  <p class="p6">“Kuşku yok ki, şu ana kadar aktörün sadece esine dayandığına inandıysanız, bu inancınızı değiştirmek zorunda kalacaksınız. Emeksiz yetenek elverişsiz ham gereçten başka bir şey değildir.”</p>

  <p class="p6">Bunun ardından, Grisha ile, seyirciye bakmadan dördüncü duvar üzerinde bir nesneyi nasıl görmek gerektiği konusunda bir tartışma başladı. Yönetmenin buna karşılığı şu oldu:</p>

  <p class="p6">“Tutalım ki, siz, bu var olmayan dördüncü duvara bakmaktasınız. Duvar çok yakında bulunmaktadır. Bakışlarınızı belli bir nokta üzerinde nasıl toplamalısınız? Hemen hemen burnunuzun ucundan bakıyormuşçasına aynı açıdan bakarak. Dördüncü duvardaki düşsel bir nesne üzerinde dikkatinizi toplayabilmenizin biricik yolu budur.”</p>

  <p class="p6">“Bununla birlikte, aktörlerin pek çoğu ne yapar? Bu düşsel duvara bakıyormuş gibi yaparak gözlerini orkestradaki seyircilerden birine diker. Bunların görüş açıları, yakınındaki bir nesneye bakış için zorunlu olan açıdan tamamıyla başkadır. Aktörün kendisi, yamacında oynadığı kişi ya da seyirci, böyle fizyolojik bir yanlıştan gerçek bir gönül rahatlığına ulaşır mı sanıyorsunuz? Böyle aykırı bir şey yaparak kendini ya da bizi başarı ile aldatabilir mi?”</p>

  <p class="p6">“Tutun ki, rolünüz, açık denizde, ufka, yelkeni hala görülebilen bir gemiye bakmanızı gerektirmektedir. Bu gemiyi görmek için bakışlarınızın o noktaya nasıl yöneltileceğini anımsıyor musunuz? Hemen hemen koşut çizgiler boyunca, bakışlarınızı bu duruma getirmek için, sahne üzerinde dikildiğiniz sırada, zihninizde duvarı salonun en gerisine kadar uzaklaştırmalı, duvarın da ötesinde, dikkatinizi tutturabileceğiniz imgesel bir nokta bulmalısınız. Ama aktör gene de alışkanlıkla gözlerini orkestrada oturanlardan birine bakıyormuşçasına süzüp duracaktır.”</p>

  <p class="p6">“Gerekli tekniğin yardımı ile, bir nesneyi yerli yerine koymayı öğrendiğiniz, görüşün uzaklıkla ilgisini anladığınız zaman, bakışlarınıza seyircinin gerisine gitme ya da şu yanında kalma iznini vererek salona doğru bakmakta sizin için hiçbir sakınca kalmayacaktır. Şimdi, yüzünüzü sağa, sola, yukarıya ya da yanlara çevirin. Gözleriniz görünmeyecek diye korkmayın. Daha çok, siz bu yolda doğal bir gereksinim duyduğunuz zaman, gözlerinizin kendiliğinden taban ışıkları ötesindeki bir nesneye yönelmiş olduğunu göreceksiniz. Bu gereksinim duyulunca yönelme de doğal, içgüdüsel ve doğru olarak yapılır. Bu bilinçaltı gereksinimi duymadıkça, size kolaylık sağlayacak olan tekniği tastamam elde edinceye dek, var olmayan o dördüncü duvara ya da ötelere bakmaktan vazgeçin.”</p>

  <p class="p6">Bugünkü dersimizde Yönetmen şöyle dedi:</p>

  <p class="p6">“Bir aktör sadece sahne üzerinde değil, gerçek yaşamda da gözlemci olmalıdır. İlgisini çeken bir şey üzerine dikkatini bütün varlığı ile yöneltmelidir. Bir nesneye dalgın bir yolcunun bakışı ile değil, kılı kırk yaran bir gözle bakmalıdır. Aksi halde bütün yaratıcı dizgesi (sistemi) tek yanlı ve yaşamla da ilgisiz kalır.”</p>

  <p class="p6">“Gözlem güçleri yaratılıştan gelme kişiler vardır. Böyleleri kolaylıkla çevrelerinde, kendi içlerinde ve başkalarının içlerinde olup bitenlerden derin bir izlenim edinirler, ayrıca, bu gözlemlerden en anlamlı, dikkate değer ya da renkli olanlarını nasıl seçip ayırmak gerektiğini de bilirler. Böyle kişileri konuşurken dinlediğinizde dikkatsiz bir insanın gözden kaçırdığı şeylerin çokluğu karşısında şaşar kalırsınız.”</p>

  <p class="p6">“Öyle kişiler de vardır ki, bunlar, kendi en sade çıkarlarını yeterince korumak için olsun, bu gözlem gücünü geliştiremezler. Yaşamın kendisini inceleme yolunda ise, bütün bütün yaya kalırlar.”</p>

  <p class="p6">“Ortalama kişilerin, konuştukları insanların zihin hallerini kavramak için yüzdeki anlatımın, bakışın, ses tonunun nasıl gözlem altına alınacağı konusunda hiç fikirleri yoktur. Böyleleri, karmaşık hayat gerçeklerini ne canlı bir biçimde kavrayabilirler, ne de işittiklerini anlayacak yolda dinleyebilirler. Bunu yapabilselerdi, onlar için yaşam çok daha iyi ve kolay, yaratıcı çalışmaları da ölçülemeyecek derecede zengin, güzel ve derin olurdu. Gelgelelim, bir insanın içinde olmayan şeyi ona veremezsiniz; o insan ancak ve ancak kendisinde bulunan gücü geliştirmeye çalışabilir, o kadar. Dikkat alanında bu gelişim olağanüstü çalışmayı, zamanı, başarılı olmak isteğini ve sistemli uygulamayı gerektirir.”</p>

  <p class="p6">“Dikkatsiz kişilere, doğanın ve yaşamın kendilerine göstermeye çalıştığı şeylere dikkat etmelerini nasıl öğretebiliriz? Her şeyden önce, onlara, güzele bakmayı, güzeli dinlemeyi ve işitmeyi öğretmek gerekir. Bu çeşit alışkanlıklar onların zihinlerini yüceltir, coşku belleklerinde derin izler bırakacak olan duygular uyandırır. Yaşamda hiçbir şey doğadan daha güzel değildir, sürekli bir gözlem konusu olmalıdır doğa. Başlangıç olarak, küçük bir çiçeği, bir çiçek tacını, bir örümcek ağını ya da pencere camı üzerinde kırağının yaptığı nakışları ele alın. Bunlarda hoşa giden şeylerin neler olduğunu sözlerle anlatmaya çalışın. Böyle bir çaba, sizi o nesneyi değerlendirmek, niteliklerini sayıp dökmek için daha da yakından, daha etkili bir yolda gözlem altına almaya zorlar. Doğanın karanlık yönünden de sakınmayın. Bataklıklarda, denizin balçığında, böcekler arasındaki taunda arayın doğayı ve nasıl sevimsizlikte sevimlilik varsa, tıpkı onun gibi, bu olayların gerisinden bir güzelliğin gizin bulunduğunuz anımsayın. Gerçekten güzel olan şey biçiminin bozulmasından korkmaz hiç. Aslında, biçimin bozulması, çoğu zaman güzelliği daha belirgin daha elle tutulur hale getirir.”</p>

  <p class="p6">“Güzellikle karşıtını arayın, tanımlayın onları, tanımayı ve görmeyi öğrenin. Böyle yapmazsanız, güzellik anlayışınız eksik, uydurma, iğreti ve aşırı duygulu olmaktan öteye geçemez.”</p>

  <p class="p6">“Bundan sonra, insan soyunun sanatta, yazında, müzikte neler yapmış olduğuna bakın.”</p>

  <p class="p6">“Çalışmalarımız için yaratıcı gereç elde etmek uğrunda gösterdiğimiz her çabanın temelinde coşku yatar. Bununla birlikte, duygu, aklımızın uçsuz bucaksız deviniminin yerini tutamaz. Aklınızın kendi adına yapabileceği bir iki ufak dokunuşla yaşamdan çekip aldığınız gereci bozacağından korkmaktasınız belki de? Hiç korkmayın. Bu dokunuşlar, bu özgün katkılar, çoğu zaman, sizin onlara inancınız içten olursa, gerecin güzelliğini, değerini büyük ölçüde arttırır.”</p>

  <p class="p6">“Durun, size, vaktiyle gördüğüm, ana cadde boyunca bir bebek arabasını sürüp giden bir yaşlı kadından söz edeyim. Arabanın içinde kanaryalı bir kafes vardı. Bu kadın, eve götürürken kolaylık olsun diye ıvırını zıvırını doldurmuştu arabaya. Ama ben bunu değişik bir açıdan görmek istedim. Bu amaçla da bu zavallı yaşlı kadının bütün çocuklarını, torunlarını yitirmiş olduğuna, yaşamında tek canlı yaratık olarak kala kala bu kanaryanın kalmış olduğuna karar verdim. Böyle karar verince de, kadıncağız, bir zamanlar, şimdi ölmüş bulunan büyük torununu gezdirdiği gibi bu kez de kanaryasını ana caddede gezdirmektedir diye düşündüm. Bütün bunlar günlük gerçekten çok tiyatro yönünden ilginç ve de sahneye daha uygundu. Bu izlenimleri belleğimin deposuna niçin atmamalıydım? Ben, gerçek olgular toplamakla yükümlü bir nüfus sayım memuru değilim. Ben, coşkularımı kışkırtacak gereçlere sahip olmak zorunda bulunan bir sanatçıyım.”</p>

  <p class="p6">“Çevrenizdeki yaşamı gözden geçirmeyi, gözlemden edindiklerinizi çalışmanıza katmayı öğrendikten sonra yaratıcılığınızın temeli olan o son derece gerekli, önemli coşma ile ilgili canlı gereci incelemeye girişeceksiniz. Öteki insanlarla doğrudan doğruya, kişisel ilişkiler yolu ile edindiğimiz izlenimleri demek istiyorum. Çoğunluğu yönünden cisimsiz, belirtisiz, ancak içten kavranabilmesi yüzünden bu gereci elde etmek güçtür. Gözle görülmeyen birçok psikolojik yaşayışların yüzümüzde, bakışlarımızda, sesimizde, hareketlerimizde yaşadığına kuşkumuz yok. Bununla birlikte, karşımızdaki insanın iç benliğini kavramak hiç de kolay bir şey değildir. Çünkü insanlar ikide bir ruhlarının kapılarını açıp da başkalarının, kendilerini oldukları gibi görmelerine izin vermezler.”</p>

  <p class="p6">“Gözlem altına aldığımız bir insanın iç dünyasına, çoğu zaman, belli veriler ötesinde yaklaşamayız, olsa olsa ancak seziş yolu ile ulaşabiliriz. İşte bu noktada son derece titiz bir dikkat odaklanmasıyla, kökeninde bilinçaltı olan gözlem güçlerine başvururuz. Bizim olağan türden dikkatimiz, bir başka insanın ruhuna sokulma eylemini gerçekleştirmede yeterince etkili değildir.”</p>

  <p class="p6">“Tekniğinizin bunca işin üstesinden geleceğine güvendirseydim, aldatmış olurdum sizi. Zamanla bilinçaltı benliklerinizi harekete getirmenin yeni yeni yollarını öğrenecek, bu benlikleri yaratıcı eyleminize katacaksınız. Ancak, şunu da kabul etmek gerekir ki, başka insanların iç yaşayışı ile ilgili bu incelemeyi bilimsel bir teknik haline getirecek ölçüde sadeleştiremeyiz.”</p>

  <p class="p6"><a id="a41"></a> </p>
</body>
</html>
