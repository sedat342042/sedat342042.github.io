<?xml version='1.0' encoding='utf-8'?>
<html xmlns="http://www.w3.org/1999/xhtml">

<head>
  <title></title>
  <link href="../Styles/main.css" type="text/css" rel="stylesheet"/>
</head>

<body>

  <h1>Üçüncü Bölüm</h1>

  <p>O gün tüm gün boyunca zindanda bu yeni ve açıklanması olanaksız cezanın nedenini bulmak için beynimi zorlayarak yattım. Varabildiğim tek sonuç, muhbirin tekinin gardiyanların gözüne girmek için benim kuralları ihlal ettiğime ilişkin yalan atmış olduğuydu.</p>

  <p>Winwood’un kırk müebbetliğe kaçışa hazırlanmaları için laf uçurduğu sırada Şef Jamie de kafası kaygılarla dolu, geceye hazırlanıyordu. Ve gece yarısından iki saat sonra hapishanedeki her bir gardiyan emir altındaydı. Uykuda olmaları gereken gündüz vardiyası da buna dahildi. Saat ikiye geldiğinde kırk kişinin kaldığı hücrelere daldılar. Bu iş eşzamanlı yapılmıştı. Hücreler aynı anda açıldı ve Winwood’un adlarını verdiği adamların istisnasız tümü ranzalarından kalkmış, baştan aşağı giyinik ve kapılarının iç kısmına sinmiş halde bulundular. Elbetteki tüm bunlar, ozan bozuntusunun Şef Jamie için kurguladığı yalan örgüsünün kesinlikle doğrulanması anlamına geliyordu. Kırk müebbetlik kaçmaya hazırlanırken suçüstü yakalanmışlardı. Kaçışın Winwood tarafından planlandığını ileri sürerek hepsi ağız birliği etseler bile neye yarardı? Hapishane Yönetim Kurulu, paçalarını kurtarmak için kırk kişinin yalan söylediğini ileri süren tek bir adama inandı. Af Komitesi de aynı şeye inandığından, aradan üç ay geçtikten sonra Cecil Winwood, kalpazan ve ozan, insanlığın yüz karası, affedildi.</p>

  <p>Kodes ya da hükümlü argosuyla kümes, felsefi bir eğitim okuludur. Buradaki hiç kimse, en aşırı yanılsamalarını ve mütevazı metafizik hayallerini açığa çıkarmadan yıllarca yaşayamaz. Gerçeğin sonsuza değin yaşadığı öğretildi bize; suçunsa er geç ortaya çıkacağı. İşte bu da suçun her zaman ortaya çıkmayacağının bir göstergesi. Avlu şefi, eski Müdür Atherton, Hapishane Yönetim Kurulu; hepsi şu anda tek bir kişiye; soysuz, kalpazan ve ozan Cecil Winwood’un kaypak ve hızlı çalışan beyni dışında hiçbir yerde var olmamış o dinamitlerin varlığına inanıyor. Ve ben, olayın tarafları içinde bir tek ben, en ilgisiz, en bilgisiz, en masum kişi olan ben de bir iki hafta içinde darağacına gidecekken Cecil Winwood hâlâ yaşıyor.</p>

  <p>Şimdi de size kırk müebbetliğin benim zindan durağanlığımın içine nasıl girdiğini anlatmalıyım. Zindanların koridoru dışındaki kapı büyük bir gürültüyle açılıp beni yerimden sıçrattığında uyuyordum. “Zavallı şeytanın biri,” diye geçirdim içimden ve ayak sürümelerini, ete indirilen darbeleri, ani acı çığlıklarını, küfürlerin terbiyesizliğini ve sürüklenen bedenlerden çıkan sesleri dinlerken bir sonraki düşüncem ona gerçekten de gününü gösterdikleri oldu. Çünkü anlayacağınız gibi, herkes bütün yol boyunca teker teker elden geçiriliyordu.</p>

  <p>Zindan kapısı ardına zindan kapısı çarpılarak açıldı ve beden ardına beden içeriye tıkıldı, fırlatıldı ya da sürüklendi. Sürekli olarak yeni gardiyan grupları, dövülmüş ve halen de dövülen hükümlülerle sökün ediyor ve suçları özgürlük özlemi çekmek olan insanların kanlar içindeki bedenlerini içine alsın diye kapı üstüne kapı açılıyordu.</p>

  <p>Evet, yeniden geri dönüp baktığımda, insanın yıllar ve yıllar boyu süren böylesine zalimce deneyimlere katlanabilmesi için büyük bir filozof olması gerektiğini düşünüyorum. Ben de o filozoflardan birisiyim. Sekiz yıl boyunca onların işkencelerine katlandım ve şimdi en sonunda, öteki yolların hepsini deneyip benden kurtulamayınca boynuma bir ip geçirip bedenimin ağırlığı sayesinde soluğumu kesmek için devletin makinesini harekete geçirdiler. Ha, uzmanların tabure ayağının altından çekilip boşluğa düştüğünde kurbanın boynunun nasıl kırılacağına ilişkin verdikleri uzmanlık görüşünü de biliyorum. Kurbanlar da, aynı Shakespeare’in gezgini gibi aksini kanıtlamak üzere bir daha hiç geri dönmüyorlar. Fakat biz kodeste yaşayanlar, kurbanların boyunlarının kırılmadığı, hapishanede konuşulması yasaklanmış olayları da biliyoruz.</p>

  <p>Bu iş, yani bir adamın asılması, gülünç bir şey. Hiç asılan birini görmedim, ama görgü tanıklarından bir düzine kadar asılma olayının ayrıntılarını dinlediğim için başıma ne geleceğini biliyorum. Bacaklar prangalı, kollar kelepçeli, ilmek boyundan geçirilmiş, kara başlık indirilmiş, taburenin üstünde dikilirken boşluğa düşen bedenim ipin gerilmesiyle yarı yolda asılı kalana değin beni aşağı sallandıracaklar. Ardından doktorlar etrafımda toplaşacak ve ben taburenin üstünde dönüp dururken biri, kollarını bedenime dolayıp bir sarkaç gibi sallanmamı engelleyecek ve kulağını göğsüme dayayıp yavaşlamaya başlamış kalp atışlarımı sayarak diğerini rahatlatacak. Asıldıktan sonra kalbin atışının durması için kimi kez yirmi dakika geçmesi gerekir. Ya, öyle işte, sözüme güvenin, bir kez asıldıktan sonra bir insanın öldüğünden bilimsel olarak emin olmak için ellerinden geleni yaparlar.</p>

  <p>Topluma bir iki soru sormak için hâlâ hikâyemin çevresinde dolanıyorum. Kısa bir süre sonra beni buradan çıkartıp, bu şeyi bana yapacakları için lafı dolandırmaya da, sormaya da hakkım var. Sözümona zekice düzenlenmiş düğümle ilmek ve kurbanın sözümona zekice hesaplanmış ağırlığıyla ipin uzunluğu sayesinde kurbanın boynu kırılıyorsa o zaman kurbanın kollarını neden kelepçeliyorlar? Toplum, bu soruyu yanıtlamaktan bütünüyle aciz. Ama ben nedenini biliyorum; bir linç girişimine katılmış ve kurbanın nefes alabilmek için kollarını kaldırıp ipi yakalayarak boynundaki ilmeği gevşettiğini görmüş herhangi bir amatör de öyle yapar.</p>

  <p>Toplumun, ruhu asla kızıl cehennemlerde avarelik etmemiş, kibirli, pamuklara sarılmış bireyine bir başka sorum daha var. Tabureyi altından çekmeden önce niye kurbanın kafasına ve yüzüne kara başlık geçiriyorlar? Kısa bir süre sonra o kara çuvalı benim başıma da geçireceklerini lütfen unutmayın. O yüzden sormaya hakkım var. Cellatlarınız, siz pek kibirli yurttaş, sizin bu cellatlarınız sizin için, bizim için ve sizin buyruğunuzla yarattıkları dehşetin yüzdeki yansımasına bakmaya mı korkuyorlar?</p>

  <p>Bu soruyu ne İsa’dan on iki yüzyıl sonra ne İsa’nın zamanında ne de İsa’dan on iki yüz yıl önce sormadığımı lütfen aklınızda bulundurun. Ben, bu yıl, yani İsa’dan sonra bin dokuz yüz on üç yılında asılacak olan ben, bunları İsa’nın izleyicileri olan sizlere, cellatları beni buradan çıkartıp ben henüz yaşarken bana yaşattıkları dehşeti görmeye cesaret edemedikleri için yüzümü kara bir başlığın ardına gizleyecek olan sizlere soruyorum.</p>

  <p>Artık zindanlardaki olaya geri dönelim. Sonuncu gardiyan da ayrılıp dış kapı gürültüyle kapatıldığında kırk dayak yemiş, hayal kırıklığına uğramış adam hep bir ağızdan konuşup sorular sormaya başladılar. Ama neredeyse anında, müebbetlik dev bir denizci olan Yelken Jack sesini duyurabilmek amacıyla boğa gibi böğürerek sayım yapılabilmesi için sessizlik emretti. Zindanlar doluydu ve zindan sırasına göre hücre hücre yoklama yapılıp içlerindekiler haykırıldı. Böylece her zindanda güvenilir hükümlülerin bulunduğu, dolayısıyla da bir gammazın gizlenip kulak misafiri olmadığı saptandı.</p>

  <p>Kumpasın içinde yer almayan tek kişi olduğum için hükümlülere kuşkulu gözüken yalnızca ben vardım. Beni sorguya tabi tuttular. Onlara yalnızca, hücreden ve deli gömleğinden daha o sabah kurtulduğumu ve farkına varabildiğim hiçbir neden olmaksızın da çıktıktan birkaç saat sonra yeniden zindana atıldığımı anlatabildim. İflah olmazlık sabıkam lehime işledi ve kısa bir süre sonra konuşmaya başladılar.</p>

  <p>Orada uzanmış onları dinlerken, tasarı halindeki kaçıştan ilk kez haberim oldu. “Kim ötmüş olabilir?” Tek merak konuları buydu ve gece boyunca merakları sürdü. Cecil Winwood’la ilgili soruşturmaları boşa çıktı ve ona duyulan kuşku herkesçe paylaşıldı.</p>

  <p>“Yapılacak tek şey var, dostlar,” dedi sonunda Yelken Jack. “Birazdan sabah olacak ve bizi buradan alıp anamızı ağlatacaklar. Giyinik halde, suçüstü yakalandık. Winwood ötüp bizi sattı. Bizi tek tek alıp canımıza okuyacaklar. Burada kırk kişiyiz. Herhangi bir yalan mutlaka açığa çıkar. Bu yüzden her bir arkadaş, kendisini sıkıştırdıklarında yalnızca gerçeği, bütün gerçeği söylesin ve sonrasında da Tanrı yardımcısı olsun.”</p>

  <p>Ve oracıkta, insan acımasızlığının o karanlık deliğinde, bir zindan hücresinden diğer zindan hücresine, ağızları demirlere dayalı kırk müebbetlik Tanrı’nın huzurunda doğruyu söylemek üzere birbirlerine ve kendilerine söz verdiler.</p>

  <p>Doğruyu söylemelerinin kendilerine pek faydası dokunmadı. Saat dokuzda devleti kuran kibirli yurttaşların kendilerine övgüler düzdüğü, ete ve uykuya tıka basa doymuş gardiyanlar tepemizdeydiler. Kahvaltı etmediğimiz gibi su bile verilmemişti. Ve dayak yemiş insanlar yanıp tutuşma eğilimindedir. Biz mahkûmların “pataklanma” dediğimiz biçimde dövülmüş bir adama ilişkin ufacık bir fikrin var mı ya da sana bir şey çağrıştırıyor mu, ey okuyucum, merak ediyorum. Ama yok, sana ben anlatmayacağım. Bırak bu dövülmüş, ateşler içinde yanan insanların yedi saat susuz yattıklarını bilmen sana yetsin.</p>

  <p>Dokuzda gardiyanlar geldi. Fazla kalabalık değillerdi. Fazlasına da gerek yoktu, çünkü her defasında tek bir zindanı açıyorlardı. Kürek saplarıyla -imdadına koşacak kimsesi olmayan birini “disipline etmek” için faydalı bir alet- silahlanmışlardı. Her defasında bir zindan ve zindan üstüne zindan açarak müebbetliklerin canlarına okuyup leşlerini çıkardılar.Ayırım gözetmiyorlardı. Ben de ötekiler gibi haşat edilmekten payımı aldım. Ve bu daha başlangıçtı yalnızca; her adamın devletin paralı canilerinin huzurunda tek başına vereceği sınava bir girişti. Her adamın, engizisyon salonunda her birinin başına neler gelebileceğini kestirmesine bir başlangıçtı.</p>

  <p>Hapishane yaşamının kızıl cehennemlerinin çoğundan geçmişliğim var, ama içlerinde en kötüsü; bana kısa sürede yapmaya niyetlendiklerinden çok daha kötüsü, izleyen günlerde zindanlardaki özel hücreydi.</p>

  <p>Bildiğini okuyan köylü, Sırık Bill Hodge sorguya çekilen ilk kişiydi. İki saat sonra geri geldi; daha doğrusu getirildi ve onu zindanın taş döşemesinin üstüne fırlattılar. Ardından kendileriyle dalga geçip diş gösteren ve hınçlarını en kötü biçimde kendisinden çıkarmaları için onları kışkırtan, bir San Francisco külhanbeyi, İtalyan asıllı bir ailenin ilk kuşağından gelme Luigi Polazzo’yu götürdüler.</p>

  <p>Sırık Bill Hodge’un anlaşılır biçimde konuşabilmek için acısına söz geçirmesi biraz zaman aldı.</p>

  <p>“Şu dinamit işi de nedir?” diye sordu. “Dinamit hakkında kim ne biliyor?”</p>

  <p>Kendisine yapılan sorgunun temel ağırlığı bu olmasına karşın elbette kimse bilmiyordu.</p>

  <p>Luigi Polazzo iki saatten az bir zaman içinde geri geldi; karmakarışık sayıklayan bir enkaz halindeydi ve onun başına gelenlerin aynısıyla karşılaşacak, ona yapılanları, ne tür şeylerin sorulduğunu bilmek için yanıp tutuşan adamların zindanların yankılı koridoru boyunca sağanak gibi yağdırdıkları sorulara hiçbir yanıt veremedi.</p>

  <p>Sonraki kırk sekiz saatin içinde Luigi iki kez daha götürülüp sorgulandı. Ondan sonra da anlamsız sesler çıkaran bir ahmak olarak tımarhaneye gitti. Çok güçlü bir yapısı vardı. Omuzları geniş, burun delikleri iri, göğsü derin, kanı saftı; ben asılıp California hapishanelerinin işkencelerinden kurtulduktan çok sonraları bile tımarhanede anlamsız sesler çıkarmayı sürdürecek.</p>

  <p>Her defasında bir kişi olmak üzere adam üstüne adam götürüldü ve adamların enkazları teker teker geri getirilip karanlıkta abuk sabuk konuşup ulumaya bırakıldı. Ve ben orada uzanmış tüm bu inlemeleri ve sızlanmaları, tüm o boş, acıyla karışık nükte gevezeliklerini dinlerken, bunlar bana belli belirsiz, bir biçimde başka bir yerde, yüreğim nasır bağlamış ve gururlu, yüksek bir yerde otururken aşağıdan duyduğum benzeri bir inleyip sızlanma korosunu anımsattı. Sonraları öğreneceğiniz gibi, bu anımsatıcıyı tanıdım ve eski Roma’ya ait bir kadırganın pupasında bulunan bir asker yolcu olarak yukarıda otururken duyduğum o inleyip sızlanmaların, oturdukları sıralara zincirlenmiş kürek tutsaklarından geldiğini anladım. Bu, adamların başı olarak İskenderiye’den Kudüs’e giderkendi… ama bu size sonra anlatacağım bir hikâye… Şimdi ise…</p>

</body>

</html>