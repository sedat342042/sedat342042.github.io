<?xml version='1.0' encoding='utf-8'?>
<html xmlns="http://www.w3.org/1999/xhtml">

<head>
  <title></title>
  <link href="../Styles/main.css" type="text/css" rel="stylesheet"/>
</head>

<body>

  <h1>On Beşinci Bölüm</h1>

  <p>Bir zamanlar Adam Strang adında bir İngilizdim. Yaşadığım dönem, en yaklaşık tahminimle 1550 ila 1650 arasında bir yerlerdeydi ve göreceğiniz üzere epeyce ileri yaşa değin yaşadım. Ed Morrell bana küçük ölümün yolunu öğrettiğinden beri, keşke okul yıllarında daha dikkatli bir tarih öğrencisi olsaymışım diye hep hayıflanıp durmuşumdur. Bana anlaşılması güç gelen şeylerin çoğunu bu sayede tanımlayabilir, yerine yerleştirebilirdim. Şu an ise, daha önceki varoluşlarımın zaman ve yerlerini el yordamıyla kestirmek zorunda kalıyorum.</p>

  <p>Adam Strang olarak varoluşum hakkındaki en belirgin şey, bunun ilk otuz yılını pek az anımsıyor oluşum. Gömleğin içinde pek çok kereler Adam Strang yeniden gelmiştir, ama hep otuz yaşın boyu bosu ve güçlü kaslarıyla ortaya çıkmıştır.</p>

  <p>Ben, Adam Strang, bilincimi sürekli olarak ekvatorun altında, Pasifik Okyanusu’nun batısında olması gereken alçak, kumlu bir ada topluluğunda kazanıyorum. Buraya hep aşinayım ve belli ki bir zamandır buradayım. Bu adaların üzerinde binlerce kişi var, ancak tek beyaz benim. Yerliler muhteşem bir ırktan; iri kaslı, geniş omuzlu ve uzun boylular. Bir seksen boyunda olmak sıradan bir şey. Kral, Raa Kook bu ortalamanın en azından on beş santim üstünde ve tamı tamına yüz otuz beş kilo çekse de öyle orantılı bir bedene sahip ki ona şişman denemez. Şeflerinin çoğu iri; kadınların da erkeklerden aşağı kalır yanı yok.</p>

  <p>Bu toplulukta sayısız ada var, hepsinin kralı da Raa Kook; gerçi güneydeki takımadalar huzursuz ve fırsat buldukça isyan çıkartıyorlar. Birlikte yaşadığım bu yerliler Polinezyalı, biliyorum, çünkü saçları düz ve siyah. Tenleri güneş sıcaklığında altınımsı kahverengi görünüyor. Alışılmadık biçimde kolayca konuştuğum dilleri yankılı, zengin ve müzikal; sessiz harften yana kıt, esasen ünlü harflerden oluşuyor. Çiçekleri, müziği, dans etmeyi ve oyunları seviyorlar; hem öfkeleri ve savaşlarında zalimlik ölçüsünde yabanılken, eğlencelerinde çocuksu biçimde yalın ve şenler.</p>

  <p>Ben, Adam Strang, geçmişimi biliyorum, ama üstünde pek fazla düşünmüyor gibiyim. Bugünde yaşıyorum. Ne geçmişe ne de geleceğe kafa yoruyorum. Tam bir esenlik içinde ve aşırı bir fiziksel enerjiyle kaygısız, savurgan, sakınımsız ve mutluyum. Balık, meyve, sebze ve deniz yosunu -tıka basa dolu bir mide- ve keyfim yerinde. Raa Kook ile arkadaşça bir konumdayım, kimse benden daha yüksekte değil, rahipler içinde en üst mertebedeki Abba Taak bile. Hiç kimse bana el kaldırmayı ya da silah doğrultmayı göze alamaz. Ben tabuyum; döşemesinin altında Raa Kook’un soyundan gelen, sayısını bir tek tanrıların bilebileceği önceki kralların kemiklerinin dinlendiği kutsal kano evi kadar kutsalım.</p>

  <p>Gemi kazasına uğradığımı ve bütün gemi topluluğundan bir tek benim orada bulunduğumu biliyorum; büyük bir batış ve büyük bir fırtınaydı; ama felaketin fazlaca üstünde durmuyorum. Geçmişi düşündüğümde, iyice geriye gidip sütbeyaz tenli, lepiska saçlı, balıketli İngiliz annemin eteklerinde geçen çocukluğumu düşünmeyi yeğliyorum daha çok. Yaşadığım yer samanla kaplı çatılarıyla bir düzine kulübeden oluşan küçük bir köy. Çit kazıklarının üstünde öten karatavuklarla ardıçkuşlarının seslerini yeniden duyuyor, meşe korusundan ve kadifemsi çimenlerin üstünden mavi su kreması gibi dökülen çançiçeklerini yeniden görüyorum. Ve her şeyden çok da dar sokaktan aşağı dans ederek, yan yan yürüyerek ve kişneyerek giden topukları uzun tüylü iri aygırı anımsıyorum. Bu iri yaratıktan korkar ve hep çığlık çığlığa anneme koşar, eteklerine yapışır ve onu bulduğum her yerde eteklerinin arasına gizlenirdim.</p>

  <p>Ama bu kadarı yeterli. Yazmak için işe koyulduğum şey Adam Strang’ın çocukluğu değil.</p>

  <p>Benim için isimsiz olan ve üstlerindeki tek beyaz adamın ben olduğumdan kuşku duymadığım adalarda birkaç yıl yaşadım. Kralın kız kardeşi, boyu bir seksenin birkaç santim üstünde ve o birkaç santimle de bana tepeden bakan Lei-Lei’yle evliydim. Gösterişli bir adamdım, geniş omuzlu, derin göğüslü, yapılıydım. Hangi ırktan olursa olsun herhangi bir kadın, göreceğiniz gibi, bana davetkâr gözlerle bakardı. Güneşten korunmuş koltukaltlarımda tenim anneminki gibi sütbeyazdı. Gözlerim maviydi. Sakalım, bıyığım ve saçlarım kimi kez kuzeyli deniz krallarının resimlerinde görüldüğü gibi altın sarısıydı. Evet, uzun süre önce İngiltere’ye yerleşmiş o eski ırktan geliyor olmalıydım ve bir köy kulübesinde doğmuş olmama karşın denizin tuzu kanımda öyle hızlı dolaşıyordu ki sıradan bir denizci olmak için erken yaşta kendimi gemilerde buldum. Ben buydum; ne bir subay ne de beyefendi; sıradan bir tayfa, çok çalışan; belalı, zor koşulların adamı.</p>

  <p>Raa Kook için değerliydim, bu yüzden de onun koruması altındaydım. Demiri işleyebiliyordum ve Raa Kook’un ülkesine ilk demiri, batık gemimiz getirmişti. Arada sırada batıktan demir almak için kanolarla on fersah kuzeybatıya doğru gidiyorduk. Geminin gövdesi resiften sıyrılmış, on beş kulaç derinlikte yatıyordu. Ve demiri on beş kulaç derinden çıkartıyorduk. Bu yerliler harika dalgıçlar ve sualtı işçileriydi. Ben de on beş kulaç dalmayı öğrendim, ama hiçbir zaman balıksı becerilerinde onlara denk olamadım. Karadayken İngilizce öğretmenliğim ve dayanıklılığımla her birini alt edebiliyordum. Ayrıca onlara, bir salgın hastalığa dönüşene ve kırılan kafalar bir yenilik halini alana değin sopa oyununu öğrettim.</p>

  <p>Batıktan bir de günlük getirilmişti; deniz suyuyla öylesine parçalanmış, dağılmış, lapalaşmış ve mürekkebi akmıştı ki okunacak hali kalmamıştı. Bununla birlikte, belki eskiçağ tarihçilerinden birisi anlatacağım olayların tarihini daha kesin biçimde belirleyebilir umuduyla burada bir özet vereceğim. Göze çarpan telaffuz biçimi, ipucunu verebilir. <i>S </i>harfinin kullanılmasına karşın çoğunlukla yerine <i>f</i> harfi kullanıldığını aklınızda bulundurun.</p>

  <blockquote>

    <p>Rüzgârın elverişli olmafı bize yiyeceklerimizin bir kıfmını, özellikle de erzakımızın bir kıfmını oluşturan Çin paftırmalarıyla kurutulmuş balıkları elden geçirip kurutma olanağı sağladı. Güvertede ayrıca ibadet de yapıldı. Öğleden fonra kuru bir rüzgâr hızlanarak güneyden esmeye başladı, böylece ertesi sabah güverteler arafında temizlik yapabildik ve gemiyi barutla tütsüleyip dezenfekte edebildik.</p>

  </blockquote>

  <p>Ancak acele etmeliyim; çünkü hikâyem bir mercan adasına çarpıp gemi kazası geçiren tayfa Adam Strang’a değil; sonradan Yi Yong-ik, yani Kudretli diye adlandırılan, güçlü Yunsan’ın bir zamanlar gözdesi, Min Sarayı’nın Hanımı Om’un âşığı ve kocası; epeyce uzun bir zaman boyunca Cho-Sen’in tüm sahilleriyle yollarındaki köylerin dilencisi ve paryası olan Adam Strang’a ait. (Hah, işte, sizi burada kıstırdım; Cho-Sen. Sabah sessizliği ülkesi anlamına geliyor. Günümüz dilinde Kore olarak biliniyor.)</p>

  <p>Anımsayın, Raa Kook’un mercan adalarındaki ilk beyaz adam olarak yaşadığım zaman bugünden üç dört yüzyıl öncesiydi. O sularda, o sırada gemi omurgaları pek sık görülmezdi. Eğer <i>Sparwehr</i> olmasaydı pekâlâ ömrümü orada, güneşin altında ayazdan uzak, şişmanlayıp huzur içinde yaşayarak geçirebilirdim. <i>Sparwehr</i>, Hint Adaları’nın ötesindeki, haritası çıkarılmamış denizlere açılmayı göze alan bir Hollanda ticaret gemisiydi. Bula bula beni buldu yalnızca.</p>

  <p>Şen yaradılışlı, altın sakallı, hiç büyümemiş sorumsuz bir delikanlı irisi olduğumu söylememiş miydim? İçim azıcık sızlayarak, <i>Sparwehr</i>’in fıçılarına su doldurulunca Raa Kook’u ve hoş ülkesini geride bırakarak, Lei-Lei’yle çiçek taçları takan bütün kız kardeşlerini geride bırakarak, dudaklarımda gülücükler, burun deliklerimde bildik gemi kokularıyla, Kaptan Johannes Maartens’in buyruğu altında bir kez daha tayfa olarak yelken açtım.</p>

  <p>İhtiyar <i>Sparwehr</i> ’in üstünde devam eden, müthiş bir gezintiydi. Yeni ipek ve baharat ülkelerinin peşindeydik. Gerçekte ise ateşli hastalıklar, korkunç ölümler ve ölümle güzelliğin el ele verip gasilhane işlettiği ölümcül cennetler bulduk. O duygusuz yüzünde ve köşeli, bir ayınınkine benzer kafasında aşka dair hiçbir ipucu bulunmayan ihtiyar Johannes Maartens, Solomon Adaları’yla Golconda madenlerinin peşindeydi; ya, henüz batmamış, yüzerken bulmayı umduğumuz eski kayıp Atlantis’i arıyordu. Ve onun yerine, kafatası avlayıp ağaçlarda yaşayan yamyamları buldu.</p>

  <p>Kıvırcık saçlı, ufak tefek yarı hayvan yarı insan yaratıkların cangılda maymun gibi feryat ettiği, ormandaki kaçış yollarına dikenler ve kazıklı çukurlarla tuzaklar kurduğu ve cangılın alacakaranlıktaki otlarının arasından üstümüze zehirli kıymıklar üflediği, kıyılarını denizin dövdüğü, zirveleri dumanlı tuhaf adalara çıktık. Ve hangi adamımız bu tür bir kıymığı arı sokması gibi bedenine yediyse, korkunç bir biçimde, uluyarak öldü. Ve ağaç kovuklarından karşılıklı, koca davullarla tamtamlar savaş gümbürtüleri çıkarır, haberleşme dumanları tepelerin üstünde sütunlar gibi yükselirken daha zalim, daha iri, bizi kumsallarda uluorta savaşla karşılayan, üstümüze mızrak ve ok yağdıran başka insanlarla da karşılaştık.</p>

  <p>Hendrik Hamel, <i>Sparwehr</i> macerasının yük memuru ve kısmi ortağıydı ve sahip olmadığı bir şey varsa, o da Kaptan Johannes Maartens’in malıydı. Bunlardan İkincisi pek az İngilizce biliyordu, Hendrik Hamel ise ondan biraz fazlasını. Tayfalar ise anladığım kadarıyla yalnızca Hollandaca konuşuyorlardı. Ama hem Hollandaca, yaa, hem de göreceğiniz gibi Korece öğrenen bir denizciyi yabana atmayın.</p>

  <p>Sonuna doğru haritalarda yer alan Japon ülkesine vardık. Ancak halk bizimle alışverişe yanaşmadı ve Kaptan Johannes Maarten’in ağzını sulandıran, yerleri süpüren ipek entariler içinde, kılıç kuşanmış iki subay gemiye çıkıp kibarca gitmemizi rica etti. Nazik tutumlarının altında savaşçı bir ırkın çelik iradesi yatıyordu ve bunu bildiğimiz için yolumuza gittik.</p>

  <p><i>Sparwehr’i</i> kayalara bindirdiğimizde Japonya boğazlarını geçmiş, Çin yolu üzerindeki Sarı Deniz’e giriyorduk. İhtiyar <i>Sparwehr</i> çılgın fıçının tekiydi; dibine değin deniz yaşamına batmış, öylesine hantal ve pisti ki yazgısından geri dönemezdi. Orsa giderken yapabildiğinin en iyisi rüzgâra altı dereceydi ve sonra, yol almaksızın başıboş bir şalgam gibi aşağı yukarı sallanıyordu. Kadırgalar onunla kıyaslandığında sürat teknesi gibiydiler. Onun halatlarını volta etmek düşünülemeyecek bir şeydi; başını rüzgârın ters yönüne çevirmek ise bütün tayfalarla nöbetçilerin yarısını gerektiriyordu. Bu şekilde konumlanmış olarak, kırk sekiz saat boyunca içimizi dışımıza çıkaran kasırga boyutundaki bir fırtınada sekiz derece kayıp, rüzgâraltı bir kıyıda çakılı kalmıştık.</p>

  <p>Fırtınalı bir şafağın dondurucu ışığında dağlar gibi yükselen acımasız denizde karaya doğru sürükleniyorduk. Kışın en sert zamanıydı ve kar fırtınasının arasından ürkütücü kumsal bir görünüp bir kayboluyordu; kumsal denebilirse elbet, öylesine engebeliydi. Sayılamayacak ölçüde amansız kaya adacıklar vardı, sıralanmış belirsiz, karla kaplı adacıklar ve üstüne kar yağamayacak denli dik yamaçlar, çıkıntılar, kaynayan denizden yükselen kulelerle kaya şeritleri her yanı doldurmuştu.</p>

  <p>Üstüne doğru gittiğimiz bu ülkenin bir adı yoktu, seyrüsefercilerin buraya uğradığına dair hiçbir kayıt yoktu. Sahil şeridine haritamızda şöyle bir değinilmişti. Ki bunların tümünden çıkarabileceğimiz sonuç, burada yaşayanların da en az ülkelerinin görebildiğimiz kısmı kadar konuk sevmez olduklarıydı.</p>

  <p><i>Sparwehr</i> pruvasını bir kayalığa bindirdi. Altında derin sular vardı, bu yüzden de göğe yükselen pruvamız darbenin etkisiyle kırılıp koptu. Istralya ve çarmık büyük bir gürültüyle boşalıp pruva direği güverteden kayıp gitti ve kayanın önüne düştü.</p>

  <p>İhtiyar Johannes Maartens’e hep imrenirdim. Patlayan bir dalgayla sırılsıklam olup üstteki pupadan yuvarlanınca geminin ortasında sıkışıp kaldık, oradan da dik bir şekilde yükselen baş üstünün tepesine itiş kakış ulaştık. Ötekiler de bize katıldı. Kendimizi sımsıkı bağladık ve kelleleri saydık. On sekiz kişiydik. Geri kalanlar kaybolmuştu.</p>

  <p>Johannes Maartens beni dürtüp çağlayan gibi boşalan tuzlu suyun arasından kayalığın arkasını gösterdi. İstediği şeyi anladım. Direk şapkasının altı metre altında pruva direği kayalığın bir tümseğine çarpıp parçalanmıştı. Tümseğin üstünde ise bir yarık vardı. Direğin ucundan o yarığa atlamaya cesaret edip edemeyeceğimi bilmek istiyordu. Kimi kez aradaki mesafe altı metrenin altına iniyordu. Kimi kez de arası epeyce açılıyordu, çünkü direk parçalanmış, ucunun üstünde durduğu gövdenin yalpalayıp çarpmasıyla sarhoş gibi salınıyordu.</p>

  <p>Tırmanışa başladım. Ama beklemediler. Teker teker kendilerini çözüp tehlikeli direğin üstünde beni izlediler. Acele etmelerinin nedeni vardı, çünkü <i>Sparwehr</i> her an derin sulara gömülebilirdi. Sıçrayışımı zamanladım ve başardım; bin bir zahmetle yarığa inip, peşimden atlayanlara el uzatmaya hazırlandım. Yavaş ilerliyordu. Islanmış ve rüzgârın etkisiyle yarı donmuş durumdaydık. Ayrıca da atlayışlarda gövdenin öne yuvarlanıp direğin eğildiği ana denk getirecek biçimde zaman kollanması gerekiyordu.</p>

  <p>İlk atlayacak kişi aşçıydı. Direğin ucundan koptu ve bedeni düşerken araba tekerleği gibi yuvarlandı. Bir dalga onu yakaladı ve kayalara çarpıp lapaya çevirdi. Yirmi küsur yaşlarındaki sakallı miço, dengesini yitirip kaydı, direğin çevresinde savruldu ve kaya tümseğine çakıldı. Çakıldı da ne kelime? Canı oracıkta çıktı. Diğer ikisi aşçının yolunu izlediler. Yarığa yapışmış ondörtlümüzü tamamlayan Kaptan Johannes Maartens sonuncu kişiydi. Bundan bir saat sonra da <i>Sparwehr</i> derin sulara gömüldü.</p>

  <p>O yarıkta ölmeye yüz tutmuş halde iki gün ve gece geçirdik, çünkü ne yukarıya ne de aşağıya bir yol vardı. Üçüncü sabah bir balıkçı kayığı bizi buldu. Tepelerinde tuhaf bir topuzla toplanmış uzun saçlarıyla bu adamlar tepeden tırnağa kirli beyaza bürünmüşlerdi; sonradan öğreneceğim gibi, izdivaç topuzuydu bu, bir tartışma söz dalaşının ötesine geçtiğinde, bir elinizle yumruğu patlatırken öteki elinize doladığınız faydalı bir şeydi.</p>

  <p>Kayık yardım getirmek için köye geri gitti ve köylülerin çoğu, tüm donanımlarıyla günün büyük bir bölümünü bizi aşağı indirmeye uğraşmakla geçirdi. Yoksul ve sefil bir halktı, yiyecekleri sıradan bir denizciyi bile ayakta tutmaya yetmezdi. Pirinçleri çikolata gibi kahverengiydi. Kapçıklarının yarısı sap saman ve ne idüğü belirsiz çöplerle birlikte içinde kalıyor; insana, sık sık başparmak ve işaretparmaklarıyla ağzına yapışıp yabancı cisimleri ayıklamak için çiğnemeyi yarım bıraktırıyordu. Ayrıca bir tür darıyla, şaşırtıcı çeşitlilikte ve berbat biçimde acı turşular yiyorlardı.</p>

  <p>Evleri toprak duvarlı ve saz damlıydı. Döşemelerin altında, içinden mutfak dumanının geçtiği baca boruları uzanıyor, geçerken yatak odasını ısıtıyordu. Doksan santim uzunluğundaki pipoların ucundaki küçük kâselerdeki yumuşak ve tatsız tütünlerini içimize çekip, kendimizi yatıştırdığımız bu yerde günlerce yatıp dinlendik. Ayrıca da, ancak çok miktarda içildiğinde kafa yapan ılık, ekşi, sütümsü görünümlü bir içkileri vardı. Bundan, yemin ederim ki galonlarcasını tepeme diktikten sonra tüm dünyadaki tayfalarla aynı biçimde kafayı buldum. Benden cesaret alan diğerleri de içmeyi sürdürdüler ve çok geçmeden hepimiz dışarıda uğuldayan taze kar fırtınasını kafaya takmaksızın, haritalarda yer almayan, Tanrı’nın bile unuttuğu bir ülkede mahsur kaldığımızı dert etmeksizin kahkahadan kırılıyorduk. İhtiyar Johannes Maartens gülüyor, tepiniyor ve ötekilerle birlikte elleriyle kalçalarını dövüyordu. Hendrik Hamel, o soğukkanlı, temkinli, esmer Hollandalı da kara boncuk gözleriyle bizden aşağı kalmıyor ve sütümsü içkiden daha fazla satın almak için herhangi sarhoş bir tayfa gibi gümüşleri sökülüyordu. Şamatamız ayyuka çıkmıştı; ama maskaralığımızı gözlemek için bütün köy odayı tıklım tıkış doldururken, kadınlar da içki getiriyorlardı.</p>

  <p>Beyaz adamın dünyayı dolaşmaktaki ustalığı, inanıyorum ki sağduyudan yoksun aldırışsızlığı sayesindedir. Bu tutumla dolaşsa da, huzursuzluğu ve ganimet iştahı tarafından da güdülenmektedir kuşkusuz. Bu yüzden de Kaptan Johannes Maartens, Hendrik Hamel ve on iki tayfadan oluşan bizler, kış fırtınaları Sarı Deniz’in üstünde ıslık çalarken balıkçı köyünde yeri göğü inletip avazımız çıktığı kadar bağırıyorduk.</p>

  <p>Ülkeden ve halkından yana gördüğümüz azıcık şeyden hareketle Cho-Sen, üstümüzde pek etki yaratmamıştı. Eğer bu sefil balıkçılar buranın yerlilerine örnek oluşturuyorlardıysa, bu ülkenin denizciler tarafından niye ziyaret edilmediğini anlayabilirdik. Ancak işin başka türlü olduğunu öğrenecektik. Köy merkeze yakın bir adadaydı ve şef anakaraya haber salmış olsa gerekti; çünkü bir sabah pirinç hasırıyla kaplanmış Latin yelkenleriyle iki direkli üç Çin yelkenlisi kumsala demir attı.</p>

  <p>Kayıklar kıyıya yanaştığında Kaptan Johannes Maartens dikkat kesildi, çünkü yine ipekler söz konusuydu. Tepeden tırnağa çeşitli renklerden oluşmuş hafif boyalı ipekler içindeki irikıyım bir Korelinin çevresi, yine hepsi ipeklere bürünmüş altı yaltakçı eşlikçiyle çevrilmişti. Adının sonradan Kwan Yung-jin olduğunu öğreneceğim kişi bir <i>yang-ban</i>, yani soyluydu; ayrıca da o bölge ya da eyaletin yöneticisi ya da valisi gibi bir şeydi. Bunun anlamı, o göreve tayin yoluyla geldiği ve aşar memuru ya da mültezim olduğuydu.</p>

  <p>Tamı tamına yüz asker de karaya çıkıp köye doğru yürüyüşe geçti. Üççatallı mızraklar, kesici ve parçalayıcı mızraklarla tek tük fitilli tüfekler taşıyorlardı; bu tüfeklerin gövdesi öyle büyüktü ki her birisi için, birisi üstüne namlunun yerleştirildiği tripodu taşıyıp kuracak, diğeri ise tüfeği taşıyıp ateşleyecek iki asker vardı. Sonradan öğreneceğim üzere, tümüyle kavın yerleştirilmesine ve ateşleme kovanındaki barutun durumuna bağlı olarak, kimi kez çalışıyor, kimi kez de geri teptiği oluyordu.</p>

  <p>İşte Kwan-Yung-jin böyle seyahat ediyordu. Köyün şefi ondan öyle korkuyordu ki yaltaklanıp duruyordu ve çok geçmeden anlayacağımız gibi bunun için iyi bir gerekçesi vardı. O ana değin epeyce Korece sözcüğün kullanımını kapmış olduğum için çevirmen sıfatıyla öne çıktım. Kaşlarını çatıp elini istemez anlamında salladı. Ama neden çekinecektim ki? Boyum onun kadar uzundu, birkaç kilo fazlaydım ve tenim beyaz, saçlarım altın sarısıydı. Arkasını döndü ve altı ipekli uydusu aramızda bir kordon oluştururken köyün şefine hitap etti. O konuşurken daha fazla asker gemiden birkaç omuz dolusu kalas taşıdı. Bu kalaslar iki metre uzunluğunda, altmış santim enindeydiler ve ortadan garip biçimde boylu boyunca ayrılmışlardı. Uçlarından birine yakın yerde, bir insanın boynundan daha büyük yuvarlak bir delik bulunuyordu.</p>

  <p>Kwan Yung-jin bir buyruk verdi. Birkaç asker, ufak bir yarasına bakım yapmakta olan Tromp’a yanaştı. Yani bu Tromp denilen adam gerçekten de aptal, kafası ağır çalışan, ağırkanlı bir tayfaydı ve daha ne olduğunu anlamadan makas gibi açılıp kapanabilen bir kalas boynunun çevresindeydi ve kapanmıştı. İçinde bulunduğu çıkmazı keşfedince bir boğa haykırması tutturup dans etmeye başladı ve boynundaki kalasın uçuşan uçları yüzünden ona yer kazandırmak için herkes geri çekildi.</p>

  <p>Derken bela baş gösterdi, çünkü belli ki Kwan-Yung-jin’in niyeti hepimize kalas geçirmekti. Ha, Kwan-Yung-jin bir tarafta ipekleri içinde, tepeden bakarak dikilirken çıplak yumruklarımızla yüz askerle ve köylülerin çoğuyla dövüştük elbette. Yi Yong-ik, yani Kudretli adına hak kazandığım yer burasıydı. Topluluğumuz zapt edilip boyunlarına kalas geçirildikten çok sonrasında bile ben dövüşmeyi sürdürdüm. Yumruklarım tokmak gibiydi ve onları geri püskürten kaslarımla iradem vardı.</p>

  <p>Sevinerek gördüm ki Koreliler yumruk darbesinden hiçbir şey anlamıyorlardı ve kendilerini kollama konusunda ufacık bir fikirleri yoktu. Lobutlar gibi yere düşüyorlar, birbirlerinin üstüne yığılıyorlardı. Ama benim hedefim Kwan Yung-jin’di ve ona doğru hücum ettiğimde, onu benim elimden kurtaran uydularının işe karışmaları oldu. Muhallebi çocuğuydu bunlar. Kalabalık üstüme gelmeden önce perişan ettim onları; ipeklilerini de buruşturup çamura buladım. Çok kalabalıklardı. Arkada kalıp öndekileri üstüme iteleyenler darbelerimi sayılarının üstünlüğüyle savuşturdular. Ah nasıl da yere seriyordum onları! Sonuna doğru yerde üçer üçer kıvranıyorlardı. Ancak üç yelkenlinin mürettebatıyla köyün çoğu üstüme çullandığında yenildim. Boynuma kalası kolayca geçirdiler.</p>

  <p>Yelkenlilerden birine bindirildiğimizde, başka bir tayfa olan Vandervoot, “Aman Tanrım, şimdi ne olacak!” diye sordu.</p>

  <p>Bu soruyu sorduğunda kafese tıkılmış kuşlar gibi açık güvertede oturuyorduk ve bir an sonra gemi rüzgâra doğru yan yatarken derisi soyulmuş boyunlarımızla rüzgâraltının frengi deliklerinden asılarak, kalaslar filan ne varsa hep birlikte güverteye yıkıldık. Ve üstteki pupadan Kwan Yung-jin bizi görmemiş gibi aşağıya bakıyordu. Sonraki yıllarda Vandervoot bizim aramızda “Şimdi Ne Olacak Vandervoot” diye çağrıldı. Zavallı adamcağız! Her kapının yüzüne kapandığı Keijo’nun sokaklarında, bir gece donarak öldü.</p>

  <p>Anakaraya götürüldük ve leş gibi, haşarattan geçilmeyen bir hapishaneye atıldık. Cho-Sen’in memur sınıfıyla tanışmamız bu biçimde gerçekleşti. Ancak göreceğiniz gibi, Om Hanımefendinin nazik, benimse güçlü olduğum günlerde Kwan Yung-jin’den hepimiz adına öcümü alacaktım.</p>

  <p>Hapishanede günlerce yattık. Nedenini ise sonradan öğrendik. Kwan Yung-jin bize ne yapılacağı konusunda sarayın buyruğunu öğrenmek için bir ulak göndermişti. Bekleyiş sırasında biz de hayvanat bahçesindeki hayvanlar gibiydik. Daha önce bizim ırkımızdan hiç kimseyi görmedikleri için tan atışından karanlık çökünceye değin demirli pencerelerimizin önü yerlilerin akınına uğruyordu. İzleyici kalabalığı yalnızca ayaktakımından oluşmuyordu. Hamalların omuzları üstündeki tahtırevanlara kurulmuş hanımlar deniz kazasına uğramış acayip şeytanları görmeye geliyor, eşlikçileri sıradan halkı kamçılayarak geri püskürtürken onlar da uzun uzun ve çekinerek bize bakıyorlardı. Biz onları pek az görüyorduk, çünkü ülkenin gelenekleri uyarınca yüzleri kapalıydı. Yalnızca dansçı kızlarla düşmüş kadınlar ve yaşlılar ortalık yerde yüzleri açık görülebilirdi.</p>

  <p>Çoğu kez Kwan Yung-jin’in hazımsızlık çektiğini ve atakları şiddetlendiğinde acısını bizden çıkardığını düşünmüşümdür. Her ne hal ise, uysun ya da uymasın, canı ne zaman çekerse hepimiz hapishanenin önündeki sokağa çıkartılıyor ve kalabalığın sevinç haykırışları arasında sopalarla bir temiz dövülüyorduk. Bu Asyalı zalim, bir hayvan; acı çeken insan görüntülerinden zevk alıyor.</p>

  <p>Dövülmemize bir son verildiğinde en azından hoşnut kaldık. Bu da Kim’in gelişiyle gerçekleşti. Kim mi? Tüm söyleyebileceğim ve söyleyebileceğimin en iyisi, onun Cho-Sen’de karşılaştığım en beyaz kişi olduğu. Onunla tanıştığımda elli adamın başıydı. Elimden gelenin en iyisini yaparak, işim bitirilmezden önce onu saray muhafızlarının komutasına getirdim. Günün birinde ise Om Hanımefendiyle benim uğrumuzda öldü. Kim… eh, Kim, Kim’di işte.</p>

  <p>O gelir gelmez kalaslar boyunlarımızdan çıkartıldı ve orada gurur duydukları bir yer olan pancar hanına yerleştirildik. Hâlâ tutsaktık, ama elli atlı askerin gözetimindeki onurlu tutsaklardık. Ertesi gün, Cho-Sen’e özgü cüce atların üstünde bacaklarını ayırmış on dört tayfa, Keijo’ya varmak üzere kraliyet yolunda yollara düştük. İmparator, deniz şeytanlarının acayipliğini bir de kendi gözüyle görmek istemiş Kim’in bana anlattığına göre.</p>

  <p>Kuzeye ve güneye uzanan Cho-Sen’in yarısını katettiğimiz, günlerce süren bir yolculuktu bu. Cüce atların yemlenmesine bakmak için çevrede gezindiğim ilk molada karşıma çıktı. Ve tanık olduğum şey, bizim tayfalar koşarak yanıma gelinceye kadar “Şimdi ne olacak Vandervoot?” diye haykırmama yol açtı. Atların fasulye çorbasıyla beslendiği, benim yaşayan bir insan olduğum gerçeği kadar gerçekti; bildiğiniz sıcak fasulye çorbası ve bütün yolculuk boyunca da sıcak fasulye çorbası dışında bir şey yemediler. Bu, ülkenin geleneğiymiş.</p>

  <p>Gerçekten de cüceydi bu atlar. Kim’le tutuştuğum bir bahis üzerine kişnemesine ve çırpınmasına aldırış etmeden birini omuzlarımın üstünde havaya kaldırdım, böylece de yeni ismimi zaten duymuş olan Kim’in adamları bana Yi Yong-ik, Kudretli diye seslendiler. Kim Korelilerde görüldüğü gibi iri bir adamdı ve Koreliler de uzun boylu, kaslı yapılıydılar ve Kim de kendini pek beğeniyordu. Ancak dirsek dirseğe ve avuç avuca yaptığımız bilek güreşinde irademle onun kolunu büktüm. Askerleriyle ağzı açık kalan köylüler bakıp duruyor ve “Yi Yong-ik” diye mırıldanıyorlardı.</p>

  <p>Bir bakıma yolculuk eden bir sirktik. Lafımız bizden önce gidiyor, bundan dolayı da bütün kırsal halkı geçişimizi görmek için yol kenarına üşüşüyordu. Sonu gelmeyen bir sirk alayıydı. Geceleri kaldığımız kasaba hanları kalabalıkların akınına uğruyor, bu yüzden de, askerler onları mızrakla dürtüp darbeler savurarak geri püskürtene kadar huzur yüzü görmüyorduk. Ama önce Kim, eğlence olsun diye, onları buruşturup yere serişimi görmek için köyün en güçlü adamlarıyla güreşçilerini çağırtıyordu.</p>

  <p>Ekmek diye bir şey yoktu, ama beyaz pirinç (insanın kaslarını muhafaza etmesine yetmiyordu), köpek olduğunu keşfettiğimiz bir et (bu hayvan Cho-Sen’de, yemek için düzenli biçimde kesiliyordu) ve ölümüne acı olup da insanın düşkün olmayı öğrendiği turşular yiyorduk. İçki de vardı, hem de gerçek içki; o sütümsü çamur değil, beyaz, pirinçten damıtılmış yakıcı bir içki; yarım litresi cılız birini öldürebilecek, güçlü birini ise çılgın ve şen yapmaya yetecek bir içkiydi. Duvarlarla çevrili Chong-ho kentinde, bu içkiyle, Kim’i ve kentin ileri gelenlerini masanın altına sermiştim; ya da daha çok üstüne demeliyim, çünkü masa yerine, binlerce kez uyluklarımda kramp düğümlerine yol açan döşemeye çömeliyorduk. Ve yine herkes, “Yi Yong-ik” diye söylendi ve yiğitliğimin ünü bizden önce Keijo’ya ve imparatorun sarayına vardı.</p>

  <p>Bir tutsaktan çok onurlandırılmış bir konuktum ve her zaman Kim’in yanında at sürüyordum, uzun bacaklarım neredeyse yere değiyordu ve yolun inişe geçtiği yerlerde ayaklarım çamuru sıyırıyordu. Kim gençti. Kim insandı. Kim evrenseldi. O herhangi bir ülkedeki herhangi birisiydi. O ve ben tüm gün ve gecenin de yarısı boyunca konuşuyor, gülüşüyor, şakalaşıyorduk. Ve de dili sular seller gibi öğrendiğimi kanıtlıyordum. Zaten o yönde bir yeteneğim vardı. Kim bile deyimleri ustaca kullanış biçimime hayret ediyordu. Ve Korelilerin bakış açılarını, mizah anlayışlarını, Korelilerin yufkalaştığı yerleri, zayıf noktalarını, alıngan yönlerini de öğrenmiştim. Kim bana çiçek şarkıları, aşk şarkıları ve meyhane şarkıları öğretti. Bu sonunculardan birisi kendisine aitti, sonunu sizin için kabaca çevirme girişiminde bulunacağım. Kim’le Pak, gençliklerinde, içkiden uzak duracaklarına dair çok geçmeden bozulacak bir ant içmişler. Yaşlanınca, Kim ve Pak’ın şarkısı:</p>

  <div class="poem">

    <p>“Hayır, hayır, Yıkıl git! Şenlikli kadeh</p>

    <p>Yeniden besleyecek ruhumu</p>

    <p>Kendisine karşı. Ne, iyi adam, az dur!</p>

    <p>Bana kırmızı şarap nerede satılır, söyleyebilir misin?</p>

    <p>Nasıl, tam senin şeftali ağacının ardında mı? Orada mı?</p>

    <p>Talihin açık olsun, ben oraya gidiyorum.”</p>

  </div>

  <p>Entrikacı ve kurnaz Hendrik Hamel, Kim’in yalnızca beni değil benim üzerimden Hendrik Hamel’le geri kalan herkesi kayırmasını sağlayan soytarılıklarımı sürdürmem için beni hep teşvik edip zorluyordu. Burada Hendrik Hamel’e, sonradan Keijo’da Yunsan’ın lütfunu, Om Hanımefendi’nin kalbini ve imparatorun da hoşgörüsünü kazanmada çok faydasını gördüğüm için akıl hocam olarak değiniyorum. Oynadığım oyun için gereken iradeye, korkusuzluğa ve kurnazlığa sahiptim; ancak burada özgürce kabul etmeliyim ki bu kurnazlığın çoğunu bana Hendrik Hamel sağladı.</p>

  <p>Ve böylece duvarlarla çevrili bir kentten duvarlarla çevrili diğerine giderek, sayısız çiftlik barındıran vadilerle oyulmuş, karlı, dağlık araziden geçerek Keijo’ya kadar yola devam ettik. Ve her akşam, hava kararınca zirveden zirveye uyarı ışığı veren ateşler ortaya çıkıyor ve tüm ülkeye yayılıyordu. Kim, hep bu gece gösterilerini izliyordu. Bu ateş haberleşmesi zincirinin mesajlarının imparatora taşınmak üzere Cho-Sen’in tüm sahillerinden Keijo’ya kadar ulaştığını anlattı Kim bana. Bir tek ateş, arazinin huzur içinde bulunduğu anlamına geliyordu. İki ateş isyan ya da işgal demekti. Biz, tek ateşten başka bir şey görmedik hiç. Ve biz yola devam ettikçe, Vandervoot arkadan yetişiyor ve “Aman Tanrım, şimdi ne olacak?” diye merakla soruyordu.</p>

  <p>Keijo’yu, soylular ya da <i>yang-ban</i>’lar dışında bütün nüfusun sonsuzcasına beyaz giyindiği devasa bir kent olarak bulduk. Bunu Kim, kendiliğinden bir kararlılık ve kastın açığa vurulması olarak açıkladı. Böylece insan bir bakışta, giysilerinin temizlik ya da kirlilik derecesine göre bir bireyin konumunu söyleyebilirdi. Üstündeki giysilerden başka hiçbir şeyi olmayan bir hamalın aşırı ölçüde pis olduğunu söylemek akla yatkın duruyordu. Ve kusursuz bir beyaz giysi içindeki bireyin de değiştirecek pek çok giysisinin ve buyruğu altında, bu giysilerin kusursuz olmasını sağlayan çamaşırcılar bulunduğu da akla yatkındı. Uçuk, çeşitli renklerde ipekler giyen <i>yang-ban</i>’lara gelince, bunların konumları böylesi bir sıradan ölçünün ötesindeydi.</p>

  <p>Bir handa birkaç gün dinlendikten ve bu süre içinde de giysilerimizi yıkayıp gemi kazasıyla yolculuğun yol açtığı zarar ziyanı onardıktan sonra imparatorun huzuruna çağrıldık. Saray duvarının önündeki büyük açıklıkta, daha ziyade kaplumbağaları andıran taştan devasa köpekler vardı. Uzun boylu bir insanın iki katı yüksekliğinde masif taştan kaideler üstüne çömelmişlerdi. Sarayın duvarları kocamandı ve yontma taştan yapılmıştı. Bu duvarlar öyle kalındı ki bir yıllık bir kuşatma sırasında en güçlü top bile üstünde gedik açamazdı. Bir pagoda gibi yükselen, her bir katının kiremitli çatısı saçak biçiminde sarkan ve giderek küçülen pek çok kata sahip tek giriş kapısı da sarayın kendisi kadar vardı. Yakışıklı askerlerden oluşan bir muhafız alayı kapıda sıraya dizilmişlerdi. Kim bana bunların, Pyeng-yang’ın Kaplan Avcıları, Cho-Sen’de rastlanılabilecek en acımasız savaşçılar olduklarını söyledi.</p>

  <p>Ancak bu kadarı yeterli. İmparatorun sarayını yalnızca betimlemem bile hikâyemi bin sayfa uzatırdı. Burada gücü, tüm maddi ifadesi içinde anladığımızı söylemem yetsin. Yalnızca derin, geniş, eski ve güçlü bir uygarlık bu kralların bol duvarlı, çok çatılı evini yaratabilirdi.</p>

  <p>Biz tayfalar bir izleyici salonuna değil, ama anladığımız kadarıyla bir şölen salonuna götürüldük. Şölen sonuna gelmişti ve kalabalık neşeli bir havadaydı. Ne kalabalık ama! Yüksek mevkili kişiler, hanedan prensleri, kılıçlı soylular, solgun rahipler, yüksek rütbeli güneş yanığı tenli subaylar, yüzleri açık saraylı hanımefendiler, ağırlamaktan yorulup dinlenmeye çekilmiş boyalı <i>ki-sang</i> ya da dansözler ve eşlikçiler, hizmetçiler, hadımlar, uşaklar ve sayısı belirsiz saray köleleri.</p>

  <p>Ancak peşinde yakın çevresiyle imparator, bizi incelemek için yaklaştığında bunların hepsi yanımızdan uzaklaştı. Neşeli bir hükümdardı, özellikle de bir Asyalı’ya göre. Pürüzsüz, solgun, asla güneş yüzü görmemiş teniyle kırkından fazla göstermeyen imparator, koca karınlı, titrek bacaklıydı. Yine de bir zamanlar sağlıklı bir adam olduğu belliydi. Soylu alnı bunu ele veriyordu. Ancak gözleri sulu, gözkapakları ise gevşekti, dudakları, içine daldığı aşırı zevkler yüzünden seğirip titriyordu ki bu aşırılıkların genelde Budist rahip Yunsan tarafından tasarlanıp körüklendiğini çok geçmeden öğrenecektim.</p>

  <p>Deniz giysilerimiz içindeki biz denizciler alaca bulaca bir topluluktuk ve huzura kabulümüzün sırrı da bu alaca bulacalıktı. Acayipliğimize yönelik hayret nidaları kahkahalara yol açtı. <i>Ki-sang</i> bizi oraya buraya çekeleyerek, tutsak ederek, birimize karşı ikisi üçü birden, dans eden ayılar gibi ortalıkta yürüterek ve bizi soytarı yerine koyarak çevremizi kuşattı. Küçük düşürücüydü elbet, ama zavallı tayfaların elinden ne gelirdi? Burnunu çekiştiren, kollarını çimdikleyen, zıplayana değin kaburgalarını dürtükleyen, gülüşen bir sürü kızın çevresine doluştuğu ihtiyar Johannes Maartens ne yapabilirdi? Bu tür eziyetten kaçmak için Hans Amden kendine yer açtı ve bütün saray kahkahadan kırılana değin Hollandalılara özgü beceriksizce bir sinir krizine girdi.</p>

  <p>Günlerce Kim’le eşit tutulup onunla ahbaplık etmiş benim için de aşağılayıcı bir durumdu bu. Gülüşen <i>ki-sang</i>’a direndim. Bacaklarımı sıkıca yere basıp kollarımı kavuşturarak dimdik durdum; hiçbir çimdik ya da gıdıklama beni ürpertemedi. Bu yüzden de daha kolay avlara yönelip beni bıraktılar.</p>

  <p>Arkasından kendisini çekiştiren üç <i>ki-sang</i>’la boğuşarak yanıma gelmeye çabalayan Hendrik Hamel, “Tanrı aşkına, şunları etkile be adam,” diye bir şeyler geveledi.</p>

  <p>Geveleyebildiğine şükür, çünkü ne zaman konuşmak için ağzını açsa tatlılarla dolduruyorlardı.</p>

  <p>“Bizi bu maskaralıktan kurtar,” diye üsteledi tatlı dolu avuçları savuşturabilmek için kafasını sağa sola sallayarak. “Saygınlığımız olmalı, anlasana, saygınlığımız. Bu bizim sonumuzu getirir. Bizi evcil hayvan yerine koyuyorlar, oyuncak ediyorlar. Bizden bıktıklarında bir köşeye atacaklar. Sen doğrusunu yapıyorsun. Vazgeçme. Onları kendinden uzak tut. Hepimize saygı göstermelerini sağla…”</p>

  <p>Son söylediği zor duyuldu, çünkü o sırada <i>ki-sang</i> ağzına tatlıları tıkıştırdığından konuşamayacak hale gelmişti.</p>

  <p>Dediğim gibi, iradeye ve korkusuzluğa sahiptim ve kurnazlık için de tayfa beynimi zorladım. Arkadan ensemi bir tüyle gıdıklayan bir saray hadımı beklediğim fırsatı verdi. <i>Ki-sang</i>’ın saldırılarına ilgisizliğim ve ödün vermezliğimle zaten ilgiyi üstümde toplamıştım, bu yüzden de çoğu, hadımın kızdırmaya çalıştığı bana bakıyordu. Yerini saptayıp ondan uzaklaşıncaya kadar oralı olmadım, hiç kımıldamadım. Derken kafamı ya da bedenimi çevirmeden yalnızca kolumu oynatarak açıktan elimin tersini şimşek gibi yapıştırdım. Elimin eklemleri, boylu boyunca yanağıyla çenesine kondu. Fırtınada kırılan ahşap bir direğinkine benzeyen bir çatırtı duyuldu. İki büklüm olup üç dört metre ötede döşemenin üstüne yığılıp kaldı.</p>

  <p>Hiçbir kahkaha işitilmiyor, yalnızca şaşkınlık bağırışlarıyla “Yi Yong-ik” fısıltıları duyuluyordu. Yeniden kollarımı kavuşturdum ve mağrur bir edayla dikildim. İnanıyorum ki ben, Adam Strang, başka şeylerin yanı sıra içimde bir de aktör barındırıyordum. Bakın sonra ne oldu. Artık topluluğumuz içindeki en göze çarpan kişi bendim. Gurur dolu gözlerle, küçümseyerek üstüme dikilmiş bakışları karşıladım ve içlerinden biri dışında, hepsinin yere bakmasını ya da öteye çevrilmesini sağladım. Bunlar, giyim kuşamının varsıllığıyla, arkasında pır pır eden yarım düzine kadının varlığından ayrıcalıklı bir saray hanımefendisi olduğuna hükmettiğim genç bir kadının gözleriydi. Gerçekte, Om Hanım’dı o, Min hanedanının prensesi. Genç mi dediydim? Tam olarak benim yaşımda, otuzundaydı; bütün olgunluğu ve güzelliğiyle henüz bekâr bir prenses olduğunu öğrenecektim.</p>

  <p>Sonunda ben bakışlarımı kaçırana değin hiç kıpırdamadan gözlerimin içine bakan bir tek oydu. Bana tepeden bakmıyordu, çünkü gözlerinde ne meydan okuma ne de düşmanlık; yalnızca şaşkınlık vardı. Tek başına küçük bir kadın tarafından yenilgiye uğratıldığımı kabul etmeye gönülsüzdüm ve yana çevirdiğim gözlerim, yoldaşlarımın utanç verici hezimetine ve arkalarındaki <i>ki-sang</i>’a odaklandı ve gereken bahaneyi verdi. Ellerimi, birisi buyruk verirken olduğu gibi Asyalı usulünde çırptım.</p>

  <p>“Bırakın!” diye onların dilinde, kendisinden aşağı olanlara hitap edildiği biçimde gürledim.</p>

  <p>Ha, öyle bir göğsüm ve gırtlağım vardı ki kulakları sağır edecek ölçüde boğa gibi kükreyebiliyordum. Garanti veririm ki imparatorun sarayının kutsal havasında daha önce hiç öyle yüksek sesli bir buyruk patlamamıştır.</p>

  <p>Koca oda dehşet içinde kaldı. Kadınlar irkilip kendi emniyetleri için birbirlerine sokuldular. <i>Ki-sang</i>, tayfaları bıraktı ve endişeyle kıkırdayarak bir yana büzüldüler. Bir tek Om Hanım ne kımıldadı ne de istifini bozdu; iri iri açılmış gözleriyle yeniden ondan yana çevirdiğim gözlerimin içine bakmayı sürdürdü.</p>

  <p>Ardından, sanki yazgıyı belirleyecek sözler beklenir gibi büyük bir sessizlik çöktü. Yığınla göz bir imparatora bir bana kaçamak bakışlar atıyordu. Ve ben de sessizliğimi sürdürüp kollarımı kavuşturmuş, kibirli ve soğuk biçimde orada dikilme akıllılığını göstermiştim.</p>

  <p>“Bizim dilimizi konuşuyor,” dedi imparator en sonunda ve tutulmuş soluklar öyle bir bırakıldı ki bütün odanın aynı anda kocaman, tek bir soluk aldığına yemin ederim.</p>

  <p>“Ben bu dille doğdum,” diye karşılık verdim, denizci kurnazlığımla aklıma gelen ilk çılgınlığın üstüne atlayarak. “Annemin memesinde bu dili konuşuyordum. Ülkemin mucizesiydim. Bilge kişiler çok uzaklardan beni görüp dinlemeye geliyorlardı. Ancak hiç kimse söylediğim sözcükleri tanımıyordu. O zamandan beri geçen pek çok yıl içinde çoğunu unuttum, ama şimdi Cho-Sen’de sözcükler, çoktan yitirilmiş dostlar gibi bana geri dönmeye başladı.”</p>

  <p>Onları etkilediğim kesindi. İmparator yutkundu ve sorarken dudakları seğirdi:</p>

  <p>“Bunu nasıl açıklıyorsun?”</p>

  <p>“Ben bir kazayım,” diye yanıtladım, zekâmın açtığı yolda ilerleyerek. “Doğum tanrıları dikkatsizlik etmişler ve yanlışlıkla uzak bir ülkeye yerleştirilmişim ve beni yabancı insanlar büyütmüş. Ben Koreliyim ve artık sonunda yuvama döndüm.”</p>

  <p>Ortalığı saran fısıldaşmalar ve akıl yürütmeler amma da heyecanlıydı. İmparatorun kendisi Kim’i sorguluyordu.</p>

  <p>“O hep böyleydi, denizden geldiği andan beri ağzından bizim dilimiz dökülüyordu,” diye yalan atacak denli iyi bir adamdı Kim.</p>

  <p>“Üstüme uyacak soylu giysilerinden getirin bana,” diye söze karıştım, “ve görün.” Sözüm dinlenip bana yol açılırken <i>ki-sang</i>’a döndüm. “Ve kölelerimi rahat bırakın. Uzun yoldan geldiler ve bitkinler. Onlar benim sadık kölelerim.”</p>

  <p>Uşakları başımızdan savan Kim, başka bir odada giyinmeme yardım etti ve bana yaptırdığı giyinme provası hızlı ve amacına uygundu. Tutturduğum yol konusunda benden daha fazla bir fikri yoktu, ama iyi bir adamdı o.</p>

  <p>İşin gülünç yanı, yeniden kalabalığa karışıp uzun süre kullanılmamaktan paslandığını ileri sürdüğüm Korecemi döktürürken, yeni bir dil öğrenmek konusunda oldukça inatçı dilli Hendrik Hamel ve geri kalanların ağzımdan çıkan hiçbir sözcüğü anlamamalarıydı.</p>

  <p>“Sarayımın Silla’nın yıkıntıları üstünde yükseldiği uzun yıllar öncesinde Songdo’da hüküm süren,” dedim imparatora, “Koryu hanedanının kanındanım.”</p>

  <p>Eskiçağ tarihi; hepsini uzun yolculuğumuz sırasında bana Kim anlatmıştı ve bana öğrettiklerini papağan gibi tekrarlayışımı duymak için yüzünü gözünü oynatıyordu.</p>

  <p>İmparator beraberimdekileri sorunca, “Bunlar,” dedim, “benim kölelerim, şuradaki ihtiyar hödük hariç, hepsi” -Johannes Maartens’i gösterdim- “o, özgür bırakılmış bir adamın oğludur.” Hendrik Hamel’e yaklaşmasını söyledim. “Bu da,” diye eğlenmeyi sürdürdüm, “babamdan önce sarayımızda doğmuş damızlık bir köleden olmadır. Bana çok yakındır. Yaşıtız, aynı gün doğmuşuz, babam da o gün onu bana vermiş.”</p>

  <p>Sonradan, Hendrik Hamel neler söylediğimi merak ettiğinde ve ben de ona anlattığımda oldukça öfkelenip beni azarladı.</p>

  <p>“Ok yaydan çıktı Hendrik,” dedim ben. “Ne yaptıysam akılsızlıktan ve bir şey söyleme gereksinimi yüzünden yaptım. Ama oldu bir kere. Ne sen ne de ben artık geri alamayız. Rolümüzü oynamalı ve elimizden gelenin en iyisini yapmalıyız.”</p>

  <p>Taiwun, imparatorun erkek kardeşi, ayyaşın önde gideniydi ve gece ilerlerken bana içki içmek konusunda meydan okudu. İmparator pek keyiflendi ve bir düzine ayyaş soyluya yarışmaya katılmalarını buyurdu. Kadınlar gönderildi ve biz içmeye başladık, içki üstüne içki, kupa üstüne kupa devirdik. Kim’i yanımda alıkoydum ve yarıya geldiğimizde, Hendrik Hamel’in uyarı niteliğindeki kaş çatışlarına aldırmadan onu ve ötekileri, han yerine sarayda yatırılmalarını rica edip bunu da başararak gönderdim.</p>

  <p>Ertesi gün saray benim başarımın dedikodusuyla çalkalanıyordu, çünkü Taiwun’la bütün destekçilerini hasırların üstünde horlarken bırakmış ve kimseden yardım almadan yatmaya gitmiştim. Sonradan gelecek inişli çıkışlı günlerde, Taiwun, benim Koreli olarak doğduğum yolundaki iddiamdan hiç kuşkulanmadı. Ancak bir Korelide, diye ileri sürüyordu, bu kadar güçlü bir kafa bulunabilir.</p>

  <p>Saray kendi içinde bir kentti ve ayrı bir yerdeki bir tür yazlık saraya yerleştirildik. Kral dairesi benimdi elbet ve Hamel’le Maartens, öteki hoşnutsuz tayfalarla birlikte kendilerine kalanla yetinmek zorunda kaldılar.</p>

  <p>Yunsan’ın, sözünü etmiş olduğum Budist rahibin huzuruna çağrıldım. Onun da benim de birbirimizi ilk görüşümüzdü bu. Kim’i bile yanımızdan uzaklaştırdı ve loş odada derin döşeklerin üstünde yalnız oturduk. Tanrım, Tanrım, nasıl bir adam, nasıl bir zekâydı bu Yunsan! Ruhumu yokladı. Cho-Sen’de kimsenin bilmeyi düşleyemeyeceği başka diyarlar ve yerlerle ilgili şeyler biliyordu. Uydurma doğumuma inanmış mıydı? Bunu kestirmem zordu, çünkü yüzü bronz bir vazodan daha az değişkendi.</p>

  <p>Yunsan’ın ne düşündüğünü yalnızca Yunsan bilirdi. Ancak onda, bu zavallı giyimli, karnı sırtına yapışmış rahipte, saraydaki ve Cho-Sen’deki bütün gücün arkasında yer alan gücü gördüm. Konuşmanın akışından benden yararlanacağını da hissettim. Peki, bu yararlanma işini öneren Om Hanım mıydı? Çiğnesin diye Hendrik Hamel’in ağzına verdiğim bir sakızdı bu. Bu konuda çok az şey biliyordum ve umursamıyordum da; çünkü ben her zaman anda yaşadım ve öngörmeyi, önlem almayı ve endişe içinde kıvranmayı da başkalarına bıraktım.</p>

  <p>Zarif yüzlü, kedi adımlı bir hadımı sarayın içindeki dolambaçlı yollar boyunca dairesine kadar izleyerek Om Hanım’ın çağrısına da karşılık verdim. Prenses kanı taşıyan birisine yaraşır biçimde döşenmiş bir dairede yaşıyordu. Yüzlerce yıllık olmakla birlikte boyları ancak benim yarıma kadar gelen cüce ağaçlardan oluşan koruların bulunduğu lotus havuzları arasında onun da kendine ait bir sarayı vardı. Kuyumcular tarafından işlenmişçesine zarif ve eşsiz, bronzdan yapılma köprüler nilüfer göletleri üstünden uzanıyor ve bir bambu korusu onun sarayıyla ana saray arasında bir perde görevi görüyordu.</p>

  <p>Başım fırıl fırıl dönüyordu. Bir denizci olsam da kadınlar karşısında aptallaşanlardan değildim ve beni çağırtmasının ardında boş meraktan fazlasını hissetmiştim. Sıradan insanlarla kraliçeler arasında geçen aşk hikâyeleri duymuşluğum vardı ve bu tür hikâyelerin doğruluğunu kanıtlama talihine mi erişiyorum diye merak ediyordum.</p>

  <p>Om Hanım hiç zaman yitirmedi. Çevresinde kadınlar vardı, ama onların varlıklarını bir arabacının atlarını umursadığından daha fazla umursamıyordu. Odayı yarı yarıya yatağa çeviren derin döşeklerin üstünde yanına oturdum ve bana şarapla birlikte inci kakmalı küçük, ayak boyutunda sehpalar üstünde sunulan, atıştırmalık tatlılar getirildi.</p>

  <p>Tanrım, Tanrım, gözlerinin içine bakmak dışında bir şey yapamıyordum. Ama bekle. Hata yapma. Om Hanım aptal değildi. Benimle aynı yaşta olduğunu söylemiştim. Yılların verdiği soğukkanlılıkla otuz yaşın hakkını veriyordu. Ne istediğini biliyordu. Ne istemediğini de. İşte bu yüzden, bir Asya sarayının tüm baskısı onu Chong Mong-ju ile evlenmesi için boş yere zorlamasına karşın hiç evlenmemişti. Büyük Min ailesinin uzak bir kuzeni olan Chong Mong-ju’nun kendisi de hiç aptal değildi ve tüm gücü kendi elinde tutup, Cho-Sen’i düzenin hâkim olduğu bir dengede tutmaya uğraşan Yunsan’ı tedirgin etmek için, tüm hırsıyla güce sımsıkı sarılıyordu. Bu yüzden Om Hanım’la gizlice işbirliği yapıp onu kuzeninden kurtaran ve onu, kuzeninin kanatlarını törpülemek için kullanan Yunsan’ın ta kendisiydi. Ama gizli kapaklı işlerin bu kadarı yetsin. Benim bunların daha onda birini tahmin etmemden çok zaman öncesiydi ve zaten çoğunu da, ya Om Hanım’ın verdiği sırlar ya da Hendrik Hamel’in vardığı sonuçlardan öğrendim.</p>

  <p>Om Hanım çiçek gibi bir kadındı. Onun gibi kadınlar ender doğarlar, dünyaya yüzyılda bir bilemediniz iki kez gelirler. Kural ya da geleneklerin önüne çıkardığı engelleri tanımazdı. Onun için din, kısmen Yunsan’dan öğrendiği kısmen de kendi kendine bulduğu bir dizi soyutlamadan ibaretti. Kaba dini, halk dinini, milyonlara ter döktürmenin sürmesini sağlayan bir araç sayıyordu. Kendine özgü bir iradesi vardı ve yüreği bütünüyle kadıncaydı. Dünyalar güzeliydi; evet, dünyanın her yerinde geçerli kıstaslara göre güzeldi. İri siyah gözleri Asyalılarda görüldüğü gibi kısık da değildi, çekik de. Uzun, içten ve dürüsttüler ve belli belirsiz eğrilikleri de yalnızca cazibelerini artırıyordu.</p>

  <p>Onun aptal olmadığını söylemiştim. Orada durun! Prenses, denizci ve aşk durumu, yüreğimi pır pır ettiren, yabana atılmayacak bir şeydi; bu yüzden de denizci beynimi, durumu erkekliğimin lehine çevirecek bir akıl bulması için zorladım. Fırsat, bu buluşmanın ilk anlarında ayağıma gelmiş, sarayda söylediklerime yeniden değinip gerçekte eski Koryu hanedanının kanından bir Koreli olduğumu söylemiştim.</p>

  <p>“Bırak bunları,” dedi dudaklarıma tavuskuşu tüyünden yelpazesiyle vurarak. “Bana çocuk masalı anlatma. Benimle birlikteyken herhangi bir Koryu hanedanından daha iyi ve büyük olacağını anla. Sen bir…”</p>

  <p>Durakladı ve ben de gözlerinin cesaretle büyüyüşünü izleyerek bekledim.</p>

  <p>“Sen bir erkeksin,” diye tamamladı sözünü. “Senin gibi iki bacağının üstünde durup dünyayı karşısına almış bir adamın var olabileceğini uykumda bile düşlememiştim.”</p>

  <p>Tanrım, Tanrım! Zavallı bir denizci ne yapabilirdi ki? İşte bu denizcinin güneş yanığı teni, kabul ediyorum, Om Hanım’ın gözleri muzip bir hoşluk içinde yaramazlığın ikiz havuzlarına dönüşünceye kadar kızardı ve onu kollarıma aldım. O da beni umutlandıran, ayartan biçimde güldü ve kadınlara ellerini çırptı ve anladım ki bu seferlik görüşmemiz sona ermişti. Yine anladım ki, başka görüşmeler de olacaktı, başka görüşmeler olmak zorundaydı.</p>

  <p>Hamel’in yanına döndüğümde sersem gibiydim.</p>

  <p>Enine boyuna düşündükten sonra, “Kadın işte,” dedi. Bana baktı ve yanlış anlamama olanak vermeyecek biçimde kıskançlıkla iç geçirdi. “Kasların yüzünden, Adam Strang, boğa gırtlağın, sarı saçların yüzünden. Eh, oyun bu, ahbap. Onunla oynayacaksın ve bizim için her şey yolunda gidecek. Onunla oynayacaksın ve ben de sana nasıl yapacağını öğreteceğim.”</p>

  <p>Saçlarım diken diken oldu. Sıradan bir denizci olabilirdim, ama erkektim ve kadınlarla ilişki kurma yöntemimde hiçbir erkeğe borçlu kalamazdım. Hendrik Hamel yıldızların navigasyon bilgisiyle ve kitaplardaki derinliğiyle, bir zamanlar eski <i>Sparwehr</i>’in ortaklarından birisi olabilirdi, ancak kadınlar söz konusu olduğunda ben de ondan aşağı kalmazdım.</p>

  <p>O ince dudaklarıyla gülümsedi ve sorguladı:</p>

  <p>“Om Hanımefendi’den hoşlanıyor musun?”</p>

  <p>“Böyle konularda hiçbir denizci diğerinden farklı değildir,” diye geçiştirdim.</p>

  <p>“Ondan hoşlanıyor musun?” diye üsteledi, boncuk gözleriyle beni delip geçerek.</p>

  <p>“Fena değil, aman, fena değilden biraz fazlası ille de soracaksan.”</p>

  <p>“O zaman gönlünü kazan,” diye buyurdu, “bir gün bir gemiye binip bu lanetli ülkeden kaçarız. Yeniden bir kap Hıristiyan yemeği için Hint Adaları’nın tüm ipeklerinin yarısını verirdim.”</p>

  <p>Beni çıkarı için önemsiyordu.</p>

  <p>“Onun gönlünü kazanabilecek misin?” diye sordu.</p>

  <p>Meydan okuması karşısında ayaklarım yerden kesilmişti. Hoşnutlukla gülümsedi.</p>

  <p>“Ama çabucak değil,” diye öğütledi. “Çabuk şeyler ucuzdur. Kendin için bir fiyat biç. Nezaketinde sakınımlı davran. Boğa gırtlağınla sarı saçlarını kıymete bindir ve bunlara sahip olduğun için Tanrı’ya şükret, çünkü bunlar bir kadının gözünde bir düzine filozofun beyninden çok daha değerlidir.”</p>

  <p>Bunu, imparatorla görüşmelerim, Taiwun’la içki yarışlarım, Yunsan’la müzakerelerim ve Om Hanım’la geçirdiğim saatlerle dolu tuhaf, baş döndürücü günler izledi. Ayrıca gece yarılarına dek oturuyor, Hamel’in buyruğuyla, Kim’den saray adabının inceliklerini, Kore tarihiyle eski ve yeni tanrılarını, kibar kişilerin, soyluların ve uşakların konuşma biçimlerini öğreniyordum. Hiçbir denizci bu kadar çalışmamıştır. Bir kuklaydım; bana gereksinimi bulunan Yunsan’ın kuklası; ilişkilerin entrikasını, tek başıma kaldığımda boğulacağım denli derin kuran Hamel’in kuklası. Bir tek Om Hanım’la birlikteyken kukla değil, erkektim… ama geriye bakıp olaylar üstünde kafa yorduğumda kuşkuya kapılıyorum. Sanıyorum Om Hanım da beni yüreğindeki arzu yüzünden isteyerek dişlerini geçirmişti bana. Yine de bu konudaki gereksinimi layıkınca karşılandı, çünkü onun da benim yüreğimin arzusuna dönüşmesi için fazla zaman geçmesine gerek kalmamıştı ve benim isteğim öyle dolaysızdı ki ne onun iradesi ne Hendrik Hamel’inki ne de Yunsan’ınki kollarımı onu sarmalamaktan uzak tutabilirdi.</p>

  <p>Ancak o sırada kavrayamadığım bir saray entrikasının içinde buldum kendimi. Bunun, Om Hanım’ın prens kuzeni Chong Mong-ju’ya karşı düzenlenen bir şey olduğunu anlamaktan öteye geçemedim. Sarayda tahminimin çok ötesinde, Yedi Sahile değin uzanan, içinden çıkılmaz biçimde dolambaçlı hal almış hiziplerle, hizip içinde hizipler vardı. Ama ben bunlara kafa yormuyordum. Bu işi Hendrik Hamel’e bırakmıştım. Yanımda değilken olup biten her ayrıntıyı ona bildiriyordum ve o da çatılmış kaşlarla, düğümü çözüp sil baştan ağ ören sabırlı bir örümcek gibi saatlerce karanlıkta oturuyordu. Kölem sıfatıyla bana her yerde eşlik etmekte ısrar ediyordu; yalnızca Yunsan’la buluştuğumuz zamanlar bunun dışında kalıyordu. Doğal ki Om Hanım’la geçirdiğim anlardan da onu men ediyordum, ama üstüne vazife olmayan hassas olaylar dışında, genel olarak Om Hanım’la aramızda ne geçtiyse ona anlatıyordum.</p>

  <p>Sanırım Hamel geride oturup işin gizli kapaklı kısmını oynamaktan hoşnuttu. Başı derde girebilecek kişinin ben olduğumu hesaplayabilecek kadar soğukkanlıydı. Ben başarırsam o da başaracaktı. Ben mahvolursam o bir dağ gelinciği gibi sıyrılıp çıkacaktı işin içinden. Onun böyle akıl yürüttüğünden kuşkum yok, ama yine de göreceğiniz gibi, bu bile sonunda onun paçasını kurtarmasına yetmedi.</p>

  <p>“Bana destek ol,” dedim Kim’e, “ve her ne dilersen senin olacak. Var mı bir dileğin?”</p>

  <p>“Pyeng-Yang’ın Kaplan Avcıları’na komuta edersem, saray muhafızlarına da komuta etmiş olurdum,” diye yanıtladı.</p>

  <p>“Bekle,” dedim, “öyle de olacaksın. Söylemiştim.”</p>

  <p>Bunun nasıl gerçekleşeceği ise beni aşıyordu. Ama elinde hiçbir şey olmayanlar dünyayı cömertçe dağıtabilir ve elinde hiçbir şeyi bulunmayan ben de Kim’e saray muhafızlarının kaptanlığını verdim. Bunun en iyi tarafı, verdiğim sözü gerçekleştirmiş olmamdı. Kim, Kaplan Avcıları’nın komutasına da geldi, her ne kadar bu ona hüzünlü bir son getirdiyse de.</p>

  <p>Plan yapmayı ve entrika çevirmeyi politikacı olan Hamel ile Yunsan’a bırakmıştım. Ben yalnızca erkek ve âşıktım, geçirdiğim zaman da onlarınkinden daha keyifliydi. Gözünüzde canlandırın bir; serkeş, vur patlasın çal oynasın bir tayfa, sorumsuz, geçmişten de gelecekten de bihaber, krallarla yiyip içen, bir prensesin bağrına bastığı âşığı; Hamel ile Yunsan’ınki gibi beyinler ise bütün planları yapıp benim için gerçekleştiriyorlar.</p>

  <p>Yunsan, benim aklımın ardındaki aklı birçok kez neredeyse sezmenin üstüne geldi; ama Hamel’i yokladığında, Hamel, devlet ve siyaset işlerinden çok, benim sağlığım ve rahatımla ilgilenen ve Taiwun’la giriştiğim içki yarışlarından endişe duyan aptal kölenin teki olduğunu kanıtladı. Sanırım Om Hanım işin doğrusunu kestiriyor ve bunu kendisine saklıyordu; onun derdi zekâ kıvraklığı değil, Hamel’in söylemiş olduğu gibi, boğa gırtlağıyla bir erkeğin sarı saçlarıydı.</p>

  <p>Bu çağda Om Hanım’dan geriye artık külleri bile kalmamış olsa da, aramızda geçenleri anlatacak değilim. Ama o hafife alınacak birisi değildi, ben de öyle; ne zaman ki bir erkekle kadın yüreklerini birleştirir, işte o zaman kelleler uçabilir, krallıklar çökebilir, ama onlar yine de yollarından dönmezler.</p>

  <p>Evliliğimizin tartışıldığı zaman geldi çattı, ama sessizce; başlangıçta olabildiğince sessiz, karanlık köşelerde uşaklarla oda hizmetçilerinin arasında geçen sıradan saray dedikoduları biçimindeydi. Ama bir sarayda aşçı yamaklarının dedikodusu tahtın kulağına da çalınır. Çok geçmeden epeyce bir patırtı koptu. Saray Cho-Sen’in nabzıydı ve saray sallandığında Cho-Sen’de yer yerinden oynardı. Ve bu sallantının da nedeni vardı. Bizim evliliğimiz Chong Mong-ju’nun iki kaşının ortasına patlatılmış bir yumruk olacaktı. Yunsan’ın hazırlıklı olduğu bir direnç göstererek karşı koydu. Kırsal kesimdeki din adamlarının yarısı, Chong Mong-ju’nun safını tutup kafileler halinde saray kapılarının bir mil yakınına değin ilerleyerek imparatoru paniğe düşürecek denli korkuttular.</p>

  <p>Ancak Yunsan kaya gibi dikiliyordu. Taşralı din adamlarının öteki yarısı da, Keigjo, Fusan, Songdo, Pyeng-Yang, Chenampo ve Chemulpo gibi büyük kentlerin din adamlarıyla birlikte onundu. Yunsan ve Om Hanım, aralarında anlaşıp imparatoru çark ettirdiler. Sonradan bana itiraf ettiğine göre, gözyaşlarıyla, sinir krizleriyle ve tahtı sarsacak bir rezalet tehdidiyle onu canından bezdirmişti. Ve tüm bunların üstüne tüy dikmek için Yunsan da psikolojik açıdan en doğru anda, imparatoru uzun zamandır hazırlıkları yapılan, aşırılık ölçüsüne varmış tuhaflıklara yönlendirmişti.</p>

  <p>Yunsan bir gün beni, haşin gözlerinde belirip yiten bir göz kırpmayla, onda hiç rastlamadığım bir şakacılık ve insancıllıkla, “İzdivaç topuzu için saçlarını uzatmalısın,” diye uyardı.</p>

  <p>Aslına bakarsanız sıradan bir denizci; gücü, mevkisi ya da gözle görülebilir soyluluk nişanları olmayan birisi, antik Kor-yu soyundan geldiğini ileri sürse bile, bu onun bir prensesle evlenmesine yetmez. Bu yüzden bir imparatorluk kararnamesiyle benim bir Koryu prensi olduğum ilan edildi. Ardından, kendisi Chong Mong-ju yandaşı olan, beş eyaletin o zamanki valisinin kemikleri kırılıp boynu vurulduktan sonra antik Koryu’nun yedi eyaletinin valiliğine getirildim. Cho-Sen’de yedi uğurlu bir sayıydı. Bu sayıya tamamlamak için iki Chong Mong-ju yandaşının daha eyaletleri ellerinden alındı.</p>

  <p>Tanrım, Tanrım, sıradan bir denizci… beş yüz asker ve ardında bir heyetle Mandarin Yolu’ndan kuzeye sevk edildi! Beni elli bin kişilik bir birliğin beklediği yedi eyaletin valisiydim. Yaşam, ölüm ve işkence benim buyruğuma bakıyordu. Bir hâzinem ve bir hazinedarım vardı; yazıcılar alayının sözünü bile etmiyorum. Ayrıca da ter döken halkın son bakır kuruşuna değin elinden alan tam bin aşar memuru da beni bekliyordu.</p>

  <p>Yedi eyalet kuzey sınırında yer alıyordu. Ötesinde, şimdiki Mançurya, ama bizim Hong-du diye bildiğimiz ülke ya da “Kızıl Kafalar”ın ülkesi uzanıyordu. Fırsatını buldukça kitleler halinde Yalu’yu geçip keçiboynuzu gibi kuzey Cho-Sen’e yayılan yabanıl yağmacılardı bunlar. Yamyamlık eğilimleri gösterdikleri söyleniyordu. Ne denli korkunç, dize getirilmez savaşçılar olduklarını deneyimlerimden biliyorum.</p>

  <p>Baş döndürücü bir yıldı. Keijo’da Yunsan ile Om Hanım, Chong Mong-ju’yu gözden düşürme işini tamamlarlarken, ben de kendime ün kazandırmak üzere ilerliyordum. Elbette arkamdaki gerçekten de Hendrik Hamel’di, ama olayı götüren kukla da bendim. Hamel benim üzerimden askerlerimize talim, taktik ve Kızıl Kafalar stratejisini öğretti. Müthiş bir savaştı ve bir yıl sürse de, yılın sonunda kuzey sınırı huzura kavuştu ve Yalu’nun bizden taraftaki yakasında ölü Kızıl Kafalar dışında hiç Kızıl Kafa kalmadı.</p>

  <p>Kızıl Kafalar’ın bu işgalinin batı tarihinde kaydedilip kaydedilmediğini bilmiyorum, ama eğer kaydedilmişse, yazdığım olayın hangi tarihlere denk düştüğüne ilişkin bir ipucu verecektir. Bir ipucu daha: Hideyoşi ne zaman Japonya Şogunuydu? Benim zamanımda, bir nesil önce Cho-Sen’in tam kalbinden geçerek güneydeki Fusan’dan kuzeyin en ucundaki Pyeng-Yang’a değin Hideyoşi komutasında gerçekleştirilen iki işgale ilişkin duyumlarım oldu. Cenk sırasında boğazlanan Korelilerin kulak ve burunlarından yapılmış turşularla dolu sayısız fıçıyı Japonya’ya gönderen bu Hideyoşi idi. Savaşı gören ve turşu yapılmaktan canını kurtarmış pek çok yaşlı erkek ve kadınla konuştum.</p>

  <p>Keijo’ya ve Om Hanım’a geri dönelim biz. Tanrım, Tanrım, tam bir kadındı o. Kırk yıl boyunca benim kadınım oldu. Oradan biliyorum. Evliliğe karşı hiçbir aykırı ses yükselmedi. Güçten düşen, saygınlığını yitiren Chong Mong-ju küsüp uzaktaki kuzeydoğu sahilinde bir yerlere çekilmişti. Yunsan mutlak egemendi. Her gece tek yanan işaret ateşleri huzur mesajlarını ülke boyunca her yere iletiyordu. İmparatorun ayaklarını sürümesiyle gözlerinin sulanması, Yunsan’ın kendisi için icat ettiği ustalıklı şeytanlıklar sonucunda giderek artıyordu. Om Hanım’la ben yüreklerimizin arzusuna kavuşmuştuk. Kim, saray muhafızlarının komutasındaydı. Deniz kazasından kurtulduğumuzda boynumuza kalas geçirip bizi dövdüren taşra valisi Kwan Yung-jin’i iktidardan uzaklaştırıp Keijo’nun duvarları içinde görünmekten men etmiştim.</p>

  <p>Ha, bu arada Johannes Maartens’e gelelim. Disiplin sıradan bir tayfanın iliklerine işlemiştir ve yeni edindiğim kudretin aksine, <i>Sparwehr</i>’de yeni Hint Adaları’nı aradığımız günlerde, onun benim kaptanım olduğunu asla unutamazdım. Sarayda anlattığım ilk hikâyem gereği yanımdakilerin içindeki tek özgür adam oydu. Benim kölelerim olduğu sanılan tayfaların geri kalanı ise krallıkta herhangi bir mevkiye talip olamazlardı. Ama Johannes olabilirdi ki o da öyle yaptı. Sinsi ihtiyar tilki! Kendisini hiçbir önem taşımayan Kyong-ju eyaletinin valisi yaptırmamı istediğinde niyetini pek anlamadım. Kyong-ju’nun ne tarım ne de balıkçılık geliri vardı. Vergiler nadiren ödeniyordu ve valilik de içi boş bir onurdan başka bir şey değildi. Orası aslında bir mezarlıktı; kutsal bir mezarlık; çünkü antik Silla’nın krallarının kemikleri, Tabong Dağı üstündeki türbelerde gömülüydü. Aklından Adam Strang’ın uşağı olmaktansa Kyong-ju’ya vali olmak yeğdir diye geçirdiğini sandığım gibi, tayfalardan dördünü yanına almasının da yalnızlık korkusu dışında bir nedene dayanabileceğini aklımın ucundan geçirmedim.</p>

  <p>Bunu izleyen iki yıl müthişti. Yedi eyaletimi çoğunlukla Yunsan’ın benim için seçtiği muhtaç <i>yang-ban’lar</i> aracılığıyla yönetiyordum. Benim tek yapmam gereken, Om Hanım’ın eşliğinde arada sırada yaptığım gösterişli denetimlerdi. Güney sahilinde sıklıkla gittiğimiz yazlık bir sarayı vardı Om Hanım’ın. Hem zaten erkek işi eğlenceler de vardı. Güreş sporunun koruyucusu olmuş, <i>yang-ban</i>’lar arasında okçuluğu yeniden canlandırmıştım. Ayrıca kuzeyin dağlarında kaplan avcılığı da söz konusuydu.</p>

  <p>Kayda değer bir şey de Cho-Sen’in gelgitleriydi. Kuzeydoğu kıyımızda ancak otuz santimlik bir yükselip alçalma oluyordu. Batı kıyımızda ise on beş günlük gelgitlerde dalgaların boyu yirmi metreyi buluyordu. Cho-Sen’de ne ticaret ne de yabancı tüccarlar vardı. Kıyılarından ötelere gidip gelen bulunmadığı gibi, başka insanlar da kıyılarına gelip gitmiyordu. Bu durum ezelden beri uyguladığı kabuğundan çıkmama politikasından kaynaklanıyordu. On ya da yirmi yılda bir Çinli elçiler geliyor, ama onlar da karayoluyla, Sarı Deniz’in çevresinden dolanıp Hong-du ülkesinden geçerek Mandarin Yolu’ndan Keijo’ya ulaşıyorlardı. Gidip gelmek bir yıl alıyordu. Görevleri de, imparatorumuzun eski Çin hükümdarlığını tanımasını istedikleri, içi boş bir törenden ibaretti.</p>

  <p>Ancak uzun süredir düşünen Hamel, eyleme geçmek için olgunlaşıyordu. Planları hızla gelişiyordu. Cho-Sen, onun için, yeterince doğru sonuç alabileceği Hint Adaları’ydı. Pek az açılmıştı, ama beni Cho-Sen donanmasının amirali yapmak ve rastlantı sayılamayacak bir ısrarla imparatorluk hâzinesinin saklandığı yerlerin ayrıntılarını öğrenmek için harekete geçmeye başlayınca, ben de ikiyle ikiyi bir araya getirebildim.</p>

  <p>Aslına bakarsanız Om Hanım yanımda olduktan sonra Cho-Sen’den ayrılmayı dert etmiyordum. Konuyu açıp bunun olasılığını sorduğumda, kollarımın arasında sıcacık yatarken, benim onun kralı olduğumu ve nereye götürürsem geleceğini söyledi. Göreceğiniz gibi, ağzından çıkanlar gerçek, tümüyle gerçekti.</p>

  <p>Chong Mong-ju’yu sağ bırakmak Yunsan’ın hatasıydı. Bir yandan da onun hatası değildi. Başka türlüsünü göze alamazdı. Sarayın gözünden düşmüş olsa da Chong Mong-ju taşra rahipleri arasında el üstünde tutulmaktaydı. Yunsan, elinden tutmak zorunda kalmış ve Chong Mong-ju da görünüşte küsmüş, kuzeydoğu kıyısında avarelik ediyordu. Genellikle Budist rahiplerden oluşan gizli ajanları her yerdeydiler, her yere gidiyorlar, en alt düzeydeki köy yargıçları bile ona duydukları bağlılıkla bir amaç çevresinde toplanıyorlardı. Asyalılar büyük ve karmaşık kumpaslar kurmak ve gerçekleştirmekte oldukça sabırlıdırlar. Chong Mong-ju’nun saraydaki hizbinin gücü, Yunsan’ın hayal bile edemeyeceği biçimde büyüyordu. Chong Mong-ju saray muhafızlarını, hem de Kim’in komutasındaki Pyeng-Yang’ın Kaplan Avcıları’nı satın almıştı. Ve Yunsan başını sallar, ben kendimi spora ve Om Hanım’a adar, Hendrik Hamel imparatorluk hâzinelerini yağmalamak için kurduğu planları kusursuzlaştırmaya uğraşır ve Johannes Maartens de Tabong Dağı’nın türbeleri arasında kendi dalaveresini çevirirken, Chong Mong-ju’nun oyunlarının altımızda kaynayan volkanı, hiçbir uyarı vermedi.</p>

  <p>Tanrım, Tanrım, fırtına patlayınca neler oldu neler! Aşağıdan baş gösterdi, tekmili birden ve postu kurtarma zamanıydı. Postu kurtaramayanlar da vardı. Komplo zamanından önce ortaya çıktı. Felakete gerçekte Johannes Maartens neden oldu ve yaptığı şey de Chong Mong-ju’nun ekmeğine yağ sürdü ki o da bu fırsatı kaçırmadı.</p>

  <p>Görelim neler olmuş. Cho-Sen halkı atalarına fanatikçesine tapar. O ganimet hırsıyla gözleri dönmüş ihtiyar Hollandalı korsan, uzaktaki Kyong-ju’da, dört tayfasıyla antik Silla’nın çok önceleri gömülmüş altın tabutlu türbelerini yağmalamaktan başka ne yapardı ki. İşi geceden halletmişlerdi ve gecenin kalanında deniz kıyısına ulaşmak için yola düşmüşlerdi. Ancak ertesi gün karanın üstüne yoğun bir sis çökmüş ve Johannes Maartens’in önceden gizlice donattığı, bekleyen gemiye ulaşamadan yollarını yitirmişlerdi. O ve tayfaları Chong Mong-ju’nun yandaşlarından birisi, yerel yargıç Yi Sun-sin tarafından çembere alınmıştı. Sisin içinde bir tek Herman Tromp kaçabilmiş ve olaydan uzun zaman sonra bana bu macerayı anlatabilmişti.</p>

  <p>O gece, kutsal yerin yağmalandığı haberinin Cho-Sen’e yayılmasına ve kuzey eyaletlerinin yarısının yöneticilerine karşı ayaklanmasına karşın, Keijo ve Saray olup bitenlerden bihaber biçimde uyuyordu. Chong Mong-ju’nun buyruğuyla, uyarı ateşleri gecelik huzur mesajı vermişlerdi. Ve Chong Mong-ju’nun habercileri Cho-Sen’in tüm yollarındaki atları öldürürken, geceler boyunca huzur bildiren ateşler parlamayı sürdürmüştü. Habercisinin Keijo’ya gelişini görmem, talihimin cilvesiydi. Alacakaranlıkta atımı başkentin büyük kapısından dışarıya sürerken, yorgun atın yere düştüğünü ve takati kesilmiş binicisinin de ayağının üstünde sendelediğini gördüm. O adamın kendisiyle birlikte yazgımı da Keijo’ya taşıdığı aklımın ucundan bile geçmedi.</p>

  <p>Getirdiği haber sarayı başkaldırıya sürüklemişti. Gece yarısına değin dönmeyecektim ve gece yarısı da her şey olup bitmişti zaten. Akşam saat dokuzda komplocular imparatoru kendi dairesinde ele geçirmişlerdi. Onu bütün birimlerin başlarını derhal toplantıya çağırmaya zorlamışlar ve gözünün önünde, bu kişiler içeriye girdikçe teker teker öldürülmüşlerdi. O sırada Kaplan Avcıları başkaldırıp kontrolden çıkmışlardı. Yunsan ve Hendrik Hamel kılıçların kör tarafıyla feci biçimde dövülüp tutsak alınmışlardı. Öteki yedi tayfa Om Hanım’ın peşi sıra saraydan kaçmışlardı. Bu işi, kendi Kaplan Avcıları’na karşı elinde kılıçla yolu açan Kim sayesinde başarmışlardı. Onu yaralamışlar ve ayaklarının altında çiğnemişlerdi. Ne yazık ki o, yaralarından dolayı ölmedi.</p>

  <p>Devrim, elbette bir saray devrimiydi bu, bir yaz gecesi esintisi gibi esti ve geçti. Dizginler Chong Mong-ju’ya geçmişti. İmparator, Chong Mong-ju ne istiyorsa onayladı. Kral mezarlarının yağmalanmasına iç çekmenin ve Chong Mong-ju’yu alkışlamanın ötesinde, Cho-Sen istifini bozmadı. Her yerde memurların kelleleri uçurulup yerlerini Chong Mong-ju’nun atadıkları aldı; ancak hanedanlığa karşı hiçbir başkaldırı olmadı.</p>

  <p>Artık bizim başımıza gelenlere dönelim. Johannes Maartens ile üç tayfası, köylerin yarısıyla Cho-Sen’in sur içindeki kentlerinde ayaktakımınca üstlerine tükürülmek üzere sergilendikten sonra, saray kapısının önündeki açıklıkta boyunlarına kadar toprağa gömüldüler. Ağızlarını sulandıracak biçimde önlerine konulmuş, dumanı üstünde, lezzetli ve saat başı değişen yiyecekler için can atacak kadar uzun yaşasınlar diye su veriliyordu onlara. Tam on beş gün boyunca postunu terk etmeyerek en uzun süreyle ihtiyar Johannes Maartens’in yaşadığı söyleniyor.</p>

  <p>Kim, işkenceciler tarafından tek tek kemikleri ve eklemleri kırılmak suretiyle yavaş bir ölüme mahkûm oldu ve ölmesi uzun zaman aldı. Chong Mong-ju’nun benim akıl hocam saydığı Hamel, kürekle idam edildi; kısacası, Keijo nüfusunun keyif naraları eşliğinde hızlı darbelerle ölünceye dek dövüldü. Yunsan’a yiğitçe bir ölüm bahşedildi. İmparatorun, daha doğrusu Chong Mong-ju’nun habercisi zehir kabıyla geldiğinde, zindancısıyla satranç oynuyordu. “Bekle bir dakika,” dedi Yunsan. “Bir adamı satranç oyununun ortasında rahatsız etmekten daha kibarca davranmalısın. Oyun bittiğinde derhal içeceğim.” Ve haberci beklerken Yunsan oyunu kazanarak bitirdi, arkasından da kaptakini tepesine dikti.</p>

  <p>Bir Asyalının kinini soğutması sabit, inatçı, yaşam boyu süren bir öç gerektirir. Chong Mong-ju da Om Hanım’la bana, bunu yaptı. Bizi yok etmedi. Hapse bile atılmadık. Om Hanım’ın tüm unvanları alındı ve tüm mülküne el konuldu. Benim Koryu hanedanından geldiğimi ve kimsenin beni öldüremeyeceğini ifade eden bir imparatorluk hükmü çıkartılıp Cho-Sen’deki en ücra köye kadar gönderildi. Ayrıca sağ kalan sekiz denizcinin de öldürülmemesi belirtildi. Ama onlara hiçbir ayrıcalık da tanınmayacaktı. Toplumdan dışlanmış, yollarda gezen dilenciler olarak yaşayacaklardı. Ve Om Hanım’la benim olduğumuz şey de işte buydu; yollarda gezen dilenciler.</p>

  <p>Bunu kırk yıl süren bir eziyet süreci izledi, çünkü Chong Mong-ju’nun Om Hanım’la bana duyduğu nefret ölümsüzdü. Kötü talihe bakın ki o uzun bir ömürle ödüllendirilirken, biz de uzun bir yaşamla lanetlendik. Om Hanım’ın hayranlık uyandıran bir kadın olduğunu söylemiştim. Bu cümleyi sonu gelmez biçimde yinelemek dışında, onu değerlendirmeme yarayacak başka sözcükler bulamıyorum. Büyük bir hanımefendinin bir keresinde âşığına söylediği şu sözleri bir yerlerde duymuştum: “Sen yanımda olduktan sonra bir çadırla kuru ekmek yeter.” Om Hanım’ın da bana söylediği bir bakıma buydu. Söylemek de ne kelime, çoğu kez kuru ekmeği bile bulamayıp gökyüzü çadırımızken bile, son harfine değin bu cümleye uygun yaşadı.</p>

  <p>Dilencilikten kaçınmak için gösterdiğim her çaba sonunda Chong Mong-ju tarafından suya düşürülüyordu. Song-do’da yakıt taşıyıcılığı yapıyordum ve Om Hanım’la soğuk kış havasında yollarda açıkta uyumaktan çok daha rahat olan bir kulübeyi paylaşıyorduk. Ama Chong Mong-ju izimi buldu ve dövüldüm, boynuma kalas geçirildi ve yola atıldım. Feci bir kıştı o, zavallı “Şimdi Ne Olacak Vandervoot”un Keijo sokaklarında donarak öldüğü kış.</p>

  <p>Pyeng-yang’da saka oldum; çünkü halkı tarafından, surları Davud’un zamanında bile antik olan eski kentin, bir kano olduğuna ve bu yüzden de surların içinde bir kuyu kazmanın kenti batıracağına inanılıyordu. Böylece gün boyunca omuzlarında su bakraçlarının asıldığı boyunduruklarla binlerce uşak ırmak tarafındaki kapıdan girip çıkıyordu. Chong Mong-ju yerimi öğreninceye kadar ben de bunlardan birisiydim; bulununca dövüldüm, boynuma kalas geçirilip yola atıldım.</p>

  <p>Hep aynı şey oluyordu. Uzak Wiju’da köpek kasabı oldum, hayvanları açık havadaki tezgâhın önünde, herkesin gözü önünde öldürüp parçalayarak satmak üzere asıyor, postlarını da iç tarafı üste gelecek biçimde gelip geçenlerin ayakları altında tabaklansın diye çamurlu sokağa seriyordum. Ama Chong Mong-ju yerimi buldu. Pyonhan’da bir kumaş boyacısının çırağı, Kang-wun nehrinde altın madencisi, Chiksan’da urgan bükücüydüm. Padok’ta hasır şapka ördüm, Whang-hai’de ot topladım ve Masanpo’da, suyla kaplı çeltik tarlalarında bir uşağın yevmiyesinden daha azı için iki katı çalışmak üzere kendimi bir pirinç çiftçisine sattım. Ancak asla bir zaman ve yer yoktu ki Chong Mong-ju’nun uzun kolu yetişmesin ve beni cezalandırıp dilencilerin yoluna attırmasın.</p>

  <p>Om Hanım’la iki mevsim boyunca arayıp doktorlarca pek itibar edilen, kıt ve değerli bir şey olan yabani dağ ginsenginden tek bir kök bulduk ki bunun satışıyla Om Hanım’la ben bir yıl rahatça yaşayabilirdik. Ama bunu satarken yakalandım, köke el konuldu ve bir temiz dövülerek boynuma her zamankinden daha uzun süreyle kalas vuruldu.</p>

  <p>Büyük Çerçiler Loncası’nın gezici üyeleri, gittikleri her yerden benim gidip gelişlerim, yapıp ettiklerimle ilgili Keijo’daki Chong Mong-ju’ya laf taşıyorlardı. Düşüşümden sonra Chong Mong-ju’yla hepi topu iki kez yüz yüze geldim. İlki, Kang-wun’un yüksek dağlarında fırtınalı kötü bir kış gecesiydi. Biriktirilmiş birkaç bakır kuruş, Om Hanım’la bana hanın büyük bir odasının en pis ve soğuk köşesinde yatacak yer sağlamıştı. Dışarıda bronzdan midilli çanları çınlayıp toynakların yere vurmasından çıkan sesler duyulduğunda, yaşlılıktan öldüğü su götürmez öküz eti parçacıklarıyla yaban sarmısağı ve at fasulyesi haşlamasından ibaret yavan akşam yemeğimize başlamak üzereydik. Kapılar açıldı ve hali vakti yerindeliğin, refahın ve gücün kanlı canlı örneği olan Chong Mong-ju, paha biçilmez Moğol kürklerinin üstündeki karları silkeleyerek içeriye girdi. Ona ve bir düzine eşlikçisine yer açıldı, gözleri şans eseri Om Hanım’la benim üstümüze çevrildiğinde herkese yetecek yer vardı.</p>

  <p>“Şu köşedeki haşaratı dışarı atın,” diye buyurdu.</p>

  <p>Ve seyisleri bizi kamçılayarak dışarıdaki fırtınaya sürüklediler. Ama göreceğiniz gibi, uzun yıllar sonra bir kez daha karşılaşacaktık.</p>

  <p>Kaçış yoktu. Kuzey sınırını geçmeme asla izin verilmedi. Denizde bir tekneye ayak basmama da hiçbir zaman izin verilmedi. Çerçiler Loncası Chong Mong-ju’nun bu yöndeki buyruklarını Cho-Sen’deki her köye, her Allahın kuluna taşıyordu. Ben damgalanmış bir adamdım.</p>

  <p>Tanrım, Tanrım, Cho-Sen, senin bütün anayollarınla dağ patikalarını, tüm sur içindeki kentlerini ve en ücra köşedeki köylerini bile biliyorum. Kırk yıl boyunca senin üzerinde dolaştım, açlık çektim ve Om Hanım da hep benimle birlikte dolaşıp açlık çekti. Çaresizlikten neler neler yedik! - alaycı kasapların bize fırlattıkları kokuşmuş ve satılmayan köpek eti artıkları mı dersiniz; balçıklı durgun göllerden toplanmış bir tür suteresi olan <i>minari</i> mi dersiniz; köylülerin midesini altüst eden ve kokusu bir mil uzaktan duyulabilen acılaşmış <i>kimchi</i> mi dersiniz. Ah, sokak köpeklerinin önünden kemik çaldım, yollara saçılmış pirinç tanelerini topladım, dondurucu gecelerde midillilerin önünden dumanı tüten fasulye çorbalarını aşırdım.</p>

  <p>Sağ kalışım tuhaf değil. Bildiğim iki şey beni ayakta tuttu: Birincisi, yanı başımdaki Om Hanım; İkincisi de parmaklarımı Chong Mong-ju’nun ümüğüne geçireceğim günlerin geleceğine duyduğum katıksız inanç.</p>

  <p>Chong Mong-ju’nun peşine düştüğüm Keijo kentinin kapılarından hep geri çevrilip mevsimler, yıllar boyunca, sandaletlerimizin her karışını ezberlediği Cho-Sen’i baştan aşağı arşınlayıp durduk. Toprak ne denli genişse hikâyemiz ve kimliklerimiz de o denli yayılmıştı. Bizi tanımayan ve cezamızdan haberi olmayan tek bir canlı yoktu. Om Hanım’a hakaretler yağdıran ve pençemin gazabını saç topuzlarında, yumruklarımın gazabını ise suratlarında hisseden çerçilerle uşaklar vardı. Uzak dağ köylerinde, yanımdaki dilenci kadına, yitik Om Hanım’a bakıp iç geçirerek gözleri yaşlarla buğulanırken başlarını sallayan yaşlı kadınlar vardı. Omuzlarımın heybetini, gözlerimin mavisini ve uzun sarı saçlarımı görünce yüzleri şevkatle kızaran genç kadınlar vardı; ben ki bir zamanların Koryu prensi ve eyaletlerin yöneticisiydim. Ve yuhalayıp feryat ederek, bizi küfür yağmuruna tutarak peşimize takılan çocuk sürüleri vardı.</p>

  <p>Yalu’nun ötesinde, kuzey sınırını oluşturan ve denizden denize uzanan kırk mil genişliğindeki boş toprak şeridi yer alıyordu. Aslında o kadar da boş değildi, Cho-Sen’in yalıtılmışlık politikasını gerçekleştirmek için bilerek boş bırakılmıştı. Bu kırk millik şeritteki tüm çiftlikler, köyler ve kentler yok edilmişti. Burası kimseye ait değildi, yabanıl hayvanların istilasına uğramış; işleri, rastladıkları her insanı öldürmek olan atlı Kaplan Avcısı gruplarının cirit attığı bir yere dönüşmüştü. Bizim için, ne bu yolla ne de denizden kaçış vardı.</p>

  <p>Yıllar geçerken benim yedi denizci yoldaşım Fusan’a daha sık gelip gider olmuşlardı. Burası, iklimin daha yumuşak olduğu güneydoğu kıyısındaydı. Ama iklimden daha önemlisi, Cho-Sen’in Japonya’ya en yakın olduğu yerde uzanıyordu. Daracık boğazların karşısında, gözün görebileceğinden az ötede, Avrupa gemilerinin arada bir uğradığına hiç kuşku bulunmayan Japonya’ya bir kaçış umudu vardı. Fusan’ın kayalıkları üstünde, bir daha hiç yelken açamayacakları denize çıkmaya bütün ruhlarıyla can atan o yedi yaşlanan adamın görüntüsü, tüm canlılığıyla gözlerimin önüne geliyor.</p>

  <p>Kimi kez Japon tekneleri gözükürdü, ancak hiçbir zaman ufukta Avrupa’ya ait tanıdık bir gabya yelkeni yükselmezdi. Yıllar geldi geçti ve yedi denizciyle ben, bir de Om Hanım, orta yaştan ihtiyarlığa geçerken adımlarımızı giderek daha sık Fusan’a yöneltir olduk. Ve yıllar gelir geçerken, bugün birisi yarın ötekisi, her zamanki yerimizde boy göstermez oldu. Hans Amden ilk ölendi. Jacob Brinker, onun yol arkadaşı, getirdi haberi. Jacob Brinker yedi kişiden sonuncusuydu, Tromp’tan iki yıl fazla yaşayarak öldüğünde, doksanına yakındı. O ikisini, sonuna doğru, yıpranmış ve dermansız, dilenci paçavraları içinde, ellerinde dilenci çanaklarıyla kayaların üstünde yan yana güneşlenir, eski hikâyeleri anlatır ve çocuklarınkine benzer tiz sesleriyle gülüşürken anımsıyorum. Ve Tromp, Johannes Maartens’le tayfaların, her biri kendi altın tabutunda her iki yanında birer bakireyle mumyalanmış Tabong Dağı’ndaki kralları nasıl soyduklarını ve denizciler küfredip tabutları açmak için ter dökerken bu antik kibirlilerin o saatin içinde nasıl ufalanıp toza dönüştüklerini zırvalayıp dururdu.</p>

  <p>Talanın talan olduğundan kuşku duymadığım gibi, ona yolunu yitirten ertesi günkü sis olmasaydı ihtiyar Johannes Maartens’in ganimetiyle uzaklaşıp Sarı Deniz’i geçeceğine de kuşkum yok. O lanet olasıca sis! Bütün Cho-Sen’de işittiğim ve öldüğüm güne kadar nefret ettiğim bir türkü yakılmıştı üstüne. İki dizesini buraya alıyorum:</p>

  <div class="poem">

    <p><i>Yanggukeni chajin anga</i></p>

    <p><i>Wheanpong tora deunda.</i></p>

    <p class="indent">Batıkların kalın sisi</p>

    <p class="indent">Whean zirvesinin üstüne çöküyor.</p>

  </div>

  <p>Kırk yıl boyunca Cho-Sen’in dilencisiydim. Gemi kazasından kurtulan on dört kişi içinde bir tek ben sağ kaldım. Om Hanım da aynı sağlam kumaştandı ve birlikte yaşlandık. Sonuna doğru, ufak tefek, pörsümüş, dişsiz bir yaşlı kadındı artık; ama hep harika kadın olarak kaldı ve sonuna değin yüreğimi yüreğinin içinde taşıdı. Yetmiş yaşındaki yaşlı bir adama göre gücüm oldukça yerindeydi hâlâ. Yüzüm pörsümüş, sarı saçlarım beyaza dönmüş, omuzlarım çökmüştü ve yine de tayfalık günlerimdeki gücümün çoğu, geriye kalan kaslarımı yarı yolda bırakmıyordu hiç.</p>

  <p>Şimdi anlatacağım şeyi de bu sayede başardım. Om Hanım’la anayolun yanında, Fusan’ın kayalıklarına oturmuş güneşte ısındığımız bir ilkbahar sabahıydı. Tozun toprağın içinde haysiyetsiz, dilenci paçavraları içindeydik, ama yine de üstümüze bir gölge düştüğünde Om Hanım iğneli bir söz mırıldanırken yürekten gülüyordum. Bu, Chong Mong-ju’nun sekiz uşak tarafından taşınan, önünde ve arkasında atlıları, her iki yanında da telaşlı eşlikçileriyle büyük tahtırevanıydı.</p>

  <p>İki imparator, iç savaş, kıtlık ve bir düzine saray başkaldırısı gelip geçmiş ve Chong Mong-ju o zamanlarda bile Keijo’daki en büyük güç olarak kalmıştı. Kayaların üstündeki o ilkbahar sabahında, o kadar uzun süre cezalandırdığı bizlere gözlerini dikebilmek için, titrek eliyle tahtırevanının yere konulmasını işaret ettiğinde seksenine merdiven dayamış olmalıydı.</p>

  <p>“Şimdi, ey kralım,” diye alçak sesle mırıldandı bana Om Hanım, ardından tanımamış gibi yaptığı Chong Mong-ju’dan sadaka dilenmek için döndü.</p>

  <p>Ve kafasının içinden geçeni biliyordum. Kırk yıl boyunca bunu paylaşmamış mıydık? Ve sonunda bunu gerçekleştirme anı gelip çatmıştı. Bu yüzden ben de düşmanı tanımamış gibi yapıp işi salaklığa ve bunaklığa vurarak, merhamet ve yardım dilenerek tozun toprağın içinde tahtırevana doğru süründüm.</p>

  <p>Eşlikçiler beni geri püskürtecek oldular, ama yaşlılık yüzünden titreyen sesiyle kahkahalar atan Chong Mong-ju onları engelledi. Titreyen dirseği üzerinde kendini doğrulttu ve öteki titrek eliyle ipek perdeleri araladı. Halimizden sinsice zevk alırken pörsümüş yaşlı yüzü keyiften değişime uğradı.</p>

  <p>Om Hanım her zamanki dilenci ilahisiyle bana, “Ey benim kralım,” diye sızlandı ve ben onun bütün o uzun zaman sınanmış aşkının ve bir şeyin üstüne gitme cesaretime olan inancının, o ilahide barındığını biliyordum.</p>

  <p>Ve kızıl öfke, özgür kalmak için sökülüp irademi zorlayarak içimde yükseliyordu. Denetleyebilmek için harcadığım çabadan dolayı sarsılmama şaşırmamalı. Ne mutlu ki sarsılmamı yaşımın güçsüzlüğüne yordular. Pirinç dilenme kabımı kaldırıp daha bir efkârla sızlandım ve içlerinde çaktığını bildiğim mavi ateşi gizlemek için gözlerimi sulandırıp sıçrayış mesafesiyle gücümü hesapladım.</p>

  <p>Derken kızıl gazabın parlamasıyla ileri atıldım. Ellerimi Chong Mong-ju’nun gırtlağında kilitlerken perdelerin yırtıldığı, perde direklerinin kırıldığı ve eşlikçilerin ciyaklamalarıyla yaygaraları duyuldu. Tahtırevan devrildi ve başında mıyım, ucunda mıyım bilmesem de, kavrayışımı asla gevşetmedim.</p>

  <p>Yastıkların, yorganların ve perdelerin karmaşası içinde ilkönce birkaç eşlikçinin savurduğu darbeler yerini buldu. Ama hemen sonra atlılar içerideydi ve kamçılarının ağır kabzaları kafama inmeye başladı, bir yandan da yığınla el beni kavramış geri çekiyordu. Sersemlemiştim, ama bilincimi yitirmedim ve çok uzun zamandır yolunu gözlediğim o yassı, çarpık, yaşlı boyuna gömdüğüm parmaklarımla keyfim oldukça yerindeydi. Darbeler kafama yağmur gibi inmeye devam etti; bense kendimi çenelerini sımsıkı kapatmış bir buldog gibi gördüğüm baş döndürücü hayaller içindeydim. Chong Mong-ju benden kaçamamıştı ve Sarı Deniz’in kıyısındaki Fusan’ın kayalıklarında üstüme inen, anestezinin yarattığına benzer bir karanlık beni tümüyle sarmadan önce, onun öldüğünü biliyordum.</p>

</body>

</html>