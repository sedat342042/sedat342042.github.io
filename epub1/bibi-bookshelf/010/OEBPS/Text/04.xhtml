<?xml version='1.0' encoding='utf-8'?>
<html xmlns="http://www.w3.org/1999/xhtml">

<head>
  <title></title>
  <link href="../Styles/main.css" type="text/css" rel="stylesheet"/>
</head>

<body>

  <h1>Dördüncü Bölüm</h1>

  <p>Şimdi ise hapishaneden kaçış girişimini öğrendikten sonra zindanların dehşetini yaşıyordum. Ve bekleyişin o sonsuz gibi gelen saatleri içinde, bu hükümlüleri izleyeceğim; onların katlandığı engizisyon cehennemine benim de katlanacağım ve enkaz halinde geri getirilip taş duvarlı, demir kapılı zindanımın taş döşemesine fırlatılacağım bir an bile aklımın ucundan geçmedi.</p>

  <p>Benim için geldiler. Kabaca ve hoyratça, yumruklar ve küfürlerle beni sürüklediler ve herhangi bir buyruğu yerine getirmeye hazır biçimde odayı arşınlayan, devlet tarafından satın alınmış, vergi ödenmiş yarım düzine zalim gardiyana güvenip, güç gösterisi yapan Şef Jamie ve Müdür Atherton’la yüz yüze geldim. Ama bunlara ihtiyaç yoktu.</p>

  <p>Müdür Atherton, kocaman bir koltuğu göstererek, “Otur,” dedi.</p>

  <p>Dövülmüş ve bereli, bir gece ve bir gün boyunca susuz kalmış, açlıktan yarı baygın, beş günlük zindan ve seksen saatlik deli gömleği cezasının üstüne bir de dövülmekten bitap düşmüş, insan yazgısının felaketiyle ezilmiş, başkalarının başına gelenleri görünce kendi başıma geleceklerden endişe duyan ben; kayıp bir insan gibi yalpalayan ve bir zamanlar sessiz bir üniversite kasabasında tarım ekonomisi profesörü olan ben, oturma davetini kabul etmekte ikirciklendim.</p>

  <p>Müdür Atherton irikıyım ve çok güçlü bir adamdı. Elleri öfkeyle omuzlarımı kavradı. Onun gücü karşısında bir saman çöpüydüm. Beni döşemeden kaldırıp koltuğa sertçe oturttu.</p>

  <p>“Şimdi,” dedi, ben güçlükle nefes alıp acımı yutarken, “bana her şeyi anlat, Standing. Açıkla, hepsini; eğer canının kıymetini biliyorsan.”</p>

  <p>“Olup bitenlerle ilgili hiçbir şey bilmiyorum…” diye söze girdim.</p>

  <p>Söyleyebildiğimin tümü de bu oldu. Gürleyip bir sıçrayışta tepeme bindi. Beni yeniden havalandırıp koltuğa çaldı.</p>

  <p>“Saçmalık istemiyorum, Standing,” diye uyardı. “İtiraf et. Dinamit nerede?”</p>

  <p>“Dinamitle ilgili hiçbir şey bilmiyorum,” diye karşı çıktım.</p>

  <p>Bir kez daha kaldırılıp koltuğa çarpıldım.</p>

  <p>Değişik türlerde işkencelere uğradım, ama şu son günlerimin durağanlığı içinde bunlar üzerinde düşündüğümde, o koltuk işkencesine denk başka bir eziyet olmadığından eminim. O koca koltuğun bedenimle hırpalanmaktan koltuğa benzer yanı kalmamıştı. Başka bir koltuk getirildi ve bir zaman sonra o da kırıldı. Ama daha başka koltuklar getirildi ve dinamit hakkındaki sonu gelmez sorgu sürüp gitti.</p>

  <p>Müdür Atherton yorulduğunda, Şef Jamie onun yerini aldı ve ardından beni koltuğa çarpmak için Şef Jamie’nin yerine gardiyan Monohan geçti. Ve hep dinamit üstüneydi sorgu, dinamit de dinamit. “Dinamit nerede?” Oysa dinamit minamit yoktu. Aslına bakarsanız, sorgunun sonuna doğru, itiraf edebileceğim birkaç kilo dinamit için ölümsüz ruhumun epeyce bir kısmını verebilirdim.</p>

  <p>Bedenimle kaç koltuk kırıldı, bilmiyorum. Sayısız kere bayıldım ve sonuna doğru sorgu bir karabasana dönüştü. Yarı taşınıp yarı itilerek karanlığa geri sürüklendim. Orada, yeniden bilincime kavuştuğumda hücremde bir gammaz buldum. Az hüküm giymiş, soluk benizli, uyuşturucu bulmak için her şeyi yapabilecek bağımlının biriydi. Onu tanır tanımaz parmaklıklara süründüm ve koridor boyunca bağırdım:</p>

  <p>“Yanımda bir gammaz var; arkadaşlar! Ignatius Irvine! Ağzınızdan çıkana dikkat edin!”</p>

  <p>Peşinden patlayan küfürler Ignatius Irvine’den daha yürekli birinin bile cesaretini sarsardı. Çevresinde yabanıl hayvanlar gibi kükreyen, acı içindeki müebbetlikler ilerleyen yıllarda ona yapacakları kötü şeyleri sayıp dökerlerken düştüğü korkunun içinde acınası durumdaydı.</p>

  <p>Gizlenecek sırlar olsaydı, zindanlarda bir gammazın varlığı herkesin ağzını sıkı tutmasına yol açardı; şimdiki durumda ise hepsi de gerçeği söylemeye ant içtikleri için Ignatius Irvine’in önünde açıkça konuşuyorlardı. Onların da benim kadar karanlıkta kaldığı en büyük gizem ise dinamitlerdi. Benden rica ettiler. Eğer dinamitle ilgili bir şey biliyorsam itiraf etmem ve kendilerini daha fazla eziyet görmekten kurtarmam için yalvardılar. Ve ben onlara yalnızca gerçeği söyleyebilirdim; dinamitten filan haberimin olmadığını.</p>

  <p>Gardiyanlar kendisini çıkartmadan önce gammazın bana söylediği bir şey, bu dinamit meselesinin ne denli ciddi olduğunu gösteriyordu. Elbette ki, hapishanede tüm gün boyunca hiçbir çarkın dönmediği bilgisini diğerleriyle paylaştım. Binlerce hükümlü işçi, hücrelerinde kilitli tutulmuşlardı ve görünüşe göre birilerinin hapishanede bir yerlere sakladığı dinamit bulununcaya kadar da çeşitli hapishane imalathanelerinin hiçbirisi çalışmayacaktı.</p>

  <p>Ve araştırma sürüp gitti. Her defasında biri olmak üzere hükümlüler alınıp götürülmeye ve geri getirilmeye ya da sürüklenmeye devam etti. Çabalamaktan yorulan Müdür Atherton’la Şef Jamie’nin her iki saatte bir yer değiştirdiklerini bildiriyorlardı. Birisi uyurken öteki sorguluyordu. Ve de dağ gibi adamların birbirleri ardına dayak yedikleri odanın ta kendisinde üst başlarıyla uyuyorlardı.</p>

  <p>Ve saat saat karanlık zindanlarda işkenceye dayalı deliliğimiz artıyordu. Ah, bilen birisi olarak bana güvenin, asılmak canlı bir insanın öldürülesiye dövülüp de hâlâ yaşamasının yanında hiç kalırdı. Ben de en az onlar kadar acıya ve susuzluğa katlandım; ama tüm çektiklerime, bir de ötekilerin çektiği acıların farkında oluşum gerçeği ekleniyordu. İki yıldır iflah olmaz biriydim ve sinirlerimle beynim acıya karşı dayanıklılık kazanmıştı. Güçlü kuvvetli birinin yıkıldığını görmek korkutucu bir şey. Benim için ise bir seferde kırk güçlü adamın birden çöküşünü görmek söz konusuydu. Su için bir çığlık yükselmeyegörsün ortalık hezeyan içindeki insanların haykırışları, hıçkırmaları, sayıklamaları ve zırvalamalarıyla tımarhaneye dönüyordu.</p>

  <p>Görmüyor musunuz? Bizim gerçeğimiz, tam da anlattığımız gerçek, bizim lanetimizdi. Kırk adam da ağız birliğiyle aynı şeyleri anlattığında, Müdür Atherton’la Şef Jamie ifadelerin yalnızca kırk kişinin her birinin papağan gibi yinelediği, ezberlenmiş birer yalandan ibaret olduğu kanısına varabiliyorlardı.</p>

  <p>Yetkililer açısından bakıldığında, onların durumu da bizimki kadar umutsuzdu. Sonraları öğrendiğime göre Hapishane Yönetim Kurulu üyeleri telgrafla çağrılmıştı ve iki bölük devlet milisi de hapishaneye sevk ediliyordu.</p>

  <p>Kış havasıydı ve ayaz kimi kez California kışına göre keskindi. Zindanlarda battaniyemiz yoktu. İnsanın yaralı bedeniyle buz gibi taş zeminde uzandığında, iliklerine kadar donduğunu bilin lütfen. En sonunda su verdiler bize. Küfürler edip bizimle dalga geçerek, hücre hücre, saat saat, bereli etlerimiz çarpan suyun şiddetiyle yeni baştan hırpalanıncaya, uğruna yanıp tutuştuğumuz, şimdi de kaçmak için can attığımız su dizimize değin çıkıncaya kadar gardiyanlar, yangın hortumlarıyla içeri dalıp üstümüze azgın sağanaklar boşalttılar.</p>

  <p>Zindanlarda daha sonra olanları atlayacağım. Geçmeden önce de, yalnızca, o kırk müebbetliğin bir daha asla aynı olmadıklarını belirteyim. Luigi Polazzo akıl sağlığına asla kavuşamadı. Sırık Bill Hodge aklını yavaş yavaş yitirdi ve dolayısıyla bir yıl sonra o da Tımarhane bölümünde yaşamaya başladı. Ha, ötekiler de Hodge ile Polazzo’yu izlediler ve fiziksel dayanma güçleri tükenen diğerleri de hapishane veremine kurban gittiler. Kırk kişinin toplamda yüzde yirmi beşi, sonraki altı yıl içinde öldü.</p>

  <p>Tecritte geçirdiğim beş yıldan sonra beni yargılanmam için San Quentin’den alıp götürdüklerinde Yelken Jack’i gördüm. Beş yıl karanlıkta kaldıktan sonra gün ışığında gözlerimi kırpıştırdığım için bir yarasa gibi az görebiliyordum; yine de Yelken Jack’i yüreğime acı salmaya yetecek kadar gördüm. Onu görüşüm hapishane avlusundan geçerken oldu. Saçları beyazlamıştı. Erkenden yaşlanmıştı. Göğsü içeri göçmüştü. Yanakları sarkmıştı. Elleri yaprak gibi titriyordu. Yürürken yalpalıyordu. Ve beni tanıdığında gözleri yaşlardan görmez oldu; çünkü ben de bir zamanlar insan olan hüzün verici bir enkaza dönüşmüştüm. Kırk kiloya düşmüştüm. Yol yol beyazlamış saçlarım tıpkı sakalım ve bıyığım gibi beş yıldır makas yüzü görmemişti. Ben de yürürken sendeliyordum, bu yüzden de gardiyanlar avlunun güneşten kör eden yolunda ilerlemem için bana yardım ediyorlardı. Ve Yelken Jack’le ben birbirimizi süzüp enkazın altından birbirimizi tanıdık.</p>

  <p>Onun gibi adamlar hapishanede bile ayrıcalıklıdır; bu yüzden çatlak ve titrek bir sesle benimle konuşarak kurallara aykırı davranmayı göze aldı.</p>

  <p>“Sen iyi birisin, Standing,” diye kıkırdadı. “Asla ötmedin.”</p>

  <p>“Ama hiç bilmiyordum ki, Jack,” diye fısıldadım; fısıldamak zorunda kaldım, çünkü beş yıldır kullanılmamaktan sesim neredeyse kaybolmaya yüz tutmuştu. “Bir yerlerde dinamit olduğunu hiç sanmıyorum.”</p>

  <p>Çocuksu biçimde başını sallayarak, “Bu doğru,” diye kıkırdadı. “Sakın geri adım atma. Onların öğrenmelerine asla izin verme. Sen iyi birisin. Önünde şapkamı çıkarıyorum, Standing. Hiç ötmedin.”</p>

  <p>Ve gardiyanlar beni götürdü; Yelken Jack’i son görüşümdü bu. Onun bile dinamit söylencesine inandığı açıktı.</p>

  <p>Beni iki kez daha Yönetim Kurulu’nun karşısına çıkarttılar. Kâh zorbalıkla kâh tatlı dille yaklaştılar. Tutumları iki teklife bağlıydı. Eğer dinamitleri teslim edersem bana zindanda göstermelik otuz günlük bir ceza verecekler, ardından da iyi halden hapishane kütüphanesine alacaklardı. İnadımda direnir de dinamiti ele vermezsem, beni cezamın sonuna değin tecrit hücresine atacaklardı. Benim gibi müebbet almış birinin durumunda ise bu, ömrümün sonuna dek tecrit hücresine mahkûm edilmekle aynıydı.</p>

  <p>Yo, hayır; California uygar bir yerdir. Kanun kitaplarında böyle bir yasa yoktur. Bu zalim ve alışılmadık bir cezadır ve hiçbir modern devlet böyle bir yasanın vebalini taşımaz. Bununla birlikte, California tarihinde ömür boyu tecrit cezasına çarptrılmış üçüncü kişiyim ben. Diğer ikisi ise Jake Oppenheimer ile Ed Morrell idi. Bir süre sonra size onları da anlatacağım; çünkü sessizliğin hücrelerinde yıllarca onlarla birlikte çürüdüm.</p>

  <p>Ha, bir şey daha. Çok geçmeden beni buradan çıkartıp asacaklar; Profesör Haskell’ı öldürdüğüm için değil. Bunun için ömür boyu hapis aldım zaten. Beni buradan çıkartıp asacaklar çünkü saldırı ve darptan suçlu bulundum. Ve bu da hapishane disiplininden ötürü değil. Bu, yasa ve yasa olduğu için de Ceza Kanunu’nda yeri var.</p>

  <p>Adamın tekinin burnunu kanattığıma inanıyorum. Kanadığını görmedim, ama kanıtı vardı. Thurston’dı adı. San Quentin’de bir gardiyandı. Seksen kiloydu ve sağlığı yerindeydi. Ben kırk beş kilonun altındaydım, uzun süreli karanlıktan dolayı bir yarasa kadar kördüm ve daracık duvarların içinde öyle uzun süre tıkılı kalmıştım ki geniş, üstü açık yerler beni sarhoş ediyordu. Tecritten çıkıp gardiyan Thurston’ın burnuna yumruk atışım, hemen ardından öğrendiğim gibi, gerçekten de agorafobi başlangıcına güzel bir örnekmiş.</p>

  <p>Yoluma çıkarak beni yakalayıp tutmaya çalışırken burnuna vurdum ve kanattım. İşte bu yüzden de beni asacaklar. Benim gibi ömür boyu hapse mahkûm birisinin Thurston gibi bir hapishane gardiyanına vurduğunda, cezası idam olan bir suç işlemiş sayılacağı California eyaletinin yazılı kanunudur. Kuşkusuz, o kanayan burun yüzünden onun katlandığı rahatsızlık yarım saatten fazla sürmemiştir; ama yine de bunun için beni asacaklar.</p>

  <p>Görün işte! Benim durumumda bu yasa, geriye işleyen bir yasa. Ben Profesör Haskell’ı öldürdüğüm sırada böyle bir yasa yoktu. Ben ömür boyu hapis cezamı alıncaya değin de geçmemişti. İşin can alıcı noktası da bu: Ömür boyu hapis cezam beni o sırada henüz yazılı hale gelmemiş bu yasa karşısında konumlandırıyor. Ve gardiyan Thurston’a saldırmak yüzünden asılacak oluşum, bu müebbetlik konumumdan dolayı. Bu açıkça yasanın geriye yürümesi ve bu yüzden de anayasaya aykırı.</p>

  <p>Ama adı çıkmış Profesör Darrell Standing’i ortadan kaldırmak istediklerinde, anayasa hukukçuları nezdinde Anayasa ne gibi bir dayanak sağlayabilir? Üstelik benim infazım tek örnek de değil. Bir yıl önce gazete okuyan herkesin bildiği gibi tam burada, Folsom’da, birebir benzer bir saldırı suçundan Jake Oppenheimer’ı astılar… yalnızca, onun darp olayında, bir gardiyanın burnunu kanatmaktan suçlu bulunmadı o. Bir hükümlüyü kasıtsız olarak ekmek bıçağıyla doğramıştı.</p>

  <p>Ne tuhaf; yaşamın ve insanların usulleriyle yasaları ve karmaşık yolları. Bu satırları Katiller Bölümünde, dışarı çıkartılıp bana yapacakları şeyin aynısını kendisine yaptıkları Jake Oppenheimer’ın hücresinde yazıyorum tam da.</p>

  <p>Yazacak çok şeyim olduğu konusunda sizi uyarmıştım. Yeniden hikâyeme döneceğim. Hapishane Yönetim Kurulu seçeneklerimi önüme koydu: Var olmayan dinamiti ele verdiğim takdirde iyi hal ve jüt odalarından kurtuluş; var olmayan dinamiti ele vermezsem de ömür boyu tecrit cezası.</p>

  <p>Bunu enine boyuna düşünmem için deli gömleğinin içinde yirmi dört saat verdiler bana. Ardından ikinci kez kurulun önüne getirildim. Ne yapabilirdim? Onları olmayan dinamite götüremezdim. Onlara da bunu söyledim ve onlar da benim bir yalancı olduğumu söylediler. Bana çetin ceviz, tehlikeli bir adam, ahlaksız bir soysuz, yüzyılın canisi dediler. Bana başka şeyler de söylediler ve ardından beni tecrit hücrelerine geri götürdüler. Bir Numaralı hücreye konuldum. Beş Numara’da Ed Morrell yatıyordu. On Üç Numara’da Jake Oppenheimer yatıyordu. Ve on yıldır da oradaydı. Ed Morrell hücresinde yalnızca bir yıldır bulunuyordu. Elli yıllık cezasını çekiyordu. Jake Oppenheimer müebbetlikti. Ben de müebbetliktim. Bu yüzden görünüşe göre üçümüz de orada uzun süre kalacaktık daha. Yine de yalnızca altı yıl geçti ve içimizden hiçbirimiz tecritte değiliz. Jake Oppenheimer asıldı. Ed Morrell iyi halden San Quentin’deydi ve daha geçen gün bağışlanarak salıverildi. Bendeniz de burada, Folsom’da gerektiği biçimde, Yargıç Morgan’ın belirleyeceği, benim son günüm olacak günü bekliyorum.</p>

  <p>Aptallar! Sanki benim ölümsüzlüğümü beceriksiz aygıtlarıyla, ipleri ve darağaçlarıyla boğabilirlermiş gibi! Bu güzel yeryüzünün üstünde yürüyeceğim, yeniden yürüyeceğim, hem de sayısız kere. Ve etim kemiğimle yürüyeceğim, prens ve köylü, bilgin ve soytarı olacağım, yüksek yerlerde oturacak ve tekerin altında inleyeceğim.</p>

</body>

</html>