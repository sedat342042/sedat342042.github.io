<?xml version='1.0' encoding='utf-8'?>
<html xmlns="http://www.w3.org/1999/xhtml">

<head>
  <title></title>
  <link href="../Styles/main.css" type="text/css" rel="stylesheet"/>
</head>

<body>

  <h1>Beşinci Bölüm</h1>

  <p>İlk başta tecritte çok yalnızlık çektim, saatler geçmek bilmiyordu. Zamanın farkına gardiyanların düzenli nöbet değişimleri ve gündüzle gecenin birbirinin yerini almasından varıyordum. Gündüz dediğiniz, bir parça ışıktan ibaretti, ama gecenin kopkoyu karanlığından iyiydi. Tecritte gündüz, parlak dış dünyadan gelen kaçak, sümüksü bir ışık sızıntısıydı.</p>

  <p>Işık hiçbir zaman okumaya yetmiyordu. Kaldı ki okuyacak hiçbir şey de yoktu. İnsan yalnızca uzanıp düşünebilirdi. Hem ben müebbetliktim, eğer yoktan on altı kilo dinamit yaratmak gibi bir mucize gerçekleştirmezsem ömrümün kalan tüm günlerinin sessiz karanlıkta geçeceği apaçık ortadaydı.</p>

  <p>Yatağım hücre zeminine serilmiş, çürümüş samandan ince bir şilteydi. İncecik kirli bir battaniye üstümün örtüsünü oluşturuyordu. Ne iskemle ne de masa vardı; saman şilteyle ince, eski battaniye dışında hiçbir şey yoktu. Ben hep az uyuyan, zihni çok meşgul bir adam olageldim. Tecritte insan düşünürken kendi kendisinden bıkıyor ve tek kaçış yolunu uyumakta buluyor. Yıllar boyunca bir gecede ortalama beş saat uyumuştum. Şimdi ise uyumayı geliştiriyordum. Bunun ilmini yaptım. On saat uyuyabilir hale geldim, derken on iki saat ve en sonunda da yirmi dört saatte on dört, on beş saat. Ama bunun ötesine geçemiyordum ve mecburen uyanık kalıyor, düşünüyor da düşünüyordum. Beyni sürekli çalışan bir adamı da bu yolda delilik bekler.</p>

  <p>Uyanık saatlerime mekanik biçimde katlanmamı sağlayacak yollar denedim. Uzun sayı serilerinin karelerini ve küplerini aldım, yoğunlaşma ve irade gücüyle inanılmaz uzunluktaki geometrik dizileri sürdürdüm. Böyle bir olasılığın gerçekleştirilebileceğine inanmaya başladığımı fark edene değin daireyi karelere bölmekle bile zaman geçirdim. Sonrasında, deliliğin de uzakta bulunmadığını anımsayınca, daireyi karelere bölme işinden vazgeçtim ki zihinsel egzersizle uğraşmak müthiş bir zaman öldürme yoluydu ve benim açımdan bundan vazgeçmek sizi temin ederim ki önemli bir özveri gerektirdi.</p>

  <p>Gözkapaklarımın altına tamamıyla görüntüsünü getirerek satranç tahtaları oluşturdum ve iki taraf adına da mat etmek için uzun oyunlar oynadım. Ama bu görüntüsel bellek oyununda uzmanlaştığımda, bu egzersiz de beni sıktı. Aynı oyuncu, iki tarafın yerine de oynayınca ortaya gerçek bir yarışma çıkmadığı için yalnızca egzersiz olarak kalıyordu bu. Kişiliğimi ikiye bölüp birinin diğeriyle mücadele etmesi için boşuna çabalayıp durdum. Ama oyunculardan birisi olarak kaldığım sürece, karşı tarafın anında kavramadığı planlı hiçbir hamle ya da strateji yoktu.</p>

  <p>Ve zaman çok uzundu ve ağır ilerliyordu. Sineklerle oyunlar oynadım, tıpkı soluk gri ışık gibi tecrite sızan sıradan sineklerle ve onların da bir oyun mantığı bulunduğunu öğrendim. Örneğin, yerden bir metre yüksekte duvar boyunca keyfi ve hayali bir çizgi çekiyordum. Duvarda bu çizginin üstüne konduklarında onlara dokunmuyordum. Çizginin altına kondukları anda ise onları yakalamaya çalışıyordum. Onları asla incitmeyecek ölçüde dikkatliydim ve zamanla hayali çizginin nereden geçtiğini benimki kadar kesinlikte öğrendiler. Canları oyun çektiğinde çizginin altına konuyorlardı ve her defasında, çoğunlukla saatte bir, tek bir sinek oyuna dahil oluyordu. Yorulduğu zaman da üstteki güvenli alana dinlenmeye çekiliyordu.</p>

  <p>Benimle birlikte yaşayan bir düzine ya da biraz fazla sinek içinde yalnızca biri vardı ki oyun oynamayı hiç umursamıyordu. Sebatla oynamayı reddediyor ve çizginin altına konmanın cezasını öğrendiği için de güvensiz alandan özenle kaçınıyordu. O sinek huysuz, ters bir yaratıktı. Hükümlülerin dediği gibi, dünyaya karşı “gıcığı” vardı. Öteki sineklerle de hiç oynamıyordu. Güçlü ve sağlıklıydı da; çünkü bunu anlamak için onu uzun süre incelemiştim. Oyuna karşı isteksizliği fiziksel değil, huysuzluğundandı.</p>

  <p>İnanın ki tüm sineklerimi tanıyordum. Aralarında keşfettiğim farklılıkların çokluğu benim için şaşırtıcıydı. Ah, her biri belirgin biçimde kendine özgüydü; yalnızca büyüklük ya da hedefe dalışları açısından da değil; güçleriyle, uçma hızlarıyla, uçuşları, oyun tarzları ve hevesleriyle, kurnazlıkları ve ileri atılışlarıyla, dönüşleri ve çeviklikle tekrar edişleri ya da takla atışlarıyla, duvarın tehlikeli kısmına değmeleri ya da konmalarıyla ya da o bölgeye konarmış gibi yapıp başka yere konmalarıyla. Aynı biçimde, düşünce tarzları ya da yaradılışlarının aniden ortaya çıkışıyla da keskin biçimde değişiklik gösteriyorlardı.</p>

  <p>Sinirli olanlarını da soğukkanlı olanlarını da tanıyordum. Kimi kez benim yüzümden, kimi kez de arkadaşları yüzünden gerçek öfke nöbetleri içinde uçan, cüsse bakımından küçük bir tanesi vardı. Hiç, topuklarını kaldırıp aşırı bir canlılık ve coşkuyla deli gibi çayıra saldıran bir tay ya da dana gördünüz mü? İşte orada da böyle bir sinek vardı; bu arada içlerindeki en hevesli oyuncu da oydu; benim yasak duvarıma üç ya da dört kez ani bir başarıyla konup her defasında da kadife yumuşaklığıyla üstüne çullanan elimden kurtulan bu sinek öyle heyecanlanır, öyle zafer sarhoşu olurdu ki son hızıyla, dönerek, yön değiştirerek, takla atarak ve daima benim üstümdeki zaferini kesinleştiren o dar çemberin sınırları içinde kalarak, başımın çevresinde sıçrar da sıçrardı.</p>

  <p>İşte böyle, belirli bir sineğin oyuna başlamaya karar verdiği anı epeyce önceden kestirebilirdim. Yalnızca bu konuda bile içine dalarak sizi bunaltmayacağım binlerce ayrıntı vardı ki bu ayrıntılar tecritin o ilk döneminde büsbütün sıkılmaktan kurtulmamı sağladılar. Ama bir şey var ki bunu size anlatmam gerek. Benim için en anımsanmaya değer bulduğum; dünyaya gıcığı olan, hiç oynamayanı, tümüyle boş bulunup yasak alana konduğu ve anında avucuma yakalandığı zaman bu. Biliyor musunuz, sonraki bir saat boyunca dünyaya küstü.</p>

  <p>Ve tecritte saatler çok uzundu; ne tümünde uyuyabiliyor ne de o saatleri, ne denli zeki olurlarsa olsunlar sineklerle geçirebiliyordum. Sinekler sinek, ben de insan beynine sahip bir insan olduğum için beynim eğitimli ve aktif, kültür ve bilimle doluydu ve her an yükselen bir gerilimle kendini meraka yöneltiyordu. Ve yapacak hiçbir şey yoktu; bu yüzden düşüncelerim berbat biçimde boş kuramlar üstünde at koşturuyordu. Asti Bağları’nda son yaz tatilimi adadığım pentoz ve metil pentoz saptamam vardı. Geride tamamlanmamış bir dizi deney kalmıştı. Acaba bunu sürdüren kimse var mı diye merak ediyordum ve öyleydiyse ne kadarını başarmıştı?</p>

  <p>Gördüğünüz gibi dünya benim için ölmüştü. Oraya dair hiçbir haber içeriye sızmıyordu. Bilim tarihi hızla ilerliyordu ve bin tane konuyla ilgiliydim. Örneğin, Profesör Walters’ın laboratuvarında yürütmekte olduğu, tripsin enzimi yoluyla kazein hidrolizi kuramım vardı. Aynı biçimde, Profesör Schleimer benimle hayvansal ve bitkisel yağ karışımlarındaki fitosterol’un açığa çıkarılmasında işbirliği yapıyordu. Çalışma kuşkusuz devam ediyordu, ama hangi sonuçlarla? Bütün bu etkinliklerin hapishane duvarları dışında yürüdüğü ve benim asla yer alamayacağım, hatta hakkında hiçbir şey duymayacağım düşüncesi çıldırtıcıydı. Ve bunlar olurken ben hücremin zeminine uzanmış, sineklerle oyun oynuyordum.</p>

  <p>Ama yine de tecritte her şey sessiz değildi. Buraya mahkûm edilişimin ilk günlerinde düzensiz aralıklarla, cılız, alçak sesli tıkırtılar duyuyordum. Daha uzaklardan da daha zayıf, daha alçak sesli tıkırtılar geliyordu. Bu tıkırtılar sürekli olarak gardiyanın homurtusuyla kesiliyordu. Bazen tıkırtılar ısrarla sürdüğünde fazladan gardiyanlar çağrılıyordu ve çıkan seslerden insanların deli gömleğine sokulduğunu anlıyordum.</p>

  <p>Konunun açıklaması basitti. San Quentin’deki her mahkûm gibi ben de tecritteki iki adamın Ed Morrell ve Jake Oppenheimer olduğunu biliyordum. Ve iki adamın duvara yumruklarıyla vurarak birbirleriyle konuştuklarını ve bu yüzden cezalandırıldıklarını da biliyordum.</p>

  <p>Kullandıkları şifrenin basit olduğundan en ufak kuşkum yoktu; ama yine de boşuna bir çabayla saatlerimi bunu çözmeye adadım. Tanrı biliyor ya, çok kolay olmalıydı; ama yine de başını sonunu bir araya getiremiyordum. Ve öğrendiğimde de kolay olduğu ortaya çıktı; hem de öyle kolay bir numaraydı ki beni hayrete düşürdü. Alfabede şifreyi dayandırdıkları başlangıç noktasını değil her gün, her sohbetlerinde, hatta çoğu kez bir sohbetin ortasındayken bile değiştiriyorlardı.</p>

  <p>Böylece, şifreyi doğru başlangıç harfinden yakaladığım gün gelip çattı; sohbetin iki cümlesini açıkça seçtim ve bir sonraki konuşmalarında ise tek bir sözcük anlayamadım. Ama o ilk seferdeki!</p>

  <p>“Söylesene - Ed - şimdi - tütün - kâğıdı - ve - bir - kese - Bull - Durham - olsaydı - ne - verirdin?” diye vurdu birisi uzaktan.</p>

  <p>Sevinçten neredeyse haykırıyordum. İletişim vardı işte! Arkadaşlık vardı işte! Hevesle dinledim ve Ed Morrell'ınkiler olduğunu kestirdiğim daha yakından gelen vuruşlar karşılık verdi:</p>

  <p>“Beş - sentlik - bir - kese - için - yirmi - saat - deli - gömleğini - giyerdim -”</p>

  <p>Ardından gardiyanın homurtulu müdahalesi geldi: “Kes şunu Morrell!”</p>

  <p>Konuyu bilmeyen birisi, ömür boyu tecrite mahkûm edilen insanlara zaten en kötüsünün yapıldığını ve bu yüzden de sıradan bir gardiyanın vuruşların kesilmesi emrine uyma zorunluluğu yaratmadığını düşünebilir. Ama ortada gömlek vardı. Açlık vardı. Susuzluk vardı. Kaba güç vardı. Daracık bir hücreye tıkılmış bir insan oldukça çaresiz durumdadır aslında.</p>

  <p>Bu yüzden de vuruşlar durdu ve o gece yeniden başladığında yine afalladım. Önceden kararlaştırdıkları gibi şifrenin başlangıç harfini değiştirmişlerdi. Ama ben ipucunu yakalamıştım ve birkaç gün gibi bir süre geçince daha önce anladığım aynı başlangıç gerçekleşti. Teveccüh göstermelerini beklemedim.</p>

  <p>“Selam,” diye vurdum.</p>

  <p>“Selam, yabancı, ” diye vurdu Morrell ve Oppenheimer’dan da “Kentimize hoş geldin,” diyen vuruşlar geldi.</p>

  <p>Kim olduğumu, ne kadardır tecrite konulduğumu ve neden böyle bir hüküm giydiğimi öğrenmeye can atıyorlardı. Ama bütün bunları, önce onların şifre başlangıç sistemlerini öğrenmek için bir tarafa bıraktım. Ben bunu açığa kavuşturduktan sonra, konuşmaya başladık. Her ne kadar beni yalnızca sınamak için kabul etmiş olsalar da müebbetlikler ikiyken üçe çıktığı için büyük bir gündü. Çok sonraları bana anlattıklarına göre, benim oraya onlara tezgâh kurmak için konulmuş bir gammaz olabileceğimden korkmuşlar. Bu daha önce Oppenheimer’ın başına gelmiş ve Müdür Atherton’ın gammazına güvenmesinin bedelini pahalı ödemiş.</p>

  <p>Şaşkınlığıma karşı -evet, coşkuma karşı da denebilir- her iki mahkûm yoldaşım da beni iflah olmaz sabıkamdan dolayı biliyorlardı. Namım ya da kötü şöhretim Oppenheimer’ın on yıldır içinde bulunduğu canlı mezara bile ulaşmış, daha doğrusu sızmıştı.</p>

  <p>Onlara hapishanede ve dış dünyada olup bitenlerle ilgili anlatacak çok şeyim vardı. Kırk müebbetliğin kaçış komplosu, sözde dinamit için yapılan aramalar ve Cecil Winwood’un haince tezgâhının tamamı onlar için yeni haberdi. Bana dediklerine göre tecrite haberler ara sıra gardiyanlar sayesinde damlardı; ama iki aydır onlardan iş çıkmamıştı. Tecritte o sırada görev yapan gardiyanlar da özellikle kötü ve kindar takımındandı.</p>

  <p>O gün hangi gardiyan işbaşındaysa yumruk konuşmamız yüzünden tekrar tekrar küfür yedik. Ama geri adım atamazdık. Yaşayan ölülerin sayısı ikiden üçe çıkmıştı ve söyleyecek çok şeyimiz vardı; üstelik de bunların söylenme biçimi insanı çileden çıkaracak ölçüde yavaştı ve ben de vuruş oyununda onlar kadar yetkin değildim.</p>

  <p>“Akşam Turta Suratlı gelene değin bekle,” diye vurdu Morrell bana. “Nöbetinin çoğunda uyuyor, biz de bir süre konuşabiliriz.”</p>

  <p>O gece nasıl da konuştuk! Uyku gözlerimizin çok uzağındaydı. Turta Suratlı Jones şişmanlığına karşın, aşağılık ve acımasız bir adamdı; ama o şişmanlığa minnettardık, çünkü o sayede pineklemesi mümkün oluyordu. Bununla birlikte aralıksız vuruşlarımız uykusunu bölüp onu rahatsız ettiği için bizi paylayıp durdu. Öteki gece gardiyanlarından da dönüşümlü olarak küfür yedik. Sabahleyin bir gece önceki çok fazla vuruş rapor edildi ve küçük kaçamağımızın bedelini ödedik; çünkü saat dokuzda bizi deli gömleğine bağlama işkencesi için birkaç gardiyanla Şef Jamie sökün etti. Ertesi sabah dokuza değin, yirmi dört kesintisiz saat boyunca döşemenin üstünde bağlı ve çaresiz olarak, yiyecekten ve sudan yoksun biçimde, konuşmanın bedelini ödedik.</p>

  <p>Ah, gardiyanlarımız zalimdiler! Ve onların davranışları karşısında, yaşamak için zulüm karşısında dayanıklı olmak zorundaydık. Kaba işler ellere nasır bağlatır. Kaba gardiyanlar da kaba mahkûmlar yaratır. Konuşmayı ve bu yüzden de ceza olarak deli gömleğinin içine sokulmayı sürdürdük. Gece en iyi zamandı ve şansımız yolunda gidip de yardımcı gardiyanlar işbaşındaysa çoğu kez tüm nöbet boyunca konuşuyorduk.</p>

  <p>Gece ve gündüz biz karanlıkta yaşayanlar için birdi. Herhangi bir zamanda uyuyabilirdik, yumruk konuşmasını ise yalnızca fırsat bulunca yapabilirdik. Birbirimize yaşamöykülerimizin çoğunu anlattık ve Oppenheimer zayıf, uzak vuruşlarla istikrarlı biçimde, bir San Francisco gecekondusundaki ilk yıllarından başlayarak baştan sona, çete eğitimine, ahlaksızca olduğu su götürmeyen ne varsa başlayışına, on dört yaşında bir yeniyetmeyken fuhuş bölgesinde gece kuryesi olarak hizmet edişine, yasaları çiğnediğinin ilk ortaya çıkışına ve hırsızlıklarıyla soygunlarına, bir yoldaşın ihanetinden hapishane duvarları içinde işlediği hunharca cinayete kadar yaşamöyküsünü hecelerken, Morrell ve ben saatler boyu uzandığımız yerden sessizce dinledik.</p>

  <p>Jake Oppenheimer’a “İnsan Kaplan” diyorlardı. Yakıştırıldığı kişiden çok daha uzun süre yaşayacak olan bu lakabı çaylak bir gazeteci uydurmuştu. Yine de Jake Oppenheimer’da hep doğru bir insanın başlıca özelliklerini buldum. Vefalı ve sadıktı. Bir yoldaşı ele vermektense ceza almayı yeğlediği zamanlar biliyorum. Yürekliydi. Sabırlıydı. Kendini feda edebiliyordu; bununla ilgili bir olay anlatabilirdim, ama zaman yitirmeyeceğim. Hem adalet onun için bir tutkuydu. Hapishanede işlediği cinayetler tümüyle bu aşırı adalet duygusu yüzündendi. Ve muhteşem bir zihni vardı. On yılı tecritte geçen ömür boyu hapis cezası, beyninin ışığını azaltmamıştı.</p>

  <p>Gerçek bir yoldaş olan Morrell da muhteşem bir beyne sahipti. Aslında, ölmek üzere olan benim de; alçakgönüllülüğe hiç girmeden müdüründen başlayarak San Quentin’deki en iyi üç zekânın tecritte birlikte çürüdüklerini söylemeye hakkım vardır. Ve burada geçirdiğim son günlerde yaşama dair tüm bildiklerimi gözden geçirirken, güçlü beyinlere asla söz geçirilemeyeceğini kavradım. Aptal insanlar, korkak insanlar, tutkulu doğruculuk ve korkusuz üstünlükten nasibini almamış insanlar; işte bu insanlar örnek mahkûmları oluşturuyorlar. Tüm tanrılara şükürler olsun ki Jake Oppenheimer, Ed Morrell ve ben örnek mahkûmlar değiliz.</p>

</body>

</html>