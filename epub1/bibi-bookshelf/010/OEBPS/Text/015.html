<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="tr">
<head>
  <link href="../Styles/style.css" rel="stylesheet" type="text/css" />

  <title>Bölüm 9 Coşku Belleği</title>
</head>

<body>
  <h1 class="h11"><a id="a60"></a>Bölüm 9<br />
  Coşku Belleği</h1>

  <h3 class="h31"><a id="ncx1300"></a>1</h3>

  <p class="p6">Bugünkü çalışmamız deli alıştırmasını yinelemekle başladı. Hoşnuttuk, çünkü çoktandır bu çeşitten alıştırmalar yapmamıştık.</p>

  <p class="p6">Sahneyi artan bir canlılıkla oynadık. Bu da doğaldı, nedeni de, hepimiz ne yapılacağını, nasıl yapılacağım öğrenmiştik. Kendimizden öylesine emindik ki, biraz da kurumlanıyorduk hatta. Vanya bizi korkutunca, önceki gibi kendimizi ters yöne attık. Yalnız, bu kez bir başkalık vardı, ansızın belirecek tehlikeye karşı hazırlıklı idik. Bu yüzden, genel telaşımız daha belirgin olarak dile getirilmişti, etkisi de daha güçlüydü.</p>

  <p class="p6">Yapmaya alışık olduğum şeyi aynı ile yeniledim. Kendimi masanın altında buldum. Ancak bu kez, bir kül tablası yerine elimde büyük bir kitap vardı. Ötekiler de aynı şeyi yaptılar. Sözgelişi, Sonya, bu sahneyi ilk oynadığımızda Dasha'ya çarpmış, rastlantıyla bir baş yastığını yere düşürmüştü. Bu kez Dasha'ya çarpmadıysa da, kaldırmaya yükümlenmek için, baş yastığını yine yere düşürdü.</p>

  <p class="p6">Tortsov'un da, Rakhmanov'un da, bu alıştırmayı önceleri tastamam, içten, canlı ve doğru oynadığımızı, bugünkü oyunumuzun ise, gelişigüzel ve yapmacık olduğunu söyledikleri zamanki şaşkınlığımızı gözünüzün önüne getirin bir. Böyle umulmadık bir eleştirme karşısında donakaldık. Bununla birlikte, yaptığımız şeyi gerçekten duyduğumuzu söylemekte direndik.</p>

  <p class="p6">Yönetmen, “Elbette bir şeyler duyuyordunuz,” dedi. “Duymasaydınız, ölmüş olmanız gerekirdi. Önemli olan, ne duyduğunuzdur. Şimdi, bu dolaşık yumağı çözmeye, alıştırmayı ilk oynayışınızı az önceki oynayışınızla karşılaştırmaya çalışalım.”</p>

  <p class="p6">“Bir piyesi sahneye koyma işini, hareketleri, dış eylemleri, eylemlerin sırasını, gruplaşmada bütün ayrıntıları şaşılacak bir doğrulukla öğrendiğinize şüphe yok. İnsan, dekorun da fotoğrafını almış olacağınızı kolaylıkla düşünebilir. Böylece, bir piyesin dışa ilişkin, göze görünür yönünde olağanüstü sağlamlıkta belleğe sahip olduğunuzu kanıtlamış bulunuyorsunuz.”</p>

  <p class="p6">“Gelgelelim, kenarında durup toplandığınız yol bu derece önemli miydi?” Bir seyirci olarak, bence içinizde olup bitenler çok daha önemliydi. Kendi yaşamınızdan doğan ve rolümüze aktarılan duygular ancak piyese can verir. Siz bu duyguları vermediniz. İçten hız almadıkça bütün dışa dönük oyunlar biçimseldir, soğuktur, anlamsızdır. İşte, sizin iki oyununuz arasındaki ayrılık bu noktada gizlidir. Başlangıçta, ben, deli hakkında size gerekeni söylediğim zaman, hepiniz ayrıntısız, hepiniz, kendi kişisel kurtuluşunuzun çabası ile konsantre oldunuz, ancak ondan sonra oynamaya başladınız. Bu da doğru ve mantıklı bir sonuçtu, çünkü, önce içe dönük yaşama başladı, ondan sonra da bu yaşama dışa ilişkin bir biçim aldı. Bugünse, tersine, siz kendi oyununuzdan öylesine hoşnuttunuz ki, alıştırmanın bütün dış yönlerini yinelemekten, kopya etmekten başka bir şey düşünmediniz. İlkinde bir ölüm sessizliği vardı, bugünse, tam bir cümbüş ve coşku havası. Hepiniz şunu bunu hazırlama telaşı içindeydiniz: Sonya baş yastığı ile, Vanya abajurla, Kostya da kül tablası yerine bir kitapla uğraşmaktaydı.”</p>

  <p class="p6">Ben, “Aksesuarcı kül tablasını unutmuş” dedim.</p>

  <p class="p6">Yönetmen, belli bir ince alayla, “Alıştırmayı ilk oynadığınızda kül tablasını kendiniz önceden hazırlamış mıydınız? Vanya çığlık atacaktı da sizi korkutacaktı, anımsıyor musunuz?” diye sordu. “Doğrusu çok garip! Bugün o kitaba gereksinim duyacağınızı nasıl oldu da önceden sezdiniz? Kitap elinize rastlantıyla geçmeliydi. Yazık, bu rastlantıyla niteliği bugün yinelenemeyecek. Başka bir ayrıntı daha; ilk oyunda arkasında delinin bulunduğu sanılan kapıdan gözünüzü hiç ayırmamıştınız. Bugünse, sürekli olarak bizimle uğraşıp durdunuz. Oyununuzun üzerimizde bırakmakta olduğu izlenimi görmeye can attınız. Deliden kaçıp saklanacak yerde bize gösteriş yapıyordunuz. İlkinde, içinizden gelen duyguların itişi ile, sezişinizle, insanlık deneyinizle oynamaya zorlandınız. Şimdi ise, aynı hareketleri hemen hemen makinemsi bir biçimde yinelediniz. Yeni, canlı bir sahne yaratacak yerde, başarılı bir provayı yinelediniz. Gerçekten belleğinizden çekip çıkaracak yerde, zihninizin tiyatro arşivinden aldınız. İlkinde içinizde olup bitenler, doğal olarak, eylemle sonuçlanmıştı: Bugünse, o eylem, etki elde etmek amacı ile zorlandı, abartıldı.”</p>

  <p class="p6">“V. V. Samoilov'a gidip de aktör olayım mı, olmayayım mı, diye soran gencin başına gelen sizin başınıza geldi.”</p>

  <p class="p6">“Samoilov gence, 'çık dışarı!' dedi. ‘Sonra gel, bu söylediklerini yinele.’”</p>

  <p class="p6">“Genç gene gelip ilk söylediğini yinelediyse de, aynı sonuca varmaktan öteye geçemedi.”</p>

  <p class="p6">“Bununla birlikte, durumunuzu bu gencin durumuna benzetişim de, bugünkü başarısızlığınız da sizi sarsmamalı. İşin içyüzü bu, ama ben size bunun nedenini açıklayacağım. Beklenmeyen, yaratıcı çalışma çoğunlukla son derece etkili bir kaldıraçtır. Alıştırmayı ilk oynadığınızda bu nitelik apaçık kendini göstermişti. Kapının arkasında bir delinin bulunabileceği düşüncesinin enjeksiyonu üzerine sahiden heyecanlanmıştınız. Şimdiki oyununuzda ise, beklenmeyen, gücünü yitirmişti. Gösterdiğiniz dış çabaya karşın, alıştırma size çekici gelmedi, bütün sahneyi yeniden zihninizde canlandırıp kendinizi coşkularınızın kılavuzluğuna bırakmak çekici gelmedi değil mi? Önceden hazırlanmış dışa dönük bir biçim aktör için korkunç bir tuzaktır. Sizin gibi acemilerin bunu hissedip aynı zamanda dış eylem için sağlam bir belleği olduğunu tanıtlamasında şaşılacak bir şey yok. Coşku belleğine gelince; bugünkü oyunda hiçbir belirti görünmedi.”</p>

  <p class="p6">Coşku belleği sözlerinin ne demeye geldiği kendisine sorulunca, şunları söyledi:</p>

  <p class="p6">“Bunu size tam olarak, belleğin bu çeşidini ilk kez tanımlamaya çalışan Ribot'un yaptığı gibi, bir öykü ile açıklayabilirim:</p>

  <p class="p6">“İki gezgin, denizin kabarması üzerine, ıssız bir kayalığa sığınırlar. Kurtulduktan sonra izlenimlerini anlatırlar. Biri, yaptığı her şeyi en ince ayrıntısına varıncaya kadar anımsar, nasıl, niçin, nereye gitmiş; nereye tırmanmış, nereden inmiş; nereye atlamış, nereden atlamış, hepsini bir bir söyler. Ötekinin belleğinde ise hiçbir anı kalmamıştır. Sadece, duyduğu coşkuları hatırlar. Hoşnutluk, kuruntu, korku, umut, kuşku, en sonunda panik birbiri arkasına çıkagelir.”</p>

  <p class="p6">“Alıştırmayı ilk kez oynadığınızda sizin başınıza gelen tastamam birincisidir. Deliden söz ettiğim zaman korkudan nasıl donup kaldığınızı, nasıl paniğe yakalandığınızı iyice anımsıyorum.”</p>

  <p class="p6">“Ne yapacağınızı tasarlamaya çalışırken, yerinize mıhlanışınız gözümün önünde. Bütün dikkatiniz kapının arkasındaki uydurma amaca perçinlenmişti, bu amacı benimseyince de gerçek coşkuya, gerçek eyleme kendinizi kaptırmıştınız.”</p>

  <p class="p6">“Eğer, bugün, Ribot'un öyküsündeki ikinci adamın yaptığını yapabilseydiniz, ilk kez yaşadığınız bütün duyguları yeniden canlandırıp zorlamadan, istemeyerek oynayabilseydiniz, o zaman ben delinizin olağanüstü coşku belleğiniz olduğunu söylerdim.”</p>

  <p class="p6">“Ne yazık ki, belleğin böylesine pek az rastlanır. Bu yüzden, ben de isteklerimde çok daha alçakgönüllü olmak zorundayım. Alıştırmaya, yeniden başlayıp onun dış tasarısının sizi sürüklemesine boyun eğebileceğinizi kabul ediyorum. Ama ondan sonra önceki duygularınızı anımsamalı, sahnenin geri kalanı boyunca, yol gösterici bir güç olarak, kendinizi bu duygulara bırakmalısınız. Bunu yapabilirseniz, coşku belleğinizin olağanüstü değil ama iyi olduğunu söyleyeceğim. İsteklerimde daha da indirim yapmak zorundaysam, o zaman şöyle demem gerekecek; önceki duygularınızı anımsamazsanız, hatta piyesin entrikasındaki belli durumlara yeni bir gözle bakmaya içtepiniz sizi zorlamasa bile, gene de alıştırmanın gövdesel tasarısını oynayın. Oynayın ama uyuyan duygularınızı uyandırıp harekete geçirmek üzere yeni imgesel ögeler ortaya koymak amacı ile psiko–tekniğinizi kullandığınızı da göreyim.”</p>

  <p class="p6">“Bunda başarı gösterirseniz, sizde coşku belleğinizin varlığını belirten ipuçları bulunduğunu kabul edeceğim. Bugün, şimdiye dek, seçilebilecek bu yollardan hiçbirini seçip göstermediniz bana.”</p>

  <p class="p6">Ben, “Bu, bizde hiç coşku belleği olmadığı anlamına mı gelir?” diye sordum.</p>

  <p class="p6">Yerinden kalkıp sınıftan çıkmaya hazırlanırken, Tortsov, dinginlikle, “Hayır. Varacağınız sonuç bu olmamalı. Gelecek dersimizde bazı sınamalar yapacağız.” dedi.</p>

  <h3 class="h31"><a id="ncx1324"></a><a id="a61"></a>2</h3>

  <p class="p6">Bugün coşku belleği denetlenecek olanların ilki bendim.</p>

  <p class="p6">Yönetmen, “Anımsıyor musunuz” dedi, “bir gezi sırasında şehrinize de uğrayan Moskvin'in, üzerinizde derin bir izlenim bırakmış olduğunu söylediniz bana. O ünlü aktörün oyununu, o zaman hissettiğiniz büyük coşkuyu, şimdi, altı yıl sonra yeniden duyabilecek biçimde anımsayabilir misiniz?”</p>

  <p class="p6">“Duygularım o zamanki kadar yoğun olmayabilir belki” diye karşılık verdim, “ama şimdi bile o duyguların etkisi altında olduğumu söyleyebilirim.”</p>

  <p class="p6">“O duygular yanaklarınızı al al yapıp yüreğinizi çarptıracak kadar güçlü mü?”</p>

  <p class="p6">“Kendimi tümüyle kaptırırsam, belki.”</p>

  <p class="p6">“Yakın arkadaşınızın bana anlattığınız o pek acıklı ölümünü anımsayınca, ruhsal ya da gövdesel olarak, ne duyuyorsunuz?”</p>

  <p class="p6">“Ben bu anıdan kurtulmaya çalışıyorum, beni çok sarsıyor çünkü.”</p>

  <p class="p6">“Moskvin'in oyunu ya da arkadaşınızın ölümü karşısında bir zamanlar duyduğunuz coşkuları size yeniden yaşatan bu tip belleğe biz coşku belleği diyoruz. Göz belleğiniz unutulmuş bir yer, bir şey ya da kişiden nasıl bir imge yaratabilirse, coşku belleğiniz de vaktiyle yaşadığınız duyguları anımsayabilir. Bu duygular anımsanamaz gibi görünürse de ansızın ileri sürülen kışkırtıcı bir neden, bir düşünce, bildik bir nesne bütün canlılıkları ile hepsini belleğinizde diriltebilir. Kimi zaman bu coşkular eskisi kadar güçlü, kimi zaman daha zayıf, kimi zaman da aynı güçte olmakla birlikte değişik bir kılıkta dirilebilir.”</p>

  <p class="p6">“Hala yanaklarınız al al olabildiğine göre, sararıp solabildiğine, hala pek acıklı bir olayı anımsarken korkabildiğinize göre, sizde coşku belleği bulunduğu sonucuna varabiliriz. Gelgelelim, bu bellek sahneye çıkıp da dramatik bir durumla savaşa tutuştuğunuz zaman, bu savaşı hiç yardım görmeden, başarı ile sürdürebilecek biçimde yeterince eğitilmemiştir.”</p>

  <p class="p6">Bundan sonra, Tortsov, beş duyumuzla ilgili, deneylere dayanan duygu belleği ile coşku belleği arasındaki ayrılığı belirtti. Bu belleklerin birbirine koşut olduğuna şöylece bir dokunmakla yetindiğini söyledi. Bu, her ne kadar, belleklerin birbirleriyle olan ilişkilerinin bilimsel bir tanımı sayılmasaymış bile, gene de yerinde bir görüşmüş.</p>

  <p class="p6">Bir aktör duygu belleklerini ne ölçüde kullanır ve de bu beş duyudan her birinin ötekine göre değer yönünden ayrılığı nedir, sorusu üzerine dedi ki:</p>

  <p class="p6">“Buna karşılık vermek için hepsini sıra ile, bir bir ele alalım.”</p>

  <p class="p6">“Beş duyumuz içinde izlenimleri en iyi kavrayan görme duyumuzdur. İşitim de son derece duyguludur. Gözlerimiz ve kulaklarımızla izlenimleri çabucak alışımızın nedeni işte budur.”</p>

  <p class="p6">“Bazı ressamların, bir zamanlar gördükleri, ama artık ölmüş bulunan kimselerin portrelerini çizebilecek kadar bir iç imge yaratma gücüne sahip oldukları herkesçe bilinen bir olaydır.”</p>

  <p class="p6">“Bazı müzikçilerin de sesleri içlerinde duyup sürdürmeye elveren benzer güçleri vardır. Yeni dinledikleri bir senfoniyi baştan sona belleklerinde yineleyebilirler. Aktörlerin de aynı türden görüm ve duyum güçleri vardır. Bu güçlerini zorlayarak her çeşit görüm ve duyum imgelerini — bir kimsenin yüzünü, deyişini, gövdesini, yürüyüşünü, özelliklerini, hareketlerini, sesini, sesinin uyumunu, giyim kuşamım, ırk yönünden ayırıcı niteliklerini sonradan anımsarlar.”</p>

  <p class="p6">“Dahası var, bazı kimseler, özellikle sanatçılar, gerçek yaşamda görüp işittikleri şeyleri yalnızca anımsamak ve yeniden yaratmakla kalmazlar, aynı zamanda görmedikleri, işitmedikleri şeyleri de kendi imgelemlerinde canlandırabilirler. Görüm belleğinden hız alan aktörler, kendilerinden istenen şeyi görmekten hoşlanırlar. Coşkuları ancak o zaman kolaylıkla harekete geçer. Bazıları da, oynayacakları kişinin sesini, sesinin uyumunu duymayı yeğ tutarlar. Böylelerine göre, duygu uyandıracak olan ilk içtepi, onların işitim belleklerinden doğar.”</p>

  <p class="p6">İçimizden biri, “Ya öteki duygular?” diye sordu. “Onlar da gerekli mi bize?”</p>

  <p class="p6">Tortsov, “Elbette gerekli” dedi, “Chekov'un, İvanov piyesinin üç oburlu başlangıç sahnesini ya da Goldoni'nin Otelci Kadınının özenle pişirdiği o cana can katan kartondan yahni karşısında kendinizden geçercesine haz duymak zorunda olduğunuz sahneyi düşünün. Bu sahneyi öyle oynamalısınız ki, sizin de, bizim de ağzımız sulanmalı. Bunu başarmak için de, tadına doyulmaz bir yiyeceğin son derece canlı bir anısına sahip olmanız gerekir. Yoksa, bu sahneyi abartır, ağız tadı deneyini de yaşayamaz, yaşatamazsınız.”</p>

  <p class="p6">“Dokunum duygusunu nerde kullanırız?” diye sordum.</p>

  <p class="p6">“Kör olduktan sonra, çocuklarını tanımak için dokunum duygusunu kullanan Oedipus'un bir sahnesinde.”</p>

  <p class="p6">“Bununla birlikte, tam bir kusursuzlukla geliştirilmiş bir teknik bile doğanın sanatı ile ölçüştürülemez. Bir zamanlar çeşitli ülkelerden, çeşitli okullardan gelme birçok ünlü teknikçi aktör gördüm ki, bunların hiçbiri, doğanın önderliği ile, sanatlı sezişin doruğuna yükselebilecek güçte değildi. Unutmayalım ki, karmaşık yaratılışımızın birçok yanları ne bizce bilinmektedir, ne de bizim bilinçli sistemimize bağlıdır. Bu yanlara ancak doğa el atabilir. Doğanın yardımını sağlamadıkça da karmaşık yaratıcı aygıtımıza bir dereceye kadar egemen olabiliriz.”</p>

  <p class="p6">“Koklama, tadım, dokunum duygularımız yararlı, hatta kimi zaman önemli iseler de bizim sanatımızda bunların rolü yardımcı olmak ve coşku belleğimizi etkilemekten öteye geçemez...”</p>

  <p class="p6"> </p>

  <h3 class="h31"><a id="ncx1348"></a>3</h3>

  <p class="p6">Yönetmen bir sanat gezisine çıktığından onunla olan derslerimize geçici bir süre için ara verildi. Şimdilik dansa, jimnastiğe, eskrime, sesi yerleştirmeye, diksiyona çalışıyoruz. Bu arada, incelemekte olduğumuz coşku belleği konusunu aydınlığa çıkaran önemli bir şey geldi başıma.</p>

  <p class="p6">Geçenlerde Paul ile yürüyerek eve dönüyorduk. Bulvarda büyük bir kalabalığın içinde bulduk kendimizi. Ben caddelerde olup bitenlere ilgi duyarım. Bu yüzden kalabalığın ortasına doğru sokuldum, korkunç bir görüntü ile karşılaştım. Yaşlı, düşkün kılıklı bir adam ayaklarımın dibinde uzanmış yatıyor, çenesi ezilmiş, iki kolunun ikisi de kesik. Yüzü yılgı verici idi: Kocaman sarı dişleri kanlı bıyıkları arasından dışarı uğramıştı. Tramvay geçmişti zavallının üstünden. Vatman, acaba hasar var mı diye kaygıyla tramvayı gözden geçiriyordu, bunun için de suçlu sayılmazdı. Beyaz üniformalı, paltosu omuzlarında bir adam, şişeden üzerine bir şeyler damlattığı bir pamuk parçasını önemseyerek ölünün burnuna dokundurup uzaklaştırıyordu. Yakındaki eczaneden biriydi. Az ötede birkaç çocuk oynamaktaydı. İçlerinden biri, ölünün elinden kopmuş bir kemik parçası ile çıkageldi. Bu kemiği ne yapacağını kestiremeyerek fırlattığı gibi çöp tenekesine attı. Bir kadın ağladı, kalabalığın geri kalanı tasasız, meraklı bakışlarla baktı durdu.</p>

  <p class="p6">Bu görüntü derin bir izlenim bıraktı bende. Yeryüzündeki bu yılgıyla, bulutsuz, duru, açık mavi gökyüzü arasında ne büyük bir çelişki vardı. İçim ezilmiş bir durumda oradan uzaklaştım, ancak uzun bir süre sonra bu eziklikten kurtulup kendime gelebildim. Geceleyin uyandım, gördüğüm şeyin anısı kazanın kendi görünüşünden daha da yılgı vericiydi. Belki de bu, geceleyin her şeyin daha korkunç görünmesinden ileri gelmekteydi. Ama ben bunu, coşku belleğime, onun izlenimleri derinleştirme gücüne yordum.</p>

  <p class="p6">Birkaç gün sonra kaza yerinden geçtim, daha geçenlerde orada olup bitenleri anımsamak üzere, elimde olmadan durdum. Bütün izler silinmiş, yok olmuştu. Dünyadan bir insan eksilmişti, işte hepsi bu. Sanırım, ölenin ailesine küçük bir emekli aylığı bağlanmış, böylelikle de herkesin adalet duygusu doyurulmuştu. Sonunda her şey olacağına varmıştı. Öte yandan, ölenin karısı ile çocukları belki de açlığın pençesinde inlemekteydiler.</p>

  <p class="p6">Ben bunları düşünürken, felaketle ilgili anılarımda bir değişme oldu gibi geldi bana. Başlangıçta, bütün korkunç gövdesel ayrıntıları ile, parçalanmış çene, kesilmiş kollar, akan kanla oynayan çocuklar, kısaca her şeyi ile görülegelen ve normal bir kaza idi bu. Şimdi ise, gördüklerimin anıları ile, ama değişik bir yolda, iyice sarsılmıştım. İnsanoğlunun gaddarlığına, haksızlığına ve ilgisizliğe karşı içim öfke ile dolmuştu.</p>

  <p class="p6">Kazadan tam bir hafta sonra, okula giderken, gene oradan geçtim. Olup bitenleri düşünmek üzere, birkaç dakika durakladım. Kar şimdiki gibi gene beyazdı. Yani, yaşam. Yerde serilmiş yatanın kara biçimini anımsadım. Yani, ölüm. Kanın akışı, yani insan saldırganlığının kan halinde fışkırması. Göz alıcı parlaklık içinde bütün çevreyi görüyorum, gökyüzünü, güneşi, doğayı görüyorum. Yani, sonsuzluk. Yolcu dolu tramvaylar, nesillerin bilinmeyene doğru akıp gidişini düşündüre düşündüre uzaklaşıyor. Bir zamanlar son derece korkunç, tüyler ürpertici olan görünüş, şimdi görkemli, amansız bir anlam kazanıyor...</p>

  <h3 class="h31"><a id="ncx1355"></a>4</h3>

  <p class="p6">Bugün şaşırtıcı, garip bir olayın rastgele farkına vardım. Bulvardaki kazayı düşünürken, tramvayın görünüşe egemen olmaya çalıştığını anladım. Ama bu tramvay, kazayı yapan tramvay değil, kendi kişisel deneyimimde yer alan tramvaylardan biriydi. Geçen gün, ikindi sonu, son tramvayla bir kenar mahalleden şehre dönüyordum. Tramvay, bakımsız bir tarladan geçerken raydan çıktı. Yolcular elbirliği ile, uğraşa didine, tramvayı raylarına oturttular. O zamanlar tramvay bana ne kadar kocaman ve ağır, onun yanında biz insanlar ise, ne kadar cılız ve önemsiz görünmüştü!</p>

  <p class="p6">Bu eski anı, nasıl olmuştu da beni, yenisinden daha güçlü, daha derin bir şekilde etkilemişti? İşte, yeni bir açı daha beliriyor önümde — üzerine eğilmiş eczacı ile caddede uzanıp yatan yaşlı dilenciyi düşünmeye başlayınca, belleğim tümüyle başka bir olaya yöneliyor. Geçmiş günlerin birinde, kaldırımda, ölmüş bir maymunun üzerine eğilmiş bir İtalyan’a rastlıyorum. İtalyan ağlıyor, bir yandan da hayvancağızın ağzına bir portakal parçasını sokmaya çalışıyordu. Bu sahne, dilencinin ölümünden daha da çok dokunmuş olmalı. Belleğimin derinliklerine gömülmüştü çünkü. Caddedeki kaza olayını sahneye getirecek olsaydım, kendi rolüm için gereken coşku gerecini, acıklı kaza olayından çok, ölmüş maymunlu İtalyan banımda arardım sanırım.</p>

  <p class="p6">Acaba neden dersiniz?</p>

  <p class="p6">Yönetmenle ara verilen derslerimize bugün yeniden başladık, kaza ile ilgili duygularımın gelişimi olayından söz ettim kendisine. Önce, gözlem gücünden dolayı beni övdü, sonra dedi ki:</p>

  <p class="p6">“İçimizde olup bitenlere açık seçik bir örnektir bu. Her birimiz birçok kazalar görmüşüzdür. Biz bu kazaların, ayrıntılarını değil, ancak, bizi etkileyen en belirgin özellikteki izlenimlerini belleğimizde saklarız. Bu izlenimlerden, o olayın kapsamlı, yoğun daha derin, dahageniş bir coşku anısı ortaya çıkar. Bu, bir bakıma, anıların daha geniş ölçüde bir bireşimidir. Bu bireşim ise, olayların kendilerinden daha katkısız, daha özlü, daha yoğun, daha sağlam, daha etkilidir.”</p>

  <p class="p6">“Anımsanan duygularımız için kusursuz bir süzgeçtir zaman — hem de büyük bir sanatçıdır. Zaman yalnızca arıtmakla kalmaz, gerçekçi acı anıları giderek şiirleştirir de.”</p>

  <p class="p6">“Bununla birlikte, büyük ozanlarla büyük sanatçılar doğadan yararlanıyorlar.”</p>

  <p class="p6">“Doğru. Ama doğanın fotoğrafını çekmezler onlar. Yapıtları kendi kişiliklerinin ürünüdür. Doğanın onlara verdiği ise, kendi coşku belleklerinin ambarından aldıkları canlı malzemeye katılmıştır.”</p>

  <p class="p6">“Sözgelişi, Shakespeare, kahramanlarını ve İago gibi kötü kişilerini, çoğunlukla başkalarının öykülerinden alır, kristalize olmuş kendi anıları ile yoğurarak onları canlı yaratıklar durumuna koyar. Zaman, Shakespeare'in izlenimlerini öylesine arılaştırmış, şiirleştirmiştir ki, sonunda bu izlenimler, yaratmalarının kusursuz gereçleri olup çıkmıştır.”</p>

  <p class="p6">Anılarda ortaya çıkan, kişilerle nesnelerin değişmesi olayından söz ettiğim zaman, Tortsov şunları söyledi:</p>

  <p class="p6">“Bunda şaşılacak bir şey yok — coşku anılarınızı, bir kitaplıktaki kitapları kullandığınız gibi kullanamazsınız.”</p>

  <p class="p6">“Coşku belleğimizin gerçekte neye benzediğini gözünüzün önüne getirebilir misiniz? İmgeleminizde, her birinde birçok odalar, her odada sayısız dolaplar, raflar ve bir kıyıda da birinin içinde küçük bir tespih tanesi bulunan kutular canlandırın. İstenen evi, odayı, dolabı, rafı bulmak oldukça kolaydır. Ama istenen kutuyu bulmak oldukça zordur. Hele, bugün bir an için parlayıp sonra gözden kaybolan o küçük tespih tanesini bulacak keskin göz nerede? Onu, bulsa bulsa, ancak talih bulur bir daha.”</p>

  <p class="p6">“Belleğinizin arşivleri de işte böyledir. Onun da birçok bölümleri, o bölümlerin de bölümleri vardır. Kimi bölümlere yaklaşmak daha kolaydır. Sorun, bir zamanlar akan yıldız gibi parlayan coşkuyu yeniden ele geçirmektir. Eğer bu coşku yüzde kalır da belleğinizde canlanırsa, bahtınızın yıldızlarına şükranlarınızı sunabilirsiniz. Ama aynı izlenimi her zaman ele geçirebileceğinizi sanmayın. O izlenimin yerinde yarın tümüyle değişik bir şey belirebilir. Buna da şükretmeli, ötekinden umudunuzu kesmelisiniz. İkide bir canlanan bu anılardan yararlanmayı bilirseniz, o zaman, yeni yeni anılar biçimlenirken sizin duygularınız da her seferinde daha kolaylıkla harekete getirilebilir. Böylece, o ruhunuz daha da uyanık bir duruma gelir ve rolünüzün, sürekli yineleme yüzünden çekiciliği kalmamış, aşınmış olan kesimlerine taze bir sıcaklık katar.”</p>

  <p class="p6">“Aktörün tepkileri çok güçlü olduğu zaman esin belirebilir. Öte yandan, bir zamanlar yolunuza çıkan bir esini yine yakalayacağım diye zamanınızı boşa harcamayın. O, geçen gün gibidir, çocukluk sevinçleri gibidir, ilk aşk gibidir, bir daha ele geçmez. Güçlerinizi, bugün için yeni ve taze bir esin yaratma yolunda kullanın. Bu esinin dünkü esinden daha az değerli olacağını sanmak için hiçbir neden yoktur. Bu esin dünkü kadar parlak olmayabilir belki. Ama bugün onu elde etmiş olmak da sizin yararınızadır. Bu esin, içinizdeki yaratıcı zerreyi tutuşturup kıvılcım haline getirmek için, normal olarak, ruhunuzun derinliklerinden doğmuştur. Gerçek esin belirtilerinden hangisinin daha iyi olduğunu kim söyleyebilir? Eğer esinden doğmuşlarsa, hepsi kendi durumlarında, kendi yollarında kusursuzdurlar.”</p>

  <p class="p6">Ben, mademki esinin tohumları içimizde gizlenmiştir, dışımızdan gelmemektedir, şu halde bunun birinci derecede özgün olmadığı sonucuna varabiliriz, diye zorlayınca, Tortsov kesin bir şey söylemekten kaçındı.</p>

  <p class="p6">“Orasını bilmem. Bilinçaltı konuları benim alanım değildir. Üstelik, esin anlarımızın üstüne örtmeye çalıştığımız giz perdesini parçalayıp yok etmeye çalışmalıyız diye de düşünmem. Sır olarak güzeldir ve de yaratıcılık için büyük bir uyarıcıdır.”</p>

  <p class="p6">Ama ben bu konuyu bu kadarcıkla bırakmak istemiyordum, sahne üzerindeyken hissettiğimiz şeylerin ikinci derecede özgün olup olmadıklarını sordum.</p>

  <p class="p6">“Sahne üzerinde, acaba, her şeyi ilk kez mi hissederiz? Şunu da bilmek isterdim, sahne üzerindeyken yeni, özgün duygular — gerçek yaşamda hiçbir zaman hissetmediğimiz duygular hissetmek iyi midir, değil midir?”</p>

  <p class="p6">Buna, “Duygunun türüne bağlıdır bu” diye karşılık verildi. “Tutun ki, Hamlet'in son perdesindeki sahnede, kralı oynayan arkadaşınız Paul'ün üzerine kılıcınızla atılıyor, yaşamınızda ilk kez kendinizi kana susamış hissediyorsunuz. Kılıcınız her ne kadar kan akıtamayacak, kör ağızlı bir sahne kılıcı ise de, çılgınca bir savaşta gene de işe yarayabilir, perdenin kapanmasını gerektirebilir. Bir aktörün, böyle içten kopup gelen coşkulara kendini kaptırması size göre akıllıca bir hareket midir?”</p>

  <p class="p6">Ben, “Böyle coşkular hiçbir zaman istenmez demek midir bu?” diye sordum.</p>

  <p class="p6">Tortsov, “Tersine, her zaman istenir” dedi. “İstenir ama, bu güçlü, kesin, canlı coşkular sahne üzerinde sizin sandığınız yolda kendilerini göstermezler. Bu coşkular uzun dönemler ya da bütün bir perde boyunca sürüp gitmezler. Olayların dönemeç yerlerinde, bireysel anlarda şimşek gibi çakarlar. Bu coşkular böyle gelirlerse, hoş geldiler, safa geldiler. Bize ancak, sık sık böyle gelmelerini, yaratıcı çalışmadan, son derece değerli ögelerden biri olan kendi coşkularımızın içtenliğini arttırmaya yardım etmelerini düşlemek düşer. Duyguların bu beklenmedik fışkırma niteliği karşı konulmaz, kışkırtıcı bir güçtür.”</p>

  <p class="p6">Ayrıca şu uyarmayı da sözlerine ekledi:</p>

  <p class="p6">“Bu duyguların bir tersliği varsa, o da, bizim denetimimiz altına girmeyişleridir. Biz onları denetleyemeyiz, onlar bizi denetler. Bu yüzden bizim seçme hakkımız yok, olmadığı için de bu işi doğaya bırakıp şunu deriz yalnızca: “Geleceklerse, bırakın gelsinler. Umalım ki, zıt amaçlara değil de, role yararlı olurlar.” Beklenmedik, bilinçaltı duyguların fışkırması çok kışkırtıcıdır elbet. Sanatımızdaki yaratıcılığın en hoşa giden bir yönüdür bu ve biz bunun özlemini çeker dururuz. Ama buna bakarak, coşku belleğinden alınan yinelenmiş duyguların önemini küçümsemeye hakkınız olduğu sonucuna varmamalısınız — tersine, o duygulara dört elle sarılmalısınız, çünkü, hangi ölçüde olursa olsun, esine etki yapabilmek için başvuracağınız biricik amaç bu duygulardır.”</p>

  <p class="p6">“Baş ilkemizi bir daha hatırlatayım size: Bilinçaltına bilinç yolundan erişiriz.”</p>

  <p class="p6">“Bir aktör, rolünü, hazır bulduğu ilk gereç ile kurmaya kalkmaz, bu da, o yinelenmiş duygulara dört elle” sarılmak zorunda oluşunuzun başka bir nedenidir. Aktör, kendi anıları arasında çok dikkatli bir seçim yapar, en ayartıcı olan yıpranmış duygularını, deneylerini bir yana ayırır. Sonra, canlandırmak istediği kişinin ruhunu, kendi günlük duygularından daha değerli olan coşkularla dokumaya koyulur. Esin için bundan daha verimli bir yol düşünebilir misiniz? Bir sanatçı kendi içinde, kendi benliğinde bulunanın en iyisini alır, sahneye getirir. Piyesin gereklerine göre, biçim değişir, ama sanatçının insanlık coşkuları canlı kalır, bu coşkuların yerini başka bir şey tutamaz.”</p>

  <p class="p6">Grisha atıldı, “Yani” dedi, “Hamlet'ten Mavi Kuş piyesindeki Sugar'a varıncaya dek her çeşit rolde biz hep kendi, aynı, eski duygularımızı mı kullanmak zorundayız demek istiyorsunuz?”</p>

  <p class="p6">Tortsov, “Başka ne yapabilirsiniz?” dedi. “Oynadığı her rol için her çeşitten yeni duygular ya da yeni bir ruh yaratacak aktör nerede? Böyle bir aktör, içine ne kadar çok ruh depo etmek zorunda kalırdı? Öte yandan, bu aktör ruhunu içinden söküp atabilir de, yerine, belli bir role daha uygun düştüğü için kiralamış bulunduğu başka bir ruhu yerleştirebilir mi? Böyle bir ruhu nerede bulabilir? Giyim kuşamı, bir saati, her çeşitten eşyayı ödünç alabilirsiniz, ama başka bir insandan ödünç duygular alamazsınız. Duygularım benimdir, benden sökülüp alınamazlar, sizinkiler de öyle. Bir rolü anlayabilir, o rolde beliren kişiye yakınlık duyabilirsiniz, sonra kendinizi onun yerine koyarak siz o imişsinizmiş gibi hareket edebilirsiniz. Böylece, aktörün içinde de rolün gerektirdiği duygulara benzer duygular uyanır. Ama bu duygular, piyes yazarının yarattığı kişiye değil, aktörün kendisine ait duygulardır.”</p>

  <p class="p6">“Sahnede hiçbir zaman kendiniz olmaktan çıkmayın. Her zaman bir sanatçı olarak, kendi kişiliğiniz içinde oynayın. Kendinizden kurtulamazsınız. Sahnede kendiniz olmaktan çıktığınız anda, rolünüzü de gereğince yaşamaktan çıkmış, abartmalı, yanlış oyuna sapmışsınız demektir. Bu yüzden, ne kadar çok oynarsanız oynayın, kaç rol alırsanız alın, kendi duygularınızı kullanma kuralından bir kez bile ayrılmayın. Bu kuralı bozmak, canlandırdığınız kişiyi, bir rol için asıl yaşam kaynağı olan hareketli, canlı bir insan ruhundan yoksun bırakarak öldürmek demektir.”</p>

  <p class="p6">Her zaman kendimizi oynamamız gerektiğine inanmaya Grisha'nın gönlü elvermedi.</p>

  <p class="p6">Yönetmen, “Yapmak zorunda olduğunuz biricik şey budur” diye üsteledi. “Her zaman ve hep, sahnede bulunduğunuz sürece, kendinizi oynamalısınız. Ama, rolünüz için hazırladığınız, coşku belleğinizin potasında eritilmiş belli durumlarla amaç bileşimlerinden sınırsız bir çeşitlilik ortaya koymak elbet. İç yaratıcılığın en iyi ve biricik doğru gereci budur. Kullanın bunu, başka herhangi bir kaynaktan yararlanabileceğinize güvenmeyin.”</p>

  <p class="p6">Grisha, “İyi ama” diye karşı durdu, “dünyadaki bütün roller için gerekli bütün duyguları içime dolduramam ki.”</p>

  <p class="p6">Tortsov, “Uygun duygularından yoksun olduğunuz roller hiçbir zaman iyi oynayamayacağınız rollerdir” diye açıkladı. “Aktörler genellikle tiplerine göre bölümlere ayrılmazlar. Onları birbirinden ayıran iç nitelikleridir.”</p>

  <p class="p6">Bir insan nasıl olur da birbirine zıt iki kişiliğe bürünebilir, diye sorunca, şunları söyledi:</p>

  <p class="p6">“Önce aktör ne biridir, ne öteki. Aktör, kendi kişiliği içinde, dışa ya da içe doğru canlı ya da silik bir biçimde gelişmiş bir özelliğe sahiptir. Aktörün yaratılışında bir karakterin kötülüğü ya da öteki karakterin soyluluğu bulunmayabilir. Ama, bu niteliklerin tohumları vardır onda, iyi ya da kötü, insanoğluna ait bütün özelliklerin ögeleri bizim içimize de yerleşmiştir çünkü. Aktör, sanatını ve tekniğini, normal olanlara, rolünü geliştirmek için gerekli ögeleri bulma yolunda kullanmalıdır. Böylece, canlandırmak istediği kişinin ruhu, kendi varlığının canlı ögelerinden oluşan bir bileşim olur.”</p>

  <p class="p6">“Biricik tasanız, coşku gerecinize yaklaşma yollarını; ikincisi de, rolleriniz için insan karakterleri, duyguları, tutkuları ve ruhlarından sayısız bileşimler yaratma yöntemleri bulmak olmalıdır.”</p>

  <p class="p6">“Bu yolları, bu yöntemleri biz nerede bulabiliriz?”</p>

  <p class="p6">“Her şeyden önce, coşku belleğinizi kullanmayı öğrenin.”</p>

  <p class="p6">“Nasıl?”</p>

  <p class="p6">“Bir sıra iç ve dış dürtüler, yani itici güçler yardımı ile. Ama bu çetrefil bir konudur, gelecek derse bırakalım.”</p>

  <h3 class="h31"><a id="ncx1395"></a>5</h3>

  <p class="p6">Bugün dersimizi sahnede yaptık, perde de kapalıydı. Bulunduğumuz yer, sözüm ona, “Maria'nın dairesi” idi; idi ama, biz tanımıyorduk. Yemek odası, oturma odasının bulunduğu yerdeymiş. ilk yemek odası, yatak odası haline konmuş. Mobilyalar tümüyle eski, ucuz şeylerdi. Öğrenciler şaşkınlıktan uyanıp da kendilerine gelir gelmez, hep bir ağızdan, bu dairede içlerinin karardığını, çalışamayacaklarını ileri sürerek ilk daireyi isteriz diye bastılar yaygarayı.</p>

  <p class="p6">Yönetmen, “Ne yazık ki, yapılacak bir şey yok,” dedi. “Öteki mobilyalar başka bir piyese gerektiği için ellerinde ne kalmışsa onu verdiler, güçleri yettiği ölçüde de düzenleyip yerleştirdiler. Bu düzen hoşunuza gitmiyorsa, daha rahat bir duruma getirmek için istediğiniz değişikliği yapabilirsiniz.”</p>

  <p class="p6">Hep birden harekete geçildi, az sonra da ortalık altüst oldu.</p>

  <p class="p6">Tortsov, “Durun!” diye bağırdı, “bu karışıklığın sizde ne gibi duygu anılan uyandırdığını söyleyin bana.”</p>

  <p class="p6">Bir zamanlar yoklamacılık etmiş olan Nicholas, “Bir depremden sonra da mobilyalar bu duruma gelir.” dedi.</p>

  <p class="p6">Sonya, “Nasıl tanımlayacağımı bilmiyorum ama,” dedi. “bu durum bana döşemelerin yeniden onarılışını düşündürüyor.”</p>

  <p class="p6">Biz mobilyaları sağa sola itekleyip dururken, çeşitli düşünceler ortaya atıldı. Herkes, odada eşyanın şu ya da bu biçimde düzenlenmesiyle coşku anıları üzerinde oluşacak etkiye göre, ayrı ayrı duyuş-düşünüş havası peşindeydi. Sonunda, düzenleme işinde herkesin gönlünce hareket etmesine izin verildi. Biz daha çok ışık istedik. Bunun üzerine, bize ışık ve ses etkileriyle bir gösteri yapmak düştü.”</p>

  <p class="p6">İlkin, güneşli bir gün ışığı edindik, içimiz sevinçle doldu. Sahnenin dışında, otomobil kornalarından, tramvay çanlarından, fabrika düdüklerinden, epey uzaktaki bir makinenin sesinden — kısaca, bir kent gününün bütün işitilebilen belirtilerinden doğma bir gürültü senfonisi vardı.</p>

  <p class="p6">Giderek ışıklar donuklaştı. Görünüş hoştu, durgun ve sessizdi ama biraz üzüntü vericiydi. Dalgın, düşünceli bir hal almaya başladık, göz kapaklarımız ağırlaştı. Sert bir rüzgâr çıktı, arkasından da bir fırtına. Pencereler zangırdadı, rüzgâr uludu, ıslık çaldı. Camlara yağmur mu, yoksa kar mı vuruyordu? İç karartıcı bir sesti bu. Caddenin gürültüleri susmuştu. Öteki odadan bir duvar saatinin keskin tik takları işitildi. Biri, önce hızlı ve yüksek, sonra daha yumuşak ve düzgün, piyano çalmaya başladı. Bacanın çıkardığı ses kedere tasa ekledi. Akşamın gelişiyle ışıklar yandı, piyano sustu. Uzaklarda bir yerde saat on ikiyi vurdu. Gece yarısı. Sessizlik. Farenin biri döşemeyi kemirdi. Gelip geçen bir otomobilin kornasını, geçip giden bir trenin düdüğünü işittik. Derken, bütün sesler kesildi, her şey karanlığa ve sessizliğe gömüldü. Az sonra da gri gölgeler güneşin doğuşunu muştuladı. Güneşin ilk ışınları odanın içine düşerken içimin de aydınlandığını, rahatladığını hissettim.</p>

  <p class="p6">Ardamızda etkilere kendini en çok kaptıran Vanya oldu.</p>

  <p class="p6">“Gerçek yaşamdakinden daha iyiydi” dedi.</p>

  <p class="p6">Paul, “Geçişler öylesine yavaş ki” diye ekledi, “duyuş-düşünüş havasındaki değişikliğin farkına varamıyorsunuz. Ama yirmi dört saati birkaç dakikanın içine sığdırmaya kalkarsanız, o zaman ışığın çeşitli tonlarının bütün gücünü kendinizde hissedersiniz.”</p>

  <p class="p6">Yönetmen, “Dikkat ettiğiniz gibi” dedi, “çevrenin, duygularınız üzerinde büyük bir etkisi vardır. Bu, gerçek yaşamda olduğu kadar sahnede de böyledir. Bütün bu etkilerle gereçler, yetenekli bir yönetmenin elinde, sanatsal ve yaratıcı bir olanak olabilir.”</p>

  <p class="p6">“Bir piyesin dışa dönük oyunu aktörün psikolojik yaşamına bağlandığı zaman, bu çoğunlukla, sahne üzerinde gerçek yaşamdakinden daha çok önem kazanır. Eğer bu oyun, piyesin isteklerini karşılayarak gerekli duyuş-düşünüş havasını yaratırsa, aktörün, rolünün iç yönünü kesinlikle belirtmesine yardım edeceği gibi, bütün psikolojik durumu ile hissetme gücünü de etkisi altına alır. Bu koşullar içinde dekor coşkularımızın belirli bir uyarıcısıdır. Bu yüzden, Tanrıya yakarış sırasında Mephistopheles tarafından baştan çıkarılan Marguerite'i oynayacak bir aktrise, Yönetmen kilisede bulunduğu havasını yaratacak yolları göstermelidir. Bu yollar aktrise rolünü duymada yardım edecektir.”</p>

  <p class="p6">“Cezaevine düşmüş Egmont'u oynayacak aktör için de, gene Yönetmen, zorunlu bir hücre tutukluluğunu hissettirecek bir duyuş-düşünüş havası yaratmalıdır.”</p>

  <p class="p6">Paul, “Yönetmen, bir piyesin iç isteklerine uygun düşmeyen, bununla birlikte, kusursuz bir dışadönük oyun ortaya koyarsa, o zaman ne olur?” diye sordu.</p>

  <p class="p6">Tortsov, “Yazık ki, böyle oyunlara sık sık rastlanmaktadır, yönetmen hatası aktörleri yanlış yöne sürüklediği, aktörlerle rolleri arasına engeller koyduğu için de sonuç çoğunlukla kötü olmaktadır” karşılığını verdi.</p>

  <p class="p6">Biri, “Dışa dönük oyun açıkça, düpedüz kötü ise, o zaman?” diye sordu.</p>

  <p class="p6">“O zaman sonuç daha da kötü olur. O yönetmenle çalışan sanatçılar, sahne gerisinde, doğru etkiden taban tabana karşıt bir etki elde ederler. Aktörlerin ilgisini sahneye çekecekleri yerde, tersine, sahneden uzaklaştırırlar ve aktörleri taban ışıklarının gerisinde seyircinin gücüne bırakırlar. Kısaca, dışa dönük oyun, yönetmenin elinde, iki yanı da keskin bir kılıçtır. Yararlı olabildiği kadar zararlı da olabilir.”</p>

  <p class="p6">Yönetmen, “Şimdi size bir sorun veriyorum” diye sürdürdü sözünü. “Her iyi dekor aktöre yardım eder, aktörün coşku belleğini harekete getirir mi? Sözgelişi; renkte, çizgide, perspektifte çok usta bir sanatçının çizdiği güzel bir dekor tasarlayın. Salona geçip karşıdan bakıyorsunuz, dekor sizi alıp götürüyor. Yaklaşıyorsunuz dekora, yakından bakıyorsunuz, sizi alıp götüren düş bozuluyor, huzursuzlanıyorsunuz. Niçin? Çünkü, bir dekor, ressamın görüşüne göre yapılmışsa, üç değil de iki boyutlu ise, o dekorun tiyatroda hiçbir değeri yoktur. Böyle bir dekorun genişliği, yüksekliği vardır ama, derinliği yoktur, derinliği olmayan dekor ise, sahne söz konusu olduğu ölçüde, ölüdür.”</p>

  <p class="p6">“Çıplak, boş bir sahnenin bir aktöre ne hissettirdiğini kendi deneyinizden bilirsiniz; böyle bir sahneye konsantre olmak ne kadar güç, hatta böyle bir sahnede kısa bir alıştırma ya da küçük, basit bir piyes oynamak ne kadar zordur.”</p>

  <p class="p6">“Böyle bir boşlukta dikilen de Hamlet'i, Othello'yu, Macbeth'i yaratın bakalım! Bir yönetmenin yardımı, bir hareket planı, yaslanabileceğiniz, üzerine oturabileceğiniz, çevresinde dolaşıp gruplanabileceğiniz sahne donatımları olmadan bunu yapmak ne kadar zor! Zordur, çünkü, sizin için hazırlanan her durum, duyuş-düşünüş havanıza dıştan göze hoş görünen bir .. biçim vermeye yardım eder. İşte bu yüzden, üçüncü boyuta, içinde hareket etmemizi, yaşamamızı, oynamamızı sağlayacak bir derinliğe kesin gereksinim duymaktayız.”</p>

  <p class="p6">Bugün sahneye geldiğinde, Yönetmen, Maria'ya, “Niçin saklanıyorsunuz köşeye?” diye sordu.</p>

  <p class="p6">Maria, çılgın Vanya'dan daha da uzaklaşmaya çalışarak, “Ben... kaçıp kurtulmak istiyorum, — ben — dayanamıyorum...” diye mırıldandı.</p>

  <p class="p6">Masanın yanındaki sedirin üzerine toplanmış bir grup öğrenciye, “Siz niçin burada böyle diz dize sokulmuş duruyorsunuz?” dedi.</p>

  <p class="p6">Nicholas, “Biz... şey... fıkra anlatıyorduk” diye kekeledi.</p>

  <p class="p6">Sonya'ya, “Siz ne yapıyorsunuz Grisha ile lambanın yanında?” diye sordu.</p>

  <p class="p6">Sonya kızardı bozardı, ne diyeceğini bilemedi, sonunda, birlikte bir mektup okuduklarını söyleyerek işin içinden sıyrıldı.</p>

  <p class="p6">Daha sonra Paul ile bana dönüp sordu:</p>

  <p class="p6">“Ya siz ikiniz ne diye bir aşağı, bir yukarı gezinip duruyorsunuz?”</p>

  <p class="p6">“Kısaca” diye özetledi, “hepiniz, içinde bulunduğunuz duyuş-düşünüş havasına uygun durumları seçmiş bulunuyorsunuz. Gerekli dekoru hazırladınız ve kendi amacınız uğrunda kullandınız. Yoksa, hazır bulduğunuz dekor, eylemi, duyuş-düşünüş havasını aşılamış olmasın?”</p>

  <p class="p6">Şöminenin yakınına oturdu, bizler de ona yöneldik. Bazıları, daha iyi işitebilmek için, sandalyelerini daha da yakına çektiler. Ben not tutmak için masaya oturdum. Grisha ile Sonya, rahatça fısıldaşabilmek için, bir kenara çekildiler.</p>

  <p class="p6">Yönetmen, “Şimdi söyleyin bakayım, niçin her biriniz rastgele değil de, kendinize özgü birer yer seçerek oturdunuz?” dedi, böylece bizleri bir kez daha hareketlerimizi açıklamak zorunda bıraktı. Her birimiz, ayrı ayrı, yapmakla yükümlü olduğu eyleme, kendi duyuş-düşünüş havasına ve duygularına uygun düşecek biçimde dekordan yararlandığını söyleyince tatmin edilmiş oldu.”</p>

  <p class="p6">Daha sonra, gruplaşmamıza yardım edecek mobilya parçalarıyla, hepimizi odanın çeşitli kesimlerine dağıttı. Sonunda da, bu düzenlemenin bizde uyandırdığı duyuş-düşünüş havasını, coşku anılarını, yinelenmiş duyguları not etmemizi istedi. Ayrıca, böyle bir dekoru hangi koşullar altında kullanmamız gerektiğini de söylemek zorunda kaldık. Bundan sonra, Yönetmen, bir sıra dekor hazırladı, bunları; hangi coşku verici durumlar, koşullar ya da duyuş-düşünüş havası içinde, onun gösterdiklerine göre, kendi iç gereksinimlerimize uygun olarak kullanabileceğimizi söylememizi istedi. Başka bir deyişle; kendi duyuş düşünüş havamıza ve amacımıza uygun düşen dekoru önce biz seçmiştik, şimdi ise, bu seçme işini bizim yerimize o yapmaktaydı, biz de seçilen dekora uyacak doğru amacı doğru duyguları oluşturacaktık.</p>

  <p class="p6">Üçüncü sınama, başka birinin hazırladığı dekora uymaktı. Bu ise, aktörün çözümlemek zorunluluğu ile sık sık karşılaştığı bir sorundur; bu yüzden, çözümleme yeteneğini kazanması gerekmektedir.</p>

  <p class="p6">Sonra, bizi çalışmalarımızla duyuş-düşünüş havamıza tümüyle karşıt düşen durumlara koyarak bazı alıştırmalara geçti. Bütün alıştırmalar, uyandırdıkları duyguların hatırı için düzenlenen iyi, rahat, eksiksiz bir arka planın değerini anlamamızı sağladı. Yönetmen, yaptıklarımızı özetleyerek, aktör kendi duyuş-düşünüş havasına, amacına, aynı zamanda dekoru yaratan öteki ögelere uygun gelecek elverişli bir mise — en secene arar, dedi. Bunlar coşku belleğinin bir uyarıcısıdır, diye de ekledi.</p>

  <p class="p6">Genellikle, bir yönetmen, dekor gibi, ışık gibi, ses etkileri ve daha başka donatımlar gibi bütün maddesel araçlarını yalnızca seyirci üzerinde izlenim oluşturmak için kullanır sanılır. Tersine. Biz bu araçları, daha çok, aktörlerin üzerinde yapacakları etkiler için kullanırız. Biz aktörlerin ilgisini sahne üzerine çekmeyi kolaylaştırmak amacı ile her çareye başvururuz.</p>

  <p class="p6">“Bununla birlikte” diye ekledi, “hala pek çok aktör var ki, ışık, ses ya da renk yolu ile yarattığımız her türlü aldatıcı görünüşe (illusion'a) karşın, gene de ilgilerini sahneden çok salona yöneltmektedirler. Piyesin kendisi ve asıl anlamı bile bu aktörlerin dikkatini taban ışıklarının birisine, bizden yana çekememektedir. Böyle bir şeyin sizin başınıza gelmemesi için, sahne üzerindeki şeylere bakmayı, o şeyleri görmeyi, çevrenizde olup bitenlere uyarak kendinizi onlara kaptırmayı öğrenin. Kısaca, duygularınızı uyandırıp harekete getirecek her şeyden yararlanın.”</p>

  <p class="p6">Kısa bir susuştan sonra, Yönetmen, “Bu noktaya kadar” dedi, “uyarandan hareketle duyguya varmaya çalıştık. Oysa ki, çoğunlukla, bu eylemin tersi gerekmektedir. Biz buna, gelip geçici iç deneyleri durağan duruma getirmek istediğimiz zaman başvururuz.”</p>

  <p class="p6">“Gorki'nin Ayak Takımı piyesinin ilk gösterilerinden birinde başımdan geçeni bir örnek olarak anlatayım size. Son perdedeki tirat bir yana, Saatin rolü benim için oldukça kolay bir roldü. Tirat, benden olanaksızı istiyordu, — sahneye evrensel bir anlam katmamı, bütün piyesin özü, ruhu, can damarı durumuna gelecek şekilde bu anlamın ayrıntılarını açık seçik belirtmemi istiyordu.”</p>

  <p class="p6">“Bu tehlikeli noktaya her gelişimde duygularımı frenliyordum. Bu çekingenlik de rolümdeki yaratım sevincinin özgür akışını durduruyordu. Tirattan sonra, yüksek tonlara erişemeyen bir şarkıcı gibi hissediyordum kendimi.”</p>

  <p class="p6">“Üçüncü veya dördüncü oyunda bu güçlüğün ortadan kalktığını görünce şaşırıp kaldım. Bunun nedenini bulmaya giriştiğimde, o akşam sahneye çıkıncaya dek, sabahtan beri başıma gelenleri bir gözden geçirmek zorunda olduğuma karar verdim.”</p>

  <p class="p6">“İlkin, terzimden, beni allak bullak eden, inanılmaz derecede yüklü bir fatura almıştım. Sonra, masamın anahtarını yitirmiştim. Daha sonra, bozuk bir ruh hali içinde oturup piyesle ilgili bir eleştirmeyi okumuş, eleştirmede kötü yerlerin övüldüğünü, iyi yerlerinse hiç değerlendirilmemiş olduğunu görmüştüm. Üzülmüştüm, bütün gün piyesi zihnimden geçirmiş özünü, ruhunu yüz kere çözümlemeye çalışmıştım. Rolümün her noktasında hissettiğim duyguları anımsıyordum, akşam gelip çattığında, öylesine işime gömülmüştüm ki, her zamanki coşkularla dolup taşacak yerde, seyircinin hiç mi hiç farkında olmadığım gibi, başarı, ya da başarısızlık düşünceleri bile umurumda değildi. Ben yalnızca mantıklı olarak yolumda ve doğru yönde yürüdüm, bir de baktım ki, tehlikeli tirat noktasını farkında olmaksızın aşıp geçmişim.”</p>

  <p class="p6">“Aynı zamanda eşi az bulunur bir ruh bilgini olan ünlü bir aktöre gidip danıştım, başıma geleni açıklamaya yardım etmesini, böylece o geceki deneyi saptamamı sağlamasını rica ettim. Dedi ki:</p>

  <p class="p6">“Ölmüş bir çiçeği canlandırmak nasıl elinizden gelmezse, sahne üzerinde hissettiğiniz gelgeç bir duyguyu da yineleyemezsiniz. Ölü şeyler üzerinde durup emeğinizi boşa harcamaktansa, yeni bir şeyler yaratmaya çalışmanız daha doğru olur. Bunun yolu nedir? Her şeyden önce, çiçek öldü diye üzülmeyin, hemen kökleri sulayın ya da yeni tohumlar ekin.”</p>

  <p class="p6">“Çoğu aktörler bunun tersini yaparlar. Eğer bir rolde gelgeç bir başarı elde ederlerse, bunu yinelemeye kalkarlar, duygularına da doğrudan doğruya varmaya çalışırlar. Bu ise, doğanın işbirliği olmaksızın çiçek yetiştirmeye uğraşmak demektir ki, yapma tomurcuklarla yetinmeye razı olmadıkça başka türlüsü elinizden gelmez.”</p>

  <p class="p6">'Peki, ne yapmalı o halde?’</p>

  <p class="p6">“Duyguyu duygu olarak düşünmeyin, zihninizi, o duyguyu geliştiren ne ise onun üzerinde toplayın, deneyi oluşturan koşullar ne ise onların üzerinde durun.”</p>

  <p class="p6">“Bu bilge aktör, bana, 'Siz de aynı yoldan gidin' dedi. “Hiçbir zaman sonuçlarla işe başlamayın. Sonuçlar, önceden olup bitenlerin mantıklı ürünü olarak, zamanı gelince kendiliklerinden belireceklerdir.”</p>

  <p class="p6">“Öğüdüne uyarak dediği gibi yaptım. Tiradın köklerine, piyesin temel düşüncesine ulaşmaya çalıştım. Benim söylediğimle Gorki'nin yazdığı arasında meğer hiçbir yakınlık yokmuş. Benim yanlışlarım, ana düşünceyle aramıza aşılmaz bir engel dikmiş meğer.”</p>

  <p class="p6">“Bu deney, coşkudan hareketle onun ilk uyaranına varma yöntemini gösterir. Aktör bu yöntemi kullanarak istediği herhangi bir duyguyu istediği anda yineleyebilir, çünkü gelgeç bir duygunun izini, o duygunun ilk uyaranına kadar sürmek, sonra da o uyaranda yine duygunun kendisine ulaşmak elindedir.”</p>

  <h3 class="h31"><a id="ncx1447"></a><a id="a62"></a>6</h3>

  <p class="p6">Yönetmen, bugün, şöyle diyerek başladı:</p>

  <p class="p6">“Coşku belleğiniz ne kadar geniş olursa, iç yaratıcılık gereciniz de o kadar zengin olur. Bu, daha fazla açıklamayı gerektirmez sanırım. Gene de, coşku belleğinin zenginliğine ek olarak, bazı ayırıcı nitelikleri belirtmekte yarar vardır; bunlar, coşku belleğinin gücü, kararlılığı, sakladığı gerecin niteliğidir ki, pratik sahne çalışmalarımızı geniş ölçüde etkiler.”</p>

  <p class="p6">“Bizim bütün yaratıcı deneylerimiz, doğrudan doğruya belleğimizin gücü, çalışkanlığı, şaşmazlığı oranında tam ve canlıdır. Eğer bellek zayıf olursa, onun uyandırdığı duygular da silik, soluk ve cılız olur. Taban ışıklarının ötesine ulaşamayacağı için, bu çeşit duyguların sahne üzerinde hiçbir değeri yoktur.”</p>

  <p class="p6">Daha sonraki sözlerinden anlaşıldığına göre, coşku belleğinde güç yönünden birçok dereceler olduğu gibi, belleğin etkileriyle birleşimleri de ayrı ayrıdır. Bu noktada şunları söyledi:</p>

  <p class="p6">“Tutun ki, büyük bir kalabalık içinde onurunuzu kırdılar, diyelim, bir şamar indirdiler suratınıza, her anımsayışınızda yanağınız tutuşmaktadır. Geçirdiğiniz iç sarsıntı o kadar büyüktü ki, bu olayın bütün ayrıntılarını sildi, yok etti. Bununla birlikte, herhangi önemsiz bir şey bu onur kırmanın anısını canlandıracak, coşku da iki kat güçlenmiş olarak tazelenecektir. Yanağınız kızaracak ya da solacak, kalbiniz çarpmaya başlayacak.”</p>

  <p class="p6">“Eğer böyle güçlü ve kolaylıkla beliren coşku gereciniz varsa, o zaman bu gereci sahneye aktararak, üzerinizde böylesine ezici bir izlenim bırakan, gerçek yaşamdan edindiğiniz deneye benzer bir sahneyi oynamak sizin için zor olmayacaktır. Bunun için de hiçbir tekniğe gereksinim duymayacaksınız. Sahnenin rahatça oynandığını göreceksiniz, çünkü doğa size yardım edecektir.”</p>

  <p class="p6">“İşte başka bir örnek daha: Belleği son derece zayıf bir arkadaşım vardı. Bir yıldır görmediği birkaç arkadaşı ile bir akşam yemek yemişler. Yemekte, bir ara, ev sahibinin gözünün bebeği olan küçük oğlunun sağlığından söz etmiş.”</p>

  <p class="p6">“Sözleri buz gibi bir sessizlikle karşılamış, ev sahibinin eşi de düşüp bayılmış. Zavallı adamcağız, arkadaşlarını son görüşünden sonra çocuğun ölmüş olduğunu tümüyle unutmuşmuş meğer. O anda neler hissettiğini bir daha yaşamı boyunca unutmayacağını hala söyler durur.”</p>

  <p class="p6">“Bununla birlikte, arkadaşımın hissettiği duygular, suratına şamar yiyen insanın hissettiği duygulardan farklıdır. Çünkü, arkadaşımın durumunda, olayla ilgili bütün ayrıntıları silip yok etmişlerdir. Arkadaşım, yalnız kendi duyguları yönünden değil, aynı zamanda olayın kendisi ve olayı oluşturan koşullar yönünden de kesin bir izlenim edinmiştir. Masanın karşısında oturan bir adamın yüzündeki korkuyu, yanındaki kadının belermiş bakışlarını, masanın öte başından kopan çığlığı bugünkü gibi anımsamaktadır.”</p>

  <p class="p6">“Coşku belleği gerçekten zayıfsa, psiko-teknik çalışma hem dağınık, hem de karmaşık olur.”</p>

  <p class="p6">“Bu biçim çok yanlı belleğin, biz aktörlerin her zaman göz önünde tutmamız gereken bir yanı daha vardır ki, ayrıntıları ile söz açacağım ondan.”</p>

  <p class="p6">“Kuramsal olarak, en iyi coşku belleği tipinin, izlenimleri, ilk belirledikleri andaki niteliklerini bozmaksızın yeniden canlandırabilecek biçimde, bütün ayrıntıları ile saklayan, gerektiğinde de yineleyebilen çeşitten biri olduğunu düşünebilirsiniz. Böyle olsaydı, sinir sistemimizin hali nice olurdu? Korkuların, üzüntülerin, acıların ilk belirdikleri andaki bütün ayrıntıları ile yinelenmesine nasıl dayanırdı sinirlerimiz? İnsan doğası bunu kaldırmaz.”</p>

  <p class="p6">“Bereket ki, olayların değişik bir yolu daha vardır. Bizim coşku anılarımız, gerçeğin tıpatıp kopyası değildir — kimi anılar gerçeğin kendisinden daha canlı, kimileri de genellikle daha cansızdır. Ara sıra, izlenimler bir kez alındıktan sonra, bizde yaşamaya, büyümeye devam ederler, giderek de derinleşirler. Hatta yeni eylemleri kışkırtarak ya eksik kalmış ayrıntıları tamamlar ya da tümüyle yeni yeni ayrıntılar yaratırlar.”</p>

  <p class="p6">“Bu çeşit belleği olan bir kimse, tehlikeli bir duruma düştüğünde pekala sessiz ve hareketsiz kalabilir, sonra da olanı biteni hatırlayınca düşüp bayılabilir. İşte bu, anının özgün olay yani gerçek üzerinde artan gücüne, zamanında alınmış bir izlenimin de sürekli büyüyüşüne bir örnektir.”</p>

  <p class="p6">“Bu anıların gücünden, şiddetinden başka geriye bir de nitelikleri kalıyor. Tutun ki, siz başına herhangi bir olay gelen biri değil de, yalnızca bir seyircisiniz. Kalabalık içinde doğrudan doğruya sizin kendi onurunuzun kırılması, şiddetli bir acıyı doğrudan doğruya kendi içinizde yaşamanız başka, onur kırıcı olayın başka birinin başına geldiğini görüp üzülmeniz, hiç kimsenin baskısı altında kalmadan saldırıdan ya da saldırıya uğrayandan yana olmanız tümüyle başka şeydir.”</p>

  <p class="p6">“İzleyenin de çok güçlü coşkular duymaması için hiçbir neden gösterilemez elbet. Hatta, izleyen, katılanlardan daha güçlü olayı hissedebilir. Ama şimdilik benim üzerinde durmak istediğim bu değil. Ben şimdilik, bir olaya katılanlarla o olayı izleyenlerin duygularının birbirinden farklı olduğunu, yalnızca bunu belirtmek istiyorum.”</p>

  <p class="p6">“Başka bir olasılık daha var — bir kimse, ister paydaş, yani asıl kişi olarak, ister seyirci olarak, herhangi bir olaya katılmayabilir. O olayla ilgili şeyleri yalnızca dinlemiş ya da okumuş olabilir. Böyle de olsa, bu onun güçlü ve derin izlenimler edinmesine engel değildir. Her şey, olayı yazı ile ya da sözle anlatanın, sonra da bunu okuyup dinleyenin düş kurma gücüne bağlıdır.”</p>

  <p class="p6">“Bundan başka, bir olayın öyküsünü yazıdan okuyan ya da ağızdan dinleyenin coşkuları, o olayı izleyenin ya da o olaya katılanın coşkularından, nitelikçe bir ayrılık gösterir.”</p>

  <p class="p6">“Bir aktör bu tip coşku gereçlerinin hepsi ile uğraşmalıdır. Bu gereçleri işler, gerektiğinde de, temsil ettiği kişinin gereksinimlerine uygular.”</p>

  <p class="p6">“Diyelim ki, bizim adamımızın suratına şamar inerken siz de kalabalığın içindeydiniz, gördünüz ve bu olay sizin belleğinizde derin izler bıraktı. Sahnede bir tanık rolü oynayacak olsaydınız, o duygulan yeniden duymak sizin için kolaydı. Ama, diyelim ki, tanığı değil de şamar yiyen adamı oynuyorsunuz. Bir tanık olarak hissettiğiniz coşkuları, şamar yiyen bir adamın rolüne nasıl uygularsınız?”</p>

  <p class="p6">“Acıyı, saldırıya uğrayan hisseder; tanık yalnızca acır, daha doğrusu duygudaş olabilir. Ama duygudaşlık da doğrudan doğruya tepkiye çevrilebilir. İşte, bir rol üzerinde çalışırken bizim başımıza gelen de tastamam budur. Aktör, içinde bu değişikliğin oluştuğunu hissettiği andan başlayarak, piyesteki yaşayışın etkin bir paydaşı olur —insanoğluna özgü gerçek duygular doğar içinde— çoğu zaman, duygudaşlıktan roldeki kişinin duygularına bu geçiş kendiliğinden oluşur.”</p>

  <p class="p6">“Aktör, roldeki kişinin durumunu öyle derinden hissedebilir, o duruma öyle candan uyabilir ki, sonunda kendini tastamam o kişinin yerine koyar. Koydu mu da, olanı biteni artık şamar yiyen kişinin gözleriyle görmeye başlar. Sanki kendi kişisel onuru söz konusu imiş gibi, duruma katılır, saldırıya içerler, karşı koymak ister. O zaman, tanığın coşkuları öyle bir üstünlükle olaya katılan kişinin coşkuları durumuna gelir ki, duyguların gücünden ve niteliğinden de hiçbir azalma olmaz.”</p>

  <p class="p6">“Bunu, yaratıcı gereç olarak yalnız kendi geçmiş coşkularımızı değil, ama başkalarının coşkularıyla duygudaşlık sonucunda edindiğimiz duyguları kullanmamızdan da anlayabilirsiniz. Ömür boyunca sahnede oynayacağımız bütün roller için gerekli coşku gerecini yeterince elde etmemiz kesinlikle olanaksızdır, gibisinden, deneye değil de salt usa dayanan (a priori) bir yargı yürütmek kolaydır. Hiç kimse, cinayet ve kendi ölümü de dahil, insanoğlunun bütün yaşayışlarını kendinde toplamış olan, Chekov'un Martı'sındaki evrensel ruh olamaz. Bununla birlikte, biz bütün bunları sahne üzerinde yaşamak zorundayız. Bunun için de, başkalarını incelemeli, onlarla paylaştığımız duygular kendi öz duygularımız haline gelinceye dek, coşku yolundan, elimizden geldiğince onlara yaklaşmalıyız.”</p>

  <p class="p6">“Yeni bir rolü incelemeye giriştiğimiz zaman bizim başımıza gelen de bu değil midir?”</p>

  <h3 class="h31"><a id="ncx1472"></a><a id="a63"></a>7</h3>

  <p class="p6">Yönetmen, “(1) Deli alıştırmasını anımsarsınız” dedi. “Bütün imgesel kışkırtıcı nedenleri de anımsarsınız. Bu nedenlerden her biri sizin coşku hafızanız için biri itici gücü kapsıyordu. Bu nedenler, gerçek yaşamda hiçbir zaman başınıza gelmemiş olan şeyler yolu ile size bir iç hız veriyordu. Bundan başka, dış itici güçlerin etkisini de hissettiniz.”</p>

  <p class="p6">“(2) Brand piyesinden seçtiğimiz sahneyi birimlere ve amaçlara nasıl böldüğümüzü, sınıftaki erkeklerle kızların bu sahne üzerinde nasıl öfkeli tartışmalara tutuştuklarını anımsıyor musunuz? Bu da iç uyarıcıya başka bir örnekti.”</p>

  <p class="p6">“(3) Sahne üzerinde ve seyirci içinde yaptığımız dikkat amaçları uygulamasını anımsarsanız, eşanlı amaçların gerçek bir uyaran olabileceğini artık anlarsınız.”</p>

  <p class="p6">“(4) Coşku uyarıcısının başkaca önemli bir kaynağı da doğru gövdesel eylem ve sizin bu eyleme olan inancınızdır.”</p>

  <p class="p6">“(5) Giderek, daha birçok yeni iç uyarıcı kaynakları ile karşılaşacaksınız. Bunların içinde en güçlüsü, piyesin metninde bulunur, duygu ile düşüncenin gerektirdiklerini belirtir ve aktörlerin birbirleriyle olan ilişkilerine etki eder.”</p>

  <p class="p6">“(6) Gerçek yaşamın bir illüzyonunu, bu illüzyonun canlı duyuş–düşünüş havasını yaratma yolunda kullanılan, dekor gibi, mobilya gibi ışık, ses ve başka etkiler gibi sahne üzerinde çevremizi kuşatan bütün uyarıcıları artık iyice öğrenmiş bulunuyorsunuz.”</p>

  <p class="p6">“Bütün bunları toplar, daha da öğreneceklerinizi onlara eklerseniz, pek çok uyarıcı elde etmiş olduğunuzu göreceksiniz. Bu. uyarıcılar, sizin, nasıl kullanılması gerektiğini öğrenmek zorunda bulunduğunuz psiko-teknik hazinenizdir.”</p>

  <p class="p6">Yönetmene, işte benim de bütün yapmak istediğimin bu olduğunu, ama bunun nasıl üstesinden geleceğimi bilmediğimi söyleyince, dedi ki:</p>

  <p class="p6">“Bir avcı avının izini nasıl sürerse siz de öyle yapın. Eğer bir kuş kendiliğinden havalanmazsa, ormanı altüst etmek yararsız, kuşu bulamazsınız. Kuşu oyuna getirmek, ıslıkla aldatmak, kısaca ele geçirebilmek için çeşitli hilelere başvurmak zorundasınız.”</p>

  <p class="p6">“Bizim sanatsal coşkularımız, başlangıçta yabanıl hayvanlar gibi ürkektir, ruhlarımızın derinliklerine sinip saklanırlar. Eğer kendiliklerinden çıkıp yüze gelmezlerse, peşlerinden koşarak onları bulamazsınız. Yapabileceğiniz tek şey onlar için hazırlayabileceğiniz en uygun tuzak üzerinde dikkatinizi toplamaktır. Sizi amacınıza ulaştıracak biricik yol da, yenileyin incelediğimiz uyarıcılardır, coşku belleğinize yönelen uyarıcılar.”</p>

  <p class="p6">“Hile ile duygu arasındaki bağ normaldir, doğaldır, geniş ölçüde de kullanılması gerekmektedir. Uyandırılan coşkularda bu bağın etkisini ne kadar sınar, sonuçlarını ne kadar incelerseniz duygu belleğinizin, neler kazanmış olduğunu daha iyi görüp anlayacağınız gibi onu geliştirmek için daha da güçlenmiş bir duruma gelirsiniz.”</p>

  <p class="p6">“Bu bakımdan, yedek güçlerinizin sayıca azlığı ya da çokluğu sorununu da küçümsememeniz gerekir. Deponuza durup dinlenmeden yeni güçler katmak zorunda olduğunuzu usunuzdan çıkarmamalısınız. Kuşku yok ki, bu amaçla, her şeyden önce, kendi izlenimlerinizi, kendi duygularınızla deneylerinizi gözden geçireceksiniz. Sonra, gerçek ya da imgesel, çevrenizdeki yaşayıştan anılardan, kitaplardan, sanattan, bilimden, her türlü bilgiden, gezilerden, müzelerden, hepsinin üstünde olarak da öteki insanlarla kuracağınız ilişkilerden gereçler edinmelisiniz.”</p>

  <p class="p6">“Bir aktörden neler istendiğini, gerçek bir sanatçının niçin dopdolu, ilginç, güzel, çeşnili, titiz, esinli bir yaşam sürmesi gerektiğini artık anlıyorsunuz, değil mi? Böyle bir sanatçı, yalnız büyük kentlerde değil, aynı zamanda taşra kentlerinde uzak köylerde, fabrikalarda, dünyanın büyük kültür merkezlerinde de neler olup bittiğini bilmelidir. Böyle bir sanatçı, çevresindeki insanların, yurt içinde ve yurt dışındaki başka insanların yaşayışını, ruh yapılarını incelemelidir.”</p>

  <p class="p6">“Biz, çağımızla, çeşitli insanlarla ilgili piyesleri oynamak için geniş bir görüş açısına gereksinim duymaktayız. Bizden, yeryüzündeki bütün insanların psikolojik yaşayışlarını yorumlamamız isteniyor. Bir aktör yalnız kendi çağının yaşayışını değil, aynı zamanda geçmiş ve gelecek çağların yaşayışını da yaratır. Gözlem, tasarlama, deney yapmak, kendini coşkunun seline kapıp koyvermek gereksiniminde oluşunun nedeni işte budur. Kimi durumlarda aktörün sorunu daha da karmaşıktır. Sanatı ile, içinde bulunduğu yaşayışı yorumlayacaksa eğer, çevresini gözlemeyebilir. Ama, geçmiş, gelecek ya da imgesel bir çağı yorumlayacaksa, o zaman, kendi imgeleminden çekip çıkardığı şeyi yeni baştan kurmak ya da yeni baştan yaratmak zorundadır — bu ise, karmaşık bir eylemdir.”</p>

  <p class="p6">“Ülkümüz, her zaman sanatta ölümsüz olana erişmeye çalışmak olmalıdır. Çünkü, ölümsüz olan her zaman gençtir, her zaman insanoğlunun yüreğine yakındır.”</p>

  <p class="p6">“Amacımız, yüce klasiklerin, büyük ustaların başarı doruklarına yükselmek olmalıdır. Yorumlayabilmek, yapıtlarını oynayabilmek için, onları incelemeli, canlı coşku gerecini nasıl kullanacağımızı öğrenmeliyiz.”</p>

  <p class="p6">“Coşku belleği üzerine şimdilik söyleyebileceklerimin hepsini söylemiş bulunuyorum. Çalışma programımız ilerledikçe bu konuda daha çok bilgi edineceksiniz.”</p>

  <p class="p6"><a id="a64"></a> </p>
</body>
</html>
