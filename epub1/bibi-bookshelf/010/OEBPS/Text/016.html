<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="tr">
<head>
  <link href="../Styles/style.css" rel="stylesheet" type="text/css" />

  <title>Bölüm 10 Duygu - Düşünce Alışverişi</title>
</head>

<body>
  <h1 class="h11"><a id="a65"></a><a id="a66"></a>Bölüm 10<br />
  Duygu - Düşünce Alışverişi</h1>

  <h3 class="h31"><a id="ncx1492"></a>1</h3>

  <p class="p6">Yönetmen içeri girince Vassili'ye döndü, sordu:</p>

  <p class="p6">“Şu anda ne ile ya da kiminle ilişki kurmuş bulunmaktasınız?”</p>

  <p class="p6">Vassili düşüncelerine öyle dalmıştı ki, sorunun ne demeye geldiğini hemen kavrayamadı.</p>

  <p class="p6">Adeta makinemsi bir deyişle, “Ben mi?” dedi, “hiçbir şeyle, hiç kimse ile.”</p>

  <p class="p6">Yönetmenin alaylı karşılığı şu oldu. “Siz bir harika olmalısınız, eğer bu durumu uzun süre sürdürebilirseniz.”</p>

  <p class="p6">Vassili, kendisine bakan ya da söz söyleyen biri bulunmadığı için, herhangi bir kimse ile ilişki kurmasının olanaksızlığını söyleyerek Tortsov'a güvence vermeye, böylece şakayı kurtarmaya çalıştı.</p>

  <p class="p6">Şimdi şaşma sırası Tortsov'a gelmişti. “Yani”, dedi, “bir insanın sizinle ilişki kurması için, size bakması ya da söz söylemesi mi gerekir? Yumun gözlerinizi, tıkayın kulaklarınızı, susun, zihninizde kiminle ilişki kurduğunuzu bulmaya çalışın. Herhangi bir nesne ile herhangi bir yoldan ilginiz olmadığını gösteren bir tek saniye bulmaya çalışın.”</p>

  <p class="p6">Bu sınamayı ben kendi üzerimde yaptım ve içimde olup bitenleri not ettim.</p>

  <p class="p6">Önceki akşam dinlediğim ünlü yaylı sazlar dörtlüsünü gözümün önüne getirdim, hareketlerimi adım adım izledim. Salonun sigara içilen yerine girdim, birkaç dostu selamladım, koltuğumu buldum, sazların seslerini düzenlemekte olan müzikçileri izledim. Derken, onlar çalmaya, ben de dinlemeye başladım. Başladım ama, müzikçilerle aramda bir coşku yakınlığı kuramadım.</p>

  <p class="p6">Bundan, çevremdekilerle aramda duygu-düşünce paydaşlığı yönünden bir boşluk, bir kopuntu olması gerektiği sonucuna vardım. Gelgelelim, Yönetmen, bu sonucu benimsememekte direndi.</p>

  <p class="p6">“Kendinizi müziğe kaptırdığınız bir an” dedi, “nasıl olur da bir boşluk, bir kopuntu gözü ile bakabilirsiniz?”</p>

  <p class="p6">Ben de, “Çünkü” diye direndim, “her ne kadar müziği dinledimse de, aslında duymadım, hatta müziğin anlamını kavramaya çalıştım, kavrayamadım. İşte bu yüzden, kendimi boşlukta, bağımsız hissettim.”</p>

  <p class="p6">“Sizin müzikle bağımlaşmanız, müziği benimsemeniz, önceki olaylar sona ermediği, dikkatinizi çektiği için, henüz başlamamıştı. Önceki olaylar sona ermiş olsaydı, kendinizi ya tümüyle müziğe verecektiniz ya da başka bir şeyle ilgilenecektiniz. Ama, herhangi bir şeyle yakınlığınızın sürekliliğinde bir boşluk, bir kopuntu yoktu.”</p>

  <p class="p6">“Belki de söylediğiniz gibidir” dedim, anılarımın peşine düştüm. Farkında olmayarak yaptığım bir davranış yanımda bulunan konser dinleyicilerinin dikkatini çekti gibi geldi bana. Bunun üzerine kıpırdamaksızın oturdum, müziği dinliyormuş gibi yaptım, ama aslında, çevremde olup bitenleri gözetlemek yüzünden, hiçbir şey işitmedim.”</p>

  <p class="p6">Bakışlarım, Tortsov'un bulunduğu yönde dolaştı, Tortsov, gelişigüzel yaptığım davranışın farkında bile değildi. Yaşlı Shustov'u görebilir miyim diye salonu şöyle bir gözden geçirdim, bizim tiyatrodan ne o, ne de başka bir aktör vardı. Sonra bütün seyircileri gözümün önüne getirmeye çalıştım, bu kez dikkatim öyle dağıldı ki, denetleyemez, yönetemez oldum. Müzik her çeşitten düş kurmaya birebirdi. Komşularımı düşündüm, uzak kentlerde yaşayan yakınlarımı düşündüm, ölmüş bir dostumu düşündüm.</p>

  <p class="p6">Sonradan, yönetmen, duygularımla düşüncelerimi, bunları doğuran konularla paylaşmak, ya da duygularımı, düşüncelerimi bu konulardan doğurtmak gereksinimini duyduğum için bütün bu şeylerin zihnime doluştuğunu söyledi.</p>

  <p class="p6">Bir ara dikkatim tepedeki avizenin lambalarına yöneldi, uzun bir süre dalıp gittim bu lambalara. İşte, boş kopuk an bu an olmalıydı, çünkü o bakışa, hiçbir imge zorlamasına başvurmadan, bir ilişki biçimi diyemezsiniz.</p>

  <p class="p6">Tortsov'a bunu anlatınca, o da benim zihin durumumu şöyle açıkladı:</p>

  <p class="p6">“Siz, o nesnenin, o konunun nasıl ve ne'den oluştuğunu anlamaya çalışıyordunuz. Onun biçimini, genel görünüşünü, onunla ilgili bütün ayrıntıları içinize sindirdiniz. Bu izlenimleri benimsediniz, belleğinize yerleştirdiniz, sonra da onların üzerinde düşünmeye giriştiniz. Bu ise, konunuzdan bir şeyler edinmiş olduğunuzu gösterir ki, biz aktörler önemli sayarız bunu. Siz konunuzun cansız oluşuna üzüldünüz. Bir resim, bir yontu, bir dostun fotoğrafı ya da müzedeki herhangi bir nesne de cansızdır ama, gene de onu yaratan sanatçının yaşamından bir şeyler kapsar. Bir avize de, zihnimizi tümü ile verirsek eğer, belli ölçüde, canlı bir ilgi konusu olabilir.”</p>

  <p class="p6">“Bu durumda” dedim, “gözümüzün rastladığı herhangi eski bir şeyle ilişki kurabiliriz, öyle mi?”</p>

  <p class="p6">“Yanınızda şimşek çakarcasına, ansızın beliren şeyleri tümü ile kavramaya ya da kendinizden, bir zerrecik olsun bu şeylere vermeye zaman bulacağınızı sanmam. Bununla birlikte, başkalarından almadan ya da kendinizden vermeden sahne üzerinde hiçbir ilişki kurulamaz. Bir nesneden, bir konudan, bir anlık da olsa, bir şey almak ya da vermek psikolojik bir ilişki anını belirler.”</p>

  <p class="p6">“Bakıp görmenin de, bakıp görmemenin de olanaksız olmadığını birkaç kez söyledim. Sahne üzerinde olup biten her şeye bakabilir, her şeyi görebilir, hissedebilirsiniz. Öte yandan, duygularınız, ilginiz salonda ya da tiyatro duvarlarının dışındaki bir yerde toplanmışken, taban ışıklarının berisinde sizi çevreleyen şeylere bakmanız da olanaksız değildir.”</p>

  <p class="p6">“Aktörler içlerindeki boşluğu, eksikliği örtüp gizlemek için birtakım makinemsi hilelere başvururlarsa da, böyle yapmakla yalnızca bakışlarındaki anlamsızlığı daha da belirgin duruma koyarlar. Size bunun hem yararsız hem zararlı olduğunu söylemeyi fazla buluruz. Göz ruhun aynasıdır. Bir aktörün gözleri, bakışı, ruhunun derinliklerinde bulunanı yansıtır ki, önemlidir. Bu nedenle, aktör, rolündeki insan ruhunun yaşantısına uygun düşecek iç kaynaklar edinmiş olmalıdır. Sahnede bulunduğu sürece bu psikolojik kaynakları piyesin öteki aktörleriyle paylaşmalıdır.”</p>

  <p class="p6">“Bununla birlikte, aktör de insandır. Sahneye geldiğinde, kendi günlük düşüncelerini, kendi kişisel, tekdüze yaşayışı ile bağını koparmamış demektir. Böyle yapınca da, rolü kendisini sürüklemedikçe, bütün varlığı ile rolüne sarılamayacaktır. Rol onu sürüklerse, o zaman benliğini rolün benliği ile kaynaştırır, başkalaşır. Ama ilgisini rolünden ayırdığı, kendi kişisel yaşayışının egemenliği altına düştüğü anda, ya taban ışıklarının ötesine geçerek seyircinin içine ya da tiyatro duygularının dışında, kendisi ile bağlı olan herhangi bir nesnenin ya da konunun bulunduğu yere aktarılır. Bu arada, rolünü tümüyle makinemsi bir yolda oynar. Bu çeşit sapmalar sık' sık ortaya çıkar ve aktörün kişisel yaşayışından sızıntılar olursa, o zaman rolün sürekliliği de bozulur. Bozulur, çünkü, bunların rol ile hiçbir ilgisi yoktur.”</p>

  <p class="p6">“Değerli bir gerdanlık düşünebilir misiniz ki, her üç altın halkadan sonra tenekeden bir halka geliyor, sonra da iki altın halka birbirine gelişigüzel bağlanıvermiştir? Böyle bir gerdanlık kimin işine yarar? Sahne üzerinde oyunu bozan ya da öldüren bir eylemi, ilişki çizgisinin sürekli olarak kırılıp başka yönlere sapmasını isteyebilir? Eğer insanlar arasındaki ilişki asıl yaşamda önemliyse, sahne üzerindeki ilişki bundan on kat önemlidir.”</p>

  <p class="p6">“Bu gerçek oyun kişilerinin karşılıklı ilişkileri üzerine kurulmuş olan tiyatronun özelliğinden doğmaktadır. Kahramanlarını bilinçsizlik durumunda, uykuda ya da iç yaşantıları görevlerini yapmazken ortaya getiren bir piyes yazarı: düşünemezsiniz.”.</p>

  <p class="p6">“Yalnız birbirini tanımayan değil, aynı zamanda tanışmayı, düşünce ve duygu alışverişi yapmayı reddeden ya da bulundukları çevrenin karşıt yönlerinde susup oturarak düşünce ve duygularını birbirinden gizleyen iki kişiyi sahneye getirecek bir piyes yazarı da düşünemezsiniz.”</p>

  <p class="p6">“Bir an için düşündüğünüzü sayalım, o zaman, almak istediğini alamayacağından, seyircinin tiyatroya gitmesinin hiçbir nedeni kalmaz; çünkü seyirci, tiyatroya, oyuna katılan kişilerin coşkularını paylaşmak, düşüncelerini anlamak için gider.”</p>

  <p class="p6">“Sahneye çıkan iki aktörden biri, kendi duyguları ile düşüncelerini öteki ile paylaşmak ya da inandığı şeye karşısındakini de inandırmak ister, öteki de o duygularla düşünceleri kavramak için her türlü çabayı gösterirse, daha başka olur elbet.”</p>

  <p class="p6">“Coşku ve zihin yolunda beliren böyle bir değişiklik sırasında hazır bulunan seyirci, bir konuşmaya tanık oluyor gibidir. Aktörlerin duygu alışverişinde seyircinin sessiz bir rolü vardır, coşmuştur seyirci aktörlerin yaşayışı karşısında. Ancak, tiyatroda seyirci, aktörler arasındaki ilişki sürüp gittiği sırada sahne üzerinde olup bitenleri kavrayabilir, onlara dolaylı yoldan katılabilir.”</p>

  <p class="p6">“Eğer aktörler geniş bir seyirci topluluğunun dikkatini yakalayıp tutmak isterlerse, kendi aralarında duyguların, düşüncelerin, eylemlerin kesintisiz alışverişini sağlamak için her türlü çabayı göstermelidirler. Bu alışveriş için gerekli iç gereç de seyircinin dikkatini tutmaya yetecek çekicilikte olmalıdır. Olağanüstü öneminden ötürü, özel bir dikkat gösterecek bu eylemin çeşitli belirgin evrelerini titizlikle incelemenizi isterim.”</p>

  <h3 class="h31"><a id="ncx1524"></a>2</h3>

  <p class="p6">Tortsov, “Kendi kendimizle ilişki kurma konusunu ele alacağım” diye başladı. “Biz ne zaman kendi kendimizle konuşuruz?”</p>

  <p class="p6">“Kabımıza sığamaz duruma geldiğimiz, kavranması zor bir düşünce ile savaştığımız, bir şeyi anımsamak için çabaladığımız ve o şeyi yüksek sesle söyleyerek bilincimize yerleştirmeye çalıştığımız, sevinçli ya da üzüntülü, duygularımızı seslendirerek salıvermek istediğimiz zaman.”</p>

  <p class="p6">“Böyle durumlara günlük yaşamda ara sıra, ama sahne üzerinde sık sık rastlanır. Sahne üzerinde, kendi duygularımla ilişki kurmak olanağını elde ettiğim zamanlar, sessiz sedasız, bunun tadını çıkarırım. Sahne dışında, da alışkın olduğum bir durumdur bu, çok rahat hissederim kendimi. Ama, uzun, çetin tiratlar söylemek zorunda kalınca da ne yapacağımı kestiremem.”</p>

  <p class="p6">“Sahne dışında yapmadığımı sahne üzerinde yapmama temel olacak şeyi nasıl bulabilirim? Ben kendi öz benliğime nasıl seslenebilirim? İnsan kocaman bir yaratık. Konuşurken bu yaratığın beynine mi, kalbine mi, düş kurma yetisine mi, yoksa elleriyle ayaklarına mı seslenmeli? İlişkinin o görünmeyen seli ne'den ne'ye, hangisinden hangisine akmalı?”</p>

  <p class="p6">“Bunu belirli duruma getirmek için bir özne ile bir nesne seçmemiz gerekmektedir. Peki ama nerededir bunlar? Birbirine içten bağlı bu iki merkezi bulmadıkça, her zaman seyirciye doğru kaymaya hazır olan dikkatimi, oynak dikkatimi yönetmeye gücüm yetmeyecektir.”</p>

  <p class="p6">“Bir zamanlar, bu konuda Hintlilerin ne düşündüklerini anlatan bir yazı okumuştum. Hintliler, gövdemize can veren, Prana dedikleri bir çeşit yaşama gücünün varlığına inanıyorlar. Onların hesaplamasına bakılırsa, bu prana'nın radyasyon merkezi güneş sistemidir. Şu halde, genellikle varlığımızın ruh ve sinir merkezi olarak benimsenen beynimizden başka, güneş sistemindekine benzer, kalbe yakın yerde bir kaynağımız daha var demektir.”</p>

  <p class="p6">“Tuttum, bu iki merkez arasında ilişki kurmaya çalıştım. Sonunda, bu merkezlerin varlığını gerçekten yalnızca hissetmekle kalmadım, aynı zamanda bunların eylemsel yoldan birbirleriyle ilgili bulunduklarını da anladım. Beyindeki merkez bilinç alanı, güneş sisteminin sinir merkezi de coşku alanı olarak göründü.”</p>

  <p class="p6">“Coşku, duygularımın beynimle ilişki kurmasıydı. Aradığım özne ile nesneyi bulduğuma sevindim. Bu buluştan sonra, konuşarak ya da susarak, ama tam bir soğukkanlılıkla, sahne üzerinde kendi kendimle ilişki kurabilir duruma geldim.”</p>

  <p class="p6">“Prana gerçekten var mıdır, yok mudur? Bunu kanıtlamaya kalkacak değilim. Coşkularım yalnızca kendime özgü olabilir, her şey kendi düş kurma yetimin, ürünü olabilir. Ben bu buluştan kendi amaçlarım uğrunda yararlanabildikten, bulduğum şey de bana yardım ettikten sonra, başkaca hiçbir şeyin önemi yoktur. Eğer benim bu, başarıya götürücü olmakla birlikte bilimsel sayılamayacak sistemim size de yararlı olabilirse, diyecek kalmaz. Olamazsa, üzerinde direnecek değilim.”</p>

  <p class="p6">Tortsov kısa bir susuştan sonra, şunları ekledi sözlerine:</p>

  <p class="p6">“Bir sahnede oyundaşınızla karşılıklı ilişki kurma eylemi, oldukça kolay üstesinden gelinecek bir iştir. Ama bu noktada karşımıza gene bir güçlük çıkmaktadır. Tutun ki, içinizden biri benimle sahnededir ve ikimiz aramızda doğrudan doğruya ilişki kurmuş bulunmaktayız. Ama ben alabildiğine uzun boyluyum. Bakın, görün işte! Burnum, ağzım, kollarım, bacaklarım, kocaman bir gövdem var. Benim bütün bu parçalarımla bir anda ilişki kurabilir misiniz? Kuramazsanız, o zaman, seslenmek istediğiniz parçalardan birini seçip ayırın.”</p>

  <p class="p6">Biri kalktı, “Gözlerinizi seçtim” dedi, “gözler ruhun aynasıdır çünkü” diye de ekledi.</p>

  <p class="p6">“Görüyorsunuz ya, biri ile ilişki kurmak istediğiniz zaman, önce onun ruhunu, iç dünyasını arıyorsunuz. Şimdi de benim yaşayan ruhumu bulmaya çalışın; gerçek, canlı beni.”</p>

  <p class="p6">“Nasıl?” diye sordum.</p>

  <p class="p6">Yönetmen şaşırdı. “Siz, hiç, yabancı bir insanın ruhunu yoklamak için coşku duyargalarınızı dışarı uzatmadınız mı? Bana dikkatle bakın, duyuş-düşünüş havamı hissetmeye, anlamaya çalışın. Evet; öyle. Şimdi söyleyin bakalım, nasıl buldunuz beni?”</p>

  <p class="p6">“Sevecen, saygılı, kibar, gönlü açık, ilgili” dedim.</p>

  <p class="p6">'Peki, ya şimdi?” diye sordu.</p>

  <p class="p6">Yakından baktım ve birden karşıma Tortsov'u değil, kulaklarındaki bütün o tanıdık işaretleri, o olağanüstü bön bakışları, o kalın dudakları, o tombul elleri, rahatına düşkün bir yaşlının o gevşek hareketleriyle Famusov'u (Aklın Çoğu Başa Beladır adlı klasik piyesin ünlü karakterini) gördüm.</p>

  <p class="p6">Tortsov, Famusov'un sesiyle, “Şimdi kiminle ilişki kurmuş bulunmaktasınız?” diye sordu.</p>

  <p class="p6">“Famusov'la elbet” karşılığını verdim.</p>

  <p class="p6">Gene birden kendi kişiliğine dönerek, “Peki, Tortsov'a ne oldu?” dedi. “Eğer dikkatinizi ustaca bir sistemle değiştirerek Famusov'un burnu ya da elleri durumuna getirdiğim buruna ya da ellere değil de, içteki ruha yöneltmiş olsaydınız, değişikliğin farkına varamazdınız. Ben gövdemden kendi ruhumu çıkarıp atarak yerine kiralık başka bir ruh koyamam. Şu halde, o ruhla ilişki kurmada başarısızlığa uğramış olmalısınız. Peki, kiminle ilişki kurmuştunuz öyle ise?”</p>

  <p class="p6">İşte benim de merak ettiğim buydu. Karşımdaki Tortsov'luktan çıkıp da Famusov'laşırken, bu arada benim kendi duygularımın geçirdiği değişikliği, bu duyguları nasıl olup da saygı esinleyen bir insandan, alaycı neşeli kahkahalar yaratan bir insan durumuna geldiğini hatırlamaya çalıştım. Kuşku yok ki, ben, yalnızca Famusov'un ruhu ile ilişki kurmuş olmalıydım. Olmalıydım ama, gene de bu noktada açıklığa ermiş sayılamazdım.</p>

  <p class="p6">Yönetmen, “Siz, Famusov —Tortsov ya da Tortsov–Famusov diyebileceğiniz yeni bir kişi ile ilişki kurmuştunuz” diye açıkladı. “Yaratıcı bir sanatçının, bu akıl almaz başkalaşmalarını zamanı gelince anlarsınız. Şimdilik şu kadarını söylemekle yetinelim: Gördünüz ki, kimi aktörlerin sahne üzerinde yaptıkları gibi, insanlar birbirlerinin burunları, gözleri ya da düğmeleriyle uğraşmazlar, her zaman karşılarındakilerin ruhlarına erişmeye çalışırlar.”</p>

  <p class="p6">“En önemli nokta, iki kişinin birbiriyle yakın ilişki kurmasıdır. Karşılıklı, normal bir duygu-düşünce alışverişi böylece kendiliğinden oluşur. Düşüncelerimi sizinle paylaşmaya, bilgimden, deneylerimden yararlanasınız diye sizleri harekete geçirmeye çalışıyorum.”</p>

  <p class="p6">Grisha, “Ama bu, alışverişin karşılıklı olduğu anlamına gelmez” dedi. “Siz, özne olarak, duygularınızı bize aktarıyorsunuz, bizlerse, nesne, yani karşıdakiler olarak, onu alıyoruz. Karşılıklı alışveriş neresinde bunun?”</p>

  <p class="p6">Tortsov, “Şu anda ne yaptığınızı söyleyin bana” diye karşıladı bu soruyu. “Bir şey söylemeyecek misiniz? Kuşkularınızı açığa vurarak beni inandırmaya çalışmıyor musunuz? İşte, aramakta olduğunuz, duyguların kaynaşması budur.”</p>

  <p class="p6">Grisha, “Evet, şu anda öyle, ama siz konuşurken de öyle miydi?” diyerek görüşünde; direndi.</p>

  <p class="p6">Tortsov, “Arada hiçbir ayrılık göremiyorum” diye karşılık verdi. O zaman da duygu ve düşünce alışverişi yapıyorduk, şimdi de yapmaya devam ediyoruz. Başka biri ile ilişki kurmada vermek ve almak sıra ile birbirini kovuşturur. Ama ben konuştuğum, siz de yalnızca dinlediğiniz sırada bile kuşkularınızı sezinlemiştim. Sabırsızlığınız, şaşkınlığınız, coşkunuz beni bağlamıştı size.”</p>

  <p class="p6">“Ben bu duyguları niçin alıyordum sizden? Çünkü gizleyemiyordunuz. Sustuğunuz zaman bile aramızda bir duygu birleşikliği vardı. Siz konuşmaya başlayıncaya kadar açığa çıkmadı bu, elbet. Çıkmadı ama, gene de, duygu ve düşünce alışverişinin nasıl sürekli bir akış gösterdiğini kanıtlamaya yeter. Yazı dizileri hemen çoğunlukla ikili konuşma biçiminde olduğundan, sahne üzerinde bu akışın aksamadan sürüp gitmesini sağlamanın özel bir önemi vardır.”</p>

  <p class="p6">“Bu ise, ne yazık ki, her zaman olabilen bir şey değildir. Çoğu aktörler, bile bile, yalnız kendi sözlerini söylerken başvururlar bu akışa. Öteki aktör konuşmaya başlayınca da, birincisi, onun söylediklerini ne dinler, ne de söylenen sözün anlamını kavramak için herhangi bir çaba gösterir. Yeniden kendi söz sırası gelinceye dek oynamayı bırakır. Bu alışkanlık, sürekli alışverişi bozar; çünkü sürekli alışveriş sözlerin söylenişi sırasında olsun, daha önce söylenmiş olana karşılık verme, hatta susuşlar sırasında olsun, gözler görevini yaparken, duyguların hem alınmasına, hem de verilmesine dayanır.”</p>

  <p class="p6">“İlişkinin böyle bölük pörçük olması tümüyle yanlıştır. Karşınızda oynayan kişiye söz söylerken, düşüncelerinizin onun bilincine geçtiğine inanıncaya kadar titizlikle kovuşturmayı öğrenin. Ancak buna inandıktan, söze gelmeyeni de gözlerinizle verdikten sonra, sözünüzün artanını söylemeye devam edebilirsiniz. Ayrıca siz de, oyundaşınızın sözleriyle düşüncelerini, her yineleyişinde, sanki ilk kez duyup işitiyormuş gibi dinlemeyi öğrenmelisiniz. Onun sözlerini, provalarda, oyunlarda tekrar tekrar dinlemiş olsanız bile, sanki o anda ilk kez dinliyor olmalısınız. Bu ilişki, birlikteki oyununuzun her seferinde yeniden kurulmalıdır. Bu da yoğunlaştırılmış büyük bir dikkat, teknik ve sanatsal disiplin ister.”</p>

  <p class="p6">Yönetmen, kısa bir susuştan sonra, konumuzun yeni bir evresini incelemeye geçmemiz gerektiğini söyledi: “Şimdi, hayalet gibi, gerçek olmayan; var olmayan, imgesel bir nesne ile ilişki kurma sorununu ele alacağız” dedi.</p>

  <p class="p6">“Bazıları, hayaleti gerçekten gördüklerine kendilerini kandırmaya çalışırlar. Bütün güçleriyle dikkatlerini böyle bir çaba uğrunda tüketirler. Ama deneyimi olan bir aktör, asıl önemli noktanın, hayalette değil, kendisinin hayalete karşı olan iç tutumunda olduğunu bilir. Bu yüzden de kendi sorusuna dürüst bir karşılık vermeye çalışır; önümde bir hayalet belirseydi ne yapardım acaba?”</p>

  <p class="p6">“Kimi aktörler, özellikle acemiler, evde kendi kendilerine çalışırlarken, gerçek bir kişiden yoksun oldukları için, imgesel bir kişiye başvururlar. Bunların dikkatleri iç amaçları üzerinde toplanıp yoğunlaşacağı yerde, var olmayan bir şeyin varlığına kendilerini zorla inandırmaya yönelir. Bu kötü alışkanlığa bir kez kapılınca da aynı yöntemi bilinçsiz olarak sahneye kadar getirirler ve giderek canlı kişiyi yadırgamaya başlarlar. Kendileriyle oyundaşları arasına cansız, uydurma birini yerleştirirler. Bu tehlikeli alışkanlık kimi zaman öylesine kökleşip kalır ki, ömür boyunca bir daha sökülüp atılamaz.”</p>

  <p class="p6">“Size bakıp da başkasını gören, kendisini durup dinlenmeden size değil de o başkasına göre ayarlayan bir aktörün yamacında oyun oynamak büyük işkencedir. Bu çeşit aktörler, çok yakından ilişki kurmaları gereken asıl kişiden ayrılmışlar, uzaklaşmışlardır. Sizin ne sözlerinize, ne sese uyumunuza, ne de herhangi bir şeyinize dikkat ederler. Gözleri perdeliymiş gibi bakarlar size. Bu tehlikeli, bu öldürücü yöntemden sakının. Bu yöntem sizi içten içe yer bitirir, sökülüp atılması da çok güçtür!”</p>

  <p class="p6">“Gerçek bir kişi bulamadığımız zaman ne yapalım?” diye sordum.</p>

  <p class="p6">Tortsov, “Buluncaya kadar bekleyin” karşılığını verdi. “İki ya da daha fazla kişiden oluşmuş gruplar halinde alıştırmalar yapmanızı sağlayacak bir öğretim sınıfınız olacak. Bir daha yineleyeyim: Gerçek kişilerin dışında ve de uzman denetçiler olmaksızın, ilişki kurma konusunda hiçbir alıştırma yapmamanızda direniyorum.”</p>

  <p class="p6">“İşin daha da güç bir yönü vardır ki, o da topluluk halindeki kişilerle, yani seyirci ile ilişki kurmadır.”</p>

  <p class="p6">“Bu iş doğrudan doğruya yapılamaz elbet. Biz hem oyundaşımızla, hem de aynı zamanda seyirci ile ilişki kurmuş bulunmaktayız ki, işte güçlük de burada kendini göstermektedir. Oyundaşımızla ilişkimiz doğrudan doğruya ve bilinçlidir, seyirci ile ilişkimiz ise, dolaylı ve bilinçsizdir. Şaşılacak nokta, her ikisi ile de kurduğumuz ilişkinin karşılıklı olmasıdır.”</p>

  <p class="p6">Paul, buna karşı çıktı ve dedi ki:</p>

  <p class="p6">“Aktörler arasındaki ilişkinin karşılıklı olabileceğini anlıyorum, ama aktörlerle seyirciler arasındaki ilişkinin karşılıklı olabileceğini anlamıyorum. Aktörler seyirciye bir şeyler vermek zorundadır. Ama, biz aktörler seyirciden ne alabiliriz? Alkış ve çiçek! Bunları da oyun sona ermeden alamayız.”</p>

  <p class="p6">Tortsov, “Oyun sırasında beliren kahkahalara, gözyaşlarına, alkışa, ıslığa, coşkuya ne buyurulur! Bunları hesaba katmıyor musunuz?” dedi.</p>

  <p class="p6">“Demek istediğimi bir olaydan aldığım aydınlatıcı bir örnekle anlatayım. Mavi Kuş piyesinin çocuklar için bir gündüz temsilinde, çocukların ağaçlar ve hayvanlar tarafından yargılanması sırasında, baktım, biri beni dürtüklüyor; on yaşlarında bir çocuk. ‘Kedinin dinlediğini söyle onlara. Gizlenmeye çalışıyor kedi, ama ben görüyorum.’ Mytyl ile Tyltyl'e karşı duyduğu korku ile, üzüntü ile minik sesi coşkudan tir tir titriyordu. Ne dedimse yatıştıramadım kendisini. Bunun üzerine, dayanamadı, sokuldu taban ışıklarına, çocukları oynayan aktörlere, fısıldayarak, kendilerini bekleyen tehlikeyi haber verdi.”</p>

  <p class="p6">“Tam bir tepki değil mi bu?”</p>

  <p class="p6">“Seyirciden aldığınız şeyin değerini öğrenmek istiyorsanız, çıkın da bomboş bir salon karşısında oynayın bakalım. Oynamak ister misiniz? İstemezsiniz! Seyircisiz oyun oynamak akustiği olmayan bir yerde şarkı söylemeye benzer. Duygu paydaşı, kalabalık bir seyirci topluluğu karşısında oyun oynamaksa, akustiği kusursuz bir odada şarkı söylemeye benzer. Seyirci bizim için psikolojik akustik demektir. Bizden aldığı diri, insanoğluna ait coşkuları yine bize verir.”</p>

  <p class="p6">“Basmakalıp, yapma oyun türünde, bir toplulukla ilişki kurma sorunu çok yalın bir yolda çözülmüştür. Eski Fransız farslarını alın, örneğin; Bu farslarda, aktörler, sözlerini hep seyircilere söylerler. Doğruca sahnenin önüne gelirler, kendi kısa kişisel düşüncelerini ya da oyunun gidişini açıklayan uzun, gümbürtülü demeçlerini seyircilere sunarlar. Etkileyici bir kendini beğenmişlikle, övüngenlikle yapılır bu. Eğer, gerçekten seyirci ile doğrudan doğruya ilişki kuracaksanız onu egemenliğiniz altına almanız daha doğru olur.”</p>

  <p class="p6">“Başka bir nokta daha var; kalabalık sahnelerle uğraşmak. Büyük bir toplulukla doğrudan doğruya, hemen ilişki kurmak zorundayızdır. Kimi zaman, topluluğun içindeki bireylere yöneliriz; kimi zaman da genişletilmiş karşılıklı alışveriş biçiminde topluluğun bütününü kavramak zorunda kalırız. Bir sahneyi kalabalık duruma getiren ve doğal olarak birbirinden tümüyle ayrılan çoğunluk, son derece çeşitli düşünceleri, coşkularıyla bu karşılıklı ilişkiye katılır, böylece ilişkinin de yoğunluğunu kat kat arttırmış olur. Bundan başka, grup niteliği, topluluğu oluşturan üyelerin duyuş-düşünüş havasını önce ayrı ayrı etkiler, sonra o üyeler de hep birden birbirlerini etki altına alırlar. Bu da başlı başına rol sahibi oyuncuları etkileyerek böylece seyirciler üzerinde büyük bir izlenim bırakılmış olur.”</p>

  <p class="p6">Bundan sonra, Tortsov, makinemsi aktörlerin seyirciye karşı olan yakışıksız, hoşa gitmeyen tutumlarını ele aldı.</p>

  <p class="p6">“Bu çeşit aktörler, yamaç yamaca oynadıkları oyundaşlarını hiçe sayarak, doğrudan doğruya seyirci ile ilişki kurarlar. İşte, hiç dayanılmayacak bir hareket varsa, o da budur. Bu hareket, aslında, tastamam, kendini gösterme çabasıdır, başka bir şey değil. Öteki aktörlerle duygu alışverişinde gösterilecek içten bir çabayı böyle bir çabadan ayırmada size güvenebilirim sanıyorum. Bu, üstün derecede yaratıcı davranışla, makinemsi, kuramsal, bayağı davranış arasında çok büyük fark vardır. Bunlar birbirinin hem karşıtıdır, hem de birbirleriyle çelişiktir.”</p>

  <p class="p6">“Biz, tiyatromsu olandan başka hepsini benimseyebiliriz. Yalnızca savaşmak için bile olsa, bu tiyatromsu davranışı her durumda inceleyin derim.”</p>

  <p class="p6">“Sonuç olarak, duygu–düşünce alışverişi olayının temelinde bulunan etkin ilke üzerine şunu da söylemek isterim. Bazıları, görünen, dıştaki hareketlerimizin, iç etkinliğin bir belirtisi olduğunu, öte yandan, psikolojik alışverişteki görünmeyen içteki eylemlerimizin ise, iç etkinliğin bir belirtisi olmadığını sanırlar. Bu, daha çok acınma ile karşılanması gereken bir düşüncedir. Çünkü, içteki etkinliğin bütün belirtileri önemlidir, değerlidir. Bu yüzden, eylem kaynaklarının en önemlilerinden biri olan o içe dönük duygu–düşünce alışverişini değerlendirmeyi öğrenin.”</p>

  <h3 class="h31"><a id="ncx1576"></a><a id="a67"></a>3</h3>

  <p class="p6">Yönetmen, “Eğer kendi duygularımızla düşüncelerinizi başka birinin duyguları ve düşünceleriyle değiştirmek isterseniz, yaşayışınızdan, deneyinizden bir şeyler alıp vermelisiniz” diye başladı. “Normal şartlar altında yaşam bunu bize sağlar. Bu gereç bizim içimizde kendiliğinden büyür, çevredeki koşullardan oluşur.”</p>

  <p class="p6">“Tiyatroda ise durum başkadır, bu başkalık da yeni bir güçlük koyar ortaya. Biz piyes yazarının yarattığı duygularla düşünceleri kullanırız sanılır. Bu psikolojik, gereci içe sindirmek, eski tiyatro geleneğine özgü, var olmayan tutkuları dış biçimleriyle oynamaktan daha zordur.”</p>

  <p class="p6">“Oyundaşınızla tam bir duygu-düşünce alışverişine girişmek, aslında, kendinizi onunla ilişkili göstermekten çok daha zordur. Aktörler işin en kolayını seçmeyi severler, sevdikleri için de, gerçek duygu-düşünce alışverişinin yerine, hoşnutlukla, onun görülegelen taklitlerini koyarlar.”</p>

  <p class="p6">“Bu, üzerinde düşünülmeye değer bir noktadır. Çünkü, ben, duygu-düşünce alışverişi görünüşü ile seyirciye ne vermeye çalıştığımızı, ne verebileceğimizi anlamanızı, görüp hissetmenizi istiyorum.”</p>

  <p class="p6">Yönetmen böyle dedi, sonra sahneye çıktı, bir piyesten başlı başına bir bölümü, tiyatro tekniğindeki yetenek ve ustalık yönünden olağanüstü bir olgunlukla oynadı. Önce şiir okumakla başladı, sözcükleri söyleyiş tarzı, etkiliydi, ama öylesine de anlaşılmaz bir durumdaydı ki, söylediklerinin birini bile kavrayamadık.”</p>

  <p class="p6">“Ben şimdi sizinle duygu-düşünce alışverişini nasıl yapmaktayım?” diye sordu.</p>

  <p class="p6">Onu eleştirmeye cesaret edemediğimiz için, kendi sorusunu kendisi yanıtladı “Aramızda hiçbir duygu-düşünce alışverişi olmamıştır” dedi. “Ben birtakım sözler mırıldandım, ne dediğimi bile bilmeden, bir avuç bezelye tanesini şuraya buraya serper gibi bu sözleri rastgele söyleyip geçtim.”</p>

  <p class="p6">“Duygu–düşünce alışverişine, yani ilişkiye bir temel olarak seyirciye sık sık sunulan ve havaya giden birinci tip gerece bir örnektir bu. Ne sözlerin anlamlarına, ne de onların gerektirdiklerine hiçbir düşünce eklenmemiştir. Biricik istek, etkili olmaktır.”</p>

  <p class="p6">Bundan sonra, Figaro'nun son perdesindeki tiradı okuyacağını bildirdi. Akla durgunluk verecek derecede güzel hareketleri, ses uyumları, değişiklikleri, birbirine benzemeyen kahkahaları, tertemiz söyleyişi, tez konuşması, büyüleyici tınıda pırıl pırıl bir sesle oyunu bu kez olağanüstü güzellikteydi. Kendimizi tutamayarak çılgınca alkışladık. Tiyatro yönünden öylesine etkiliydi çünkü. Bununla birlikte, dediklerinden hiçbir şey kavrayamadığımız için, tiradın özü hakkında bir fikir edinemedik.</p>

  <p class="p6">“Şimdi söyleyin bakalım, bu kez nasıl bir ilişki kurdum sizinle?” diye yeniden sordu. Biz bu soruyu da yanıtlayamadık.</p>

  <p class="p6">Tortsov, bizim yerimize yanıtlayarak, “Bir rolde ben size kendimi gösterdim” dedi, “kendimi göstermek için de Figaro'nun tiradını, onun sözlerini, hareketlerini, onunla ilgili olan her şeyi kullandım. Ben size rolün kendisini değil, rolün içinde kendimi, kendi niteliklerimi gösterdim; kendi biçimimi, yüzümü, jestlerimi, duruşlarımı, özelliklerimi, hareketlerimi, yürüyüşümü, sesimi, söyleyiş biçimimi, konuşmamı, ses uyumlarımı, huyumu, tekniğimi, kısaca, duygudan başka her şeyi gösterdim.”</p>

  <p class="p6">“Dıştan bakıldığında anlamlı bir araç — gövdeye sahip kişiler için, benim şu anda yaptığımı yapmak güç olmayacaktır. Sesinize bir tınlama verin, sözcükleri tane tane, cümleleri açık seçik söyleyin, duruşlarınız, oturuşlarınız göze hoş görünsün, yumuşak ve rahat görünsün, bütün etki doyurucu olacaktır. Beğenilip beğenilmediğimi göreyim diye bakışlarımı sizden ayırmadan, bir şarkılı kahvede oynayan başka bir şarkıcı gibi bir şarkıcı gibi oynadım. Kendimi tam bir satıcı, sizi de alıcı gibi hissettim.”</p>

  <p class="p6">“İşte bu da, kendini göstermenin, sergilemenin son derece yaygın, herkesçe beğenilen bir biçimi olmasına karşın, kaçınılması gereken kötü oyunculuğun ikinci örneğidir.”</p>

  <p class="p6">“Kendimi nasıl gösterdiğimizi az önce gördünüz. Şimdi de, yazar tarafından hazırlanan bir rolü göstereceğim size, ama bu, benim o rolü oynayacağım anlamına gelmez. Bu oyunun özelliği benim duygularımda değil, kalıpta, sözlerde, dışa dönük yüz anlatımlarında, jestlerde ve işin ustalığında belirecektir. Ben rolü yaratacak değilim. Ben yalnızca onu dıştan bir biçimde göstereceğim.”</p>

  <p class="p6">Önemli bir generalin, kendisini evde rastgele yapayalnız ve bomboş bulduğunu anlatan bir sahne oynadı. Canı sıkılan general tuttu, odadaki bütün sandalyeleri öyle bir sıralayış sıraladı ki, sandalyeler geçit törenindeki askerleri andırdı. Sonra, masanın üstünde ne varsa hepsini düzelterek, düzenleyerek kümeler oluşturdu. Daha sonra, oldukça eğlenceli bir şeyler geçirdi aklından; derken, iş mektupları yığınına korkulu bakışlarla şöyle bir göz attı. Birkaç mektubu okumadan imzaladı, esnedi, gerindi, sil baştan yaparak saçma sapan işlere yeniden koyuldu.</p>

  <p class="p6">Bu arada, Tortsov, yüksek konumlu (mevkili) kişilerin soyluluğu ve de koyu bilgisizliği üzerine yazılmış olan tiradın sözlerini de şaşılacak bir açıklık ve durulukla söylemekteydi. Bu işi, içine canlılık katma ya da derinlik verme uğrunda hiçbir çaba göstermeksizin, sadece sahnenin dış biçimini belirterek, soğuk, kişilik dışı bir yolda yaptı. Tiradın sözlerini kimi yerde tekniğe uygun bir canlılıkla söyledi, kimi yerde duruşlarını, oturuşlarını, jestlerini, oyununu üstünkörü geçiştirdi ya da kendi kişiliklendirmenin bazı önemli ayrıntılarını vurguladı. Hem oynuyor, hem de yaptıklarının, sahneyi aşarak öteye geçip geçmediğini anlamak için gözünün ucu ile seyircisine bakıyordu. Gerekli susma yerlerinde susmuyordu, çıkarıp atmıştı susmaları. Tıpkı, sağlam yapılı bir rolü 500'üncü kez oynamak zorunda kalan bıkkın aktörlerin yaptığı gibi. Bu hali ile, bir gramofondan, aynı filmi sonsuz olarak gösteren bir sinema oynatıcısından farklı değildi.</p>

  <p class="p6">“Şimdi” diye sürdürdü sözünü, “doğru yolun ve sahne ile seyirci arasında ilişki kurmada kullanılacak araçların gösterilmesine geldik.”</p>

  <p class="p6">“Bunu size evvelce birçok kez göstermiştim. Bilirsiniz, ben her zaman oyundaşımla doğrudan doğruya ilişki kurmaya, oynamakta olduğum kişinin duygularına benzeyen kendi duygularımı oyundaşıma ulaştırmaya çalışırım. Gerisi, yani aktörün, rolü içinde erimesi, kendiliğinden olup biter.”</p>

  <p class="p6">“Şimdi sizleri sınayacağım. Oyundaşınızla aranızda yanlış ilişki kurulduğunu gördüğüm anda, bunu bir zil sesiyle belirteceğim. Yanlışlık sözü ile, karşınızdaki kişi ile (nesne ile) tastamam ilişkili bulunmayışınızı, ya rolünüzü, ya kendinizi göstermeye kalkmanızı, ya da sözlerinizi kişilik dışı bir yoldan söyleyişinizi anlatmak istiyorum. Bu çeşit yanlışlıkların hepsinde zil sesini işiteceksiniz.”</p>

  <p class="p6">“Benim sessiz onayımı alabilecek ancak üç tip ilişki olduğunu unutmayın:</p>

  <p class="p6">“(1) Sahne üzerindeki, bir kişi ile (nesne ile) doğrudan doğruya ve seyirci ile dolaylı ilişki.”</p>

  <p class="p6">“(2) Aktörün kendi kendisiyle ilişkisi.”</p>

  <p class="p6"><span class="t16">“(3)</span> Var olmayan yahut imgesel bir kişi ile (nesne ile) ilişki.”</p>

  <p class="p6">Paul ile ikimiz, düşündüğümüz gibi, güzel güzel oynadık. Ama sık sık zil sesini duyunca da şaşırıp kaldık.</p>

  <p class="p6">Ötekilerin hepsi de aynı biçimde sınandılar. Grisha ile Sonya en sona kalmışlardı. Yönetmen, zili durmadan çalacak sandık; çaldı ama, bizim sandığımız kadar çok değil, daha az çaldı.</p>

  <p class="p6">Bunun nedenini sorduğumuz zaman şu açıklamayı yaptı:</p>

  <p class="p6">“Bunun nedeni, sadece, birçok öğüngenin yanılması, onları eleştirenlerin de, birbirleriyle doğru ilişki kurabilecek yetenekte olmalarıdır. Her iki durumda da sorun, bir oran sorunudur. Bununla birlikte, varılacak sonuç şudur; tümü ile yanlış ya da tümü ile doğru ilişki diye bir şey olamaz. Aktörün çalışması ikisinin karışımından meydana gelir; bu çalışmada iyi olan ve iyi olmayan anlar vardır.”</p>

  <p class="p6">“Bir çözümleme yapmak isterseniz, kendi sonuçlarınızı, aktörün, oyundaşı ile, seyirci ile ilişkisine ve de rolünü ya da kendini gösterme davranışına göre oranlayıp bölerek yapabilirsiniz. Bu oranların birbirine olan ilgisinden elde edilecek kesin toplam, aktörün duygu-düşünce alışverişini, yani ilişki kurmayı ne derece başarıp başaramayacağını doğru olarak belirtir. Bazıları, oyundaşları ile ilişki kurmada, bazıları imgesel bir kişi ile (nesne ile) veya kendi kendileriyle duygu–düşünce alışverişinde yetenekçe üstünlük gösterirler. Bu ölçü idealdir.”</p>

  <p class="p6">“Öte yandan, özne ile nesne arasındaki bazı ilişkiler, bir bakıma, ötekilerden daha az kötüdür. Sözgelişi, rolünüzün psikolojik yapısını kişilik dışı bir yoldan sergilemeniz, kendinizi sergilemenizden, ya da makinemsi bir oyun göstermenizden daha az kötüdür.”</p>

  <p class="p6">“Bileşimlerin sayısı sınırsızdır. Bu yüzden, sizin için en iyisi, şu alışkanlığı kazanmak olmalıdır: (1) Sahne üzerinde asıl nesneniz ne ise, onu bulmak ve onunla etkin ilişki kurmak, (2) yanlış nesneleri (kişileri), yanlış ilişkileri tanıyarak seçip ayırmak ve onlarla savaşmak. Hepsinin üstünde de, başkalarıyla kurduğunuz ilişkiye temel olan psikolojik gerecin niteliğine özel bir dikkat göstermek.”</p>

  <p class="p6">Yönetmen, “Bugün, birbirinizle ilişki kurmada dış donatımlarınızı denetleyeceğiz” diye başladı. “Aracınızı, yani gövdenizi istediğiniz anda, istediğiniz gibi gereğince kullanamadığınızı göreyim bakayım. Lütfen çıkın sahneye, ikişer ikişer oturun, aranızda tartışmaya tutuşun.”</p>

  <p class="p6">Grisha ile hemencecik kavga edilebileceğini bildiğimden, gittim, oturdum yanına, çok geçmeden de istediğim oldu.</p>

  <p class="p6">Tortsov, Grisha'ya görüşlerimi benimsetmeye çalışırken yumruklarımı, parmaklarımı sık sık kullandığımı belirterek, ellerimin bantlarla bağlanmasını buyurdu.</p>

  <p class="p6">“Niçin bağlatıyorsunuz?” diye sordum.</p>

  <p class="p6">“Araçlarımızı değerlendirmede çoğu zaman nasıl kusur işlediğimizi anlayasınız diye. Gözler ruhun aynası ise, parmak uçları da gövdenin aynasıdır” dedi.</p>

  <p class="p6">Ellerimi kullanamayınca sesim yavaşladı. Tortsov, sesimi yükseltmeden yahut zorlamadan konuşmamı istedi. Bunun üzerine, gözlerimi, yüz çizgilerimi, kaşlarımı, boynumu, başımı ve gövdemi kullanmak zorunda kaldım. Yoksun bırakıldığım araçların yerlerini doldurmaya çalıştım. Daha sonra sandalyemden de indirildim, böylece, yalnız ağzım, kulaklarım, yüzüm ve gözüm özgür kalmış oldu.</p>

  <p class="p6">Çok geçmeden bunlar da bağlanınca, kükremekten, hırıltı çıkarmaktan başka bir şey yapamaz hale geldim. Ama hiçbir faydası olmadı bunun.</p>

  <p class="p6">O zaman dış dünya benim için yok oldu. Geriye kala kala sadece benim iç görüşüm, iç duyuşum, düş kurma gücüm kaldı.</p>

  <p class="p6">Bir zaman bu durumda bırakıldım. Derken, bir ara, çok uzaklardan gelir gibi, bir ses işittim.</p>

  <p class="p6">Seslenen Tortsov'du, diyordu ki:</p>

  <p class="p6">“İlişki kurmanızı sağlayacak bir organ ister misiniz şimdi? İstiyorsanız, nasıl bir organ olsun bu?”</p>

  <p class="p6">Bu konuda biraz düşünmek zorunda olduğumu anlatmaya çalıştım.</p>

  <p class="p6">En gerekli organı nasıl seçebilirdim? Bakış, duyguları anlatır. Konuşma, düşünceleri anlatır. Ses uyumu coşkunun ölçüsü olduğuna göre, duygular da ses organlarını etkiler; işitme ise, bunların en büyük uyarıcısıdır. Ayrıca, işitme, konuşmanın vazgeçilmez bir yardımcısıdır. Her ikisi, yani işitme ile konuşma, yüzün ve ellerin hareketlerini yönetirler.</p>

  <p class="p6">Daha fazla dayanamayarak öfke ile bağırdım, “Bir aktör böyle kıskıvrak bağlanıp kördüğüm haline konamaz! Aktör, bütün organlarına sahip olmak zorundadır!”</p>

  <p class="p6">Bu bağırtım üzerine Yönetmen beni övdü ve şunları söyledi:</p>

  <p class="p6">“Sonunda, ilişki organlarının gerçek değerini anlayan bir sanatçı gibi söz ettiniz. Aktörün boş, anlamsız bakışları, hareketsiz yüzü ile kaşları, donuk sesi, tekdüze konuşması, kaskatı sırtı, boynu, odunsu kolları, elleri, parmakları, taşlaşmış bacakları, hımbıl hımbıl yürüyüşü, acıklı duruşları, dileyelim de bir daha görünmemek üzere gözümüzden tümüyle silinip gitsin!”</p>

  <p class="p6">“Bir kemancı, sevgili Stradivarius veya Amati kemanına nasıl bütün ilgisini verirse, aktörlerimizin de kendi yaratıcı donatımlarına yani ilgiyi vereceklerini umalım.”</p>

  <h3 class="h31"><a id="ncx1624"></a><a id="a68"></a>4</h3>

  <p class="p6">Yönetmen, “Bu ana kadar, ilişkinin, duygu-düşünce alışverişinin görünen, maddesel, dış yönü üzerinde durduk” diye başladı. “İlişkinin önemli bir yönü daha vardır ki, bu görünmeyen, psikolojik ve içe ilişkin bir yöndür.”</p>

  <p class="p6">“Bu noktada, hissetmekle birlikte bilmediğim bir konu üzerinde konuşmak zorunluluğundan doğan bir güçlük karşısında bulunmaktayım. Bu konuyu deneylerim yolu ile öğrenmiş bulunmaktaysam da, şimdilik bir kurama bağlayacak halde değilim. Rahatça anlatmamı sağlayacak hazır deyimlerin de olmadığından, bunu bir metnin içinde belirtilen coşkuları size duyurmaya çalışarak, ancak sezdirme yolu ile açıklayabilirim.”</p>

  <p class="p5">“Topladı kolunun var gücünü,<br />
  Yakaladı bileğimden beni, sertçe kendine çekti;<br />
  Öteki eliyle de alnını tuttu şöyle,<br />
  Dikti gözlerini yüzüme<br />
  Resmini yapacakmış gibi baktı uzun uzun;<br />
  Sonra, hafifçe sarstı kolumu<br />
  Başını salladı üç kere şöyle aşağı, yukarı,<br />
  Sanki bütün gövdesi çatırdarcasına<br />
  Ve de varlığının sonu gelmişçesine<br />
  Acıklı mı acıklı, derin mi derin bir göğüs geçirdi:<br />
  Sonra bıraktı beni:<br />
  Başı omuzuna düşük bir halde, döndü,<br />
  El yordamı ile yürüyor gibiydi;<br />
  Gözlerinin yardımı olmadan geçti kapılardan,<br />
  bakışlarının ışığı üstümde kaldı hep.”</p>

  <p class="p6">“Bu dizelerde, Hamlet'le Ophelia arasındaki sözsüz duygu-düşünce alışverişini sezebiliyor musunuz? İçinizden bir şey boşandığı, gözlerinizden, parmaklarınızın uçlarından ya da gözeneklerinizden (mesamelerinizden) bir şeyler fışkırdığı zamanlar, siz de aynı durumda, aynı duyguları yaşamadınız mı?”</p>

  <p class="p6">“Birbirimizle duygu-düşünce alışverişinde yararlandığımız bu göze görünmez fışkırmalara nasıl bir ad verebiliriz? Günün birinde bu olay herhalde bilimsel inceleme konusu yapılır. Şimdilik, bu fışkırmalara biz ışın diyelim. Kendi coşkularımızı gözlem altına alıp inceleyerek bu ışınlar üzerine neler bulabiliriz, görelim.”</p>

  <p class="p6">“Durgun olduğumuz zamanlar, bu ışın yayma olayı pek hissedilmez. Öte yandan, çok coşkulu anlarımızda, bu ışınlar, hem almada, hem vermede daha belirli, daha belirgin hale gelir. Bazılarınız giriş sınavında verdiğiniz oyunlar sırasındaki yüksek coşku nedeniyle bu iç akımları fark etmişsinizdir sanırım. Sözgelişi, Maria, imdat diye, yahut Kostya, “Kan, İago, kan!” diye, ya da yaptığınız çeşitli alıştırmalardan herhangi birinde bunu hissetmiş olacaksınız.”</p>

  <p class="p6">“Daha dün, genç bir kızla nişanlısı arasında geçen bir sahneye tanık oldum. Atışmışlardı, konuşmuyorlardı, olabildiği kadar birbirlerinden uzak oturmuşlardı. Kız, oğlan sanki orada değilmiş gibi davranıyordu. Ama bunu, onun dikkatini çekecek biçimde yapıyordu. Oğlan, oturduğu yerde hareketsiz, yalvaran bakışlarla kıza bakıyordu. Duygularını anlayabilmek umudu ile kızın gözlerini yakalamaya çalıştı. Görünmez antenlerle kızın ruhunu yoklamaya çalıştı. Gelgelelim, kız, duygu-düşünce alışverişine girişme uğrunda oğlanın gösterdiği bütün çabalara karşı koydu. Derken, bir ara, oğlan, kendinden yana döndüğü sırada kızın kaçamak bakışını yakalayıverdi.”</p>

  <p class="p6">“Bu, oğlanı avundurmak şöyle dursun, eskisinden beter etti, üzüntüsünü daha da arttırdı. Bir süre sonra, kızı daha rahat görebilmek için kalktı, başka bir yere oturdu. Kızın elini tutmak, ona dokunmak, içindeki duyguların akımını ona aktarmak isteği ile kıvrandı durdu.”</p>

  <p class="p6">“Bu arada ne söz vardı, ne bağırıp çağırma, ne yüz anlatımları, ne de jest veya eylem. En katıksız biçimde, dosdoğru, tastamam ilişki, yani duygu düşünce alışverişi hali işte budur.”</p>

  <p class="p6">“Bu görünmeyen olayın iç yüzü hakkında bilim adamlarının bir açıklaması olsa gerek. Benim bütün yapabileceğim, kendi hissettiklerimi sayıp dökmek, bu duyguları kendi sanatımda nasıl kullanacağımı anlatmaktır.”</p>

  <p class="p6">Ne yazık ki, dersimiz burada kesildi.</p>

  <h3 class="h31"><a id="ncx1636"></a><a id="a69"></a>5</h3>

  <p class="p6">İkişerli gruplara bölündük, ben Grisha ile oturdum. Hemen, makinemsi bir yolda, birbirimize ışınlar göndermeye başladık.</p>

  <p class="p6">Yönetmen durdurdu bizi.</p>

  <p class="p6">“Böyle nazik, duygulu bir denemede sakınmanız gereken sert araçlara daha şimdiden başvuruyorsunuz. Kaslarınızın gerginliği, amacınızı gerçekleştirme olanağını ortadan kaldırır.”</p>

  <p class="p6">Buyurma tonu ile, “Yaslanın geriye” dedi. “Daha! Daha! İyice, iyice yaslanın! Rahat oturun, gevşek oturun! Hayır, yeterince gevşemediniz! Öyle de değil! Rahatça yerleşin şöyle. Şimdi bakın birbirinize. Sizin bakmak dediğiniz bu mudur? Ne bu dışarı uğramış gözler? Rahat olun! Daha! Gerginlik istemez.”</p>

  <p class="p6">Grisha'ya “Ne yapıyorsunuz?” diye sordu.</p>

  <p class="p6">“Sanat üzerine tartışmamızı sürdürmeye çalışıyorum.”</p>

  <p class="p6">“O çeşit düşüncelerinizi bakışlarınızla anlatabileceğinizi umuyor musunuz? Sözlere başvurun, gözleriniz de sesinizi desteklesin. Birbirinize yönelttiğiniz ışınları belki o zaman hissedebilirsiniz.”</p>

  <p class="p6">Biz tartışmamızı sürdürdük. Bir ara Tortsov dedi ki:</p>

  <p class="p6">“O susma sırasında, ışınlar gönderdiğinizi, hissettim. Grisha, siz de, bu ışınları almaya hazırlanmaktaydınız. Unutmayın, bu, o uzun süren susma sırasında oldu.”</p>

  <p class="p6">Ben o sırada, görüşümü oyundaşıma benimsetemediğim için yeni bir tartışmaya hazırlanmakta olduğumu söyledim.</p>

  <p class="p6">Tortsov, “Söyleyin bakalım, Vanya” dedi. “Maria'nın bakışlarındakileri hissedebildiniz mi? Onlar gerçek ışınlardı.”</p>

  <p class="p6">Vanya, “Delik deşik etti o ışınlar beni!” dedi.</p>

  <p class="p6">Yönetmen, gene bana döndü:</p>

  <p class="p6">“Dinlemekle yetinmeyip sizin de oyundaşınızdan dirimsel bir şeyler edinmeye çalışmanızı istiyorum. Bilinçli, açık bir tartışmaya, düşünce alışverişine ek olarak, siz. de bakışlarınızla alıp gene bakışlarınızla verecek bir şeyler, gelen akımlara koşut akımlar hissedebiliyor musunuz?”</p>

  <p class="p6">“Yeraltı ırmağına benzer bu akımlar, sözlerin, susmaların yüzeyi altında duraksız akar ve de özne ile nesne arasında görünmez bir bağ kurar.”</p>

  <p class="p6">“Grisha'nın yerine geçerek, “Şimdi, deneyde daha da ileri gitmenizi istiyorum” dedi. “Benimle ilişki kuracak, yani duygu– düşünce alış–verişine benimle girişeceksiniz.”</p>

  <p class="p6">“Rahatça oturun, sinirlenmeyin, acele etmeyin, zorlamayın kendinizi. Herhangi bir şeyi başkasına aktarmaya girişmeden önce, gerecinizi hazırlamalısınız.”</p>

  <p class="p6">“Kısa bir süre evvel bu biçim çalışma size karmaşık görünmüştü. Şimdi kolayca yapabiliyorsunuz. Bu yeni sorun için de aynı şey olacak. Haydi, hiç söze başvurmadan, sadece bakışlarınızla, duygularınızı bana aktarın” diye buyurdu.</p>

  <p class="p6">“Ama, duyduklarımın bütün ayrıntılarını bakışlarımın içine gereğince yerleştiremem ki” dedim.</p>

  <p class="p6">“Bu konuda elimizden hiçbir şey gelmez” dedi, “onun için, ayrıntıları hesaba katmayın.”</p>

  <p class="p6">Şaşkınlıkla, “Peki, ne kalır o zaman geriye?” diye sordum.</p>

  <p class="p6">“Saygı, sevecenlik duyguları. Bunları sözsüz aktarabilirsiniz. Ama, karşınızdaki insanı, zeki, etkin, çalışkan, yüce gönüllü bir genç olduğu için sevdiğinizi kendisine tastamam anlatamazsınız.”</p>

  <p class="p6">Gözümü dikerek, Tortsov'a, “Size neyi aktarmaya çalışacağım?” diye sordum.</p>

  <p class="p6">“Ne biliyorum, ne de bilmek istiyorum” karşılığını verdi.</p>

  <p class="p6">“Neden?”</p>

  <p class="p6">“Çünkü, gözünüzü dikmiş bana bakıyorsunuz. Duygularınızın genel anlamını kavramamı istiyorsanız, bana aktarmaya çalıştığınız şeyleri yaşıyor olmalısınız.”</p>

  <p class="p6">“Anlayabildiniz demek? Duygularımı bundan daha açık seçik belirtemem.” dedim.</p>

  <p class="p6">“Herhangi bir nedenle bana tepeden bakıyorsunuz. Sözlerin yardımı olmadan bu nedenin içyüzünü bilemem. Ama bu, konumuzun dışında, Özgür olarak içinizde herhangi bir akımın belirdiğini hissettiniz mi?”</p>

  <p class="p6">“Belki de gözlerimle hissettim” karşılığını verdim ve aynı duyguları yinelemeye çalıştım.”</p>

  <p class="p6">“Hayır, bu kez, sadece, içinizdeki akımı nasıl dışa vurabileceğinizi düşünüyordunuz. Kaslarınızı gerdiniz. Çeneniz, boynunuz kasıldı, gözleriniz evlerinden fırlamaya kalktı. Sizden istediğimi çok daha yalın, kolay, doğal bir yoldan yapabilirsiniz. Bir insanı isteklerinizle kuşatmak istiyorsanız, kaslarınızı kullanmak zorunluluğunda değilsiniz. Bu akımdan doğan gövdesel coşku, sezilir sezilmez bir halde olmalıdır, öte yandan, akımın gerisine koyacağınız güç ise, bir nabız gibi atmalıdır.”</p>

  <p class="p6">Sabrım tükendi, bağırdım:</p>

  <p class="p6">“Şimdi sizi hiç anlamıyorum!”</p>

  <p class="p6">“Siz dinlenin biraz, duymanızı istediğim coşku türünü ben tanımlamaya çalışayım. Öğrencilerimden biri bu coşkuyu güzel bir çiçeğin kokusuna benzetmişti, bir başkası, elmastaki parıltıya. Bense, bir yanardağ ağzında dikilirken duydum bu coşkuyu. Dağın yüreğindeki korkunç ateşten kopup gelen kızgın havayı hissettim. Bu benzetmelerden hiçbiri sizi etkilemiyor mu?”</p>

  <p class="p6">Ben, “Hayır” dedim direnerek, “hiç mi hiç etkilemiyor.”</p>

  <p class="p6">Tortsov, sabırla “O halde, ters bir yöntemle sizi inandırmaya çalışacağım” dedi. “Dinleyin beni.”</p>

  <p class="p6">“Ben bir konsere gittiğimde müzik beni çekmez, etkilemezse, o zaman kendi kendime çeşitli eğlenceler tasarlamaya girişirim. Dinleyiciler arasından birini seçerim, onu ipnotize etmeye uğraşırım. Eğer kısmetine güzel bir kadın çıkarsa, ona ateşli duygularımı aktarmaya çalışırım. Çirkin bir kadın çıkarsa, o zaman da aksi duygularımı yollarım. Böyle durumlarda belli bir gövdesel coşku duymakta olduğumu sezerim. Bu coşkuyu siz de duymuşsunuzdur sanırım. İşte, şu anda aramakta olduğumuz da bu coşkudur.”</p>

  <p class="p6">Paul, “Demek siz bu coşkuyu, birini ipnotize ederken duyuyorsunuz, öyle mi?” diye sordu.”</p>

  <p class="p6">Tortsov, “Elbette,” dedi, “siz de ipnozu bir kerecik olsun kullanmaya çalışmış olsaydınız, ne demek istediğimi tastamam anlardınız.”</p>

  <p class="p6">Ben, rahatlayarak, “Bu benim için basit ve de alışık olmadığım bir şey değil” dedim.</p>

  <p class="p6">Tortsov şaşarak, “Ben ne zaman bunun olağanüstü bir şey olduğunu söyledim?” diye sertçe karşılık verdi.</p>

  <p class="p6">“Ben çok daha ... özel bir şey arıyordum,”</p>

  <p class="p6">Yönetmen, “Hep de böyle olur” dedi. “Yaratıcılık gibi bir söz ederiz, hemen ayaklarınız yerden kesilir.”</p>

  <p class="p6">“Haydi bakalım, deneyimizi yineleyelim şimdi.”</p>

  <p class="p6">Ben, “Ne ışını yaymaktayım?” diye sordum.</p>

  <p class="p6">“Gene tepeden bakma, küçümseme ışını.”</p>

  <p class="p6">“Ya şimdi?”</p>

  <p class="p6">“Beni okşayıp öpmek istiyorsunuz.”</p>

  <p class="p6">“Peki, şimdi?”</p>

  <p class="p6">“Gene dostça bir duygu ama, bu kez içinde biraz da ince alay var.”</p>

  <p class="p6">İçimden geçenleri bilişine sevindim.</p>

  <p class="p6">“Duygunun dışa vuran akımı ne demekmiş, anladınız mı?”</p>

  <p class="p6">Gene de biraz kararsızlıkla, “Anladım sanırım” karşılığını verdim.</p>

  <p class="p6">“Biz kendi öğreti dilimizde, buna, ışın yayımı deriz.”</p>

  <p class="p6">“Bu ışınların alınıp sindirilmesi, yayılmasının tersine bir olaydır. Deneyelim.”</p>

  <p class="p6">Rollerimizi değiştirdik; duygularını o bana aktarmaya başladı, ben de bilmeye uğraştım.</p>

  <p class="p6">Deneyi bitirdikten sonra, “Hissettiklerinizi sözlerle anlatmaya çalışın” dedi.</p>

  <p class="p6">“Bir benzetme ile anlatabilirim ancak. Bir demir parçasının mıknatıs tarafından çekilişi gibi.”</p>

  <p class="p6">Yönetmen, benzetmemi yerinde buldu. Sonra da susuşarak yaptığımız duygu-düşünce alışverişi sırasında aramızdaki psikolojik bağın farkında olup olmadığımı sordu.</p>

  <p class="p6">“Farkındaydım sanırım” diye karşılık verdim.</p>

  <p class="p6">“Eğer bu çeşit duygulardan uzun, kopuntusuz, sağlam bir bağ kurabilirseniz, giderek bu bağ öylesine güçlenir ki, kavrama adını verdiğimiz işin kolayca üstesinden gelebilirsiniz. O zaman, sizin ışın yaymanız yayılan ışınları almanız da daha güçlü, daha yoğun, daha belli bir hale gelir.”</p>

  <p class="p6">Kavrama sözü ile anlatmak istediğini daha da açıklaması kendisinden istenince şunları söyledi:</p>

  <p class="p6">“Kavrama, buldok köpeğinin çenesiyle yaptığı iştir. Biz aktörler de gözlerimizle, kulaklarımızla, duygularımızla aynı kavrayıcı güce sahip olmalıyız. Bir aktör dinleyecekse, amaçlı olarak dinlesin. Bir aktörden bir şeyi koklaması isteniyorsa, iyice koklasın. Bir şeye bakması isteniyorsa, gözlerini tastamam kullansın. Elbet, bütün bunlar, gereksiz kas gerginliği olmadan yapılmalıdır.”</p>

  <p class="p6">Ben, “Othello'dan o sahneyi oynadığım zaman, herhangi bir kavrayış gösterdim mi?” diye sordum.</p>

  <p class="p6">Tortsov, “Bir, iki kavrayış anı vardı” dedi. “Ama bu çok yetersiz. Othello rolü baştan sona tam bir kavrayışı gerektirir. Sıradan bir piyes için basit bir kavrayışla yetinebilirsiniz, ama Shakespeare'in bir piyesi için tam bir kavrayışa sahip olmak zorundasınız.”</p>

  <p class="p6">“Biz günlük yaşamda tam bir kavrayışa gereksinim duymayız. Sahnede ise, hele tragedya oynarken, kesinlikle duyarız. İkisini şöyle bir karşılaştırın. Yaşamın daha büyük kesimi birtakım önemsiz eylemlere ayrılmıştır. Kalkarsınız, yatarsınız, çoğunlukla makinemsi bir alışkanlığı sürdürürsünüz. Tiyatroda iş değişir. Soylu korkular, yüce sevinçler, tutkuların kabarıp inmesi, seçkin coşkular vardır. Biz özgürlük uğrunda, bir düşünce uğrunda, varlığımız ve haklarımız uğrunda savaşa atılmışızdır. Anlatım bakımından eğer içten ve dıştan güçlü bir kavrayışımız varsa, sahne üzerinde kullanabileceğimiz gereç işte budur. Kavrayış, hiçbir zaman olağanüstü gövdesel çaba değil, daha çok iç devinim demeye varır.”</p>

  <p class="p6">“Aktör, sahne üzerindeki ilginç, yaratıcı bir sorunun içinde erimeyi öğrenmelidir. Eğer bütün dikkatini, yaratıcı yetilerini buna verebilirse, tam kavrayışa erebilir.”</p>

  <p class="p6">“Hayvan eğitimcisi ile ilgili bir öykü anlatayım size. Eğitimcinin biri, eğitecek maymun almak üzere ikide bir Afrika'ya giderdi. Bir yere çok sayıda maymun toplanır, eğitimci de bunların arasından, amacına en çok uyar görünenleri seçer alırdı. Nasıl yapardı bu seçimi? Her maymunu bir bir ele alır, sonra, herhangi bir nesne ile, sözgelişi, gözünün önünde hareket ettirdiği parlak renkli bir mendil ile ya da rengi, sesi hoşuna gidebilecek bir oyuncakla hayvanın ilgisini çekmeye çalışırdı. Hayvanın dikkati o nesne üzerinde toplandıktan sonra da, eğitimci, başka bir nesne, tutalım ki, bir sigara veya bir fındık göstererek bu kez de dikkatini ona çekmeye başlardı. Eğer maymunu bu nesnelerin birinden ötekine yöneltmeyi başarırsa, o maymunu almazdı. Öte yandan, ne yaparsa yapsın, maymunun dikkatini ilk nesneden ayıramazsa ve o nesne hareket ettikçe maymun da ardından gitmek için bir çaba gösterirse, tutar, o maymunu alırdı. Eğitimcinin seçimi, maymunun bir şeyi kavrama, ele geçirme uğrunda gösterdiği yeteneğe dayanmaktaydı.”</p>

  <p class="p6">“Biz de, çoğu zaman, öğrencilerimizin dikkat gücünü, birbirleriyle ilişki kurma yeteneklerini, kavrayışta gösterdikleri enerji ile, süreklilikle yargıya bağlarız.”</p>

  <h3 class="h31"><a id="ncx1705"></a><a id="a70"></a>6</h3>

  <p class="p6">Yönetmen, bugün dersimize şöyle diyerek başladı:</p>

  <p class="p6">“Aktörler arasındaki ilişkilerde bu akımlar mademki bu derece önemli, bunlar teknik araçlarla acaba denetlenebilirler mi? Bu akımları, istediğimiz anda ve yerde yaratabilir miyiz?”</p>

  <p class="p6">“İşte bu noktada da, isteklerimiz hiçbir zorlama olmaksızın, kendi kendine içten doğup gelmediği zaman, gene dıştan çalışma durumunda bulunmaktaydı. Bereket ki, gövde ile ruh arasında organik bir bağ vardır. Bu bağ öylesine güçlüdür ki, ölüyü bile yeniden yaşama döndürebilir. Suda yeni boğulmuş bir adam düşünün. Nabzı durmuş, adam kendinde değil. Makinemsi hareketlerle, ciğerleri hava alıp vermeye zorlanıyor! Bu ise, kanının dolaşımını, kan dolaşımı da organlarının görevlerini yapmalarını sağlıyor, böylece, düpedüz ölmüş bir adamda yaşam yeniden beliriyor.”</p>

  <p class="p6">“Yapma araçlar kullanarak biz de aynı ilke üzerinde çalışırız. Dıştan gelen yardımlar iç devinime uyarıcılık eder.”</p>

  <p class="p6">“Şimdi de bu yardımların nasıl uygulanacağını göstereyim size.”</p>

  <p class="p6">Tortsov, geçti, yamacıma oturdu, uygun, imgesel temeli olan bir nesne seçip bunu kendisine aktarmamı istedi. Sözler, jestler, yüz anlatımları kullanmama da izin verdi.</p>

  <p class="p6">Onun ne istediğini çok geç anlayabildimse de sonunda kendisiyle ilişki kurmayı da başardım. Bir süre, beni bakar durumda öylece tutup yoldaşlık eden gövdesel coşkulara alıştırmaya çalıştı. Sınırlayarak verdiği ödevlerin hepsinde, anlatım araçlarımı, sözleri, jestleri vb.lerini kusursuz kullanır olduktan sonra, kendisiyle olan ilişkimi, sadece ışınlar alıp vermek suretiyle sürdürmeye zorlandım.</p>

  <p class="p6">Bundan sonra, hiç duygu katmaksızın, tümüyle makinemsi, gövdesel bir yolda, yaptıklarımı bana yineletti. Birini ötekinden ayırmam epeyce zaman aldı, başardığım zaman da kendimi nasıl hissettiğimi sordu.</p>

  <p class="p6">“Sadece hava basan bir tulumba gibi” dedim. “Özellikle gözlerimden, belki bir dereceye kadar da gövdemin size dönük yanından dışa vuran akımları hissettim!”</p>

  <p class="p6">“Şimdi de, o akımı, tümüyle gövdesel ve makinemsi bir yolda, elinizden geldiği sürece, aktarmaya devam edin” dedi.</p>

  <p class="p6">Ben tastamam “duygusuz” diyebileceğim hale az önce gelmiştim zaten.</p>

  <p class="p6">“Peki, o halinize niçin biraz duygu katmadınız?” diye sordu. “Duygularınız yardımınıza koşmadı ve coşku belleğiniz, akımı dışa aktarmada gereç olarak kullanabileceğiniz bir deney sunmadı size?”</p>

  <p class="p6">“Kuşku yok ki, bu makinemsi alıştırmayı sürdürmek zorunda kalsaydım, eylemimi uyandırıp harekete geçirecek bir şeye başvurmamak benim için güç olurdu. Bunun için de bir temel bulmalıydım.”</p>

  <p class="p6">Tortsov, “Niçin, hemen bu anda hissettiğiniz şeyi aktarmıyorsunuz, cesaretsizliği, çaresizliği ya da daha başka bir şey bulmuyorsunuz?” dedi.</p>

  <p class="p6">Küskünlüğümü, bıkkınlığımı kendisine aktarmaya çalıştım.</p>

  <p class="p6">Gözlerim şunları der gibiydi: “Bırakmayacak mısınız yakamı? Niçin direnip duruyorsunuz? Niçin işkence edip duruyorsunuz bana?”</p>

  <p class="p6">Tortsov, “Şimdi nasıl hissediyorsunuz kendinizi?” diye sordu.</p>

  <p class="p6">“Şimdi, tulumba, havadan başka bir şey daha çıkarıyor gibi geliyor bana.”</p>

  <p class="p6">“Böylece, ‘duygusuz’, gövdesel ışın yayışınız sonunda bir anlam, bir amaç kazanmış oldu!”</p>

  <p class="p6">Bundan sonra, ışın almaya dayanan alıştırmalara geçti. Bu seferki alıştırmalar, öncekilerin tümüyle tersi bir yoldan yapılacaktı, biricik yenilik de şuydu; ondan herhangi bir şey almaya girişmeden önce, almamı istediği şeyi hissettiğimi akışlarımda belirtmek zorundaydım. Onun o andaki duyuş–düşünüş havasına yaklaşıp bu hava ile bir ilişki kurabilmek için dikkatli bir inceleme yapmak gerekmekteydi.</p>

  <p class="p6">Tortsov, “Günlük yaşamda kendiliğinden ve seziş yolu ile olanı teknik araçlarla yapmak kolay değildir” dedi. “Bununla birlikte, rolünüzü sahne üzerinde oynadığınız zaman, bu oluşun, bir sınıf alıştırmasındakinden çok daha kolaylıkla meydana geleceğini düşünerek avunabilirsiniz.”</p>

  <p class="p6">Bunun nedeni şudur: Şimdiki amacımız için kullanmak üzere rastgele bulabildiğiniz gereçle yetinmek zorunda kaldınız. Oysa ki, sahne üzerinde sizin bütün belli durumlarınız önceden düzenlenmiş, amaçlarınız önceden belirtilmiş, coşkularınız olgunlaştırılmış, verilecek işaretle yüze çıkmaya hazır hale getirilmiştir. Biricik isteğiniz olan hafif bir uyarıcı ile, rolünüz için hazırlanan duygular kendiliğinden, sürekli olarak fışkırmaya başlayacaktır.”</p>

  <p class="p6">“Bir kaptaki suyu boşaltmak için kullandığınız sifonun, önce havasını boşaltırsınız, sonra su kendiliğinden akar. Sizde de aynı şey olur işaret verilip de yol açılınca, ışınlarınız ve akımlarınız çağıldamaya başlayacaktır.”</p>

  <p class="p6">Alıştırmalar yolu ile bu yeteneğin nasıl geliştirilebileceği kendisine sorulduğunda şunları söylerdi:</p>

  <p class="p6">“İki çeşit alıştırma üzerinde çalışmış bulunuyoruz:”</p>

  <p class="p6">“Birincisi, karşınızdaki insana aktarmak istediğiniz bir duyguyu nasıl uyandıracağınızı öğretiyor size. Bunu yaparken, yoldaşlık eden gövdesel coşkulara da dikkat ediyorsunuz. Bundan başka, başkalarından gelen kavrayıcı duyguların doğurduğu coşkuyu tanımayı da öğreniyorsunuz.”</p>

  <p class="p6">“İkincisi, yoldaşlık eden bir coşku deneyi olmaksızın, sadece aktarılacak gövdesel coşkuların hissedilmesi ve aktarılan duyguların alınması uğrunda gösterilecek bir çabayı kapsamaktadır. Bunun için de, dikkatin tastamam toplanması zorunluluğu vardır. Yoksa, bu coşkuları kolayca, düpedüz kas gerilmeleriyle karıştırabilirsiniz. Böyle bir olay başınıza gelirse, o zaman, yaymak istediğiniz başka bir iç duygu arayıp bulun. Ama, hepsinden önce, şiddetten, gövdesel kıvrıntıdan sakının. Coşkunun yayımı da, alımı da rahat, özgür, doğal ve de hiçbir enerji yitimi olmadan yapılmalıdır.”</p>

  <p class="p6">“Şunu da söyleyeyim ki, bu alıştırmaları tek başınıza ya da düşsel biri ile yapmamalısınız. Her zaman canlı bir kişiden, yanınızda bulunan, sizinle duygu-düşünce alışverişine girmeye istekli birinden yararlanın. Duygu-düşünce alışverişi karşılıklı olmalıdır. Bu alıştırmaları, benim yardımcımdan başkasının denetimi altında da yapmaya kalkmayın. Onun, sizi yanlış yola gitmekten, kas gerginliği ile asıl eylemi birbirine karıştırma tehlikesinden koruyacak bilgisine, görüşüne gereksiniminiz vardır.”</p>

  <p class="p6">“Ne kadar güç” diye atıldım.</p>

  <p class="p6">Tortsov, “Olağan, doğal bir işi yapmak mı güç?” dedi. “Yanılıyorsunuz. Olağan olan bir şey kolaylıkla yapılabilir. Doğada aykırı olan bir şeyi yapmak çok daha güçtür. İnceleyin doğanın yasalarını ve doğal olmayan hiçbir şeyi yapmaya kalkmayın.”</p>

  <p class="p6">“Çalışmalarımızın bütün ilk evreleri, kasların gevşemesi, dikkatin toplanması ve ötekiler size güç göründü ama, şimdi ikinci doğanız haline geldi hepsi.”</p>

  <p class="p6">“Teknik donatımınızı, duygu–düşünce alışverişinde bu önemli uyarıcı ile zenginleştirdiğiniz için mutlu olmalısınız.”</p>

  <p class="p6"><a id="a71"></a> </p>
</body>
</html>
