<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="tr">
<head>
  <link href="../Styles/style.css" rel="stylesheet" type="text/css" />

  <title>Bölüm 2 Aktörlük Ne Zaman Bir Sanattır?</title>
</head>

<body>
  <h1 class="h11"><a id="a17"></a><a id="a18"></a>Bölüm 2<br />
  Aktörlük Ne Zaman Bir Sanattır?</h1>

  <h3 class="h31"><a id="ncx109"></a><a id="a19"></a>1</h3>

  <p class="p6">Bugün hep birlikte, yönetmenin oyunumuz üzerine yapacağı eleştirileri dinlemeye çağrıldık. Yönetmen dedi ki:</p>

  <p class="p6">“Her şeyden önce, sanatta güzel olanı arayın ve onu anlamaya çalışın. Bu amaçla, biz de işe denememizin yapıcı ögelerini tartışmakla başlayacağız. Sözü edilmeye değer ancak iki an vardır: Birincisi, Maria'nın ‘İmdat!’ diye umutsuz bir bağırışla kendini merdivenlerden aşağı attığı, İkincisi de Kostya Nazvanov'un, “Kan, İago, kan!” dediği an. Bu iki anda da, siz oynayanlarla biz seyredenler, kendimizi tümüyle sahnede olup bitene vermiştik. Böyle başarılı anlar, yalın olarak, bir rolü yaşama sanatına bağlıdır diyebiliriz.”</p>

  <p class="p6">“Rolü yaşama sanatı nedir?” diye sordum.</p>

  <p class="p6">“Siz kendiniz denediniz. Ne duyduğunuzu siz anlatın bakalım” dedi.</p>

  <p class="p6">Tortsov'un övgüsünden sıkılarak, “Ben ne biliyorum, ne de anımsıyorum” karşılığını verdim.</p>

  <p class="p6">“Ne! Hissettiğiniz coşkuyu anımsamıyorsunuz demek? Bir şeyi yakalamak için ileri atılmaya çabalayan ellerinizi, gözlerinizi, bütün vücudunuzu, dudaklarınızı nasıl ısırdığınızı, gözyaşlarınızı nasıl güçlükle tuttuğunuzu anımsamıyorsunuz demek?”</p>

  <p class="p6">“Olup bitenleri şimdi siz sayıp dökünce, hareketlerimi anımsar gibiyim,” dedim.</p>

  <p class="p6">“Herhalde duygularınızın bulduğu anlatım yollarını bensiz anlayamazdınız değil mi?”</p>

  <p class="p6">“Evet, açık söyleyeyim, anlayamazdım.”</p>

  <p class="p6">“Siz bilinçaltı ile, sezgi ile oynuyordunuz, değil mi?”</p>

  <p class="p6">“Belki, bilmiyorum. Böyle oynamak iyi midir, kötü müdür?”</p>

  <p class="p6">Tortsov, “Eğer sezginiz sizi doğru yolda yürütürse çok iyidir, eğer bir yanlışlık yaparsa çok kötüdür”; diye açıkladı. “Sergileme oyununda sezginiz sizi yanlış yola sürüklemedi, o başarılı bir iki an içinde bize verdikleriniz de olağanüstüydü.”</p>

  <p class="p6">“Bu, gerçekten doğru mu?” diye sordum.</p>

  <p class="p6">“Doğru. Çünkü, en çok arzu edilen şey, piyesin, aktörü tümü ile kendine çekip almasıdır. Bu bir kez oldu mu, o zaman aktör nasıl duyduğuna bakmadan, ne yaptığını düşünmeden, kendi istemine aldırış etmeden rolünü yaşar. Bu yaşama da bilinçaltı ve sezgi yolu ile, kendi düzenini sağlar. Salvini demiştir ki: ‘Büyük aktörün içi duygu ile dolu olmalıdır. Özellikle canlandırdığı şeyi duymalıdır. Birinci ya da bininci kezliğine bakmadan, rolünü incelerken yalnız bir, iki kez değil, her oynanışında az da olsa, çok da olsa kesinkes heyecan duymalıdır.’ Ne yazık ki, bu bizim denetleme sınırımız içinde değildir. Bilinçaltımız bilincimize yaklaşamaz. Biz bilinçaltı alanına giremeyiz. Herhangi bir nedenle girecek olursak, o zaman bilinçaltı bilinç olur ve ölür.”</p>

  <p class="p6">“Sonuç zor bir duruma gelip dayanıyor; bizim esin yolu ile yarattığımız sanılır; esini bize verse verse bilinçaltı verir; bununla birlikte, biz bu bilinçaltını ancak onu öldüren bilinç yolu ile kullanabiliriz.”</p>

  <p class="p6">“Bereket ki, bir çıkar yolumuz var. Biz bu yolu dosdoğruda değil de dolambaçta buluyoruz. İnsan ruhunda bilince ve isteme bağımlı belirli ögeler vardır. Etki altına alınabilen bu ögeler, isteğe bağlı olmayarak meydana gelen ruhsal olaylar üzerinde sıra ile etkili olabilirler.”.</p>

  <p class="p6">“Kuşku yok ki, bu son derece karmaşık, yaratıcı bir çalışmayı gerektirir. Karmaşık yaratıcı çalışma ise, bir dereceye kadar bizim bilincimizin denetimi altında oluşursa da, daha önemli bir orantıda bilinçaltında ve isteğe bağlı olmayarak meydana gelir. Bilinçaltımızı yaratıcı çalışmaya hazırlamanın özel tekniği vardır. Kesin anlamda bilinçaltı olan her şeyi doğaya bırakmalı, kendi gücümüzün sınırı içinde kalanla uğraşmalıyız. Bilinçaltı, sezgi, çalışmamıza sokulunca da ona nasıl karışamayacağımızı bilmeliyiz.”</p>

  <p class="p6">“İnsan her zaman bilinçaltı yolu ile, esinle yaratamaz. Dünyada böyle bir dahi yoktur. Bundan dolayı sanatımız bize her şeyden önce bilinçli ve doğru olarak yaratmayı öğretir. Çünkü bilinçaltının çiçek açması demek olan esine giden yolu, en iyi bu yaratma hazırlar. Rolünüzde ne kadar bilinçli yaratma anınız varsa, esininiz de o kadar çok olabilir.”</p>

  <p class="p6">“Shchepkin, öğrencisi Shumski'ye, 'Bir rolü iyi de oynayabilirsiniz, kötü de, önemli olan doğru oynamanızdır' diye yazmıştır.”</p>

  <p class="p6">“Doğru oynamaksa, rolünüzle birlikte, rolünüze uygun düşecek biçimde doğru, mantıklı, tutarlı olmak, düşünmek, çabalamak, duymak ve hareket etmektir.”</p>

  <p class="p6">“Bütün bu içe ilişkin olayları alır da canlandırmak istediğiniz kişinin ruhsal ve bedensel yaşayışına uygularsanız, işte biz buna rolü yaşama deriz. Yaratıcı çalışmada bunun olağanüstü önemi vardır. Rolü yaşama, esine geniş yollar açtıktan başka, sanatçıya başlıca amaçlarından birini gerçekleştirmede yardım eder. Sanatçının görevi, rol kişiliğinin sadece dış yaşayışını canlandırmak değildir. Kendi insanlık niteliklerini rol kişisinin yaşayışına uydurmalı, ruhunu bütünü ile o kişinin içine boşaltmalıdır. Sanatımızın biricik amacı, insan ruhunun bu iç yaşayışını yaratmak, bu yaşayışı sanatlı bir biçim içinde anlatıma kavuşturmaktır.”</p>

  <p class="p6">“İlkin, bir rolün iç yönü üzerinde durup düşünmemizin, sonra da rolü yaşama yönteminin yardımı ile o rolün ruhsal yapısını yaratma yollarını arayışımızın nedeni işte budur. Rolünüzü her defasında yeniden yaratma çabasını yineleyerek, benzeri olan duygularla deneyerek yaşamalısınız.”</p>

  <p class="p6">“Bilinçaltı bilince neden bu kadar bağlıdır?” dedim.</p>

  <p class="p6">Aldığım karşılık şu oldu: “Bence tümüyle olağandır bu. Buharın, elektriğin, rüzgârın, suyun, doğada bulunan öteki istek dışı güçlerin kullanılması, bir mühendisin zekâsına bağlıdır. Bizim bilinçaltı gücümüz de kendi mühendisi olmadan — bilinç tekniğimize başvurmadan görevini yapamaz. Bir aktör, ancak, sahne üzerinde kendi iç ve dış yaşayışının, çevresindeki koşullar içinde doğal ve olağan bir akışla aktığını duyduğu zaman, bilinçaltının derin kaynakları da usulca açılır, bu kaynaklardan bizim her vakit açıklığa kavuşturamayacağımız duygular fışkırır. Birtakım içgüdüler bu duyguları buyrukları altına aldıklarında, daha kısa ya da daha uzun süre ile onlar da bizi buyrukları altına alırlar. Biz aktörler anlamadığımız, inceleyemediğimiz bu yönetici güce doğa der geçeriz.”</p>

  <p class="p6">“Ama olağan organik yaşamın yasalarını bozar, görevini engellerseniz, o zaman bu üstün derecede duygulu bilinçaltı ürker, susar. Buna meydan vermemek için, rolünüzü ilkin bilinçli olarak planlayın, sonra da gerçeğe uygunlukla oynayın. Bu noktada bir rolün iç hazırlığı yapılırken, gerçekçilik, hatta doğaya uygunluk başta gelir. Çünkü böylece bilinçaltınız harekete geçirilir, esin fışkırmaları sağlanır.”</p>

  <p class="p6">Paul Shustov, “Sözlerinizden şunu anlıyorum ki” dedi. “Sanatımızı incelemek için rolü yaşamanın psikolojik tekniğini edinmeliyiz. Bu, insan ruhunun yaşayışını yeniden yaratmak olan biricik amacımıza ulaşma yolunda bize yardım eder.”</p>

  <p class="p6">Tortsov, “Doğru ama, eksik,” dedi. “Bizim amacımız yalnızca insan ruhunun yaşayışını yeniden yaratmak değil, aynı zamanda onu güzel, sanatlı bir biçim içinde anlatmaktır. Bir aktör önce rolünü içten yaşamak, sonra da o yaşayışa dıştan bir biçim vermek zorundadır. Gövdenin ruha bağımlılığına, bu bağımlılığın bizim sanat okulumuzdaki üstün önemine özellikle dikkatinizi çekerim. Olağanüstü incelikte, çoğunlukla bilinçaltı bir yaşantıyı anlatmak için son derece duygulu, kusursuz hazırlanmış bir ses ve gövde aygıtının denetimini elde bulundurmak gerekir. Bu aygıt tam bir duyarlık ve doğrulukla, ele avuca sığmayan en ince duyguları anında ve tastamam yeniden yaratmaya hazır olmalıdır. Hem rolün ruhunu yaratan kendi iç donatımı üzerinde, hem de coşkularının yaratıcı sonuçlarını tastamam ortaya koyması gerekliliği yüzünden gövdesi üzerinde, bizim, tipten bir aktörün başkalarından daha çok çalışmak zorunda oluşunun nedeni de işte budur.”</p>

  <p class="p6">“Bir rolün dışa vurumu bile büyük ölçüde bilinçaltının etkisindedir. Aslında yapma, gösterişçi hiçbir teknik doğanın doğurduğu tansıklarla (mucizelerle) ölçüştürülemez bile.”</p>

  <p class="p6">“Bizce neyin temel olduğunu bugün sizlere genel çizgileriyle belirttim. Deneyimiz bizi öylesine kesin bir inanca çekti getirdi ki, yaşamın gözden kaçan incelikleriyle derinliklerini, insanın yaşayışına dalarak ancak bizim sanat türümüz yeniden sanatlıca yaratabilir. Ancak böyle bir sanat seyirciyi bütün varlığı ile kendine çeker ve de seyircinin ruhunu ancak böyle bir sanat zenginleştirip zamanla silinmeyecek izlenimler uyandırarak sahne üzerinde olup bitenleri hem anlamasını, hem de içten içe yaşamasını sağlar.”</p>

  <p class="p6">“Son derece önemli bir nokta da, sanatımızın, üzerine kurulmuş bulunduğu doğal yasalarının organik temellerinin sizi gelecekte yanlış yola sapmaktan korumasıdır. Hangi tiyatrolarda, hangi yönetmenlerle çalışacağınızı kim bilir? Doğa üzerine kurulu yaratıcı çalışmayı hiçbir yerde, hiç kimsede bulamazsınız. Tiyatroların büyük çoğunluğunda aktörlerle yönetmenler tam bir utanmazlıkla durup dinlenmeden doğaya saldırıyorlar. Eğer gerçek sanatın sınırlarına, doğanın organik yasalarına güveniniz varsa, hem yolunuzdan sapmaz, hem de yanlışlarınızı anlayabilir, düzeltebilirsiniz. İşte bunun için, her öğrenci aktörün ilk işi, sanatımızın temellerini incelemek olmalıdır.”</p>

  <p class="p6">Birden “Evet, evet” diye atıldım, “küçük de olsa, bu yönde bir adım atabildiğime öyle seviniyorum ki...”</p>

  <p class="p6">Tortsov, “Yavaş olun,” dedi, “aksi halde en acı düş kırıklığına uğrarsınız. Rolünüzü yaşamayı, bize sahnede gösterdiğiniz şeylerle karıştırmayın.”</p>

  <p class="p6">“Peki ama, ne gösterdim ben size?”</p>

  <p class="p6">“Othello'dan seçtiğiniz o büyük parçada, rolünüzü yaşama yönünden başarılı sayılabilecek, hepitopu bir iki dakika bulunduğunu daha önce söylemiştim. Bu bir iki dakikayı, size de, öteki öğrencilere de, bizim sanat anlayışımızın temellerini anlatmak amacı ile açıklamıştım. Bununla birlikte, Othello ile İago arasındaki o sahnenin bütününden söz edecek olursak, herhalde bu sahne bizim sanat anlayışımıza uygundur diyemeyiz.”</p>

  <p class="p6">“Ne deriz öyle ise?”</p>

  <p class="p6">Yönetmen, “Zoraki oyun deriz” dedi.</p>

  <p class="p6">Ben şaşalayarak, “Peki, zoraki oyun nedir?” diye sordum.</p>

  <p class="p6">O, “Bir aktör, sizin oynadığınız gibi oynadığı zaman, birden umulmadık biçimde büyük sanatlı doruklara yükselip de seyirciyi sarsarsa, işte oyunun o noktasında tek tek anlar var demektir,” diye açıkladı. “Böyle anlarda siz esininize göre yaratıyor, açıkçası, yakıştırma bir oyun oynuyorsunuz; söyleyin bana, Othello'nun beş büyük perdesini de, rastgele oynadığınız o kısa sahnedeki o aynı üstünlükle oynayabilecek kadar kendinizi yeterince hazırlıklı ya da ruh ve gövde yönünden yeterince güçlü hissediyor musunuz?”</p>

  <p class="p6">Sakıncasız, “Bilmem,” diye karşılık verdim.</p>

  <p class="p6">Tortsov, “Ben açık seçik bilirim ki,” dedi, “böylesine bir işin üstesinden gelmek yalnız olağanüstü yaratılıştaki bir dâhinin değil, bütün Herkül'lerin de gücünün çok ötesindedir. Bizim istediğimiz türden bir aktör olabilmek için, doğanın yardımından başka, iyice geliştirilmiş bir ruh tekniğine, büyükler büyüğü bir yeteneğe, sonra da, bedence, sinirce zengin yedek güçlere sahip olmanız gerekir. Bunlardan yoksun olduğunuzda ise, tekniği benimsemeyen karakter aktörlerinin yaptığından fazlasını yapamazsınız. O aktörler de, sizin yaptığınız gibi, sadece esine dayanırlar. Eğer esin işe karışmazsa, o zaman, boşlukları dolduracak şey ne sizde bulunur, ne de o aktörlerde. Rolünüzü oynarken sinir geriliminde uzun düşmeler oldu. Bu, tümüyle sanatça güçsüzlüğü, beceriksizce, acemice bir oyun çeşidini gösterir. Böyle zamanlardaki oyununuz cansızdır, yapmadır. Bunun sonucu olarak da, yüce anlarla aşırı oyun nöbetleşe birbirini kovuşturur.”</p>

  <h3 class="h31"><a id="ncx150"></a><a id="a20"></a>2</h3>

  <p class="p6">Tortsov bugün oyunumuz üzerine bazı şeyler daha söyledi. Sınıfa girince Paul'e döndü, dedi ki:</p>

  <p class="p6">“Siz de ilgi çekici birkaç an gösterdiniz bize. Ama bu anlar daha çok 'Temsil Sanatı' yönünden ilgi çekiciydi.”</p>

  <p class="p6">“Mademki aktörlüğün değişik bir biçimini başarı ile seyrettirdiniz, İago rolünü nasıl yarattığınızı niye açıklamayasınız bize, Paul?”</p>

  <p class="p6">Paul, “Ben doğrudan doğruya rolün içyapısını, özünü ele aldım, bu özü uzun bir süre inceledim,” dedi. “Evde çalışırken rolümü gerçekten yaşadım gibi geldi bana. Provaların bazılarında ise, rolümün belli birkaç yeri vardır ki, o yerlerde de duyar gibiydim. Bu dediklerimin, 'Temsil Sanatı' ile ne gibi bir ilgisi var, bilmiyorum.”</p>

  <p class="p6">Tortsov, “Aktör, 'Temsil Sanatı'nda da rolünü yaşar,” dedi. “Temsil Sanatı'nın bizim sistemimizle bu kadarcık benzeşmesi, onu da gerçek sanat olarak düşünmemizi sağlıyor.”</p>

  <p class="p6">“Bununla birlikte, temsil sanatı aktörünün amacı başkadır. Bu sanatın aktörü, kusursuz bir dış görünüşe, bir biçime hazırlık olsun diye yaşar rolünü. Gönlünü bu yolda bir kez kandıran aktör, bu biçimi makinemsi bir eğitimden geçen kasların yardımı ile elde eder. Bunun içindir ki, bu değişik okulda rolünüzü yaşamak, bizim okulda olduğu gibi, yaratmanın ilk adımı değil, daha sonraki sanatlı çalışmaya hazırlayıcı devrelerden biridir.”</p>

  <p class="p6">Ben, “Ama Paul, sergileme oyununda kendi duygularından faydalandı,” diye atıldım.</p>

  <p class="p6">Birkaç kişi de bana katıldı, benim oyunumdaki gibi Paul'ün oyununda bir sürü yanlışa rastlanmakla beraber, rolü gerçekten yaşama konusunda yer yer başarılı anlar görüldüğünü iddia etti.</p>

  <p class="p6">Tortsov, “Hayır,” diye üsteledi, “bizim sanatımızda, rolünüzü, oynadığınız sürenin her anında, her zaman yaşamalısınız. Her yeniden yaratmada da, rol yeni baştan yaşanmalı, yeni baştan cisimlenmelidir. Bu, Kostya'nın oyunundaki birkaç başarılı anı ortaya koyar. Gelgelelim, Paul'ün oyununda, ne yakıştırmada (tuluatta) bir tazelik gördüm, ne de rolünü duymada. Tersine, belli bir iç soğukluğundan doğan, değişmeksizin sürüp giden oyun yöntemi ile yer yer göze çarpan bir biçimin doğruluğu, sanatlı bitişi karşısında şaştım kaldım. Bununla birlikte, o anlarda ben, bu sadece yapma kopyanın ötesinde özgün olanın doğru ve iyi olduğunu hissettim. Rolü yaşama konusunda daha önceki anlayışın bu yankısı, onun oyununu, bazı belli anlarda, temsil sanatının gerçek bir örneği haline getirmiştir.”</p>

  <p class="p6">“Sadece kopya sanatını nasıl elde edebilirim?”</p>

  <p class="p6">Paul konuyu kavrayamadı.</p>

  <p class="p6">Yönetmen “İago'nuzu nasıl hazırladınız? Bize bu konuda biraz daha açıklama yapın da iyice anlayalım” dedi.</p>

  <p class="p6">“Duygularımın dışa vurduğundan emin olmak için ayna karşısında çalıştım.”</p>

  <p class="p6">Tortsov, “Bu tehlikelidir,” diye düşüncesini belirtti. Ayna karşısında çalışırken çok dikkatli olmalısınız; çünkü ayna, bir aktöre, hem kendi, hem de rolü yönünden ruhunun içyüzüne bakmaktan çok dış yüzüne bakmayı öğretir.”</p>

  <p class="p6">Paul, “Bununla birlikte, ayna, dışyüzümün, duygularımı nasıl yansıttığımı görmeme yardım etti” diye üsteledi.</p>

  <p class="p6">“Kendi duygularınızı mı, yoksa rolünüz için hazırlanan duyguları mı?”</p>

  <p class="p6">Paul, “İago'ya uygulanabilen kendi duygularımı” diye açıkladı.</p>

  <p class="p6">Tortsov, “Şu halde, ayna karşısında çalışırken sizi birinci derecede ilgilendiren, dışyüzünüz, genel görünüşünüz, hareketleriniz değil, duygularınızın dışa vurma biçimiydi” diyerek konuyu daha da deşti.</p>

  <p class="p6">Paul, “Tamam!” diye atıldı.</p>

  <p class="p6">Yönetmen, “Bu da dikkate değer,” dedi.</p>

  <p class="p6">Paul, anılarına gömüldü, dalgın dalgın, “Duygumun doğru yansımasını gördüğüm zaman nasıl hoşlandığımı anımsıyorum; diye sürdürdü sözünü.</p>

  <p class="p6">Tortsov, “Duygularınızı değişmez bir biçim içinde anlatıma kavuşturan yöntemleri siz kendiniz mi buldunuz?” diye sordu.</p>

  <p class="p6">“Bu yöntemler, sık sık yapılan yinelemeler sonunda kendiliklerinden meydana geldi.”</p>

  <p class="p6">Bu sefer, Tortsov, ilgi ile, “Demek ki, uğraşa didine, rolünüzün belirli başarılı yerlerinin yorumu için belli bir dış biçim elde ettiniz, o yerlerin dış anlatımının da tekniğin yardımı ile üstesinden gelebildiniz, öyle mi?” diye sordu.</p>

  <p class="p6">Paul, “Açıkçası, evet” dedi.</p>

  <p class="p6">Yönetmen, “Bu biçimden de, rolünüzü her yineleyişte yararlandınız, öyle mi?” diye yokladı.</p>

  <p class="p6">“Açıkçası, yararlandım.”</p>

  <p class="p6">“Şimdi şunu söyleyin bana: Bu kurulmuş biçim size her seferinde bir iç eylem (aksiyon) yolu ile mi geldi, yoksa bu biçim bir kez doğduktan sonra siz onu, başka coşkuların paydaşlığı olmaksızın, makinemsi bir alışkanlıkla mı yineleyip durdunuz?”</p>

  <p class="p6">Paul, “Her seferinde ben bu biçimi yaşadığımı sanıyorum” dedi.</p>

  <p class="p6">Tortsov, “Hayır, seyircilerin aldığı izlenim bu değildi,” diye önledi. “Üzerinde tartıştığımız okulun aktörleri de sizin yaptığınızı yaparlar. Bu aktörler, başlangıçta rollerini duyarlar ama, bir kez duyduktan sonra da yeniden duymaya devam etmezler, sadece ilk buldukları dış hareketleri, ses uyumlarını, anlatımları anımsarlar ve coşkusuz bir yineleyişle sürdürüp giderler. Bu aktörler teknikte son derece becerilidirler, şu kadarcık bir sinir gücü harcamadan da, sadece teknikle, rollerinin üstesinden gelebilirler. Gerçek şu ki, ardından gidecekleri örneği bir kere kararlaştırdıktan sonra rollerini duymayı çoğu zaman akılsızlık sayarlar. Sadece başlangıçta yaptıkları doğruyu anımsamakla doğru bir oyun çıkaracaklarına emin olduklarını sanırlar. Bu, sizin İago oyununuzdan seçip ayırdığımız yerlere bir dereceye kadar uygulanabilir. Çalışmanızı sürdürürken neler olup bittiğini anımsamaya çalışın.”</p>

  <p class="p6">Paul, rolünün geri kalan bölümler üzerindeki çalışması ile yahut İago'nun aynadaki görünüşü ile gönlünü kandıramadığını, bu yüzden, dışyüzü kötülükle hileciliğe iyi bir örnek gibi görünen bir tanıdığına benzemeye çalıştığını söyledi.</p>

  <p class="p6">Tortsov, “Böylece, siz de o kişiyi yararınıza uygulayabileceğinizi düşündünüz demek?” diye sordu.</p>

  <p class="p6">Paul, “Evet!” dedi.</p>

  <p class="p6">“Peki ama, kendi niteliklerinizle ne iş görecektiniz?”</p>

  <p class="p6">Paul, “Açıkça, gerçeği söyleyeyim, ben sadece tanıdığımın dış hareketlerini, yapmacıklarını benimseyecektim,” dedi.</p>

  <p class="p6">Tortsov, “Büyük yanlışlık” diye karşıladı. “Çünkü bu noktada yaratıcılıkla hiç ilgisi olmayan, tam öykünmeye daldınız.”</p>

  <p class="p6">Paul, “Ne yapmalıyım?” diye sordu.</p>

  <p class="p6">“Her şeyden önce, modeli iyice benimsemelisiniz, sindirmelisiniz içinize. Karmaşık bir iştir bu. Modeli çağ açısından, zaman, ülke, yaşama koşulları, çevre, yazın, psikoloji, yaşayış biçimi, toplumsal durum, dış görünüş; dahası var, alışkanlık, hal hareket, ses, konuşma, ses uyumları gibi karakter açısından da incelemelisiniz. Modeliniz üzerinde yapacağınız bütün bu çalışmalar, onu kendi duygularınızın süzgecinden geçirmenize yardım edecektir. Bunlar yoksa, sanatınız da yok dernektir.”</p>

  <p class="p6">“Bu modelden rolün canlı bir imgesi doğunca, eski temsil okulu sanatçısı o imgeyi kendi benliğine aktarır. Bu olayı, bu okulun en iyi temsilcilerinden biri olan ünlü Fransız aktörü Coquelin açık seçik anlatmıştır... ‘Aktör modelini kendi imgeleminde yaratır, sonra, tıpkı ressamın yaptığı gibi, o modelden çekip aldığı özellikleri tuvaline değil de, kendi benliğine işler…’ Coquelin, Tartuffe'ün giysisini görür, o giysiyi kendi üstüne geçirir; Tartuffe'ün yürüyüşüne dikkat eder, o yürüyüşü benzetler (taklit eder); Tartuffe'ün yüzüne bakar, o yüzü kendi yüzüne, kendi yüzünü onun yüzüne benzetir. Tartuffe'den duyduğu sesin tıpkısı ile konuşur; bu kişiyi, Tartuffe gibi davranır, yürür, hareket eder, dinler, düşünür hale getirir. Değişik bir deyişle, kendi ruhunu ona verir. Artık portre hazırdır, sadece çerçevelenmesi, yani sahneye yerleştirilmesi gerekmektedir. Bundan sonra, seyirci ya, ‘İşte Tartuffe’, ya da ‘aktör işin üstesinden gelemedi’ diyecektir.”</p>

  <p class="p6">Ben, duygulanarak, “Ama bütün bunlar korkunç derecede güç ve karmaşık” dedim.</p>

  <p class="p6">“Evet, Coquelin de kabul eder bunu. Der ki: ‘Aktör yaşamaz, oynar. Aktör oyununun amacına karşı soğuk durur, ama aktörün sanatı kusursuzluk olmalıdır.’ Kuşku yok ki,” diye ekledi Tortsov, “eski temsil sanatı bir sanat olarak kalacaksa eğer, kusursuzluk ister.”</p>

  <p class="p6">“Eski temsil okulunun güvenilir yanıtı şudur: ‘Sanat ne gerçek yaşamdır, ne de gerçek yaşamın yansımasıdır. Sanatın kendisi bir yaratıcıdır, soyutlanmasında güzel olan, zaman ve yer sınırlarının ötesinde kalan kendi yaşamını yaratır sanat.’ Açıktır ki, o biricik, o kusursuz, o erişilmez sanatçımız, yaratıcı doğamızın böyle aşırı meydan okuyuşunu kabul edemeyiz.”</p>

  <p class="p6">“Coquelin okulu sanatçıları şu yolda akıl yürütürler: Tiyatro bir alışkanlıktır. Sahne ise, gerçek yaşamın imgesini yaratacak kaynaklar yönünden çok yoksuldur; bu yüzden, tiyatro, alışkanlıkları bir yana itmemelidir... Bu tip sanat güzelden daha az derin, gerçek güçlüden daha tez etkilidir. Bu tip sanatta biçim özden daha ilgi çekicidir. Bu sanat, ruhumuzdan çok, görme ve işitme duyularımız üzerinde etki yapar. Kısaca, bu sanat, sizi harekete getirmekten çok, hoşnut etmeye çalışır.”</p>

  <p class="p6">“Bu sanattan büyük izlenimler alabilirsiniz. Ama bu izlenimler ne ruhunuzu ısıtır, ne de ruhunuzun derinliklerine sızar. Bu izlenimlerin etkisi yoğun ise de, sürekli değildir. İnanmaktan çok hayret edersiniz. Ancak, tiyatroya has şaşırtıcı güzellik, ya da olağanüstü gönül üzgünlüğü yolu ile elde edilebilecek olan şey bu sanatın sınırları içinde kalmaktadır. Fakat, ince ve derin insanlık duyguları böyle bir ayrı tekniğe bağlı değildir. Bu duygular, daha belirdikleri anda doğal coşkuları gerektirir. Bununla birlikte, rolü 'Temsil etmek', bir yönden bizim sistemimize uyduğu için, yaratıcı sanat olarak kabul edilmelidir.”</p>

  <h3 class="h31"><a id="ncx195"></a><a id="a21"></a>3</h3>

  <p class="p6">Bugünkü dersimizde, Grisha Govorkov, sahne üzerinde yaptığı her şeyi her zaman derinden derine hissettiğini söyledi.</p>

  <p class="p6">Tortsov, buna şu karşılığı verdi:</p>

  <p class="p6">“Herkes yaşamının her anında bir şeyler hissetmelidir. Yalnız ölüler coşkudan yoksundurlar. Sahne üzerinde ne hissettiğinizi bilmek önemlidir. Çünkü, en deneyimli aktörlerin bile, rolleri için hiç önemi, ya da birinci derecede gereği olmayan birtakım şeyleri evde hazırlayıp sahneye getirdikleri çok görülmüştür. Hepiniz aynı şeyi yaptınız. Öğrencilerden bazıları sesleriyle, etkili ses uyumları ile, oyun teknikleri ile gösteriş yaptılar; ötekiler de canlı hareketleri, bale zıplamaları, umutsuz, taşkın oyunları ile seyircileri güldürdüler; güzel çalımlar ve duruşlarla kendilerine çekidüzen verdiler; kısaca, sahneye getirdikleri, oynadıkları roller için hiç de gerekli olmayan şeylerdi.”</p>

  <p class="p6">“Size gelince, Govorkov, siz rolünüzü içinden kavramadınız, ne yaşadınız, ne de temsil ettiniz. Fakat bambaşka bir oyun çıkardınız.”</p>

  <p class="p6">Grisha, sabırsızlıkla, “Nasıl bir oyun?” diye sordu.</p>

  <p class="p6">“Makinemsi bir oyun. Kuşku yok ki, rolü basmakalıp yönleriyle sunma yöntemleri özenle işlenmiş olması bakımından, kendi türünün hiç de kötü bir örneği sayılmaz.”</p>

  <p class="p6">Grisha'nın çıkardığı uzun tartışmayı geçiyor, doğruca Tortsov'un gerçek sanatı makinemsi oyundan ayıran sınırlar üzerindeki açıklamasına atlıyorum.</p>

  <p class="p6">“Yaşamasız gerçek sanat olamaz. Gerçek sanat, duygunun gereğince yerini aldığı noktada başlar.”</p>

  <p class="p6">Grisha, “Ya makinemsi oyun?” diye sordu.</p>

  <p class="p6">“Makinemsi oyunda yaşama eylemi gereksizdir, bu oyunda bu eylem rastgele kendini gösterir.”</p>

  <p class="p6">“Lastik damgalar diye nitelendirdiğimiz makinemsi oyunun kökenleri ile yöntemlerini kavradığınız zaman bunu daha iyi anlarsınız. Duyguları yeniden meydana getirmek için, onları kendi deneyiminizden bulup çıkarabilmelisiniz. Makinemsi aktörler duyguyu yaşamadıklarından, duygunun dış sonuçlarını da yeniden meydana getiremezler.”</p>

  <p class="p6">“Makinemsi aktör, yüzünüzün, yüz kımıldanışlarının (mimiklerinin), sesinin, el kol hareketlerinin yardımı ile seyirciye var olmayan duygunun ölü maskesinden başka bir şey sunamaz. Bunun için, her türlü duyguyu dış araçlar yolu ile dile getirmeye çabalayan güzel görünüşlü, bol çeşitli bir etkiler takımı hazırlanmıştır.”</p>

  <p class="p6">“Bu yerleşmiş klişelerden bazıları geleneksel bir hale gelmiş, kuşaktan kuşağa süregitmiştir; sözgelişi, aşkı anlatmak için elinizi kalbinizin üstüne bastırmak ya da ölüm düşüncesini çağrıştırmak için ağzınızı geniş geniş açmak gibi: Daha başkaları da, yetenekli çağdaşlardan hazır alınmıştır, (trajik anlarda Vera Komissarzhevskaya'nın ikide bir yaptığı, elinin sırtı ile alnını ovuşturma hareketi gibi). Daha daha başkaları ise, aktörlerin kendilerince bulunmuştur.”</p>

  <p class="p6">“Bir rolün sözlerini söylemenin özel yolları, konuşmanın, konuşma biçiminin özel yöntemleri vardır. (Sözgelişi, rolün can alıcı anlarında çıkartılan aşırı yüksek ya da alçak tonlar, tiyatroya özgü bir titretimle –tremole ile–, olmazsa, söylevciliğe özgü ses oyunlarıyla elde edilir.) Gövde hareketleri için de yöntemler vardır (makinemsi aktörler sahnede yürümezler, “ilerlerler”,) el kol hareketi için, güzel görünüşlü hareket için, genellikle hareket için yöntemler vardır. Bütün insanca duygularla tutkuları anlatmanın da yöntemleri vardır (kıskançlığa kapıldığınız zaman dişlerinizi gösterip gözlerinizi belerte belerte döndürmek, ağlayacağınız yerde gözünüzü, yüzünüzü ellerinizle kapamak; umutsuzluk içindeyken saçınızı başınızı yolmak gibi). Her tipten insanları, toplumdaki çeşitli sınıfları benzetlemenin de yolları vardır (köylüler yere tükürür, burunlarını ceketlerinin eteğine silerler, askerler mahmuzlarını şakırdatırlar, aristokratlar saplı gözlükleriyle oynarlar.) Daha başkaları ise, çağları nitelendirir (operaya özgü el kol hareketleri ortaçağ, kırıtkan yürüyüş on sekizinci yüzyıl içindir). Bu makinemsi hazır yöntemler, insanda ikinci doğa haline gelebilecek biçimde, sürekli alıştırmalar yolu ile kolayca elde edilebilir.”</p>

  <p class="p6">“Zaman ve sürekli alışkanlık, çirkin, anlamsız şeyleri bile – sevilir hale getirir. Sözgelişi, bir zamanlar komik operadaki hoşa giden omuz silkmeler, genç görünmeye çalışan yaşlı bayanlar, piyesin kahramanı girip çıkar kendi kendine açılıp kapanan kapılar, bale, opera, özellikle düzmece — klasik tragedyalar bu çeşit beylik alışkanlıklarla doludur. Zaman boyu değişmeyen bu yöntemlerle, kahramanların en karmaşık ve yüce yaşayışlarını yeniden dile getireceklerini sanırlar: Sözgelişi; bir insanın, umutsuzluk anında, kalbini söküp çıkaracakmışçasına göğsünü dövmesi; kızgınlıkla yumruklarını sallaması, Tanrıya yalvarırken ellerini göğe kaldırması gibi.”</p>

  <p class="p6">“Makinemsi aktöre göre, tiyatroya özgü konuşma ile göz okşayıcı hareketlerin amacı —lirik anlarda aşın içlilik, yiğitlik şiirini okurken tekdüze bir ses, tiksinmeyi anlatmak için ıslıklı sesler, kederi belirtmek için sesle yapmacıklı gözyaşları gibi— sesi yükseltmek, yüksekten konuşmak, geniş hareketler yapmak suretiyle aktörler daha güzelleştirip tiyatroca etkililiklerini daha da güçlendirmektir.</p>

  <p class="p6">“Ne yazık ki, dünyada beğeniden çok beğenisizlik var. Soyluluk yerine bir çeşit gösterişlilik, güzellik yerine sevimlilik, anlatım yerine tiyatroca etki yaratıldı.”</p>

  <p class="p6">“Bir rolde, önceden canlı duygu ile pekiştirilmediği için boş kalan her yeri klişeler doldurur ki en kötüsü de budur. Dahası var, bu klişeler çoğu zaman duygunun önünde koşar, yolu tıkar; bir aktörün bu çeşit tuzaklara karşı kendini son derece dürüstlükle korumak zorunda oluşunun gereği ortada. Bu, yetenekli, gerçek yaratıcılıktan nasipli aktörler için de doğrudur.”</p>

  <p class="p6">“Bir aktör, sahne alışkanlıklarının seçiminde ne kadar becerili olursa olsun, bu alışkanlıkların doğuşundaki makinemsilik yüzünden, seyircilerini bunlarla harekete getiremez. Bu alışkanlıkları uyandıracak bazı ek araçları olmalıdır. İşte bunun için aktör, tiyatroya özgü coşkular adını verdiğimiz coşkulara sığınır. Bu coşkular, sözde gövdesel duyguların bir çeşit yapay benzetlemesidir.”</p>

  <p class="p6">“Yumruklarınızı sıkar, kaslarınızı gerer ya da kesik kesik soluk alıp verirseniz, büyük bir gövdesel gerginlik sağlayabilirsiniz. Halk bunu çoğu zaman, tutku ile alevlenmiş güçlü bir ruh halinin anlatımı sanır.”</p>

  <p class="p6">“Daha sinirli tipten olan aktörler tiyatroya özgü coşkuları yapay bir yola, sinirlerini zorlayarak uyandırabilirler; bu ise, tıpkı yapay gövdesel coşkuda olduğu gibi, içi boş, kupkuru teatral bir hysteria, sağlıksız bir coşkunluk yaratır.”</p>

  <h3 class="h31"><a id="ncx217"></a>4</h3>

  <p class="p6">Bugünkü dersimizde yönetmen sergileme oyunumuzu incelemeye devam etti. Zavallı Vanya Vynusov çok kötü duruma düştü. Tortsov, onun oyununu makinemsi oyun bile saymadı.</p>

  <p class="p6">“O halde, nasıl bir oyundu?' diye sordum.</p>

  <p class="p6">Yönetmen, “Abartmalı oyun türünün en çirkiniydi” karşılığını verdi.</p>

  <p class="p6">“Ama ben hiç abartmaya kaçmadım, değil mi?” diyerek tehlikeli bir çıkış yaptım.*</p>

  <p class="p6">Tortsov, sertçe “Kaçtınız!” dedi.</p>

  <p class="p6">“Ne zaman?” diye atıldım. “Siz kendiniz söylediniz ki, benim oyunum!...”</p>

  <p class="p6">“Ben size açıkladım ki, oyununuzda gerçek yaratıcılık anları vardır. Zaman zaman beliren bu anlar...”</p>

  <p class="p6">“Makinemsi oyuna mı özgü?” sorusu ağzımdan fırlayıverdi.</p>

  <p class="p6">“Makinemsi oyun ancak uzun çalışmalar sonunda geliştirilebilir. Grisha'nın durumunda olduğu gibi; siz ise, bu gelişmeyi sağlayacak zaman hiç mi hiç bulamadınız. İşte bu yüzden de, teknikten yoksun, lastik damgalar türünün en acemice örneği olarak, bir vahşinin abartmalı bir benzetlemesini ortaya koydunuz. Makinemsi oyun bile tekniksiz olamaz.”</p>

  <p class="p6">“Sahneye ilk kez adım attığıma göre, bu lastik damgaları ben nereden edinmiş olabilirim?” diye sordum.</p>

  <p class="p6">“SANAT YAŞAMIM adlı yapıtı okuyun. O yapıtta hiçbir tiyatro, hiçbir temsil, hatta hiçbir prova görmedikleri halde, en adi, en bayağı klişelerle bir tragedya oynamış olan iki küçük kız üzerine bir öykü anlatılır. Bereket ki, bu kişilerden sizde de bol bol var.”</p>

  <p class="p6">“Niçin bereket ki?” dedim.</p>

  <p class="p6">Yönetmen, “Onlarla savaşmak, kökleşmiş makinemsi oyunla savaşmaktan daha kolaydır da ondan,” karşılığını verdi.</p>

  <p class="p6">“Sizin gibi aktörlüğe yeni başlayanlar, yetenekli iseler, bir rolü ancak rastgele ve kısa bir süre için çok iyi doldurabilirler. Öte yandan, rolü, sürekli, sanatlı bir biçim içinde yeniden yaratamayacakları için, de her zaman gösterişçiliğe başvururlar. Başlangıçta bu pek o kadar zararlı değilse de, gösterişçilikte büyük tehlikenin tohumları saklı olduğunu hiçbir zaman unutmamalısınız. Bir aktör olarak sizi sakatlayacak, doğuştan gelme yeteneklerinizi bir kenara itecek alışkanlıklar haline gelmemesi için, daha baştan, bu gösterişçilik illeti ile savaşmaksınız.”</p>

  <p class="p6">“Kendi örneğinizi ele alın. Siz zeki bir insansınız. Bununla birlikte, sergileme oyununda, sayılı birkaç anı ayrı tutarsak, neden bu kadar saçma idiniz? Kendi günlerinde, kültürce ünlü sanlı Kuzey Afrikalıların, kafeste bir aşağı bir yukarı dolaşıp duran yabanıl hayvanlara benzediklerine gerçekten inanabilir misiniz? Sizin canlandırdığınız yabanıl, bayraktarı ile yaptığı dingin konuşmada bile, ona kükredi, dişlerini gösterdi, gözlerini belertti. Role böyle yaklaşmayı nerede öğrendiniz?”</p>

  <p class="p6">O bunları söyleyince, ben de evde rolüm üzerindeki çalışmamla ilgili olarak günlüğüme ne yazmışsam hemen hepsini çıkarıp bir bir okudum. Göz önünde daha da belirsin diye, odamdaki yerlerine göre, birkaç sandalye de dizdim. Uygulayarak yaptığım bu açıklamaya, Tortsov yer yer, katıla katıla güldü.</p>

  <p class="p6">Bitirdiğim zaman, “İşte, nasıl en kötüsünden bir aktörlüğün başladığı meydanda,” dedi. “Sergileme oyununa hazırlanırken, rolünüze, seyircileri etkileme açısından yaklaşmışsınız. Peki ama, neyle? Canlandırmaya çalıştığınız kişinin duygularına karşılık olan gerçek, organik duygularla mı? Siz de bu duygunun zerresi yoktu. Tastamam canlı bir imgeleminiz bile yok, sadece dıştan kopya etseydiniz olabilirdi. Sizce yapılacak ne kaldı geriye? Zihninizde parlayan ilk özelliğe sımsıkı tutunmak. Zihniniz yaşamaya atılmak için fırsat kollayan böyle şeylerle dopdolu. Her izlenim, şu ya da bu biçimde, belleğimizde yer eder, gerektiği zaman da işimize yarar. Böyle ivedi ya da genel tanımlarla belirtmek istediğimiz şeyin gerçeğe karşılık olup olmadığına çok az dikkat ederiz. Herhangi genel bir ayırıcı özellik ya da imge ile gönlümüzü kandırırız. İmgeleri canlandırmak için, günlük uygulama bize, şükür ki, tekrar tekrar kullanılarak herkesin kolayca anlayabileceği hale gelen şablonlar yahut dış anlatım olanakları hazırlamıştır.”</p>

  <p class="p6">“İşte, sizin başınıza gelen de budur. Genellikle bir siyahinin dış görünüşüne kapıldınız. Shakespeare'in ne yazdığına aldırış etmeden, onu ivedilikle yeniden yaratmaya kalktınız. Yeniden yaratılması size etkili, kolay, canlı görünen dışa ilişkin bir karakter elde ettiniz. Yaşamdan alınmış canlı gereç zenginliğinden yoksun aktörün her zaman başına gelir bu. İçinizden herhangi birine, “genel olarak bir yabanılı, hiç hazırlık yapmadan, benim için şu anda oynayıverin” diyebilirsiniz. Çoğunluğun, sizin yaptığınızı yapacağına bahse girmeye hazırım; çünkü, çevredekilere saldırma, kükreme, diş göstere göstere sırtarma, göz belertme, anımsanmayan bir zamandan beri sizin imgeleminizde yanlış bir yabanıl düşüncesiyle dolaşmış. Bütün bu, duyguları genellikle canlandırma yöntemleri, hepimizde vardır. Bu yöntemler, nedenle, niçinle veya kişinin içinde yaşadığı koşullarla ilgisi hiç hesaba katılmaksızın uygulanır.”</p>

  <p class="p6">“Makinemsi oyun gerçek duygular yerine hazır şablonlar koyarken, abartmalı oyun süregelen ilk genel insansal alışkanlıkları ele alır, onları sahneye göre hiç keskinleştirmeden ya da hazırlamadan kullanır. Bir acemi olarak sizin başınıza gelen hem. anlaşılabilir, hem de bağışlanabilir. Fakat bundan böyle dikkatli olun. Çünkü, acemice abartmalı oyun, giderek en kötü makinemsi oyun türü haline gelir.”</p>

  <p class="p6">“Önce, çalışmanıza aykırı bütün tutumları bir yana itin. Bu sonucu elde edebilmek için de, temeli rolünüzü yaşamak olan, bizim aktörlük okulunun temel ilkelerini inceleyin. Sonra, yenileyin bize gösterdiğiniz, benim de yenileyin eleştirdiğim o anlamsız çalışma biçimini yinelemeyin. Daha sonra da, içten yaşamadığınız, sizi ilgilendirmeyen hiçbir şeyi dıştan canlandırmaya hiçbir zaman kalkmayın.”</p>

  <p class="p6">“Sanatlı bir gerçek zor ortaya konursa da hiçbir zaman yavanlaşmaz Sanatlı gerçek, sanatçının da, seyircilerin de tüm benliğini kavrarsa, her zaman daha hoşa gider, daha derinlere işler. Gerçek üzerine kurulan bir rol serpilip gelişir, hazır kalıba dökülense pörsür.”</p>

  <p class="p6">“Bulduğunuz alışkanlıklar çok geçmeden eskidi. Bu alışkanlıkları esin yerine koyunca da, başlangıçta olduğu gibi, coşkunuzu sürdürmeye güçleri yetmedi bunların.”</p>

  <p class="p6">“Dediklerime şunu da katın: Bizim tiyatro çalışmalarımızın koşulları, yani aktörlerin oyunlarını seyirci önünde oynamaları, başarı için seyirciye bağımlılığımız ve bu koşullardan doğan istek, bizi, bir izlenim uyandırmak amacı ile her türlü aracı kullanmaya zorlar. Uğraşın kendine özgü bu kışkırtıcı güçleri, iyi kurulu bir rolü bile oynarken, aktörü çoğu zaman pençesi içine alır. Bu güçler, aktörün oyununu iyiye doğru geliştirmez, tersine, gösterişçi, gitgide katılaşan basmakalıp yöntemlere doğru iter.”</p>

  <p class="p6">“Grisha, kendi lastik damgaları üzerinde gerçekten çalışmış. Elde ettiği sonuç da az çok iyiydi; sizin aldığınız sonuçlar ise, lastik damgalarınızı hazırlamadığınız için kötü idi. Onun oyununa elverişli makinemsi oyun deyişimin, sizin başarısız oyununuzu da acemice abartmalı oyun sayışımın nedeni işte budur.”</p>

  <p class="p6">“Sonuç olarak, benim oyunum, uğraşımızda bulunan en iyi ile en kötünün bir karışımıydı demek istiyorsunuz?”</p>

  <p class="p6">Tortsov, “Hayır, en kötünün değil,” dedi. “Ötekilerin yaptıkları daha da kötü idi. Sizin acemiliğinizin çaresi bulunabilir, ama ötekilerin yaptıkları yanlışlar, kolayca değişmesi, sanatçıdan sökülüp atılması çok zor olan bilinçli bir ilkeye dayandığını göstermektedir.”</p>

  <p class="p6">“Nedir o ilke?”</p>

  <p class="p6">“Sanatın sömürülmesi.”</p>

  <p class="p6">Öğrencilerden biri, “Sanat nasıl sömürülür?” diye sordu.</p>

  <p class="p6">“Sonya Veliaminova'nın yaptığı gibi.”</p>

  <p class="p6">Kızcağız şaşalayarak, “Ben!” diye yerinden fırladı, “Ne yaptım ben?”</p>

  <p class="p6">Yönetmen, “Siz bize ufacık ellerinizi, ufacık ayaklarınızı, bütün vücudunuzu gösterdiniz. Çünkü bunlar en iyi sahnede görünür” karşılığını verdi.</p>

  <p class="p6">“Ne korkunç! Bense hiç farkında değilim!”</p>

  <p class="p6">“Kökleşmiş alışkanlıkları olanların her zaman başına gelir bu.”</p>

  <p class="p6">“Öyle ise beni niçin övdünüz?”</p>

  <p class="p6">“O kadar güzel elleriniz, ayaklarınız vardı ki...”</p>

  <p class="p6">“O halde kötü olan neydi?”</p>

  <p class="p6">“Kötü olan şuydu: Catherine'i oynamadınız da seyirci ile cilveleştiniz. Shakespeare, HIRÇIN KIZ'ı Sonya Veliaminova adındaki bir öğrenci, ufacık ayaklarını sahneden seyircilere gösterebilsin, hayranları ile cilveleşsin diye yazmamıştır. Shakespeare’in başka bir amacı vardı, size yabancı, bizce de bilinmedik bir amaç. Ne yazık ki, sanatımız kişisel çıkarlar uğruna sık sık sömürülür. Siz de güzelliğinizi öne sürmekle yaptınız bunu. Başkaları ün kazanmak iğreti bir başarı sağlamak: ya da bir geçim yolu edinmekle yaparlar aynı şeyi. Bizim uğraşımızda bunlar her zaman görülen garip olaylardır ve de ben sizleri bunlardan hemen korumak isterim.”</p>

  <p class="p6">“Şimdi söylediklerimi hiç unutmayın: Tiyatro, reklamcılığı ve gösterişçiliği yüzünden, sadece güzelliklerini işletmek, sadece geçim yolu edinmek isteyen çoğu kimseleri kendine çeker. Böyleleri, halkın bilgisizliğinden, beğenisizliğinden, kayırıcılıktan, düzencilikten, uydurma başarıdan, kısaca, yaratıcı sanatla şu kadarcık ilgisi olmayan daha birçok araçlardan faydalanırlar. Bu sömürgenler sanatın düşmanıdırlar. Bunlara en amansız önlemleri uygulamak zorundayız. Böylelerini edebilirsek ıslah etmeli, edemezsek defetmeliyiz. Bu yüzden,“ burada gene Sonya'ya döndü, “Siz buraya sanata hizmet etmeye, sanat uğrunda özveriliklere katlanmaya mı, yoksa kendi kişisel çıkarlarınız için sanatı sömürmeye mi geldiniz? İlk ve son kez olarak, bu noktayı karara bağlamalısınız.”</p>

  <p class="p6">Tortsov, “Bununla birlikte” diyerek bizlere döndü, devam etti, “sanatı ancak kuramsal olarak bölümlere ayırabiliriz. Uygulamada, bütün aktörlük okulları birbiriyle karışıktır. İnsana özgü zayıflık yüzünden, kendilerini makinemsi oyun düzeyine düşüren büyük sanatçılarla, yer yer gerçek sanatın doruklarına yükselen makinemsi aktörlere ikide bir rastladığımız, ne yazık ki, doğrudur.”</p>

  <p class="p6">“Bir rolün yaşandığı, temsil edildiği, sömürüldüğü anlarla makinemsi oyunu yan yana görmekteyiz. Sanatın sınırlarını bilmenin aktörler için bu derece gerekli oluşunun nedeni budur?”</p>

  <p class="p6">Tortsov’un açıklamasını dinledikten sonra, sergileme oyununun bize yararından çok zararı dokunduğunu açıkça anladım.</p>

  <p class="p6">Düşüncemi kendisine söyleyince, Tortsov, “Hayır” diye çıkıştı. “Sergileme oyunu, sahnede neyi hiçbir zaman yapmamanız gerektiğini ortaya koydu.”</p>

  <p class="p6">Tartışmanın sonunda, Yönetmen, kendisiyle çalışmamıza ek olarak, yarından öte, amacı sesimizi, bedenimizi geliştirmek olan şan dersleri, jimnastik, dans ve eskrim gibi düzenli çalışmalara da başlayacağımızı bildirdi: İnsan gövdesindeki kasların gelişimi uzun bir süre, sistemli ve sıkı alıştırmalar gerektirdiğinden, bu çalışmalar günü gününe yapılacakmış.</p>

  <p class="p6"><a id="a22"></a> </p>
</body>
</html>
