<?xml version='1.0' encoding='utf-8'?>
<html xmlns="http://www.w3.org/1999/xhtml">

<head>
  <title></title>
  <link href="../Styles/main.css" type="text/css" rel="stylesheet"/>
</head>

<body>

  <h1>On İkinci Bölüm</h1>

  <p>Artık işin püf noktasını öğrendiğim için gidişim kolaydı. Ve bu işte ne kadar çok yol alırsam gidiş daha da kolaylaşacaktı. En az direnç çizgisini bir kez oluşturunca, bu yolda yapacağım her yolculuk daha da az dirençle karşılaşacaktı. Böylece, göreceğiniz gibi, San Quentin yaşamından öteki yaşamlara yaptığım yolculuklar, zaman içinde neredeyse otomatik biçimde gerçekleşmeye başladı.</p>

  <p>Müdür Atherton’la tayfası beni terk ettiklerinde, bedenimin dirilmiş bölümünü yeniden küçük ölüme sokma çabam dakikalar kadar kısa sürdü. Yaşam içinde ölümdü bu, ancak bir anestezi maddesiyle gerçekleşen geçici ölüm gibi yalnızca küçük ölümdü.</p>

  <p>Böylece zamanın ve uzayın içinde, iğrenç ve aşağılık ne varsa tümünden, zalim tecrit ve gömlek cehenneminden, tanış sineklerle karanlığın angaryasından ve yaşayan ölülerin yumruk konuşmasından uzaktaydım.</p>

  <p>Karanlığın süreğenliği ve öteki şeylerle öteki benliğin yavaşça artan farkındalığı geldi. Bu farkındalık içindeki ilk şey tozdu. Burun deliklerimi doldurmuştu, kuru ve ekşiydi. Dudaklarımdaydı. Yüzümü, ellerimi kaplamıştı ve başparmağımla dokunduğumda özellikle de parmak uçlarımda hissediliyordu.</p>

  <p>Sonrasında aralıksız hareketin farkına vardım. Çevremdeki her şey sallanıp titriyordu. Sarsıntı ve kulak tırmalayıcı sesler vardı ve doğal olarak bildiğim, dingillerin üstündeki tekerleklerin dönüşünü ve demir tekerleklerin kayalarla kumun üstündeki gıcırtısını duyuyordum. Ve o anda kulağıma zor ilerleyişimize homurdanıp küfürler savuran adamların ve hayvanların bıkkın sesleri geldi.</p>

  <p>Tozdan kavrulmuş gözlerimi açtım ve anında yeni tozlar gözlerimi acıttı. Altımdaki kaba battaniyelerin üstündeki toz parmağım kalınlığındaydı. Üstümde, elenen tozun arasından sallanıp dalgalanan kavisli brandayı ve brandanın deliklerinden içeri güneş ışınlarıyla süzülen toz pervanelerini gördüm.</p>

  <p>Çocuktum, sekiz dokuz yaşlarında bir oğlan ve yanımda oturmuş kollarındaki ağlayan bebeği yatıştırmaya çalışan toza bulanmış, bezgin görünüşlü kadın gibi bitkindim. O benim annemdi; bunu doğal olarak biliyordum; arabanın tepesindeki brandanın aralığından gördüğüm, sürücü yerinde oturan adamın omuzlarının da babamın omuzları olduğunu bildiğim gibi.</p>

  <p>Vagonun yükünü oluşturan paketlenmiş alet edevatın yanı sıra sürünmeye başladığımda, annem yorgun ve aksi bir sesle, “Bir dakika bile kımıldamadan duramaz mısın, Jesse?” dedi.</p>

  <p>Adım buydu, Jesse. Annemin babamı John diye çağırdığını duyduysam da soyadımı bilmiyordum. Kimi kez öteki adamların babama Kaptan diye seslendiklerini hayal meyal anımsıyorum. Beraberindekilerin lideri olduğunu ve onun emirlerine herkesin uyduğunu biliyordum.</p>

  <p>Brandadaki açıklıktan sürünerek çıktım ve babamın yanına oturdum. Hava, arabalardan ve hayvanların toynaklarından kalkan toz yüzünden boğucuydu. Toz öylesine yoğundu ki havada bir pus ya da sis gibi bir tabaka oluşturmuştu ve alçalan güneş bu tabakanın arasından tekinsiz bir renge bürünmüş ışıkla solgun bir parıltı yayıyordu.</p>

  <p>Uğursuz olan bir tek bu batan güneşin ışığı değildi, çevremdeki her şey bana uğursuz görünüyordu; manzara, babamın yüzü, annemin kollarındaki bir türlü susturamadığı bebeğin yaygarası, babamın sürdüğü sürekli zorlanan ve üstlerini ağır biçimde kaplayan toz yüzünden renkleri seçilmeyen altı at.</p>

  <p>Manzara iç sızlatan, göz yakıcı bir ıssızlıktı. Sonu gelmez biçimde, her yöne doğru alçak tepeler uzanıyordu. Yalnızca yamaçların üstünde orada burada güneşten kavrulmuş çalılıklar görünüyordu. Tepelerin yüzeyleri çoğunlukla çıplaktı ve kumla kayadan oluşuyordu. Yolumuz tepelerin arasındaki kumlu düzlükleri izliyordu. Ve bu kumlu düzlükler de yer yer kuruyup solmuş çalı kümeleri sayılmazsa çıplaktı. Su namına bir şey olmadığı gibi, eskide kalmış şiddetli yağmurların yol açtığı söylenen kurumuş sel yatakları dışında suyun belirtisi de yoktu.</p>

  <p>Arabasına atların koşulduğu tek kişi babamdı. Arabalar tek sıra halinde ilerliyordu ve kafilenin kıvrılıp büküldüğü yerlerde diğer arabaların öküzler tarafından çekildiğini görüyordum. Her araba üç ya da dört öküzün bağlı olduğu boyunduruklarla güçbela çekiliyor ve yanlarında ayakları kuma gömülen, ellerindeki övendirelerle gönülsüz hayvanları dürten adamlar yürüyordu. Bir kıvrılma anında öndeki ve arkadaki arabaları saydım. Bizimki de dahil kırk araba olduğunu biliyordum; çünkü daha önce de birçok kez saymıştım. Canı sıkılan bir çocuk gibi onları şimdi de saydığımda kırkı da oradaydılar; tümü de brandayla kaplı, büyük ve hantal, kabaca biçim verilmiş, ileri geri savrulan, kumun, çalıların ve taşların üstünde gıcırdayıp sarsılan arabalar.</p>

  <p>Sağımızda ve solumuzda atlarının üstünde kafile boyunca yayılmış, on iki ya da on beş kadar adam ve delikanlı yer alıyordu. Eyerlerinde uzun namlulu tüfekler vardı. İçlerinden birisi arabamıza yaklaştığında, tozun altında babamınkine benzer düşünceli ve kaygılı yüzlerini görebiliyordum. Ve babam da onlar gibi, arabayı sürerken elinin ulaşabileceği bir yerde uzun namlulu bir tüfek taşıyordu.</p>

  <p>Ayrıca, bir yanda kuru çalı kümelerine her rastlayışlarında otlamak için duran ve her durduklarında da onları güden yorgun yüzlü delikanlıların dürttüğü, ayakları bereli, boyunduruk yarası taşıyan, iskeleti çıkmış yirmi ya da daha fazla öküz topallamaktaydı. Ara sıra bu öküzlerden biri ya da diğeri duraklayıp böğürüyordu ve bu böğürtüler de bana çevremdeki her şey gibi uğursuz gözüküyordu.</p>

  <p>Çok, çok uzaklarda kalmış, daha küçük bir çocukken kıyıları ağaçlarla çevrili bir dere kenarında yaşadığıma dair bir anım var. Ve araba sallanır, ben de babamın yanındaki oturakta sarsılırken sürekli bu ağaçların arasından akan tatlı suyun anısına dönüyorum. Sanki bitmek tükenmek bilmez bir süre boyunca bir arabada yaşıyor ve sonsuza değin beraberimizdeki insanlarla yolculuk ediyor olduğuma ilişkin bir duygu içindeyim.</p>

  <p>Ama üstüme çöken en güçlü duygu ki beraberimizdekiler için de öyle bu, tam olarak korkunç bir sona doğru sürüklendiğimiz. Yolumuz sanki bir cenaze alayı. Tek bir kahkaha bile yükselmiyordu. Asla şen bir ses işitmiyordum. Ne huzur ne de rahatlık yoldaşımızdı. Kafileye eşlik eden adamlarla gençlerin yüzleri asık, sert, umutsuzdu. Ve günbatımının kızıl tozu içinde yol alırken bir neşe kırıntısı görebilir miyim diye boşu boşuna babamın yüzünü inceliyordum. Bütün o tozlu, bitkin görünüşü içinde babamın yüzünün umutsuz olduğunu söylemeyeceğim. Kararlıydı ve ah, o kadar asık, o kadar endişeliydi ki!</p>

  <p>Kafileyi bir heyecan dalgası sarmış görünüyordu. Babamın başı yukarı kalktı. Benimki de. Ve atlarımız da yorgun başlarını yukarıya kaldırdılar, uzun soluklarla havayı kokladılar ve yalnızca o an için istekle arabayı çektiler. Kafilenin dışından ilerleyenlerin atları adımlarını hızlandırdı. Ve de kadidi çıkmış öküz sürüsüne gelince, onlar da ileri doğru dörtnala kalktılar. Gülünç bir durum sayılabilirdi. Zavallı hayvanlar zayıflıkları ve aceleleriyle son derece beceriksiz görünüyorlardı. Uyuz postlara bürünmüş dörtnala giden iskeletler gibiydiler ve kendilerini güden gençleri geride bırakmışlardı. Ama bu yalnızca bir zaman sürdü. Ardından yeniden yürüyüşe geçtiler; hızlı, hevesli, yaralı ayaklarını sürüyerek gerçekleştirdikleri bir yürüyüştü bu ve kurumuş çalı kümeleri artık akıllarını çelmiyordu.</p>

  <p>“Ne oldu?” diye sordu annem arabanın içinden.</p>

  <p>“Su,” diye karşılık verdi babam. “Nephi’ye gelmiş olmalıyız.”</p>

  <p>Ve annem: “Şükürler olsun! Belki bize yiyecek de satarlar.”</p>

  <p>Ve kocaman arabalarımız gıcırdayarak, sallanıp sarsılarak kan kırmızı tozun içinden Nephi’ye girdi. Sağa sola saçılmış bir düzine derme çatma evden oluşuyordu burası. Manzara geçtiğimiz yerlerle aşağı yukarı aynıydı. Hiç ağaç yoktu, bir tek çalı kümeleri ve kum çıplaklığı vardı. Ama orada burada yer alan çitler sürülmüş tarlaların varlığını gösteriyordu. Su da vardı. Dereden aşağı akıntı yoksa da dere yatağı ıslaktı ve aralarda başıboş bırakılan öküzlerle binek atlarının tepindiği ve ağızlıklarını gözelere daldırdıkları su çukurları vardı. Buralarda da küçük söğütler büyümüştü.</p>

  <p>“Şurası sözünü ettikleri Bill Black’in değirmeni herhalde,” dedi babam, meraktan omuzlarımızın üstünden çevreyi kolaçan eden anneme bir yapıyı göstererek.</p>

  <p>Güderi gömlekli, keçeleşmiş ve güneşten kavrulmuş saçları olan yaşlı bir adam atını arabamızın yanına sürdü ve babamla konuştu. İşaret verildi ve kafilenin başındaki arabalar çember biçiminde yayılmaya başladılar. Zemin yayılmaya elverişliydi ve bu iş uzun yılların deneyimiyle hiçbir aksaklık çıkmadan gerçekleştirildi; öyle ki kırk araba sonunda durduğunda bir çember ortaya çıkmıştı. Bir telaş ve düzenli bir kargaşa sarmıştı ortalığı. Tümü de annem gibi bitkin ve tozlu yüzlü bir sürü kadın arabalardan sökün etti. Ayrıca bir çocuk sürüsü de boşaldı. En azından elli çocuk vardı ve hepsini de uzun süredir tanıdığım belliydi ve hiç yoksa kırk kadar da kadın vardı. Bunlar akşam yemeği hazırlıklarına giriştiler.</p>

  <p>Erkeklerin bir kısmı çördük çalısı keser ve biz çocuklar da bunları yakılmaya başlamış ateşlerin yanına taşırken, öteki erkekler de öküzlerin boyunduruklarını çözüp onları suya yolladılar. Arkasından erkekler büyük takımlar halinde, arabaları birbirine uyumlu olarak yerleştirdiler. Her bir arabanın oku çembere yönelikti, her araba önden ve geriden birbirine değiyordu. Büyük frenler bağlanıp kilitlendi; ama bununla da yetinilmeyip bütün arabaların tekerlekleri zincirlerle birbirlerine bağlandı. Bu biz çocuklar için yeni bir şey değildi. Düşman bir ülkede kurulmuş bir kampın sıkıntılı göstergesiydi. Yalnızca tek bir vagon, konaklama yerine giriş kapısı oluştursun diye çemberin dışında bırakıldı. Daha sonra, hepimizin bildiği gibi, kamp halkı uyumaya gitmeden önce hayvanlar içeri alınacak ve kapı görevi gören araba diğerleri gibi zincirlenip yerine sabitlenecekti. O anda ise, hayvanlar, erkeklerle gençlerin bulabildikleri azıcık otu yesinler diye saatler boyunca yayılacaktı.</p>

  <p>Kamp oluşturma faaliyeti sürüp giderken babam uzun, güneş yanığı saçlı yaşlı adamın da içlerinde bulunduğu birkaç başka erkekle birlikte yayan olarak değirmen yönüne doğru gitti. Erkeği, kadını ve hatta çocuğuyla birlikte hepimizin onların gidişini izlemek için durakladığımızı anımsıyorum; yapacakları işin yaşamsal önem taşıdığı belliydi.</p>

  <p>Onların yokluğunda başka adamlar, yabancılar, Nephi çölünün sakinleri kampa gelip çevrede dolanmaya başladılar. Bizim gibi beyaz ırktandı bu insanlar; ama asık yüzlü, haşin ve sıkıntılıydılar; bizim varlığımıza kızmış görünüyorlardı. Havada kötü bir şeyler olacağı duygusu vardı ve adamlarımızın sinirlerini bozmayı hedefleyen laflar ettiler. Ancak uyarı kadınlardan geldi ve erkeklerimizle gençlerimizin tek kelime etmemesi uyarısı kulaktan kulağa her yere yayıldı.</p>

  <p>Yabancılardan birisi, annemin tek başına durup yemek pişirdiği ateşimizin başına yaklaştı. Bir kucak dolusu çalıyla henüz oraya varmıştım ve nefret havada kol gezdiği için, kampımızdaki herkesin bizim gibi beyaz derili olan ve kampımızı kendileri yüzünden halka biçiminde kurmak zorunda kaldığımız bu yabancılardan nefret etmesi yüzünden, benim de nefret ettiğim bu davetsiz konuğa gözlerimi dikip dinlemek için olduğum yerde kaldım.</p>

  <p>Ateşimizin başındaki bu yabancının mavi gözleri vardı; sert, soğuk ve deliciydiler. Saçları kum rengiydi. Yüzü çenesine değin tıraş edilmişti ve çenesinin altında, boynunu kaplayıp kulaklarına dek uzanan, beyazlamaya yüz tutmuş kum rengi bir sakal bitmeye başlamıştı. Ne annem ona selam verdi ne de o anneme. Bir süre dikilip ateş saçan gözlerle anneme baktı, boğazını temizleyip homurtuyla karışık şöyle dedi:</p>

  <p>“Bahse girerim şimdi yeniden Missouri’de olmayı diliyorsunuzdur.”</p>

  <p>Yanıt vermeden önce kendini tutmak için annemin dudaklarını sıktığını gördüm:</p>

  <p>“Biz Arkansaslıyız.”</p>

  <p>“Sanırım nereli olduğunuzu gizlemek için haklı nedenleriniz vardır,” dedi adam sonra, “Tanrı’nın halkını Missouri’den kovan sizlerin.”</p>

  <p>Annem hiç karşılık vermedi.</p>

  <p>Uygun bir süre bekledikten sonra, “…Görüyorum ki,” diye sürdürdü adam, “şimdi de eziyet ettiğiniz insanların elindeki ekmeği almak için mızıldanıp dilenmeye geliyorsunuz.”</p>

  <p>Bunun üzerine anında, çocuk halime bakmadan öfkeye, o eski, kızıl, hoşgörüsüz gazaba, dizginlenmez ve yatıştırılmaz gazaba kapıldım.</p>

  <p>“Yalan söylüyorsun!” diye atıldım. “Biz Missourili değiliz. Mızıldanmıyoruz. Hem dilenci de değiliz. Satın alacak paramız var.”</p>

  <p>“Kapa çeneni, Jesse!” diye bağıran annem elinin tersiyle ağzımı kapattı. Ve sonra yabancıya dönüp, “Git buradan. Çocuğu rahat bırak,” dedi.</p>

  <p>“Seni kurşunla dolduracağım, seni lanet olasıca Mormon!” diye haykırıp hıçkırdım, bu kez annemin ağzımı kapatmasına fırsat vermeden ve elinin tersinden kurtulup ateşin çevresinde zıplayarak.</p>

  <p>Adama gelince, sataşmamdan zerre kadar rahatsız olmadı. Bu kötü yabancının ziyaretinin bilmediğim kötü niyetine karşı hazırlıklıydım ve o beni büyük bir ciddiyetle ölçüp biçerken sakınarak onu gözledim.</p>

  <p>Sonunda konuştu, sanki bir hüküm veriyormuşçasına ciddiyetle başını sallayarak ağırbaşlılıkla konuştu.</p>

  <p>“Babaları neyse oğulları da o,” dedi. “Genç kuşak da yaşlıları kadar kötü. Topu da günahkâr ve lanetli. Genci de yaşlısı da aynı. Bunun kefareti de olmaz. İsa’nın kanı bile bunların günahlarını silmeye yetmez.”</p>

  <p>“Lanet olasıca Mormon!” oldu ona tek haykırabildiğim. “Lanet olasıca Mormon! Lanet olasıca Mormon! Lanet olasıca Mormon!”</p>

  <p>Çekip gidinceye kadar, annemin kalkmış eline karşı onu lanetlemeyi ve ateşin çevresinde zıplamayı sürdürdüm.</p>

  <p>Babam ve ona eşlik eden adamlar geri geldiklerinde, kamptaki bütün işler bırakıldı ve herkes endişe içinde onun çevresini sardı. O ise başını salladı olumsuzca.</p>

  <p>“Satmayacaklar mı?” diye öğrenmek istedi kadının biri.</p>

  <p>Babam yeniden başını salladı.</p>

  <p>O anda kalabalığın ortasına çıkan, mavi gözlü, sarı sakallı, otuz yaşlarında bir dev olan bir adam konuştu.</p>

  <p>“Üç yıl yetecek unları ve yiyecekleri olduğu söyleniyor, Kaptan,” dedi. “Daha önce de göçmenlere satmışlar. Ve şimdi satmıyorlar. Ve bu bizim kavgamız değil. Onların derdi hükümetle ve hırslarını bizden çıkartıyorlar. Haksızlık bu, Kaptan. Haksızlık diyorum, kadınlarımız ve çocuklarımızla bize haksızlık, California’dan aylarca ötedeyiz, kış geliyor ve ikisinin arasında da çölden başka bir şey yok. Çölü göze alacağımız bir tek lokmamız da yok.”</p>

  <p>Kalabalığın tümüne seslenmek için bir an sustu.</p>

  <p>“Öyle değil mi, hiçbiriniz çölün ne olduğunu bilmiyorsunuz. Bu çevrenizde gördüğünüz çöl değil. Ve karşılaşacağımız şeyin yanında burası cennet sayılır diyorum size, içinden bal ve süt akan bir cennet.”</p>

  <p>“Demem o ki Kaptan, öncelikle un bulmamız gerek. Eğer satmazlarsa o zaman gidip alırız biz de.”</p>

  <p>Pek çok adam ve kadın onay çığlıkları attı, ama babam elini kaldırıp onları susturdu.</p>

  <p>“Söylediğin her şeye katılıyorum, Hamilton,” diye söze başladı.</p>

  <p>Ama haykırışlar sesini boğdu ve yeniden elini kaldırdı.</p>

  <p>“Hesaba katmadığın tek bir şey dışında, Hamilton; senin ve hepimizin hesaba katması gereken bir şey. Brigham Young sıkıyönetim ilan etti ve Brigham Young’ın bir ordusu var. Göz açıp kapayıncaya kadar Nephi’yi yerle bir edebilir ve taşıyabileceğimiz kadar yiyeceği alabiliriz. Ama çok uzağa taşıyamayız. Brigham’ın Azizleri tepemize çökerler ve yine göz açıp kapayıncaya kadar da kökümüzü kazırlar. Bunu biliyorsun. Ben de biliyorum. Hepimiz biliyoruz.”</p>

  <p>Sözleri zaten ikna olmuş dinleyicilerine inanç verdi. Onlara söylediği şey yeni bir haber değildi. Yalnızca bir heyecan telaşı ve çaresizlik içinde bunu unutmuşlardı.</p>

  <p>“Hak uğruna kimse benden daha hızlı dövüşemez,” diye sürdürdü babam. “Ama şimdiki durumda dövüşmeyi göze alamayız. Herhangi bir şamata çıkarsa hiç şansımız kalmaz. Ve akılda tutmamız gereken kadınlarımızla çocuklarımız var. Her ne pahasına olursa olsun barışçıl kalmak ve üstümüze atılacak her tür pisliğe katlanmak zorundayız.”</p>

  <p>“Ama önümüzdeki çölle nasıl başa çıkacağız?” diye haykırdı bebeğini emziren bir kadın.</p>

  <p>“Çöle varmamızdan önce birkaç yerleşim yeri var,” diye yanıtladı babam. “Fillmore altmış mil güneyde. Sonra Corn Creek geliyor. Ve bir elli mil sonra Beaver. Peşinden de Parowan. Sonra Cedar City’ye yirmi mil kalıyor. Salt Lake’den ne kadar uzaklaşırsak bize yiyecek satmaları ihtimali de o kadar artar.”</p>

  <p>“Peki ya satmazlarsa?” diye üsteledi aynı kadın.</p>

  <p>“O zaman bırakır gideriz,” dedi babam. “Cedar City son yerleşim yeri. Devam etmek zorunda kalacağız, işte bu kadar ve de onları geride bıraktığımız için yıldızlarımıza şükredeceğiz. İki günlük yoldan sonra güzel çayırlar ve su var. Mountain Meadows diyorlar oraya. Hiç kimse yaşamıyor ve çölde yola koyulmadan önce sürümüzü dinlendirip doyuracağımız yer orası. Belki et için avlanabiliriz de. Ve de işler kötüye varırsa gidebildiğimiz kadar gideriz, sonra arabaları bırakır, alabildiğimiz kadarını hayvanlara yükler ve son aşamaları yaya gideriz. Yolda sürümüzü yiyebiliriz. Kemiklerimizi burada bırakmaktansa sırtımızda tek bir paçavra olmaksızın California’ya varmamız yeğdir ve şamata çıkaracak olursak kemiklerimizi burada bırakacağımız kesin.”</p>

  <p>Sözlü ya da eylemli şiddete karşı son uyarılarını da iyice vurguladıktan sonra doğaçlama toplantı dağıldı. O gece uykuya dalmakta güçlük çektim. Mormona duyduğum öfke beynimde öyle bir karıncalanma bırakmıştı ki babam gece nöbetçilerini son kez denetlemesinin ardından arabadan içeri süzüldüğünde hâlâ uyanıktım. Benim uyuduğumu sanıyorlardı, ama annemin babama Mormonların barış içinde topraklarından ayrılmamıza izin verip vermeyecekleri konusundaki düşüncesini sorduğunu işittim. İçten bir güvenle bizim taraftan kimsenin bela çıkarmaması durumunda Mormonların gitmemize göz yumacakları yanıtını verirken çizmesini çıkarmakla meşgul olan babam, yüzünü annemden öteye çevirdi.</p>

  <p>Ama o anda donyağı fitilinin ışığında yüzünü gördüm ve o yüzde sesindeki güvenin zerresi yoktu. Üstümüze asılı gibi görünen uğursuz yazgıyla yüreğim sıkışmış, çocuksu imgelemimde ürkütücü, kötü bir varlık, boynuzları, kuyruğu ve benzeri şeyleriyle şeytanın ta kendisi olarak yer etmiş Brigham Young’ı düşünerek uykuya dalarken son gördüğüm şey buydu.</p>

  <p class="extract">Ve tecritte gömleğin içinde o eski acıyla gözlerimi açtım. Çevremde her zamanki dörtlü vardı: Müdür Atherton, Şef Jamie, Doktor Jackson ve Al Hutchins. Zorlama gülümseyişimle yüzümü çarpıttım ve kan dolaşımının geri dönüşünden kaynaklanan şiddetli acıyla kontrolümü yitirmemek için çabaladım. Bana uzattıkları suyu içtim, teklif ettikleri ekmeği geri çevirdim ve konuşmayı reddettim. Gözlerimi yumdum ve Nephi’deki birbirine zincirlenmiş arabaların oluşturduğu çemberi geri getirmeye çalıştım. Ancak ziyaretçilerim çevremde dikilip konuştukları sürece kaçamadım.</p>

  <p>Konuşmanın bir parçasını işitmekten de kendimi alıkoyamadım.</p>

  <p>“Tıpkı dünkü gibi,” dedi Doktor Jackson. “Şu ya da bu biçimde hiçbir değişiklik yok.”</p>

  <p>“O halde buna dayanabilir, öyle mi?” diye sordu Müdür Atherton.</p>

  <p>“Kılına zarar gelmez. Önümüzdeki yirmi dört saat, önceki kadar kolay geçer. Sersemin teki bu, diyorum size, tam bir sersem. Olanaksız olduğunu bilmesem uyuşturucu almış derdim.”</p>

  <p>“Ben onun uyuşturucusunu biliyorum,” dedi müdür. “Onun o lanet olasıca iradesi. Bahse girerim ki, kafasına koyarsa Güney Denizlerinin o taraflardaki Kanaka rahipleri gibi korlaşmış taşların üzerinde çıplak ayakla yürür o.”</p>

  <p>Kim bilir, belki de karanlığın içinden zamanda başka bir uçuşta yanımda taşıdığım “rahipler” sözcüğüydü. Belki de ipucuydu bu. Yalnızca bir rastlantı olması ise daha akla yatkın. Her neyse, sert kaya bir zeminde uzanmış halde uyandım ve kendimi sırtüstü, kollarımı ise, her bir dirseğim diğer elimin avucu içinde, kavuşturmuş olarak buldum. Gözlerim kapalı, yarı uyanık olarak orada yatarken avuç içlerimle dirseklerimi ovuşturdum ve ovuştururken de koca koca nasırların farkına vardım. Bunun şaşılacak bir tarafı yoktu. Bu nasırları uzun süredir ve doğal bir şey olarak kabul etmiştim.</p>

  <p>Gözlerimi açtım. Barınağım, eni bir, boyu da dört metreyi geçmeyen ufak bir mağaraydı. İçerisi çok sıcaktı. Bedenimin tüm yüzeyi boncuk boncuk terlemişti. Ara sıra bu boncuklar birleşip küçük derecikler oluşturuyorlardı. Belimden alt kısımdaki paçavra dışında üstümde hiçbir giysi yoktu. Derim yanmış, kızıl kahverengi bir görünüm almıştı. Oldukça zayıftım ve zayıflığımı, sanki bu denli zayıf olmak bir beceri işiymiş gibi tuhaf bir tür gururla seyrediyordum. Özellikle de canımı yakacak denli dışarı fırlamış kaburgalarım beni kendimden geçiriyordu. Aralarındaki çukurların görüntüsü bana törensel bir sevinç ya da daha çok, daha iyi bir tanımlamayla, bir kutsanmışlık duygusu veriyordu.</p>

  <p>Dirseklerim gibi dizlerim de nasırlıydı. Oldukça kirliydim. Bir zamanlar sarı olduğu belliyken şimdi ise kire bulanmış ve yer yer kahverengileşmiş sakalım karışık bir yığın halinde göğsüme yayılmıştı. Aynı biçimde kirli ve karışık uzun saçlarım omuzlarımı kaplıyor; saç tutamları görüşümü sürekli kapattığı için beni kimi kez ellerimle onları bir yana atmaya zorluyordu. Bununla birlikte genelde, çalıların arasından bakan yabanıl bir hayvan gibi saçlarımın arasından bakmaktan hoşnuttum.</p>

  <p>Loş mağaramın tünele benzeyen ağzında gün, kör edici bir güneş ışığı duvarı biçiminde yükseliyordu. Bir zaman sonra girişe doğru süründüm ve daha büyük bir rahatsızlık uğruna dar bir kaya çıkıntısının üstünde yakıcı güneşin altına yattım. O berbat güneş beni tam anlamıyla haşlıyordu ve ne kadar canım yanarsa güneşten o kadar keyif alıyordum, ya da daha çok kendimden keyif alıyordum diyelim; böylece etimin efendisi olduğumu ve onun istekleriyle yakınmalarına galip geldiğimi hissediyordum. Altımda özellikle keskin, ama çok da keskin olmayan bir kaya çıkıntısı bulduğumda bedenimi ucunda iyice öğüttüm, etimi, üstünlüğün ve arınmanın coşkusu içinde, bu çıkıntının ucunda mahmuzlayıp durdum.</p>

  <p>Sıcaktan durgunlaşmış bir gündü. Ara sıra gözümü diktiğim ırmak vadisi üzerinde bir solukluk hava bile kımıldamıyordu. Yüzlerce metre aşağımda geniş ırmak tembelce akıyordu. Öteki yakası düz ve kumluktu; ufka doğru uzanıp gidiyordu. Suyun üstünde dağılmış palmiye kümeleri vardı.</p>

  <p>Irmağın yay biçiminde oyduğu benim tarafımda ise yüksek, irili ufaklı kayalıklar yer alıyordu. Yayın ötesinde, kartal yuvamdan açıkça görülebilen kayalardan oyulmuş devasa dört şekil vardı. Boyları bir insanın aşık kemiklerine değin geliyordu. Dört dev heykel gözlerini ırmağa dikmiş, elleri dizlerinin üstünde, kolları un ufak olmuş oturuyorlardı. En azından üçü o şekilde gözlerini dikmişti. Dördüncüsünden geriye kalanlar ise dizlerden aşağısıydı ve dizlerin üstüne kocaman eller dayanmıştı. Bu heykelin ayaklarının dibinde gülünç ölçüde ufak bir sfenks çömelmişti; yine de bu sfenks benden daha uzundu.</p>

  <p>Bu yontulmuş görüntülere öfkeyle baktım ve bakarken yere tükürdüm. Bunların ne olduğunu bilmiyordum; ya unutulmuş tanrılar ya da artık anımsanmayan krallardı. Ama bana göre onlar dünyevi insanla dünyevi tutkuların boşunalığının temsilcileriydi.</p>

  <p>Ve bütün bu ırmak yayının, yayılan suyun ve geniş kumlukların üstünde küçücük bir bulutla bile lekelenmemiş, pirinçten yapılmış gibi duran yakıcı gökyüzü bir kemer gibi uzanıyordu.</p>

  <p>Ben güneşin altında pişerken saatler geçti. Çoğu kez, düşlerde, görüntülerde ve anılarda geçen epeyce makul sürelerle sıcağı ve canımın yandığını unutuyordum. Bildiğim her şey -ufalanan dev heykeller, ırmak, kum, güneş ve pirinç gökyüzü- bir göz kırpmasıyla silinip gidiyordu. Her an başmeleklerin boruları ötebilir, yıldızlar gökten düşebilir, gökler bir kâğıt tomarı gibi kıvrılabilir ve canlı cansız her şeyin Efendisi, maiyetiyle birlikte son hüküm için gelebilirdi.</p>

  <p>Ah, böylesi yüce bir olay için hazır olduğumu öyle derinden biliyordum ki. Burada paçavraların, pisliğin ve sefilliğin içinde bulunuşumun nedeni buydu. Boynu bükük ve alçakgönüllüydüm ve etimin zayıf gereksinimleriyle tutkularını hor görüyordum. Ve debdebeleri ve şehvetleri içinde hiçbirinin dünyaya metelik vermediği, o vadideki uzak kentleri ve bu kadar yaklaşmış kıyamet gününü düşündüm kızgınlık ve belirli bir keyifle. Yakında günlerini göreceklerdi, ama onlar için çok geçti. Ve ben de görecektim. Ancak ben hazırdım. Ve onların çığlık ve yakarışlarına karşın ben yeniden doğmuş ve yücelmiş olarak doğrulacak, Tanrı’nın ülkesindeki hak edilmiş yerimi alacaktım.</p>

  <p>Kimi kez, gerçekten ve zamanım gelmeden önce Tanrı’nın ülkesinde olduğum düşlerin ve görüntülerin arasında, zihnimde eski tartışmalarla karşıtlıkları gözden geçiriyordum. Evet, Novatus tövbekâr havarilerin bir daha asla kiliselere alınmaması gerektiği tezinde haklıydı. Ayrıca Sabelliusçuluğun şeytandan türediğine hiç kuşku yoktu. Constantinus da öyleydi, şeytanın önde gideni, şeytanın sağ koluydu.</p>

  <p>Hiç durmadan Tanrı’nın birliği konusunda tefekküre dalıyor ve tekrar tekrar Suriyeli Noetus’un tezlerinin üzerinden geçiyordum. Bununla birlikte en çok sevgili hocam Arius’un tezlerini seviyordum. Gerçekten, eğer insan aklı herhangi bir biçimde herhangi bir şeyi saptayabiliyorsa tam da oğulluğun doğasında, Oğulun var olmadığı bir zaman olmalıydı. Oğulluğun doğasında Oğulun var olmaya başladığı bir zaman da olmalıydı. Bir baba oğlundan yaşlı olmalıydı. Başka türlüsünde diretmek küfür ve Tanrı’nın küçük görülmesiydi.</p>

  <p>Ve geçmişi, İskenderiye kentinin kilise ileri gelenlerinden birisi olan ve kâfir, heretik Aleksandros tarafından piskoposluk rütbesi elinden alınan Arius’un ayakları dibinde oturduğum gençlik günlerimi anımsıyordum. Sabelliusçu Aleksandros, işte buydu o ve cehennem ayaklarının altındaydı.</p>

  <p>Evet, İznik Konsili’ne katılmıştım ben ve konsilin bu meseleyi geçiştirdiğini fark etmiştim. Ve İmparator Constantinus’un, Arius’u dik duruşu yüzünden sürgüne gönderdiğini anımsıyordum. Ve Constantinus’un devlete ve siyasete ilişkin nedenlerle pişman olup Aleksandros’a -öteki Aleksandros, üç kez daha melun, Konstantinopolis Başpiskoposu- Arius’u ertesi günkü komünyona kabul etmesini buyurduğunu anımsıyordum. Ve tam da o gece Arius sokak ortasında ölmedi mi? Bunun Aleksandros’un Tanrı’ya dua etmesi sonucunda ona musallat olan ölümcül bir hastalık yüzünden olduğu söylendi. Ama ben ve benim gibi tüm Arius yanlıları, bu ölümcül hastalığın zehirden, o zehrin de Aleksandros’un kendisinden, Konstantinopolis Başpiskoposu ve şeytanın zehirci başından geldiğini söylüyorduk.</p>

  <p>Ve burada bedenimi keskin taşlara sürtüyor ve inançtan sarhoş, yüksek sesle söyleniyorum:</p>

  <p>“Yahudilerle putperestler rezil olsunlar. Bırakın kazansınlar, nasıl olsa zamanları daraldı. Ve onlar için bu zamandan sonra başka bir zaman olmayacak.”</p>

  <p>O kayanın üstündeki ırmağa bakan çıkıntıda, kendi kendime yüksek sesle epeyce konuşuyordum. Ateşim vardı ve ara sıra pis kokulu keçi derisi bir tulumdan esirgeyerek su içiyordum. Bu tulumu, deri daha da koksun ve içindeki suyun serinliğini alsın diye güneşin altına asılı tutuyordum. Yiyecek de vardı, mağaramın zemininde toprağın içinde duruyordu; birkaç kökle bir parça bayat arpa ekmeği; aç olmama karşın yemiyordum.</p>

  <p>O kutsanmış, bitmeyecekmiş gibi görünen gün boyunca tek yaptığım, güneşin alnında terleyip bunalmak, zayıf bedenimi kayanın üstünde berelemek, ıssızlığa gözümü dikmek, eski anıları canlandırmak, düşler kurmak ve inançlarımı yüksek sesle dile getirmekten ibaretti.</p>

  <p>Ve gün battığında, çarçabuk çöken alacakaranlıkta pek yakında sonu gelecek olan dünyaya son bir kez baktım. Dev heykellerin ayaklarının dibinde, bir zamanlar insanların gurur duydukları yapıtlarında yuvalanmış yırtıcıların sürünen biçimlerini seçtim. Ve yırtıcıların homurtuları arasında deliğime emekledim ve sayıklayıp uyuklayarak, hummalı hayaller görüp o son günün çarçabuk gelmesi için dualar ederek uykunun karanlığına daldım.</p>

  <p class="extract">Bilincim, çevremdeki işkenceci dörtlüsüyle birlikte tecritte geri geldi.</p>

  <p>Kaldırıp dudaklarıma uzattıkları suyu içtikten sonra, “Ayaklarının altında cehennem bulunan, San Quentin’in kâfir ve heretik müdürü,” diye dalga geçtim. “Zindancılarla mahkûm başılar kazansın. Zamanları daralıyor ve onlar için zamandan sonra zaman olmayacak.”</p>

  <p>“Kafayı yemiş bu,” diye doğruladı Müdür Atherton.</p>

  <p>“Sizinle kafa buluyor,” oldu Doktor Jackson’ın kendinden emin yargısı.</p>

  <p>“Ama yemeği reddediyor,” diye itiraz etti Şef Jamie.</p>

  <p>“Hah, kırk gün oruç tutsa yine de kendine zarar veremez,” diye yanıtladı doktor.</p>

  <p>“Öyle de yapacağım,” dedim, “hem de kırk gece. Bana bir iyilik edip şu gömleği sıkılayın ve sonra da çekip gidin buradan.”</p>

  <p>Mahkûm başı işaretparmağını bağların arasına sokmaya çalıştı.</p>

  <p>“İplerin arasında bir milimlik bir boşluk bile bulamazsınız,” diye onlara güvence verdi.</p>

  <p>“Yakındığın herhangi bir şey var mı, Standing?” diye sordu müdür.</p>

  <p>Yanıtım, “Evet,” idi. “İki konuda.”</p>

  <p>“Neymiş bunlar?”</p>

  <p>“İlki,” dedim, “gömlek iğrenç derecede gevşek. Hutchins budalanın teki. İstese iplerin arasına ayağını bile sokabilir.”</p>

  <p>“Ötekisi nedir?” diye sordu Müdür Atherton.</p>

  <p>“Senin şeytanın dölü oluşun, Müdür.”</p>

  <p>Şef Jamie ile Doktor Jackson gülüştüler ve müdür homurdanarak hücremden dışarı çıktı.</p>

  <p class="extract">Tek başıma kalınca yeniden karanlığa dalıp Nephi’deki araba çemberine geri dönmeye uğraştım. Issızlığın ve düşman toprakların ortasındaki kırk koca arabamızın kaderine terk edilmiş sürüklenişinden ne çıkacağını merak ediyor ve taşlarda berelenmiş kaburgaları ve pis kokulu su tulumuyla o uyuz münzevinin başına gelenlerle hiç ilgilenmiyordum. Ve geri döndüm, ama ne Nephi’ye ne de Nil’e…</p>

  <p>Ama birkaç şeyi açıklamak ve tüm olayı kavramanı kolaylaştırmak için hikâyenin burasında durmalıyım, okurum. Bu gerekli, çünkü gömleğin içindeki anılarımı tamamlamak için zamanım daralıyor ve kısa bir süre sonunda, hem de kısacık bir süre, beni buradan alıp asacaklar. Bin tane yaşam süresine sahip olsaydım bile, gömleğin içindeki deneyimlerimin son ayrıntılarını tamamlayamazdım. Bu yüzden hikâyeyi kısaltmam gerekiyor.</p>

  <p>Öncelikle, Bergson haklı. Yaşam entelektüel kavramlarla açıklanamaz. Konfüçyüs’ün de çok uzun zaman önce söylediği gibi: “Yaşam hakkında son derece bilgisizken ölümü bilebilir miyiz?” Ve onu anlaşılabilir kavramlarla açıklayamadığımızda, gerçekten de yaşam hakkında son derece bilgisiz kalıyoruz. Yaşamı yalnızca olgusal olarak anlayabiliyoruz, ilkel insanın bir dinamoyu anladığı gibi; ama yaşamı akılla idrak edemiyor, yaşamın özünün doğasıyla ilgili hiçbir şey bilmiyoruz.</p>

  <p>İkinci olarak da, Marinetti, maddenin tek gizem ve tek gerçeklik olduğunu ileri sürerken yanılıyor. Dediğim ve senin de okurum, farkına varacağın gibi, biliyorum da konuşuyorum; söylediğim de maddenin tek yanılsama olduğu. Comte, maddeyle aynı şey olarak gördüğü dünyanın büyük bir saplantı olduğunu söylüyor ve ben de onunla aynı fikirdeyim.</p>

  <p>Asıl gerçeklik gizem ve yaşamdır. Yaşam, yüksek hızla akan kimyasal maddeden büyük ölçüde farklıdır. Yaşam süregider. Yaşam maddenin bütün biçimlerinde sebat eden ateş parçacığıdır. Biliyorum. Ben yaşamın kendisiyim. On bin kuşakta yaşadım. Milyonlarca yıl yaşadım. Pek çok bedenim oldu. Ben, pek çok bedenin sahibi, süregidiyorum. Ben yaşamın kendisiyim. Ben hep parlayan ve zamana parmak ısırtan ve beden denilen, hep benim irademle işleyen ve geçici olarak işgal ettiğim madde bileşimlerinde, tutkumu gerçekleştiren sönmez kıvılcımım.</p>

  <p>Bak şimdi. Algıda hızlı, duyumsamada becerikli, çeşitli hünerlere yatkın, en zorlu baskı araçlarıyla kıvrılıp bükülmeyecek ya da doğrultulamayacak denli sağlam ve güçlü benim bu parmağım; bu parmak ben değilim. Kes onu. Ben hayatta kalmayı sürdürürüm. Beden parçalanır. Ben parçalanmam. Beni oluşturan ruh bütün kalır.</p>

  <p>Pekâlâ. Bütün parmaklarımı kes. Ben benim. Ruh bütün kalır. Her iki eli de kes. Her iki kolu omuz başlarından kes. Her iki bacağı kalçalardan kes. Ve ben, fethedilemez ve yok edilemez olan ben yine hayatta kalırım. Etin parçalanıp küçültülmesi beni azaltır mı? Kesinlikle azaltmaz. Saçlarımı kırk. Keskin usturalarla dudaklarımı, burnumu, kulaklarımı tıraşla; hatta gözlerimi kökünden oyup çıkart; parçalanıp biçimsizleşmiş bedene tutunan biçimsiz kafatasının içinde hapsolmuş, kimyasal etin o hücresindeki hâlâ ben olurum; parçalanmamış, eksilmemiş.</p>

  <p>Ha, yürek hâlâ atıyor diyorsun. Peki. Onu da söküp al ya da iyisi mi, etimden kalanı bin bıçaklı makineye fırlatıp kıyma yap ve ben, <i>ben</i>, anlamıyor musunuz, tüm ruhum, gizemim, yaşam ateşim ve yaşamımla ben bunlardan bağımsız ve uzağım. Ben can vermem. Yalnızca beden can verir ve beden ben demek değildir.</p>

  <p>İnanıyorum ki, Albay de Rochas, Josephine adlı kızı hipnotik trans halindeyken yaşadığı on sekiz yıldan öteye, doğmadan önceki sessizliğe ve karanlığa, yatağa çakılmış yaşlı bir adam, eski bir topçu, Jean-Claude Bourdon olduğu önceki yaşamlarının ışığına kendi iradesinin gücüyle gönderdiğini ileri sürerken haklıydı. Ve Albay de Rochas’ın bu yaşlı adamın dirilen gölgesini gerçekten de hipnotize ettiğine ve irade gücüyle onu yetmiş yıllık yaşamının ötesine, karanlığın içine ve karanlığın içinden de günahkâr yaşlı bir kadın, Philoméne Carteron olduğu günün ışığına gönderdiğine inanıyorum.</p>

  <p>Sana, geçmiş zamanlarda maddenin çeşitli birleşimlerine bürünüp Kont Guillaume de Sainte-Maure, Mısır’da uyuz ve adsız bir keşiş ve babası büyük batı göçündeki kırk arabanın lideri olan oğlan çocuğu Jesse olduğumu daha yeni gösterdim, okurum. Ve ayrıca, bu satırları yazarken, Folsom Hapishanesi’nde ölüm cezasına çarptırılmış, California Üniversitesi’nin Ziraat Fakültesi’nde bir zamanların tarım bilimi profesörü Darrell Standing değil miyim şimdi de?</p>

  <p>Madde en büyük yanılsama. Yani, madde kendini biçim olarak ortaya koyar ve biçim de görüntüseldir. Bir zamanlar, Tanrı’nın Ülkesi’ni düşlerken kendime yabanıl bir hayvan gibi yuva edindiğim eski Mısır’ın ufalanan kayalıkları şimdi nerede? Uzun zaman önce ay ışığının aydınlattığı çimenlerin üstüne alev kafalı Guy de Villehardouin tarafından fırlatılan Guillaume de Sainte-Maure’nin bedeni nerede şimdi? Nephi’deki büyük çemberi oluşturan kırk kocaman araba ve o çemberin içine sığınmış erkekler, kadınlar, çocuklar ve kadidi çıkmış sürü nerede şimdi? Hepsi de biçimlerden, yeniden akışmak üzere eriyen akışkan maddeden oluştukları için bunların hiç birisi yok artık. Göçüp gittiler ve yoklar.</p>

  <p>Ve artık benim savım açıklığa kavuşuyor. Ruh kalıcı olan tek gerçeklik. Ben ruhum ve kalıcıyım. Ben, Darrell Standing, pek çok etten kemikten kabuğun sakini, bu anılardan birkaç satır daha yazacağım ve geçip gideceğim. Bedenim olan biçimimin, boynundan yeterli süreyle asılı tutulduğunda dermanı kesilecek ve maddenin dünyasında ondan geriye koca bir hiç kalacak. Ruh dünyasında ise anısı kalacak. Maddenin belleği yoktur, çünkü biçimleri gelip geçicidir ve bu biçimlere kazınan her şey biçimlerle birlikte can verir.</p>

  <p>Hikâyeme dönmeden önce bir sözcük daha. Karanlığın içinden kendime ait öteki yaşamlara yaptığım yolculuklar sırasında, bu yolculukların hiçbirini kendi istediğim belli bir yöne yönlendirmeyi başaramadım. Böylece, Nephi’deki oğlan çocuğu Jesse’ye geri dönme şansına sahip olmadan önce, eski yaşamlarıma ilişkin yeni deneyimler yaşadım. Olasılıkla, kimi kez oldukça ufakken Arkansas yerleşimlerinde onun işlerini yaparak ve en azından on iki kez Nephi’de kaldığım noktadan sonrasına geçerek Jesse’nin deneyimlerini yaşayıp durdum. Bunların tümünü ayrıntıya dökmek zaman kaybı olurdu ve bu yüzden, kayıtlarımın gerçekliğine önyargı sokmaksızın, belirsiz, dolambaçlı ve yinelemelerden ibaret olduğu için bunların çoğunu atlayacak ve çeşitli zamanlarda yeniden yaşarken bunlardan derlediğim olguları vereceğim.</p>

</body>

</html>