<?xml version='1.0' encoding='utf-8'?>
<html xmlns="http://www.w3.org/1999/xhtml">

<head>
  <title></title>
  <link href="../Styles/main.css" type="text/css" rel="stylesheet"/>
</head>

<body>

  <h1>Onuncu Bölüm</h1>

  <p>Bütün bunların üstüne, Müdür Atherton ertesi sabah hücreme beni katletmek niyetiyle geldi. Yanında Şef Jamie, Doktor Jackson, Turta Suratlı Jones ve Al Hutchins vardı. Al Hutchins kırk yıllık cezasını çekiyordu ve affedilme umutları içindeydi. Dört yıldır San Quentin’de iyi hal gösterenlerin başında geliyordu. Bu güvenilir mahkûm başının yalnızca rüşvetten yılda üç bin dolar kazandığının tahmin edildiğini söylersem, bunun ne denli büyük bir güç konumunda bulunmak demek olduğunu anlarsınız. Bu yüzden, on-on iki bin doların sahibi ve af vaadi almış olan Al Hutchins, müdürün emirlerine körü körüne bağımlıydı.</p>

  <p>Az önce Müdür Atherton’ın beni katletmek niyetiyle hücreme geldiğini söylemiştim. Yüzü bunu gösteriyordu. Eylemleri de kanıtlıyordu zaten.</p>

  <p>“Şunu muayene et,” diye buyurdu Doktor Jackson’a. O zavallı yaratık müsveddesi de tecrite atıldığım günden beri giydiğim kirden kırışmış gömleğimi çıkarttı ve derimin kaburgalarımı kahverengi parşömen gibi sardığı, gömleğin içindeki sayısız seansta oluşan yaraların iltihaplandığı zavallı tükenmiş bedenimi gözler önüne serdi. Muayene utanılacak ölçüde baştan savmaydı.</p>

  <p>“Dayanır mı?” diye bilmek istedi müdür.</p>

  <p>“Evet,” diye yanıtladı Doktor Jackson.</p>

  <p>“Kalp ne âlemde?”</p>

  <p>“Müthiş.”</p>

  <p>“On gün dayanır mı sence, Doktor?”</p>

  <p>“Elbette.”</p>

  <p>“Ben buna inanmıyorum,” diye belirtti müdür zalimce. “Ama yine de deneyeceğiz. Yat yere, Standing.”</p>

  <p>Yere dümdüz serilmiş gömleğin üstüne yüzükoyun uzanarak boyun eğdim. Müdür bir an için kendi kendisiyle mücadele edermiş gibi göründü.</p>

  <p>“Dön,” diye buyurdu.</p>

  <p>Birkaç çabada bulundum, ancak başaramayacak denli güçsüzdüm ve çaresizliğimin içinde yalnızca yayılıp kıvrılabiliyordum.</p>

  <p>“Numara yapıyor,” oldu Jackson’ın yorumu.</p>

  <p>“İyi, onunla işim bittiğinde numara çekmesine gerek kalmayacak,” dedi müdür. “Yardım et ona. Onun için daha fazla zaman harcayamam.”</p>

  <p>Böylece, Müdür Atherton’ın yüzüne gözlerimi dikeceğim biçimde sırtüstü yuvarladılar beni.</p>

  <p>“Standing,” dedi müdür yavaşça, “kendi ipini kendin çekeceksin. İnatçılığından bıkıp usandım. Sabrım tükendi. Doktor Jackson gömleğin içinde on gün kalacak durumda olduğunu söylüyor. Şansını değerlendirebilirsin. Ama sana şimdi son bir şans veriyorum. Dinamitin yerini söyle. Şu anda seni buradan çıkartmak benim elimde. Banyo yapabilir, tıraş olabilir, temiz giysiler giyebilirsin. Sana altı ay hastane yemeği verdireceğim ve sonra da iyi halden kütüphaneye vereceğim. Sana bundan daha adil davranmamı bekleyemezsin. Ayrıca, kimseyi de gammazlayacak değilsin. San Quentin’de dinamitin yerini bilen tek kişi sensin. Pes ederek kimsenin duygularını incitecek değilsin ve pes ettiğin andan sonra hakkında en hayırlısı olacak. Ve eğer pes etmezsen…”</p>

  <p>Sustu ve omuzlarını anlamlı biçimde silkti.</p>

  <p>“Yani, pes etmezsen hemen şimdi on günlük cezan başlayacak.”</p>

  <p>Beni bekleyen şey ürkütücüydü. Böylesine bitkinken bunun gömleğin içinde ölmek anlamına geldiğini müdür kadar ben de biliyordum. Ve sonra Morrell’ın numarasını anımsadım. Eğer buna gereksinim duyulacak bir zaman varsa şimdiydi; eğer buna inancı denemenin bir sırası vardıysa şimdiydi. Müdür Atherton’ın yüzüne bakıp gülümsedim. Ve o gülümseyişe ve ona yaptığım teklife tüm inancımı koydum.</p>

  <p>“Müdür,” dedim, “nasıl gülümsediğimi görüyor musun? Pekâlâ, eğer on günün sonunda beni çözdüğünüzde sana yine aynı biçimde gülümsersem, Morrell’la Oppenheimer’a bir kese Bull Durham tütünüyle bir paket sarma kâğıdı verecek misin?”</p>

  <p>“Bunlar çılgın herifler değil mi, bu okumuş tipler,” diye burnundan soludu Şef Jamie.</p>

  <p>Müdür Atherton asabi bir adamdı ve benim isteğimi tacizkâr bir övünme olarak almıştı.</p>

  <p>“Sırf bunun için sana fazladan bir kolan,” diye bilgilendirdi beni.</p>

  <p>“Sana sportmence bir teklifte bulundum, Müdür,” dedim sakince. “Bana istediğin kadar sıkı kolan vurabilirsin, ama bugünden on gün sonra gülümsersem, Morrell’la Oppenheimer’a Bull Durham verecek misin?”</p>

  <p>“Kendinden fazla eminsin,” diye yanıtı yapıştırdı.</p>

  <p>“Teklifi bu yüzden yaptım ya,” diye karşılık verdim.</p>

  <p>“Kendini dine verdin, öyle mi?” diye tısladı.</p>

  <p>“Hayır,” oldu yanıtım. “Yalnızca sonuna ulaşamayacağın kadar çok canım olduğundan. İstersen yüz güne çıkar, bittiğinde sana yine gülümseyeceğim.”</p>

  <p>“Sanırım işini bitirmeye on gün bile çok gelir, Standing.”</p>

  <p>“Bu senin görüşün,” dedim. “Buna inanıyor musun? İnanıyorsan iki tane beş sentlik tütün kesesini bile yitirmeyeceksin. Kaldı ki korkacak neyin var?”</p>

  <p>“İki sent için hemen şimdi tekmeyle yüzünü dağıtırdım,” diye homurdandı.</p>

  <p>“Ben sana engel olmayayım.” Kendimden emin biçimde küstahlık ediyordum. “İstediğin kadar sıkı tekmele, yüzümden geri kalanı yine de gülümsemeye yeter. Bu arada, ikirciklendiğine göre ilk teklifimi kabul ettiğini düşünüyorum.”</p>

  <p>Bir insanın tecritte bu koşullar altında müdüre meydan okuyabilmesi için, çok zayıf ve derin bir ümitsizlik içinde olması gerek. Ya da ikisi birden olabilir ve ayrıca inançlı olabilir. Şimdi biliyorum ki inançlıydım ve bu yüzden öyle davranmıştım. Morrell’ın bana söylediği şeye inanıyordum. Zihnin beden üstündeki efendiliğine inanıyordum. Gömleğin içinde yüz günün bile beni öldüremeyeceğine inanıyordum.</p>

  <p>Şef Jamie bendeki bu inancı hissetmiş olacak ki şöyle dedi:</p>

  <p>“Yirmi yıl önce deliren bir İsveçliyi anımsıyorum. Bu sizin zamanınızdan önceydi, Müdür Bey. Yirmi beş sent için çıkan bir kavgada bir adam öldürmüş ve müebbet almıştı. Aşçıydı. Dini bütündü. Altın bir arabanın kendisini cennete götürmek için gelmekte olduğunu söylemiş ve kızgın ocağın üstüne oturmuştu; bir yandan pişerken, bir yandan ilahiler ve dualar okuyordu. Onu oradan çekip aldılar, ama iki gün sonra hastanede nalları dikti. Kemiklerine kadar yanmıştı. Ve sonuna kadar sıcağı asla hissetmediğine yemin etmişti. Ağzından tek bir feryat bile çıkmadı.”</p>

  <p>“Biz Standing’i öttüreceğiz,” dedi müdür.</p>

  <p>“Madem bundan bu kadar eminsin, niye teklifimi kabul etmiyorsun?” diye kışkırttım.</p>

  <p>Müdür öyle kızmıştı ki eğer o denli ümitsiz bir durumda bulunmasaydım, bu benim için çok eğlenceli olurdu. Yüzü seğiriyordu. Yumruklarını sıktı ve bir an için üstüme çullanıp beni dövecekmiş gibi oldu. Ardından bir gayretle kendini topladı.</p>

  <p>“Tamam, Standing,” diye homurdandı. “Restini görüyorum. Ama tatlı canın üstüne bahse girerim ki bugünden on gün sonra gülümseyerek dediğini yapamayacağın için sen de benim restimi göreceksin. Yuvarlayın şunu çocuklar ve kaburgaları çatırdayıncaya kadar da sıkıştırın. Hutchins, bu işin nasıl yapıldığını bildiğini göster ona.”</p>

  <p>Ve beni yuvarlayıp daha önce hiç bağlanmadığım kadar sıkı biçimde bağladılar. Mahkûm başı yeteneğini sergiledi. Elimden geldiğince boşluk çalmaya uğraştım. Küçücüktü bu boşluk, çünkü uzun süredir kaslarım iplik parçaları gibi incelirken etim dökülüyordu. Bu küçük boşluktan fazlasını çalmaya ne gücüm ne de cüssem yeterdi ve bu küçücük boşluğu da yemin ederim ki bedenimdeki kemiklerin eklem yerlerini tümüyle genişleterek becerdim. Ve bu küçücük boşluğu da, mahkûm başı olmadan önceki eski günlerde gömleğin içindeyken gömleğin tüm inceliklerini öğrenmiş bulunan Hutchins benden çaldı.</p>

  <p>Görüyorsunuz, Hutchins canıgönülden bir itti ya da bir zamanlar insan olan, ama çarkın dişlileri arasında öğütülmüş bir yaratıktı. On ya da on iki bin dolar kadar parası vardı ve eğer emirlere uyarsa özgürlüğüne kavuşması an meselesiydi. Sonraları, kendisine sadık kalmış ve hatta yolunu bekleyen bir kız bulunduğunu öğrendim. Kadın faktörü erkeklerin pek çok şeyini açıklıyor.</p>

  <p>Eğer kasıtlı olarak suç işleyen birisi vardıysa, o da o sabah tecritte müdürün buyruğu üstüne bunu yapan Al Hutchins idi. Çaldığım küçücük boşluğu da elimden aldı. Ve bunu yapınca da bedenim savunmasız kaldı ve ipleri bağlarken sırtıma bastırdığı ayağıyla beni daha önce hiç kimsenin başaramadığı biçimde sınırladı. Kırılgan gövdemin yaşamsal organları sınırlayışı öylesine ağırdı ki ölümün hemen oracıkta, ensemde olduğunu hissettim. Ama yine de inancın mucizesi benimleydi. Öleceğime inanmıyordum. Biliyordum ki <i>-biliyordum</i> diyorum- ölmeyecektim. Başım dönüyor, yüreğim ayak tırnaklarımdan kafa derimdeki saç köklerime kadar atıyordu.</p>

  <p>Şef Jamie, “Gerçekten de çok sıkı oldu bu,” diye ileri sürdü ikirciklenerek.</p>

  <p>“Cehennemin dibine,” dedi Doktor Jackson. “Hiçbir şey ona zarar veremez diyorum size. Sersemin teki. Şimdiye kadar çoktan ölmüş olmalıydı.”</p>

  <p>Müdür Atherton, sıkı bir uğraştan sonra işaretparmağını bağlarla sırtım arasına sokmayı başardı. Bedeninin ağırlığını da vererek ayağını üstüme dayadı ve asıldı, ama bir milimlik bir gevşeme bile sağlayamadı.</p>

  <p>“Aferin sana, Hutchins,” dedi. “İşini biliyorsun. Şimdi onu çevirin de yüzünü görelim.”</p>

  <p>Beni sırtüstü yuvarladılar. Pörtlemiş gözlerimi onlara diktim. Şunu iyi biliyorum: Gömleği ilk giydiğimde de beni şimdiki gibi bağlamış olsalardı, kuşkusuz ilk on dakika içinde ölürdüm. Ama iyi deneyim kazanmıştım. Gömleğin içinde geçmiş binlerce saatim vardı ardımda ve buna ek olarak da Morrell’ın bana öğrettiği şeye inancım tamdı.</p>

  <p>“Şimdi gül, lanet olası, gül hadi,” dedi müdür bana. “O çok atıp tuttuğun gibi gülümse bakalım.”</p>

  <p>Böylece, ciğerlerim azıcık hava için çırpınırken, yüreğim çatladı çatlayacakken ve beynim fırıl fırıl dönerken bile müdürün yüzüne gülümsemeyi becerdim.</p>

</body>

</html>