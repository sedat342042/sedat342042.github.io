<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="tr">
<head>
  <link href="../Styles/style.css" rel="stylesheet" type="text/css" />

  <title>Bölüm 6 Kasların Gevşemesi</title>
</head>

<body>
  <h1 class="h11"><a id="a42"></a><a id="a43"></a>Bölüm 6<br />
  Kasların Gevşemesi</h1>

  <h3 class="h31"><a id="ncx799"></a>1</h3>

  <p class="p6">Yönetmen sınıfa girince, Maria'ya, Vanya'ya, bana, paranın yandığı sahneyi oynamamızı buyurdu.</p>

  <p class="p6">Çıktık sahneye, başladık.</p>

  <p class="p6">Başlangıçta işler iyi gitti. Ama oyunun trajik anına geldiğimizde, içimde bir şeylerin yerinden oynadığını, sarsıldığını hissettim. Bunun üzerine, dıştan kendime bir destek bulmak için elimin altındaki bir şeyi bütün gücümle, sımsıkı kavradım. Birden bir çatırtı koptu; aynı zamanda şiddetli bir acı duydum; ılık ılık bir şey de elimi ıslattı.</p>

  <p class="p6">Ne zaman bayıldım, bilmiyorum. Sadece karmakarışık sesler anımsıyorum. Güçsüzlüğün gitgide artması, baş dönmesi, derken, bilinçsizlik.</p>

  <p class="p6">Uğradığım bu talihsizlik, bu kaza (kırmızı kan damarlarımdan biri sıyrılmış ve o kadar kan kaybetmişim ki, birkaç gün yataktan çıkamadım) yönetmeni planda bir değişiklik yapmaya, beden eğitimimizi programın başına almaya zorladı. Derste söylediklerinin özetini Paul'den dinledim.</p>

  <p class="p6">Tortsov dedi ki: “Programımızın son derece dizgeli (sistemli) gelişimine ara vermek, alışılmış sırayı biraz bozup öne geçerek 'kasların gevşemesi' adını verdiğimiz önemli bir adımı size açıklamak gerekiyor. Bu konuda size daha sonra, eğitimimizin dış yönüne geldiğimiz zaman söz edecektim. Ama Kostya'nın durumu bu sorunu şimdi gözden geçirmemizi gerekli kılıyor.”</p>

  <p class="p6">“Çalışmamızın daha başında, kasların gerilmesinden, gövdece tutulmalardan doğacak belalar üzerine hiçbir fikrimiz olamazdı. Doğuştan iyi sesli bir insanın ses organlarında böyle bir durum meydana geldiğinde ses kısılır, hatta bütün bütün de yitebilir. Bu çeşit bir büzülme, bir tutulma bacaklara saldırırsa eğer, o zaman aktör inmeliymiş gibi yürür; ellerine saldırırsa, eller uyuşur, odunlaşır. Aynı gerilme belkemiğinde, boyunda, omuzlarda da olabilir. Nerede olursa olsun, hepsinde de aktörü sakatlar, oynamaktan alıkoyar. Bununla birlikte, bu gerilme yüzünde meydana geldiğinde, yüzün çizgilerini buruş buruş eder, inmeli hale koyar, yahut yüz anlatımını taşlaştırır ki, beterin beteri de budur işte. Gözler dışarı fırlar, gerilmiş kaslar, aktörün içinde olup bitenlerin tam tersini, heyecanları ile hiç ilgisi ve ilişiği olmayan bambaşka bir anlatımı dışa vurarak yüzü çirkinleştirir. Gerilme, diyafram kasına, solunumla ilgili öteki organlara da saldırabilir, böylece, düzenli soluk alıp vermeyi engeller, solunumda sıkıntıya yol açar. Bu kas gerginliği gövdenin öteki kesimlerine de etki eder ve aktörün coşkuları üzerinde, o coşkuların anlatımı ile duygularının genel hali üzerinde sadece zararlı sonuçlar meydana getirir.”’</p>

  <p class="p6">“Gövdece gerginliğin, hareketlerimizi nasıl felce uğrattığına, bunun da bizim iç yaşamımızla ilgili olduğuna sizleri inandırmak için, gelin bir deneme yapalım. Şurada büyük bir piyano var. Haydi, kaldırmaya çalışın onu.”</p>

  <p class="p6">Öğrenciler, sıra ile, canlarını dişlerine taktılar, bu ağır çalgının sadece bir köşesini kaldırabildiler.</p>

  <p class="p6">Yönetmen, öğrencilerden birine, “Piyanonun o köşesini öyle havada tutarken, dokuz kere otuz yedi kaç eder, çarçabuk hesaplayın” dedi. “Hesaplayamaz mısınız? Peki, öyle ise, görüş belleğinizi kullanarak köşe başından tiyatroya kadar bütün cadde boyunca sıralanmış olan dükkânları anımsayın... Onu da mı yapamazsınız? Öyle ise, bana Faust'tan Cavatina'yı söyleyiniz. Söyleyemeyecek misiniz? Haydi, bir tabak böbrek yahnisinin tadını, tüylü kadifenin sürtünüşünü ya da yanan bir şeyin kokusunu anımsamaya çalışın.”</p>

  <p class="p6">Öğrenci, yönetmenin isteklerini yerine getirmek için büyük bir çabayla tutmakta olduğu piyanonun köşesini bıraktı, bir an dinlendi, kendisinden istenenleri zihninde şöyle bir toparladı, her biri için gerekli duyguya başvurarak karşılıklarını vermeye çalıştı. Bundan sonra kassal gücünü yeniledi, piyanonun köşesini zar zor tekrar kaldırdı.</p>

  <p class="p6">Tortsov, “Görüyorsunuz ki” dedi, “benim istediklerime karşılık vermek için ağırlığı bırakmak, kaslarınızı gevşetmek zorunda kaldınız. Çünkü ancak ondan sonra kendinizi tümüyle beş duyunuzun buyruğuna verebilirdiniz.”</p>

  <p class="p6">“Bu, kas gerginliğinin içsel coşku yaşantısını engellediğini açıkça göstermez mi? Bence, gergin halde kaldığınız sürece, ne duygunun ince ayrımları, ne de rolünüzün psikolojik yaşayışı üzerinde düşünebilirsiniz. Bu yüzden, herhangi bir şey yaratmaya girişmeden önce, hareketlerinizi engellemesin diye, kaslarınızı uygun duruma getirmeniz gerekir. “</p>

  <p class="p6">“İşte, Kostya’nın başına gelen kaza ortada. Umalım ki, uğradığı bu talihsizlik, sahnede ne yapmanız gerektiği konusunda ona da, sizlere de etkili bir ders olur.”</p>

  <p class="p6">Biri, “Peki, bu gerginlikten kendimizi kurtarmak olanağı var mıdır?” diye sordu.</p>

  <p class="p6">Yönetmen, “Sanat Yaşamım” adlı yapıtta, kas gerginliklerinden pek çok acı çektiği anlatılan aktörü anımsattı. Kazanılmış alışkanlıklar, bir de sürekli denetleme yardımı ile bu aktör o hale gelmişti ki, sahneye ayağını atar atmaz kasları yumuşamaya başlıyordu. Aynı şey rolünün çetin yaratma anlarında da oluyordu — kasları kendiliklerinden bütün gerginliği sarsıp defetmeye çalışıyorlardı.</p>

  <p class="p6">“Çalışmayı ve yaratmayı engelleyen sadece güçlü, genel bir kas gerginliği değildir. Belli bir noktaya yapılacak en hafif bir basınç bile yaratma yetisini işlemekten alıkoyabilir. Size bir örnek vereyim. Adının açıklanması gerekmeyen, olağanüstü yaratılışlı bir aktris, bu niteliğini ancak arada sırada, rastgele zamanlarda gösterebiliyordu. Coşkularının yerini genellikle sade bir çabalama, bir çırpınma alıyordu. Kendisine kaslarını gevşetmesi için etki edildiyse de büyük bir başarı sağlanamadı. Zaman zaman, rolünün dramatik yerlerinde, hafifçe de olsa, sağ kaşı tutuluyordu. Rolünün bu çetin geçiş noktalarına geldiğinde yüzündeki bütün bu gerginliklerden kurtulmaya, tümüyle rahatlamaya çalışması gerektiğini inandırıcı bir dille kendisine anlattım. Bunu yapabildiği zaman, gövdesindeki kasların hepsi kendiliğinden gevşedi. Artık değişmişti. Gövdesi hafiflemiş, yüzü hareketlenmişti, coşkularını canlı bir biçimde dışa vurabiliyordu. Duyguları yüze çıkmak için özgür bir yol kazanmıştı.”</p>

  <p class="p6">“Düşünün; bir kasın bir tek nokta üzerinde yaptığı basınç, hem ruhça, hem gövdece bütün organizmasını işlemez hale getirebilmişti.”</p>

  <h3 class="h31"><a id="ncx818"></a><a id="a44"></a>2</h3>

  <p class="p6">Bugün beni görmeye gelen Nicholas, Yönetmenin, gövdeyi bütün gereksiz gerginliklerden bütünüyle kurtarmanın olanaksız olduğunu söylediğinde direniyor. Yalnız olanaksız değil, aynı zamanda boşuna imiş. Paul ise, gene Tortsov'un dediklerine dayanarak, ister sahne üzerinde, ister günlük yaşamda, kaslarımızı gevşetmenin sadece ve sadece bize düşen bir iş olduğunu belirtti.</p>

  <p class="p6">Bu çelişmeler nasıl uzlaştırılabilir?</p>

  <p class="p6">Paul, Nicholas'tan sonra geldiği için, ben de onun açıklamasını veriyorum.</p>

  <p class="p6">“Bir insan olarak aktör, istese de, istemese de kas gerginliğine uğrayacaktır. Toplum karşısına her çıkışında bu gerginlik kendini gösterir. Aktör, sırtındaki basınçtan kendini kurtarabilir. Kurtarabilir ama, bu kez de basınç omuzlarına sıçrar. Omuzlarından da defetti diyelim, o zaman diyaframında belirir. Kısaca, sürekli olarak, şurada ya da burada bir basınç olacaktır.”</p>

  <p class="p6">“Bizim kuşağın sinirli insanları arasında bu kas gerginliği sakınılmaz bir haldir. Bunu tümü ile yok etmek olanaksızdır. Olanaksızdır ama, biz gene de durup dinlenmeden onunla savaşmak zorundayız. Dizgemiz (sistemimiz) bir çeşit denetlemeyi, geliştirmek ya da şöyle diyelim, bir gözlemci meydana getirmekten ibarettir. Bu gözlemci, bütün koşullar altında, hiçbir noktada fazla bir gerginlik olamayacağını anlamalıdır. Bu, kendilerini gözlem altına alma ve gereksiz gerginlikten kurtarma eylemi, bilinçli, makinemsi bir alışkanlık haline gelinceye dek geliştirilmelidir. Aslında bu bile yeterli değildir. Sözü edilen gelişim, rolünüzün sadece durgun, hareketsiz kesimleri boyunca değil, özellikle gövdece ve sinirce en hareketli anlarında da olağan bir alışkanlık, doğal bir zorunluluk olmalıdır.”</p>

  <p class="p6">“Ne demek istiyorsunuz?” diye atıldım. “Aktör coşku anlarında gergin olmamalı mıdır?”</p>

  <p class="p6">Paul, “Yalnız gergin olmamakla kalmamalı, aynı zamanda gevşemek için var gücünüzü kullanmalısınız” diye açıkladı.</p>

  <p class="p6">Gene Yönetmenin sözlerine dayanarak, aktörler oldum olası, coşku anlarında kendilerini zorlarlar diye devam etti. Bu yüzden özellikle çetin zamanlarda kasları tam bir özgürlüğe kavuşturmak gerekir. Bir rolün güç yerlerinde gevşeme eğilimi gerilme eğiliminden daha olağan olmalıdır.</p>

  <p class="p6">“Olabilir mi' bu?” diye sordum.</p>

  <p class="p6">Paul, Yönetmen olabilir savında; dedi. “Ayrıca, bir coşku noktasında bütün gerginliklerden kurtulmak olanaksız bile olsa, aktör hiç değilse sürekli bir biçimde gevşemeyi öğrenebilir, diye ekledi. Eğer önleyemezseniz, bırakın, gerginlik gelsin, diyor. Gelsin ama, siz de hemen denetiminizi harekete geçirin, defedin onu.”</p>

  <p class="p6">Bu denetim makinemsi bir alışkanlık haline gelinceye dek üzerinde uzun uzun durup düşünmek gerekecektir, bu da yaratıcı çalışmanızdan eksiltecektir. Giderek, kasların gevşemesi olağan bir olay haline gelmelidir. Bu alışkanlık, okulda ve evde yaptığımız alıştırmalarla günü gününe, sürekli ve dizgeli olarak geliştirilmelidir. Bu alışkanlık, yatmaya giderken, yataktan kalkarken, yemek yerken, yürürken, çalışırken, dinlenirken, sevinçli ve kederli anlarımızda da sürüp gitmelidir. Kaslarımızın “denetleyici”si gövde yapımızın tamamlayıcı bir parçası, bizim ikinci doğamız olmalıdır. Ancak böyle olduğu zamandır ki, yaratıcı çalışmamız engellemekten kurtulur. Eğer biz kaslarımızı yalnız, bu amacı bir yana bırakarak, olağanüstü saatlerde gevşetirsek, umulan sonuçları alamayız. Çünkü, bu türlü alıştırmalar alışkanlık meydana getirmez, bilinçaltı, makinemsi alışkanlık haline gelemez.</p>

  <p class="p6">Az önce açıkladığı şeyin uygulanması olanağına karşın gösterdiğim kuşku üzerine, Paul, Yönetmenin kendi deneyini bir örnek olarak verdi. Bu örneğe göre, Yönetmenin ilk aktörlük yıllarında kendisine tebelleş olan kas gerginlikleri, zamanla, hemen hemen kramp halini almış. Bununla birlikte, makinemsi bir denetim geliştirdiği için, şiddetli sinir ve coşku anlarında kaslarını gerginleştirip katılaştırmaktan çok gevşetmek gereksinmesini duyarmış.</p>

  <h3 class="h31"><a id="ncx831"></a><a id="a45"></a>3</h3>

  <p class="p6">Bugün, çok hoş, çok çelebi bir insan olan yardımcı yönetmen Rakhmanov da beni yoklamaya geldi. Tortsov'un selamlarını getirdi ve de bana bazı alıştırmalar yaptırmak üzere gönderildiğini söyledi.</p>

  <p class="p6">Yönetmen demiş ki: “Kostya yatakta yatarken hareketli çalışmalarla uğraşamaz, bunun için ona uygun düşecek bir çalışma biçimi bulup deneyin.”</p>

  <p class="p6">Yapacağım alıştırma, düz, katı bir yüzeye, sözgelişi yere sırtüstü uzanıp gövdemde gereksiz olarak gergin bulunan bütün kasları, çeşitli kas gruplarını saptamaktan ibaret.</p>

  <p class="p6">“Omuzumda, boynumda, kürek kemiğimde, belimde... bir kasılma, bir gerilme hissediyorum.”</p>

  <p class="p6">Şu halde, saptanan bu yerler hemen gevşetilmeli, başka kasıntılar aranmalı. Ben su bade alıştırmayı Rakhmanov'un önünde, ancak, yere uzanarak değil de, yumuşak bir yatağa uzanarak yapmaya çalıştım. Sadece gövdemin ağırlığını taşıması gerekli kasları bırakıp öteki gergin kasları gevşettikten sonra şu yerlerin adlarını saydım:</p>

  <p class="p6">“Her iki kürek kemiğim ve kuyruk sokumum!” Ama Rakhmanov karşı koydu. “Küçük çocuklarla hayvanların yaptıkları gibi yapmalısınız” diyerek kestirip attı.</p>

  <p class="p6">Küçük bir çocuğu ya da bir kediyi, dinlensin ya da uyusun diye kumun üstüne yatırsanız, sonra da yattığı yerden dikkatle kaldırıp alsanız, gövdesinin o yumuşak yüzeydeki damgasını baştan sona, olduğu gibi görürsünüz. Öte yandan, aynı denemeyi bizim sinirli kuşağımızdan biri ile yapacak olursanız, kumun üstünde sadece kürek kemikleri ile kaba etlerinin izini bulursunuz; gövdesinin geri kalan kesimleri ise, sürekli kas gerginliği yüzünden, hiçbir zaman kuma dokunmayacaktır.</p>

  <p class="p6">Yumuşak bir yüzeyde heykelce bir iz bırakmak için, yere uzandığımız zaman, gövdemizi her türlü kas gerginliklerinden kurtarmalıyız. Böylece, gövdenin dinlenmesi daha çok sağlanmış olur. Bu biçimde uzanmakla, yarım ya da bir saat içinde, bütün bir gece sıkıntılı bir durumda uzanmaktan daha çok dinlenebilirsiniz. Kervancıların bu yöntemi kullanmalarına şaşmamalı. Çölde uzun süre kalamazlar, bu yüzden dinlenmeye ayıracakları zaman da sınırlıdır. Uzun bir dinlenme yerine, gövdelerini kas gerginliğinden tümüyle kurtarmak aynı sonucu kısa bir dinlenme ile elde etmektedirler.</p>

  <p class="p6">Yardımcı Yönetmen, gündüzle akşamüstü çalışmaları arasındaki kısa süreli dinlenmelerde hep bu yöntemi kullanmaktadır. Bu şekilde on dakika dinlendikten sonra kendisini dipdiri hissediyor. Bu dinlenme de olmasa kendisine yüklenen bunca işin altından herhalde kalkamazdı.</p>

  <p class="p6">Rakhmanov gider gitmez kedimizi buldum, kanepemdeki yumuşak yastıklardan birinin üzerine uzattım. Gövdesinin kalıbı olduğu gibi yastığa çıktı. Nasıl dinlenmek gerektiğini kediden öğrenmeye karar verdim.</p>

  <p class="p6">Yönetmen der ki: “Bir aktör de, tıpkı bir çocuk gibi, her şeyi baştan öğrenmelidir, bakmayı, yürümeyi, konuşmayı, vb.lerini.”</p>

  <p class="p6">“Hepimiz günlük yaşamda bunları nasıl yapacağımızı biliriz. Biliriz ama ne yazık ki, çoğunlukla da kötü yaparız. Bunun nedenlerinden biri, herhangi bir kusurun, taban ışıklarının pırıl pırıl aydınlığında daha çok göze batıcı duruma gelmesi, ikincisi de, sahnenin, aktörün genel durumu üzerine kötü etki etmesidir.”</p>

  <p class="p6">Tortsov'un bu sözlerinin uzanıp yatmaya da uygulanabileceği açıktır. Ben de kanepede şimdi kedi ile işte bunun için yatıyorum. Kedinin uyuyuşunu seyrediyor, onun yaptığını taklide çalışıyorum. Gelgelelim, bir tek kası bile germeden, gövdenin bütün kesimlerini yüzeye dokunduracak biçimde yatmak hiç de kolay bir iş değil. Şu ya da bu kasın gerilmiş olduğunu belirtmek güçtür diyemem. Gerilen kası gevşetmek için de özel bir çare yoktur. Asıl dert şu ki, bir kas gerginliğinden kurtulur kurtulmaz hemen ardından bir ikincisi, bir üçüncüsü beliriyor ve bu böylece sürüp gidiyor. Ne kadar ararsanız o kadar buluyorsunuz. Bir ara sırtımdaki ve boynumdaki gerginlikten kurtulmayı başardım. Bu bende herhangi yenilenmiş bir dinçlik duygusu uyandırdı diyemem, tersine, farkında olmadan ne kadar çok gereksiz zararlı gerginliklere bağımlı olduğumuzu apaçık gözümün önüne serdi. O aktrisin haince tutulan kaşını düşününce, gövdesel gerginlikten ciddi olarak korkmaya başlıyorsunuz.</p>

  <p class="p6">Karşılaştığım biricik güçlük, çeşitli kas coşkuları arasında düşüncemin allak bullak olmasıdır diyebilirim. Bu ise, gerginlik noktalarının sayısını çoğalttıkça çoğaltıyor, her birinin gücünü de arttırdıkça arttırıyor. Giderek, ellerimin başımın nerede olduğunu bilemez hale gelip dayandım.</p>

  <p class="p6">Bugünkü alıştırmalardan öyle yoruldum ki!</p>

  <p class="p6">Benim yattığım gibi uzanıp yatarak hiçbir zaman dinlenemezsiniz.</p>

  <h3 class="h31"><a id="ncx848"></a><a id="a46"></a>4</h3>

  <p class="p6">Bugün Leo geçerken bana uğradı, okulda neler yaptıklarından söz etti. Yönetmenin buyruklarına uyarak, Rakhmanov, öğrencileri hareketsiz yere sermiş sonra her birine, hem yatay, hem dikey olmak üzere çeşitli duruşlar vermiş, sandalyelerde, masada, başka bir yerde, tek tek, gruplar halinde dimdik oturtmuş, yarı oturmuş, ayakta dikmiş, yarı dikmiş, diz çöktürmüş, çömeltmiş. Bütün bu durumlarda ve duruşlarda gergin kasları belirleyerek adlarını söylemek zorunda kalmışlar. Bu duruşların her birinde bazı kasların gergin olacağı açıktır. Bununla birlikte, çevredeki kaslardan herhangi birinin değil, ancak doğrudan doğruya ilgili kasların gerginleşmesine izin verilmeliymiş. Ayrıca, çeşit çeşit gerginlikler olduğunu da akılda tutmak gerekir. Belli bir duruşu destekleyecek olan kasın gerginleşmesine izin verilebilir, o da ancak o duruşun zorunlu kıldığı ölçüde.</p>

  <p class="p6">Bütün bu alıştırmalar, ''denetleyici” tarafından sıkı bir incelemeden geçirilmek amacı ile yapıldı. Bu ise, söylendiği kadar sade değildir. Denetleyici her şeyden önce, iyi eğitilmiş bir dikkat gücünü, çabucak düzeltme yeteneğini, çeşitli gövdesel coşkular arasında gergin kasın hangisi olduğunu bulup çıkarabilme becerikliliğini gerektirir. Karmakarışık bir duruşta, hangi kasın gergin olması, hangisinin olmaması zorunludur, bunu bilmek kolay değildir.</p>

  <p class="p6">Leo gider gitmez, kediye döndüm. Ona ne türlü bir duruş verdim, önce kafasını mı yere koydu, yan tarafına mı, yoksa sırtüstü mü yattı, önemli olan bu değil. Kedi, pençelerine sıra ile birer birer, sonra dördüne birden yükleniyor. Her seferinde de bir an için yay gibi gerildiğini, sonra, olağanüstü bir kolaylıkla, kaslarını düzenlediğini, gereksinim duymadığı kasları gevşettiğini, gereksinim duyduklarını gergin tuttuğunu görmek kolay. Ne şaşılası bir uyum yeteneği!</p>

  <p class="p6">Ben kedi ile uğraşıp dururken Grisha çıkageldi. Bu Grisha, her zaman Yönetmenle tartışan Grisha değildi, sınıflarda olup biteni anlatışı ile de pek ilgi çekiciydi. Kas gevşemesinden, bir duruşu destekleyecek zorunlu gerginlikten söz ederken, Tortsov, kendi yaşamından bir öykü anlatmış: Roma'da, bir evde, eski bir heykeli onararak ilk durumuna getirmeye çalışan Amerikalı bir bayanın yaptığı bir denge denemesi gösterisini izlemek olanağını bulmuş. Bayan, kırılmış parçaları toplayıp birleştirerek heykele ilk durumunu vermeye uğraşmış. Bunun için de insan gövdesindeki ağırlığı baştan sona incelemek, kendi gövdesinde yaptığı deneyler yolu ile de, belli bir duruşta ağırlık merkezinin nerede bulunduğunu ortaya çıkarmak zorunda kalmış. Bu bayan, dengeyi sağlayan merkezleri kendi gövdesinde çabucak bulmakta pek hünerliymiş. Kendini itekletmiş, savurtmuş, tökezletmiş, korunması zor görünen durumlara ve duruşlara getirtmiş, ama her seferinde de dengesini yitirmeme gücünü kanıtlamış. Dahası var, bu bayan, iriyarı, güçlü kuvvetli bir bayı, iki parmağı ile devirebilirmiş. Bunu da ağırlık merkezlerini inceleye inceleye öğrenmiş. Karşısındakinin dengesini tehlikeye düşüren yerleri buluyor, kendisini hiç zorlamadan, o yerlerden itekleyerek kolayca devirebiliyormuş.</p>

  <p class="p6">Tortsov, bu bayanın sanatının sırrını öğrenmemiş. Öğrenmemiş ama, onu seyrederek de ağırlık merkezlerinin önemini anlamış. Çeviklikte, hafiflikte, uymada insan gövdesinin ne dereceye kadar eğitilebileceğini ve de bu çalışmada, denge duygusunun gerektirdiğini kasların yapabileceğini görmüş.</p>

  <h3 class="h31"><a id="ncx854"></a>5</h3>

  <p class="p6">Okuldaki öğretimin gelişmesiyle ilgili raporu vermek üzere Leo geldi bugün. Programa bazı önemli katmanlar yapıldığı anlaşılıyor. Yönetmen ister uzanıp yatmak, ister dikilip durmak ya da herhangi başka bir duruş olsun, hepsinin de yalnızca kendi kendini gözlem denetine bağımlı değil, imgesel bir düşünce üzerine kurulmuş ve de “belirli durumlar”la değerinin arttırılmış olması gerektiğinde ısrar etmiş. Bu yapılırsa, duruş yalnızca bir duruş olmaktan çıkarmış. Eylem olurmuş. Tutun ki, ben elimi başımın üstünden yukarıya kaldırıyorum, kendi kendime şöyle diyorum:</p>

  <p class="p6">“Eğer ben böyle dikilseydim, başımın üstündeki yüksek dalda da bir şeftali asılı bulunsaydı, onu koparmak için ne yapmam gerekirdi?”</p>

  <p class="p6">Siz bu imgeye bir kez inandınız mı, yaşamasız bir duruş o anda eylemli bir amaca yönelen gerçek, canlı bir hareket durumuna gelir; şeftaliyi dalından koparmak. Bu hareketin gerçekliğini tastamam hissederseniz, isteğinizle bilinçaltınız yardımınıza koşar. Gereksiz gerginlik de yok olur. O duruş için zorunlu olan kaslar harekete geçer ve bütün bu işler herhangi bir bilinçli bir teknik araya girmeden yürür.</p>

  <p class="p6">Sahne üzerinde amaçsız hiçbir duruşa yer vermemelidir. Gerçek yaratıcı sanatta, ya da ciddi sanatların hiçbirinde gösterişli, basmakalıp hareketlere eylemlere yer yoktur. Basmakalıp bir duruştan yararlanmak zorunda kalırsanız eğer, bu duruşa bir iç amaca hizmet edebilecek biçimde bir temel sağlamalısınız.</p>

  <p class="p6">Bunlardan başka, Leo, bugün yapılan bazı alıştırmalardan söz etti, bu alıştırmaları da bir bir yaparak göstermeye girişti. Birinci duruşu anlatmak için şişman gövdesini benim divanın üzerine yayışı görülecek şeydi. Gövdesinin yarısı divanın kenarından sarkmış, yüzü yere yakın, kolunun biri öne doğru gerilmişti. Bu duruşu ile huzursuz olduğunu, kaslarından, hangisini germek, hangisini gevşetmek gereğini bilmediğini hissediyordunuz.</p>

  <p class="p6">Birden haykırdı: “İşte kocaman bir sinek. Bak, nasıl eziyorum!”</p>

  <p class="p6">Sineği ezmek için imgesel bir noktaya doğru kendini gerdi, gövdesinin bütün kesimleri, bütün kasları o anda zorunlu olan duruma girdi ve gerektiği gibi harekete geçti. Duruşu bir nedene dayanıyordu, inandırıcıydı.”</p>

  <p class="p6">Canlı bir organizmayı, doğa, bizim pek çok övülen tekniğimizden daha iyi işletiyor!</p>

  <p class="p6">Yönetmenin bugün yaptırdığı alıştırmaların amacı, öğrencilerin bilincine şu gerçeği yerleştirmek içinmiş; gövdenin sahne üzerindeki her duruşunda ya da durumunda üç an varmış:</p>

  <p class="p6">Birincisi: Gereksiz gerginlik, zorunlu olarak her yeni duruştan ve bu duruşu izleyici önünde coşkuyla yapmaktan doğar.</p>

  <p class="p6">İkincisi: O gereksiz gerginliğin makinemsi gevşemesi, “denetleyicinin yönetimi altında olur.</p>

  <p class="p6">Üçüncüsü: Aktörü kendiliğinden inandırmayan bir duruş yeniden düzenlenir.</p>

  <p class="p6">Leo gittikten sonra, bu alıştırmaları denemek ve anlamlarını kavramada bana yardım etmek sırası kediye gelmişti.</p>

  <p class="p6">Kediyi, elverişli bir ruh haline getirmek için, yatakta yanı başıma yerleştirdim, şöyle yukarıdan aşağı bir sıvazladım, okşadım. Kedi yerinden fırladı, üzerimden atlayarak aşağı indi, av kokusunu aldığı köşeye doğru usul usul sokuldu.</p>

  <p class="p6">Bütün dikkatimle hareketlerini kovuşturmaya koyuldum. Bunu yapabilmek için de, sarılı elimin çıkardığı güçlüğe karşın, sağa sola eğilmek zorunda kaldım. Kendi hareketlerimi incelemek için de yeni kas “denetleyici'me başvurdum. Başlangıçta işler yolunda gitti, ancak gereken kaslar gerildi. Bu da canlı bir amacım olmasından ileri geliyordu. Ama dikkatimi kediden kendime çevirdiğim anda her şey değişti. Konsantrasyonum dağıldı, gövdemin bütün kesimlerinde kasların basıncını hissettim, duruşumu desteklemesi için yararlanmak zorunda kaldığım kaslar bile diyebilirim ki, kaskatı olup çıktı. Duşumu desteklemekle görevli kasların yakınındaki kaslar bile gereksiz yere gerildi.</p>

  <p class="p6">Kendi kendime, “Şimdi aynı duruşu yineleyeceğim” dedim. Yineledim de. Yineledim ama, gerçek amacım yok olduğu için, duruş da cansızlaştı. Kaslarımın işleyişini denetlemede tutumum ne kadar bilinçli olduysa, gerginlik o kadar arttı ve de gerekli gerginlikleri gereksizlerden ayırmak güçleştikçe güçleşti.”</p>

  <p class="p6">Bu noktaya gelince döşeme üstündeki kara bir benekle ilgilenmeye başladım. Beneğin ne olduğunu anlamak, üstüne parmağımı sürmek amacı ile divandan indim. Meğer tahtanın bir pürüzüymüş. Bu hareketi yaparken bütün kaslarım normal olarak ve gereğince işledi. Bundan şu sonucu çıkardım; canlı bir amaçla gerçek bir eylem (bu, aktörün tastamam inanabileceği biçimde belli koşullar üstüne gereğince kurulmuş olduğu sürece gerçek ya da imgesel bir eylem olabilir) normal ve bilinçsiz bir yoldan doğayı harekete getirir. Kaslarımızı tümüyle denetleyebilecek, onları gereğince gerip gereğince gevşetebilecek olan da ancak doğanın kendisidir.</p>

  <h3 class="h31"><a id="ncx872"></a>6</h3>

  <p class="p6">Paul'ün dediğine bakılırsa, bugün Yönetmen, hareketsiz duruşlardan jestlere geçmiş.</p>

  <p class="p6">Büyük bir sınıfta yapmışlar dersi. Öğrenciler, denetlemeden geçirileceklermiş gibi, dizi halinde sıralanmışlar. Tortsov, sağ ellerini kaldırmalarını buyurmuş. Onlar da, tam bir birlik içinde, sanki bir tek kişiymiş gibi, kaldırmışlar ellerini.</p>

  <p class="p6">Kolları, demiryolu geçitlerindeki inip kalkan parmaklıklar gibi ağır ağır yükselmiş. Onlar bu hareketi yaparken, Rakhmanov da her birinin ayrı ayrı kaslarını yoklamış, sonunda düşüncesini şöylece belirtmiş: “Yanlış, boynunu ve sırtını gevşet. Bütün kolun gergin...” vb.</p>

  <p class="p6">Yapılan iş kolay gibi görünüyor. Gelgelelim, öğrencilerden hiçbiri yapılması gerekeni tastamam yapamamış. Kendilerinden, boyunda, sırtta, özellikle bel kesimindeki kaslardan hiçbirini değil de yalnızca omuz hareketleriyle ilgili kas grubunu kullanarak, “ayrılmış hareket” adı verilen bir hareket yapmaları istenmiş. Bu kaslar, çoğu zaman, hareketi karşılamak için, bütün gövdeyi kalkan kolun ters yönüne itiyor.</p>

  <p class="p6">Gerilen kasların yakınındaki kaslar, birkaç kez vurduğunuzda, istediğiniz sesi bozan, kırık bir piyano tuşunu hatırlatıyor. Hareketlerimiz açık seçik birbirinden ayrılmış olmadığı için, bunda şaşılacak bir yön yok. Hareketler, bir çalgıdaki notalar gibi, açık seçik olmalıdır. Aksi halde, bir rolün içinde yer alan hareketler karmakarışık hale geleceği gibi, hem iç, hem de dış yorum bakımından bu hareketlerin belirsiz ve sanat dışı kalmaları tehlikesi baş gösterir. Bir duygu, gövdesel anlatımı yönünden, inceliği ölçüsünde kesinliği, açıklığı, yumuşaklığı gerekli kılar.</p>

  <p class="p6">Paul, sözünü şöylece sürdürdü: “Bugünkü dersten bende kalan izlenim şu ki, Yönetmen hepimizi bir makinenin parçalarını söküp ayırır gibi darmadağın etti; her küçük kemiği seçip ayırdı, yağladı, yeniden derleyip topladı, sonra her şeyi gene yerli yerine vidaladı. Bu işlemden beri kendimi kesin olarak daha yumuşak, daha çevik, daha anlatımlı hissediyorum.”</p>

  <p class="p6">“Başka neler oldu?” diye sordum.</p>

  <p class="p6">“Yönetmen, ayrılmış bir grup kası kullandığımızda, bu kaslar ister omuz, ister kol, ister bacak ya da sırt kasları olsun, gövdenin başka kesimlerindeki kasların gerilmeksizin özgür kalmasında direndi. Sözgelişi: Omuz kaslarının yardımı ile bir kolu havaya kaldırır ve bu hareket için gerilmesi gereken kasları gererken kolun öteki kesimi, dirsek, bilek, parmaklar, bütün bu oynak yerler tümüyle gevşek kalmalıdır.”</p>

  <p class="p6">“Sen bunu başarı ile yapabildin mi?” diye sordum.</p>

  <p class="p6">Paul, “yapamadım” dedi, “Ama uğraşa didine o kerteye ulaştığımızda ne hissedileceği üzerine bir düşünce edindik.”</p>

  <p class="p6">“Bu iş gerçekten o kadar güç mü?” diye hayretle sordum.</p>

  <p class="p6">“İlkin kolay görünüyor. Görünüyor ama, hiçbirimiz alıştırmayı gereğince yapamadık. Eğer sanatımızın isteklerine uyacaksak, kendimizi tepeden tırnağa değiştirmekten başka çıkar yol yok. Günlük yaşamda göze çarpmayan kusurlar taban ışıklarının parıltısında dikkati çeken bir durum alır ve de seyirci üzende kesin bir izlenim bırakır.”</p>

  <p class="p6">Bunun nedenini bulmak kolay; sahne üzerinde yaşam, bir, fotoğraf makinesinin objektifinde olduğu gibi, küçük bir oylumda gösterilir. Halk, bu yaşama, çift gözlü dürbünle, büyüteçle bir minyatürü incelermişçesine bakar. Bundan ötürü, ne kadar küçük olursa olsun, hiçbir ayrıntı seyircinin gözünden kaçmaz. Bu kaskatı kollar günlük yaşamda bir dereceye kadar hoş görülse bile sahnede hiç mi hiç hoş görülmez. Böyle kollar insan gövdesine odunsu bir durum verir, insanı manken gibi gösterir. Bundan doğacak izlenim ise, aktörün kolları gibi ruhunun da odunsu olduğudur. Buna, ancak belden ve dik açılardan eğilen sert bir sırt katacak olursanız, bir kütüğün eksiksiz, noksansız görünüşünü elde edersiniz. Böyle bir kütük hangi coşkuyu yansıtabilir?</p>

  <p class="p6">Paul'ün dediğine bakılırsa, açıkça anlaşılıyor ki, bugünkü derste, bu basit hareketi yapmada, yani yalnızca omuz kaslarının yardımıyla kolu kaldırma işinde hiç başarı gösterememişler. Dirsekle, bilekle, elin öteki çeşitli eklem yerleriyle yaptıkları benzeri alıştırmalarda da aynı başarısızlığa uğramışlar. Her seferinde de elin tümü işe karışmış. Hepsinin beteri de şu ki, alıştırmaları, omuzdan parmak uçlarına, parmak uçlarından omuza kadar, sıra ile kolun bütün kesimlerini hareket ettirerek yapmışlar. Başka türlü kolayını bulamamışlar. Bir kesimde başarı gösteremeyince, çok daha zor olduğunda, alıştırmanın bütününde hiç başarı gösterememişler.</p>

  <p class="p6">Doğrusu, Tortsov da, bu alıştırmaları, bizim birden yapabileceğimiz düşüncesiyle, uygulayarak açıklamadı. Yardımcı yönetmenin, eğitim ve disiplin derslerinde bize yaptıracağı işleri belirtmekle yetindi. Ayrıca, bütün açılardan boyunla, sırtla, belle, bacaklar ve başka kesimlerle yapacağımız alıştırmaları da gösterdi.</p>

  <p class="p6">Daha sonra Leo geldi. Paul'ün anlattığı alıştırmalarda, özellikle tepeden topuğa bütün eklem kesimlerini germede ve gevşetmede oldukça başarılıydı. Bu da göründüğü kadar kolay değil. Ben sırtımı eğince ancak üç kesimde başarılı olduğumu hissedebildim. Gelgelelim, yirmi dört omurgamız var.</p>

  <p class="p6">Paul ile Leo gittikten sonra kedi geldi. Onun üzerine çeşitli, alışılmadık, anlatıma sığmayan duruşlarla gözlemimi sürdürdüm. Kedi pençesini kaldırdığı, tırnaklarını gösterdiği zaman, özellikle hareket için elverişli kas gruplarını kullandığını hissediyordum. Ben onun yaptığı gibi yapmadım. Ben dördüncü parmağımı bile tek başına oynatamıyorum. Üçüncü, beşinci parmaklar da onunla birlikte oynuyor.</p>

  <p class="p6">Bazı hayvanlarda görülen kas tekniğinin olgunlaşmasındaki üstün gelişim düzeyine ulaşmak bizler için olanaksızdır. Kas denetiminde hiçbir teknik böylesine bir kusursuzluğa erişemez. Kedi parmağıma saldırdığı zaman, ansızın, gözle kovuşturulması güç olan tam bir hareketsizlikten birdenbire en çevik harekete geçiyor. Bununla birlikte güç harcamada ne şaşılası bir tutumluluk! Organlar arasında güç nasıl titizlikle paylaşılıyor! Kedi bir hareket yapmaya hazırlanırken, atlamaya niyetlenirken, gereksiz kasılmalarla gücünün zerresini bile boşa harcamıyor. Topluyor olanca gücünü, anı gelince, atılmak istediği amaca doğru fırlıyor. Hareketlerinin bu derece açık seçik, belirli ve güçlü oluşunun nedeni işte budur.</p>

  <p class="p6">Kendimi sınamak için, Othello'yu oynarken yaptığım kaplanımsı hareketlere yeniden başvurdum. Adımımı atar atmaz bütün kaslarım gerildi, sınama temsilindeki duygum ister istemez yeniden uyandı içimde ve o temsildeki başlıca yanlışımın ne olduğunu anladım. Gövdesinin tümüyle kas gerilmelerinden acı çeken uyuşuk bir yaratık, sahne üzerinde ne özgürlük hissedebilir, ne de gereğince yaşayabilir. Piyanonun bir kenarını kaldırarak tutarken basit bir çarpım işlemini yapmak güçse, karmaşık bir rolün ince coşkularını anlatıma erdirmek hiç de daha kolay olmasa gerekir. Tam bir güvenle yanlış şeyler yaptığımız o sınama temsilinde Yönetmen bizlere ne güzel bir ders verdi.</p>

  <p class="p6">Onun görüşünün doğrulanmasında akıllıca, inandırıcı bir yoldu bu.</p>

  <p class="p6"><a id="a47"></a> </p>
</body>
</html>
