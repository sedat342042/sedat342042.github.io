<?xml version='1.0' encoding='utf-8'?>
<html xmlns="http://www.w3.org/1999/xhtml">

<head>
  <title></title>
  <link href="../Styles/main.css" type="text/css" rel="stylesheet"/>
</head>

<body>

  <h1>Dokuzuncu Bölüm</h1>

  <p>Uyanık olduğum uzun, can yakıcı saatlerde öğrendiğim değerli bir şey vardı ki o da zihin yoluyla bedene hükmetmekti. Edilgen biçimde acı çekmeyi, deli gömleği eğitiminin doktorasını yapmış herkesin kuşkusuz öğrendiği gibi ben de öğrendim. Ah, beynin, işkenceye uğramış bir sinirin şiddetli bir yakınmasını, zonklamasını dingin bir kayıtsızlıkla karşılamasını sağlamak hiç de kolay bir iş değildi.</p>

  <p>Ve tam da ruhun beden üstündeki bu efendiliği sayesindeydi ki Ed Morrell’ın bana anlattığı sırrı kolayca uygulamamı sağladı.</p>

  <p>“Sence son perde mi?” diye vurdu Ed Morrell bir gece.</p>

  <p>Yüz saatlik bir seanstan henüz çıkmıştım ve daha önce hiç olmadığım kadar bitkindim. Öyle ki bütün bedenimin çürükler içinde, perişan bir kütle olduğunu düşünüyordum; kaldı ki bir bedenim olduğunun da pek az farkındaydım.</p>

  <p>“Son perde gibi görünüyor,” diye vurarak yanıtladım. “Biraz daha sürdürürlerse işimi bitirecekler.”</p>

  <p>“Buna izin verme,” diye salık verdi. “Bir yolu var. Massie ile ben sıkı bir ceza yediğimizde zindanlarda kendim öğrendim bunu. Ben atlattım. Massie nalları dikti. Eğer bu numarayı öğrenmeseydim, ben de onunla birlikte nalları dikerdim. Denemeden önce oldukça bitkin olman gerekiyor. Gücün yerindeyken denersen hapı yutarsın ve ondan sonra bir daha hiç beceremezsin. Gücü yerindeyken bu numarayı Jake’e söyleme gafletinde bulundum. Tabii ki beceremedi ve buna gerçekten de gereksinim duyduğu zamanlarda ise ilk başarısızlığı bu numarayı mahvettiği için artık çok geçti. Buna şimdi inanmıyor bile. Onunla kafa bulduğumu sanıyor. Öyle değil mi, Jake?”</p>

  <p>Ve on üçüncü hücreden Jake tıkırdayarak yanıtladı: “Yutma bunu, Darrell. Gerçekten de bir peri masalı bu.”</p>

  <p>“Devam et de bana da anlat,” diye tıkladım Morrell’a.</p>

  <p>“Gerçekten tükenmeni işte bu yüzden bekledim,” diye sürdürdü. “Şimdi buna gereksinimin var ve ben de sana anlatacağım. Sonrası sana kalmış. Eğer gözün yerse yapabilirsin. Kendim üç kez yaptığım için biliyorum.”</p>

  <p>“Peki, neymiş bu?” diye tıkladım merakla.</p>

  <p>“İşin püf noktası, gömleğin içinde ölmek; ölme iradesini göstermek. Beni henüz anlamadığını biliyorum, ama bekle. Gömleğin içindeyken insanın nasıl uyuştuğunu bilirsin; kollarının ya da bacaklarının nasıl uykuya daldığını. Tamam, bu konuda elinden bir şey gelmez, ama bundan ilham alıp geliştirebilirsin. Bacaklarının ya da herhangi bir parçanın uykuya dalmasına izin verme. Sırtının üstünde elinden geldiğince rahat biçimde yat ve iradeni kullanmaya başla.</p>

  <p>İşte bu senin kendi kendine düşünmen gereken ve düşündüğüne hep inanman gereken fikir. İnanmazsan, faydası dokunmaz. Düşünüp inanman gereken, bedeninin ayrı ruhunun ayrı şeyler olduğu. Sen sensin ve bedenin de üstünde durmaya değmeyecek başka bir şey. Bedeninin önemi yok. Patron sensin. Herhangi bir bedene gereksinimin yok senin. Ve tüm bunları düşünerek ve bunlara inanarak iradenin yardımıyla bunu kanıtlama aşamasına geçersin. Bedeninin ölmesini sağlarsın.</p>

  <p>Ayak parmaklarınla başlarsın, her defasında biri. Ayak parmaklarının ölmesini sağlarsın. Onların ölmesini istersin. Ve gerekli irade ve inancın varsa parmakların ölecektir. İşte bu büyük bir iş; ölmeyi başlatmak. Bir kez ilk parmağını öldürdün mü, gerisi çocuk oyuncağı, çünkü artık inanma işine gereksinimin kalmayacak. Bileceksin. Ardından da tüm iradeni bedeninin geri kalanını öldürmek için toplayacaksın. Sana söylüyorum, Darrell, ben kendimden biliyorum. Üç kez yaptım bunu.</p>

  <p>Bir kez ölme sürecini başlattın mı, arkası gelir. Ve işin komik yanı, bütün zaman boyunca hep oradasındır. Ayak parmakların öldü diye bu seni hiç de ölü yapmaz. Çok geçmeden bacakların dizlerine, derken kalçalarına değin ölür ve sen hep aynısındır. Her defasında bir parçasıyla oyundan çıkan bedenindir. Sen ise sensindir, başlamadan önceki aynı sen.”</p>

  <p>“Peki, sonra ne oluyor?” diye sordum.</p>

  <p>“Ha, bedenin tümüyle öldüğünde ve sen yine de oradayken, öylece sıvışıp bedeninden ayrılıyorsun. Ve bedeninden ayrıldığında hücrenden de ayrılıyorsun. Taş duvarlarla demir kapılar bedenleri içeride tutmak için. Ruhu içeride tutamazlar. Görüyor musun, sen bunu kanıtladın. Bedeninin dışındaki ruhsun artık. Dışından bedenine bakabiliyorsun. Sana, ben biliyorum diyorum; çünkü üç kez yaptım ben bunu; kendim dışındayken orada yatan bedenime baktım.”</p>

  <p>On üç hücre öteden Oppenheimer, “Ha! Ha! Ha!” diye tıklayarak güldüğünü belirtti.</p>

  <p>“Görüyorsun işte, Jake’in sorunu da bu,” diye sürdürdü Morrell. “İnanamıyor. Denediği o tek seferde gücü yerindeydi ve başaramadı. Şimdi de benim dalga geçtiğimi düşünüyor.”</p>

  <p>“Öldüğünde ölüsündür ve ölüler ölü kalır;” diye yanıtı yapıştırdı Oppenheimer.</p>

  <p>“Sana üç kez öldüm diyorum,” diye karşı koydu Morrell.</p>

  <p>“Ve bunu bize anlatmak için yaşadın,” diye dalga geçti Oppenheimer.</p>

  <p>“Ama bir şeyi unutma, Darrell,” diye tıkladı Morrell bana. “Çok dikkat isteyen bir şey bu. İçinde hep canının istediğini yapabileceğin duygusu oluyor. Bunu açıklayamam, ama gelip de bedenimi gömleğin içinden çıkardıklarında eğer orada olmazsam, bedenime yeniden giremeyeceğim duygusuna kapılıyordum. Demek istediğim, bedenim kayıtlara ölü olarak geçecekti. Ve ben de onun ölmesini istemiyordum. Şef Jamie ve ötekilere o zevki tattırmak istemiyordum. Ama söylüyorum sana, Darrell, bu numarayı çekebilirsen müdüre gülebilirsin. Bir kez bedenini ölü hale getirdin mi, isterlerse seni gömlekte bir ay tutsunlar, fark etmez. Asla acı çekmezsin, bedenin de çekmez. Bir defada tüm yıl uyumuş insanlara ilişkin örnekler olduğunu biliyorsun. Senin bedeninde de aynısı olacak. İncinip etmeden senin geri dönüşünü bekleyerek orada öylece gömleğin içinde kalacak. Dene bir kere. Sana doğru yolu gösteriyorum.”</p>

  <p>“Ya geri gelmezse?” diye sordu Oppenheimer.</p>

  <p>“Sanırım o zaman gülünecek hale o düşer, Jake,” diye yanıtladı Morrell. “Ya da bu kadar kolayca gidebilecekken, bu çöplüğe bağlanıp kaldığımız için gülünen biz olmazsak elbet.”</p>

  <p>Ve konuşma burada sona erdi, çünkü Turta Suratlı Jones çalıntı pineklemesinden huysuzlanarak uyanıp Morrell'la Oppenheimer’ı, ertesi sabah rapor edeceğini söyleyerek tehdit etmişti ki bu da onlar için gömlek anlamına geliyordu. Beni ise, zaten gömleğe mahkûm edildiğimi bildiği için tehdit etmemişti.</p>

  <p>Morrell’ın bana açtığı bu öneriyi değerlendirirken, bedenimin sızlamasını unutup orada sessizce yattım. Açıklamış olduğum gibi, ben mekanik otohipnoz yoluyla zaten zamanda geri gidip önceki benliklerime girmeye çalışmıştım. Bunu kısmen başardığımı da biliyordum; ama bütün deneyimlediğim, düzensiz biçimde birbiriyle kaynaşmış görüntülerin titreşimleriydi ve süreklilikten yoksundu.</p>

  <p>Ama Morrell’ın yöntemi açıkçası benim otohipnoz yöntemimin öylesine tersineydi ki şaşırıp kalmıştım. Benim yöntemimle, her şeyden önce bilincim gidiyordu. Onun yöntemiyle ise en sonunda bile bilinç yerinde kalıyor ve beden tümüyle gittiğinde, öyle uçucu bir aşamaya geliyordu ki bedenden ayrılıyor, San Quentin’den çıkıyor, çok uzaklara gidiyor ve yine de bilinçli kalıyordu.</p>

  <p>Ne olursa olsun, bir kez denemeye değer diye karar verdim. Ve içimdeki bilim adamının kuşkucu tutumuna karşın inandım. Morrell’ın üç kez yaptım dediği şeyi benim de yapabileceğimden kuşkum yoktu. Beni kolayca ele geçiren bu inanç, belki de aşırı ölçüde bitkin oluşumdandı. Belki de yeterince kuşkucu olabilecek denli güçlü değildim. Zaten Morrell’ın önerdiği hipotez buydu. Tümüyle katıksız bir deneyimden çıkan bir sonuçtu ve ben de, göreceğiniz gibi bunu deneysel olarak sergiledim.</p>

</body>

</html>