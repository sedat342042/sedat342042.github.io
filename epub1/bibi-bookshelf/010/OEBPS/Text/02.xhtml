<?xml version='1.0' encoding='utf-8'?>
<html xmlns="http://www.w3.org/1999/xhtml">

<head>
  <title></title>
  <link href="../Styles/main.css" type="text/css" rel="stylesheet"/>
</head>

<body>

  <h1>İkinci Bölüm</h1>

  <p>Ben Darrell Standing’im. Yakında beni buradan alıp asacaklar. O zamana değin de diyeceklerimi diyecek ve başka zamanlarla başka yerleri bu sayfalara yazacağım.</p>

  <p>Hüküm giydikten sonra, “doğal ömrümün” kalanını geçirmek üzere San Quentin’e geldim. İflah olmayacağımı kanıtladım. İflah olmaz kişi berbat bir insandır; en azından hapishane psikolojisinde “iflah olmaz”ın çağrışımı böyledir. İflah olmaz birine dönüştüm, çünkü emek savurganlığından tiksiniyordum. Hapishane, öteki tüm hapishaneler gibi israf edilen hareket konusunda rezalet ve aşağılık bir yerdi. Beni jüt atölyesine verdiler. Buradaki, suç boyutuna varmış savurganlık beni rahatsız etti. Niye etmesin ki? Emek savurganlığını ortadan kaldırmak benim uzmanlığımdı. Üç bin yıl önce, buhar ya da buharla çalışan dokuma tezgâhı icat edilmeden önce, eski Babil’in zindanlarında çürümekteydim ve o günlerde biz mahkûmların el tezgâhlarında, San Quentin’in buhar gücüyle çalışan tezgâhlarında çalışan hükümlülerden çok daha etkin biçimde dokuma yaptığımızı söylersem bana inanın.</p>

  <p>Savurganlık suçu tiksindiriciydi. Başkaldırdım. Gardiyanlara daha etkin bir iki yöntem göstermeye çalıştım. Üstlerine rapor ettiler. Işık ve yiyecekten yoksun bırakıldığım hücreye atıldım. Çıktım ve dokuma odalarının verimsizliğinin kargaşasında çalışmaya çabaladım. Başkaldırdım. Hücreye atıldım, üstüne, bir de deli gömleği giydirildi. Kollarım ve bacaklarım iki yana açık biçimde yatırıldım ve bütün zekâ pırıltıları yalnızca kendilerinden farklı olduğumu ve pek de aptal sayılmayacağımı onlara göstermeye yeten aptal gardiyanlar tarafından özel olarak dövüldüm.</p>

  <p>İki yıl süren bu ahmakça işkenceye katlandım. Bağlanıp yere atılmış, sıçanların kemirdiği bir insan için berbat bir şeydir bu. Aptal, zalim gardiyan sürüsü sıçanlardı ve zekâmı, kıvraklığımın ve bilincimin tüm ince sinirlerini kemiriyorlardı. Ve ben, geçmişimde savaşçıların en yiğidi olan ben, bu şimdiki yaşamda savaşçı falan değildim. Yalnızca toprakla ve toprağın verimini artırmakla ilgilenen bir çiftçi, bir tarımcı, masasına çakılmış bir profesör, bir laboratuvar tutsağıydım.</p>

  <p>Filipinler’de savaştım, çünkü savaşmak Standing’lerin geleneğiydi. Savaşmaya eğilimim yoktu. Küçük kara adamların bedenlerini, parçalayıcı yabancı cisimlerle doldurmak son derece aptalcaydı. Bilimsel başarıların tüm kudretinin ve bunların mucitlerinin kıvrak zekâsının, siyahi halkın bedenlerini zorla yabancı cisimlerle doldurmak için kötüye kullanıldığını görmek gülünç bir şeydi.</p>

  <p>Dediğim gibi, Standing’lerin geleneğine boyun eğerek savaşa gittim ve savaşmaya hiç eğilimim bulunmadığını fark ettim. Subaylarım da bunun farkına vararak beni bir levazım subayının kâtibi yaptılar ve İspanyol-Amerikan Savaşı’nda masa başında bir kâtip olarak savaştım.</p>

  <p>Dolayısıyla savaşçı değil düşünür olmam, dokuma odalarındaki emek savurganlığı nedeniyle çileden çıkmam ve gardiyanlarca “iflah olmaz” birine dönüşünceye dek işkence edilmem bu yüzdendi. Birinin beyni çalışıyordu ve çalıştığı için de cezalandırılıyordum. Müdür Atherton’a, iflah olmazlığım ayyuka çıktığında beni ikna etmek, azarlamak için özel odasında kabul ettiğinde, o zaman ona da dediğim gibi:</p>

  <p>“Sizin bu sıçan boğan gardiyanlarınızın beynimde açık seçik ve kesin olan şeyleri oradan söküp atabileceklerini sanmak Müdür Beyciğim, çok saçma. Bu hapishanenin düzeni baştan aşağı aptalca. Siz bir politikacısınız. San Francisco’nun salon adamlarıyla çanak yalayıcılarını birlikte büküp şu an işgal ettiğinize benzer bir konum içinde eritebilirsiniz; ama jüt bükemezsiniz. Dokuma odalarınız zamanın elli yıl gerisinde…”</p>

  <p>Ama atıp tutmayı sürdürmenin ne faydası var?.. Atıp tutmaktan öte bir şey değildi çünkü. Ona nasıl bir aptal olduğunu gösterdim ve bunun sonucunda o da benim umutsuz vaka, iflah edilmez birisi olduğuma karar verdi.</p>

  <p>Kurdun adı çıkmış, tilki dünyayı yıkmış; atasözünü bilirsiniz. Çok iyi. Müdür Atherton kötüye çıkmış adıma son noktayı koydu. Çantada kekliktim ben. Bir mahkûmun sahipsizliğinden daha da çoğu yakama yapışmıştı ve bunun bedelini kâh hücrede kuru ekmek ve suyla kâh her bir saatinin yaşadığım herhangi bir yaşamdan çok daha uzun geldiği, ayak parmaklarımın ucunda yükseltilip ellerimden bağlandığım saatlerle ödedim.</p>

  <p>Zeki insanlar zalimdir. Aptal insanlar ise canavarcasına zalimdir. Müdürden başlayarak gardiyanlara kadar üstüme çullanan herkes aptal canavarlardı. Beni dinlerseniz bana yaptıklarını öğreneceksiniz. Hapishanede bir ozan vardı; bir mahkûm, düşük çeneli, geniş mezhepli, soysuz bir ozan. Kalpazandı. Korkağın tekiydi. Gammazdı. Bir tarım ekonomisi profesörünün yazarken kullanmayacağı türden pis sözcükleri hak ediyordu, ama bir tarım ekonomisi profesörü de doğal ömrünün sonuna değin hapse tıkıldığında bu tür pis sözcükleri pekâlâ öğrenebiliyor.</p>

  <p>Bu ozan bozuntusunun adı Cecil Winwood idi. Daha önceleri de hüküm giymişti, ama salya sümük ağlayan itin teki olduğu için sonuncu mahkûmiyeti yalnızca yedi yıl olmuştu. İyi halden de bu süreyi kısaltacaktı. Ben ise yaşam boyu hapse mahkûmdum. Ancak bu sefil soysuz, kendisine birkaç yıl kazanmak için benim yaşam boyu hapis cezama hatırı sayılır bir sonsuzluk eklemeyi başardı.</p>

  <p>Olup bitenleri, yıpratıcı bir sürecin ardından ancak öğrendiğim için sonundan başlayarak anlatacağım. Bu Cecil Winwood olacak adam, avlu şefine, dolayısıyla da müdüre, hapishane yöneticilerine, Af Komisyonu’na ve California valisine yaranmak için bir kaçış tezgâhladı. Şimdi üç şeyi not edelim: (a) Koğuş arkadaşları Cecil Winwood’dan o kadar nefret ediyordu ki bir pire yarışında bir kese Bull Durham marka tütüne bahse girmesine izin verilmemişti ve pire yarışları da mahkûmlar arasında büyük bir olaydı; (b) ben adı çıkmış kurttum; (c) tezgâhladığı iş için de Cecil Winwood’un adı çıkmış kurtlara, müebbetliklere, umutsuz vakalara, iflah olmazlara gereksinimi vardı.</p>

  <p>Ama müebbetlikler Cecil Winwood’dan tiksiniyorlardı ve toptan bir kaçış eylemi planıyla onlara yanaştığında ona gülüp boktan herifin teki olduğunu ima eden küfürlerle yüz çevirmişlerdi. Ama o sonunda onları, kafesteki en keskin zekâlı kırk adamı faka bastırdı. Bıkıp usanmadan onlara yanaşıp durdu. Müdürün ofisindeki güvenilirliği ve reviri idare ettiği gerçeği sayesinde hapishanede elde ettiği güçten söz etti.</p>

  <p>“Göster bana,” dedi Sırık Bill Hodge; tren soygunundan müebbet yatan ve soygunda yer alıp da devletin kendi aleyhinde tanıklık ettirdiği ortaya çıkmış olan arkadaşını öldürmek amacıyla kaçmak için yıllardır yanıp tutuşan bir dağlıydı.</p>

  <p>Cecil Winwood sınanmayı kabul etti. Kaçış gecesi gardiyanları uyuşturabileceğini ileri sürüyordu.</p>

  <p>“Lafla peynir gemisi yürümez,” dedi Sırık Bill Hodge. “Elle tutulur kanıt istiyoruz. Bu gece gardiyanlardan birisini uyut. Al sana Barnum. Beş para etmez. Dün çatlak Chink’i tımarhane geçidinde dövdü… üstelik de görev başında değilken. Gece nöbetçisi o. Bu akşam onu uyut ve işinden attır. Göster bana, biz de seninle iş konuşalım.”</p>

  <p>Tüm bunları bana Sırık Bill sonradan zindanda anlattı. Cecil Winwood gösterinin aciliyetine karşı çıkmıştı. Uyuşturucuyu revirden çalmak için zamana gereksinim duyacağını ileri sürmüştü. Ona zaman vermişler, o da bir hafta sonra hazır olduğunu duyurmuştu. Kırk belalı müebbetlik, gardiyan Barnum’un nöbeti sırasında uykuya dalmasını beklediler. Barnum uyudu. Uyurken yakalandı ve görev başında uyumaktan dolayı atıldı.</p>

  <p>Doğal olarak bu olay mahkûmları ikna etti. Ama ikna edilmesi gereken bir de avlu şefi vardı. Cecil Winwood ona kaçışın gelişmeleri hakkında günlük olarak bilgi veriyordu; bunların tümü de kendi hayal gücünün uydurmalarıydı. Avlu şefi kanıt istedi. Winwood da ona gösterdi ve gösterinin tam ayrıntısını, üstünden bir yıl geçinceye değin öğrenemedim; hapishane entrikalarına ilişkin sırlar o kadar yavaş sızıyordu.</p>

  <p>Winwood güvenlerini kazandığı, kaçış hazırlığı yapan kırk kişinin, hapishane içinde satın aldıkları gardiyanlar aracılığıyla içeriye otomatik silahlar sokacak kadar güçlendiklerini söylemişti.</p>

  <p>Avlu şefi de, “Bana kanıt göster,” demiş olmalı.</p>

  <p>Ve ozan bozuntusu da göstermişti. Fırında geceleri de çalışılırdı. Hükümlülerden birisi, bir fırıncı, gece nöbetinin ilkini tutuyordu. Avlu şefinin gammazlarından birisiydi ve Winwood da bunu biliyordu.</p>

  <p>“Bu gece,” dedi şefe, “Summerface içeriye bir düzine otomatik 44’lü sokacak. Bir sonraki molasında da mühimmat getirecek. Ama bu gece otomatikleri fırında bana teslim edecek. Orada muhbirin var. Sana yarın raporunu verecektir.”</p>

  <p>Summerface denilen adam Humboldt İlçesi’nin yerlisi, köylü kafalı dalyan gibi bir gardiyandı. Kıt akıllı, temiz yürekli budalanın biriydi ve hükümlüler için içeriye gizlice tütün sokmasının dışında beş kuruş haram kazancı yoktu. San Francisco’ya yaptığı bir yolculuktan döndüğü o gece yanında altı kilo kadar sarılmaya hazır tütün getirmişti. Bu işi daha önceleri de yapıyor ve malları Cecil Winwood’a teslim ediyordu. İşte o gece de her şeyden habersiz, fırında malı Winwood’a teslim etti. Bu, sert, büyük, içinde kâğıda sarılmış masum tütünden başka bir şey bulunmayan bir paketti. Gammaz fırıncı gizlendiği yerden paketin Winwood’a teslim edildiğini gördü ve ertesi sabah avlu şefine yetiştirdi.</p>

  <p>Fakat o sırada ozan bozuntusunun o çok canlı hayal gücü kendisini terk etmişti. Verdiği açık, benim beş yıl hücre cezasına çarptırılıp şimdi bu satırları yazdığım hücreye atılmamdan sorumluydu. Ve bütün bu süre içinde de ben bununla ilgili hiçbir şey bilmiyordum. Hatta kırk müebbetliği, planlamak için ayarttığı kaçışla ilgili de hiçbir şeyden haberim yoktu. Bir şey bilmiyordum, kesinlikle hiçbir şey bilmiyordum. Geri kalanlar da bilmiyordu. Müebbetliklerin onun kendilerini ipe götürdüğünden haberleri yoktu. Avlu şefi de durumun şimdi aleyhine dönüp bu ipin kendi tepesinde sallandığından habersizdi. Summerface ise içlerindeki en günahsız kişiydi. Vicdanı onu, içeriye bir parça zararsız tütün sokmakla rahatsız ederdi en çok.</p>

  <p>Şimdi Cecil Winwood’un şu aptalca, ahmakça açığına döneyim artık. Ertesi sabah avlu şefiyle karşılaştıklarında zafer kazanmış gibiydi. Hayal gücü meyvesini vermişti.</p>

  <p>“Tamam, malzemeler tıpkı dediğin gibi içeri girmiş,” diye düşüncesini belirtmişti avlu şefi.</p>

  <p>Winwood da, “Üstelik hapishanenin yarısını havaya uçurmaya yetecek ölçüde,” diyerek onun düşüncesini güçlendirmişti.</p>

  <p>“Yetecek olan ne?” diye sıkıştırmıştı onu Şef.</p>

  <p>“Dinamit ve fünyeler,” diye saçmalamayı sürdürmüştü aptal. “On altı kilo. Summerface’i bana verirken muhbirin gördü.”</p>

  <p>Avlu şefi neredeyse orada düşüp ölecek hale gelmiş olmalı. Gerçekten de içine düştüğü durumu anlayabiliyorum; hapishanede serbest dolaşan on altı kilo dinamit ne demek.</p>

  <p>Şef Jamie’nin -onun takma adıydı bu- çöküp kaldığını ve başını ellerinin arasına aldığını söylüyorlar.</p>

  <p>“Şimdi nerede peki?” diye haykırmıştı. “İstiyorum. Beni hemen dinamitlerin yanına götür.”</p>

  <p>Ve o anda Winwood yaptığı yanlışı görmüştü.</p>

  <p>“Gömdüm,” diye yalan attı; yalan söylemek zorundaydı, çünkü içinde yalnızca tütün bulunan küçük paketler çoktan bilinen kanallar aracılığıyla hükümlülere dağıtılmıştı.</p>

  <p>“Pekâlâ,” dedi Şef Jamie, duruma el koyarak. “Beni hemen oraya götür.”</p>

  <p>Ama ortada onu götürebileceği, patlayıcı gömülü hiçbir yer yoktu. Böyle bir yer, sefil Winwood’un hayal gücü dışında hiçbir zaman var olmamıştı.</p>

  <p>San Quentin gibi kocaman bir hapishanede her zaman bir şeyler saklayacak yerler bulunur. Ve Cecil Winwood da Şef Jamie’yi götürürken hızlıca düşünmüş olmalı.</p>

  <p>Yönetim Kurulu üyelerinin huzurunda Şef Jamie’nin ve keza Winwood’un verdikleri ifadeye göre, yolda giderlerken Winwood cephaneyi benimle birlikte gömdüğünü söylemiş.</p>

  <p>Ve benim, zindanlarda beş gün, deli gömleğinin içinde ise seksen saat geçirip yeni bırakılmış benim; aptal gardiyanların bile dokuma odalarında çalışamayacak denli güçsüz olduğunu görebildikleri benim; berbat bir cezadan sonra gücümü toplayayım diye bir gün izin verilmiş benim, var olmayan on altı kiloluk patlayıcının gizlenmesine yardım eden kişi olarak benim adım verilmiş!</p>

  <p>Winwood, Şef Jamie’yi sözde patlayıcının gizlendiği yere götürmüştü. Elbette ki içeride dinamit falan bulamamışlar.</p>

  <p>“Aman Tanrım!” diyerek yalanını sürdürmüştü Winwood. “Standing beni darağacına gönderecek. Burayı kazmış ve başka bir yere götürmüş.”</p>

  <p>Avlu şefi ise, “Aman Tanrım! ”dan daha sevimli şeyler söylemiş. Ayrıca alelacele, ama soğukkanlılıkla Winwood’u kendi özel ofisine götürmüş, kapıyı kilitlemiş ve ona korkunç bir sopa çekmişti; bunların hepsi Yönetim Kurulu’nun önünde itiraf edildi. Ama bu daha sonraydı. O sırada, Winwood dayak yerken bile anlattıklarının doğruluğuna yemin etmişti.</p>

  <p>Şef Jamie ne yapmalıydı? On altı kilo dinamitin hapishane içinde bir yerlerde bulunduğuna ve kırk umutsuz müebbetliğin kaçmaya hazır olduğuna inandırılmıştı. Ha, elinin altında Summerface de vardı ve Summerface’in pakette tütün bulunduğunda ısrar etmesine karşın, Winwood bunun dinamit olduğuna yemin etmiş ve onun sözüne inanılmıştı.</p>

  <p>Bu noktada sahneye ben giriyorum ya da sahneden çıkıyorum diyelim; çünkü beni güneş ve gün ışığından uzağa, zindanlara götürdüler; zindanlarda ve hücrelerde, güneş ışığı ve gün yüzü görmeden beş yıl çürüdüm.</p>

  <p>Şaşırmıştım. Zindanlardan yeni kurtulmuş, her zamanki hücremde acılar içinde kıvranarak yatarken beni yeniden zindana götürdüler.</p>

  <p>“Şimdi,” demiş Winwood Şef Jamie’ye, “nerede olduğunu bilmesek de dinamitin güvende olduğunu biliyoruz. Yerini bilen tek kişi Standing ki o da zindandan kimseye haber uçuramaz. Adamlar kaçış için hazır. Onları suçüstü yakalayabiliriz. Zamanı belirlemek bana bağlı. Onlara bu gece iki diyeceğim ve gardiyanları uyutup hücrelerinin kapılarını açacağımı ve otomatikleri vereceğimi söyleyeceğim. Eğer bu gece saat ikide adlarını sayacağım kırk kişiyi giyinik ve tümüyle uyanık biçimde yakalayamazsan Şef, o zaman hüküm giydiğim sürenin sonuna dek beni hücre cezasına çarptırabilirsin. Ve Standing’le kırk kişi kıskıvrak yakalanıp zindanlara atılmışken dinamiti bulmak için dünya kadar zamanımız olur.”</p>

  <p>Şef Jamie de kahramanca, “Bütün hapishaneyi taş üstünde taş bırakmadan indirmemiz gerekse bile,” diye eklemişti.</p>

  <p>Bu altı yıl önceydi. Aradan geçen zamanda, olmayan patlayıcıyı hiçbir zaman bulamadılar ve onu ararken bin kez hapishanenin altını üstüne getirdiler. Bununla birlikte görev başında kaldığı sürenin sonuncu gününe değin Müdür Atherton dinamitin var olduğuna inandı. Hâlâ avlu şefi olan Şef Jamie bugün bile dinamitin hapishanede bir yerlerde olduğuna inanıyor. Daha dün, gizlediğim yeri ele vermemi sağlayacak bir girişimde daha bulunmak için San Quentin’den Folsom’a onca yolu tepti. Ben asılıncaya değin rahat tek bir nefes alamayacağını biliyorum.</p>

</body>

</html>