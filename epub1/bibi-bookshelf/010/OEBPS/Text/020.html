<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="tr">
<head>
  <link href="../Styles/style.css" rel="stylesheet" type="text/css" />

  <title>Bölüm 14 İç Yaratıcı Davranış</title>
</head>

<body>
  <h1 class="h11"><a id="a84"></a><a id="a85"></a>Bölüm 14<br />
  İç Yaratıcı Davranış</h1>

  <h3 class="h31"><a id="ncx2078"></a>1</h3>

  <p class="p6">“İç güçleriniz boyunca hareket eden çizgileri topladığınız zaman, nereye gider bu çizgiler? Bir piyanist, coşkularını nasıl dile getirir? Piyanosunun başına oturarak. Bir ressam nereye gider? Tuvallerinin, fırçalarının, boyalarının başına. Aktör de kendi ruhsal ve gövdesel yaratıcı aracına başvurur. Aktörün zihni, iradesi, duyguları, bütün iç ögelerini harekete getirmek üzere birlik olur.”</p>

  <p class="p6">“Bunlar, bir uydurma olan piyesten bir yaşayış çıkarır, bu yaşayışı, amaçları daha iyi belirtilmiş, daha gerçek bir hale koyar. Bütün bunları da, aktörün, rolünü, rolünün doğuştan gelme gerçekliğini hissetmesine, sahne üzerinde olup bitenlerin edimli olanağına inanmasına yardım eder. Başka bir deyişle, iç güçlerin bu üçlü birliği, komuta ettikleri ögelerin ruh hallerini, ayrıntılarını, rengini ve tonunu alır. Onların psikolojik içeriğini çeker. Bu üçlü birlik, aynı zamanda; enerji, güç, irade, coşku düşünce yayar. Rolün bu canlı parçacıklarını 'ögeler'e aşılar. Bu aşıdan da, giderek 'sanatçının roldeki ögeleri' dediğimiz şey doğar.”</p>

  <p class="p6">“Piyesin entrikasının onları kendine çektiği yere. Aktörler, iç özlemlerle, tutku ile, rollerinin karakterindeki doğuştan gelme hareketlerle itilerek yaratıcı amaçlara doğru ilerlerler. Dikkatlerini üzerinde topladıkları nesneler yolu ile, öteki karakterlerle ilişki kurarlar. Piyesin sanatlı gerçekliği ile büyülenirler. Bütün bunların sahne üzerinde olduğuna da dikkat ediniz.”</p>

  <p class="p6">“Onlarla ne kadar birlikte hareket ederlerse, ilerleme çizgileri de o kadar birleşik olur. Ögelerin, bu, birbiri içinde erimesinden önemli bir iç davranış doğar ki, biz buna...” Tortsov, sözünün burasında, duvarda asılı yaftayı göstermek üzere durdu, yaftada şu sözleri okuduk: “İç yaratıcı davranış.”</p>

  <p class="p6">'Kuşkulu Vanya, “O da nesi?” diye atıldı.</p>

  <p class="p6">Ben de, “Açık” diye giriverdim söze. “İçteki, itici güçlerimizin, aktörün amaçlarını gerçekleştirecek olan ögelerle birleşmesi. Sonra da Tortsov'a dönüp sordum: “Doğru mu?”</p>

  <p class="p6">Tortsov, “İki değişiklikle, doğru” dedi. “Bunlardan biri, genel temel amacın daha uzakta bulunması ve bu amacı arayıp bulma yolunda onların güç birliği etmesi. İkincisi de, bir zaman sorunudur. Artistik yeteneği, nitelikler, doğuştan gelme hünerleri, psiko-tekniğin çeşitli yöntemlerini kavramak üzere, şimdiye kadar hep 'ögeler' sözünü kullandık. Şimdi bunlara, 'İç yaratıcı davranışın ögeleri' adını verebiliriz.”</p>

  <p class="p6">Vanya, bir umutsuzluk jesti yaparak. “Bu benim harcım değil” dedi.</p>

  <p class="p6">“Niçin? Hemen hemen tümüyle olağan bir davranıştır bu.”</p>

  <p class="p6">“Hemen hemen mi.”</p>

  <p class="p6">“Bir bakıma olağan davranıştan daha iyi, bir bakıma da daha az iyidir.”</p>

  <p class="p6">“Niçin daha az iyi?”</p>

  <p class="p6">“Aktörün çalışma koşulları yüzünden; seyircinin gözü önünde yapılması gereken bu çalışmada, bir tip aktör, yaratıcı davranışı ile tiyatroyu hafifsediği gibi, olağan başka bir tip oyuncunun tersine gösterişçiliğe kalkar.”</p>

  <p class="p6">“Peki, ne yönden daha iyi?”</p>

  <p class="p6">“Olağan yaşayışta bilmediğimiz, kalabalıkta yalnızlık duygusunu içine alması yönünden. Bu, şaşılası bir duygudur. Tıklım tıklım seyirci dolu bir salon biz aktörler için bulunmaz bir iskandil alanıdır. Sahne üzerindeki her gerçek duygu anına salondan bir tepki gelir, gözle görülmeyen binlerce duygudaşlık ve ilgi akımları gene dönüp bize ulaşır. Seyirci kalabalığı aktörü her ne kadar sıkar, dehşete düşürürse de, aynı zamanda onun gerçek yaratıcı enerjisini de uyandırıp harekete getirir. Büyük coşkuları sıcağı sıcağına aktarma çabasında aktörün kendisine de, yaratısına da inanç verir.”</p>

  <p class="p6">“Ne yazık ki, olağan bir yaratıcı davranış, seyrek olarak kendiliğinden meydana gelir. Böyle bir davranış – ancak olağanüstü hallerde belirir, işte aktör de o zaman olağanüstü bir oyun çıkarır. Sık sık başa geldiği gibi, bir aktör doğru iç davranışa erişemeyince, şöyle der: Bugün havam yok. Bu ise, o aktörün yaratıcı aracının, görevini gereğince yapmadığını, belki hiç yapmadığını ya da o görevin yerini makinemsi alışkanlıkların aldığını anlatır. Aktörün görevini altüst eden, ön sahne çerçevesinin meydana getirdiği boşluk mudur? Yoksa, aktör, seyirci karşısına, sözleriyle eylemlerine kendisinin bile inanmadığı, yarı–hazır bir rolle mi çıkmıştır?”</p>

  <p class="p6">“Aktörün eski olmakla birlikte, çok iyi hazırlanmış bir rolü yeniden gözden geçirip tazelemeden sahneye çıkmış olması da akla gelebilir. Ne olursa olsun, böyle hallerde, rolünü her seferinde yeniden yaratmak zorundadır. Bunu yapmazsa, sahneye, sadece bir kabuk göstermek üzere çıkıyor demektir.”</p>

  <p class="p6">“Başka bir şey daha gelebilir akla: Aktör, kötü alışkanlar, dikkatsizlik, hastalık veya kişisel üzüntüler nedeniyle çalışmasından uzaklaşmış olabilir.”</p>

  <p class="p6">“Böyle hallerden herhangi birine düşüldüğünde, ögelerin birleşimi, seçimi, niteliği yanlış olur, hem de çeşitli nedenler yüzünden. Bireysel olarak böyle hallere düşmekte hiçbir yükümlülük yoktur. Sahnede seyirci önüne çıkan bir aktörün, korkudan, sıkıntıdan, sıkılganlıktan, coşkudan, ezici bir sorumluluk duygusundan, yahut üstesinden gelinemez görünen güçlükler yüzünden soğukkanlılığını yitirebileceğini biliyorsunuz. İşte, böyle anlarda, aktör, sıradan bir insan gibi konuşamaz, dinleyemez, bakamaz, düşünemez, isteyemez, hissedemez, yürüyemez, hatta hareket edemez hale gelir. Seyirciyi hoşnut etme, kendini gösterme, durumunu gizleme yolunda sinirli bir çaba gösterir.”</p>

  <p class="p6">“Bu koşullar altında, aktörün birleşik ögeleri parçalanır ve ayrılır. Bu ise, elbette, olağan değildir. Gerçek yaşamda olduğu gibi, sahnede de, unsurlar bölünüp parçalanmamalı. Tiyatroda çalışmanın güçlüğü, yaratıcı davranışı sağlam, sarsılmaz bir hale getirmektedir. Aktör, yönü olmayan bir oyuna itilmiştir. Piyesteki oyundaşı ile ilişki kuracağı yerde, seyirci ile ilişki kurmuştur. Kendini, duyguları ile düşüncelerini oyundaşlarıyla paylaşma görevine değil de, seyircinin beğenisine uyarlar.”</p>

  <p class="p6">“Ne yazık ki, iç yanılgılar gözle görülemez. Seyirciler de görmez bunları, sadece hissederler. Uğraşımızda ancak uzman olanlar anlar bu yanılgıları. Ama sıradan tiyatro seyircisinin tepki göstermeyişinin, tiyatroya bir daha gelmeyişinin nedeni de işte budur.”</p>

  <p class="p6">“Bileşimdeki ögelerden biri eksik ya da yanlış olursa, bütünün zarar görme tehlikesi artar. Sözlerimi sınayabilirsiniz: İyi eğitilmiş bir orkestrada olduğu gibi, bileşimi meydana getiren bütün parçaların tam bir uyum içinde, birlikte çalıştıkları bir durum yaratabilirsiniz. Bu duruma yanlış bir öge kattınız mı, bütünün uyumu mahvoldu demektir.”</p>

  <p class="p6">“Tutun ki, inanamayacağınız bir entrika seçtiniz, kendinizi zorlamaya kalkarsanız, çaresiz, sonuç kendi kendinizi aldatmaya varır ki, bu da, bütün duyuş-düşünüş havanızı, yani davranışınızı altüst eder. Aynı şey, öteki ögelerden herhangi biri için de doğrudur.”</p>

  <p class="p6">“Sözgelişi, bir nesne üzerinde dikkati toplamayı alın. Eğer o nesneye bakar da görmezseniz, öteki nesnelerin çekiciliği ile dikkatiniz sahneden, hatta tiyatrodan sapıtılmış olur.”</p>

  <p class="p6">“Gene, sözgelişi, gerçek bir amaç yerine yapma bir amaç seçmeye ya da rolünüzü kendi yaratılış özelliğinizi gösterme yolunda kullanmaya çalışın. Yanlış notaya bastığınız anda, gerçek, tiyatroca bir göstermelik, bir basmakalıp haline geliverir. İnanç, makinemsi oyunculuk inancı olur. Amaçlar insanoğluna özgü olmaktan çıkar, yapmalaşır; imgelem uçup gider, yerini gösterişçi palavralar alır.”</p>

  <p class="p6">“Bunlara istenmeyen şeyleri de kattınız mı, öyle bir hava yaratırsınız ki, bu hava içinde kendinizi burum burum burmaktan veya bir şeyi benzetlemekten başka ne yaşayabilirsiniz, ne de herhangi bir şey yapabilirsiniz.”</p>

  <p class="p6">“Aktörlüğe yeni başlayanlar, deney ve teknik eksikliği yüzünden, pek çok yanlış yaparlar. Yapma alışkanlıkları kolaylıkla ve bol bol kazanırlar. Eğer olağan, insanca bir davranışta başarı gösterirlerse, bu, gelgeçtir.”</p>

  <p class="p6">“Seyirci karşısında ilk kez oynadığımız zaman, niçin bu kadar kolayca yapma olabiliyoruz?” diye sordum.</p>

  <p class="p6">Tortsov, “Kendi sözlerinizle karşılık vereceğim size.” dedi. “Sahne üzerinde oturmanızı söylediğim, sizin de, düpedüz, sade bir biçimde oturacak yerde aşırılığa kalktığınız o ilk dersimizi hatırlıyor musunuz? Hatta şöyle de bağırmıştınız: 'Ne garip! Sahneye ilk kez çıkıyorum, şimdiye dek olağan bir yaşayışım vardı, bununla birlikte, yapmacıklı olmak, bana, olağan olmaktan daha kolay geliyor.' Bunun nedeni, artistik çalışmamızı, teatral yapmacıklığın gerçekle sürekli çatışma halinde bulunduğu topluluk önünde yapma gereğinde gizlidir. Kendimizi birinden nasıl korur, ötekine karşı da nasıl güçlendirebiliriz? Bunu, gelecek dersimizde gözden geçireceğim.”</p>

  <h3 class="h31"><a id="ncx2108"></a>2</h3>

  <p class="p6">“Şimdi de, iç yapmacık alışkanlıklarına düşmekten nasıl korunulur, doğru iç yaratıcı davranış nasıl elde edilir sorununu inceleyelim. Bu ikili sorunun bir tek karşılığı vardır; bunlum her biri ötekinin varlığına engel olur. Birini yaratmakla ötekini yok edersiniz.”</p>

  <p class="p6">“Aktörlerin pek çoğu, oyundan önce, öyle giyinip kuşanır, öyle bir makyaj yapar ki, dış görünüşleri, canlandıracakları karakterin dış görünüşüne yaklaşır. Gelgelelim, bu arada son derece önemli bir şeyi unuturlar ki, o da, iç hazırlıktır. Dış görünüşlerine niçin bu kadar özel bir ilgi gösterirler? Niçin ruhlarını da giydirip kuşatarak makyajlamazlar?''</p>

  <p class="p6">“Bir role iç hazırlık şöyle yapılır: Aktör, son dakikada giyinme odasına koşacak yerde, (hele rolü büyük olduğu zamanlar) tiyatroya, sahneye ilk girişinden üç saat önce gelmeli, kendini rolüne hazırlamaya başlamalıdır. Bilirsiniz, heykel sanatçısı, heykelini yapmaya girişmeden önce, çamurunu yoğurur, bir şarkıcı da, konserine başlamadan önce, sesini ısıtır. Biz de, aynı biçimde, iç çalgımızın tellerini akort etmek, anahtarları, tuşları, pedalları, susturucuları gözden geçirmek zorundayız.”</p>

  <p class="p6">“Bu tip alıştırmayı eğitim çalışmalarınızdan bilirsiniz. İlk gerekli adım, kas gerginliğinin giderilmesidir. Bunun ardından; bir nesne seçme işi gelir; nedir o resim? Neyi göstermektedir? Büyüklüğü ne kadardır? Ya renkleri? Uzaktaki bir nesneyi alın! Şimdi de küçük bir çember, kendi ayaklarınızdan daha büyük olmayan bir çember düşünün! Gövdesel bir amaç seçin! Canlandırın onu, önce bir, sonra da başka imgesel öyküler katın! Eyleminizi, inanmanızı sağlayacak biçimde gerçeğe uygun hale getirin! Çeşitli varsayımlar tasarlayın, kendinizi içine yerleştirebileceğiniz umulur durumlar kurun. Bütün 'ögelerinizi' harekete geçirinceye dek bu işi sürdürün, sonra da içlerinden birini seçip ayırın. Hangisi olursa olsun, önemi yok. O anda size etki edeni hangisiyse, onu seçin. Eğer bu tek görevi somut olarak (hiçbir genellemeye kaçmaksızın!) yapmayı başarabilirseniz, o, ötekilerin hepsini peşine takıp sürükleyecektir.”</p>

  <p class="p6">“Yapılacak her yaratıcı işimize, doğru bir iç yaratıcı davranış bileşimi meydana getireceğimiz çeşitli ögelerin hazırlanmasına üstün dikkat göstermeliyiz.”</p>

  <p class="p6">“Gövde yapımız, bütün organlarımızla; kalbimize, midemize, böbreklerimize, kollarımıza ve bacaklarımıza gereksinim duyacak biçimde düzenlenmiştir. Bunlardan herhangi biri yok edilip de yerine yapma bir şey, camdan bir göz, takma bir burun, kulak, diş, tahta bir bacak ya da kol konacak olursa rahatımız kaçar. İç yapımız için de aynı şeyin olağacına niçin inanmamalı? Hangi biçimde olursa olsun, yapmacıklık, iç yapınız için çok rahatsız edicidir. Bu yüzden, yaratıcı bir şey yapacağınız zaman, alıştırmalarınızı gözden geçirmelisiniz.”</p>

  <p class="p6">Grisha, her zamanki tartışmacı edasıyla, “Ama” diye başladı, “o zaman, her akşam, iki oyunu baştan sona gözden geçirmek zorunda kalmış olacağız; biri, bizim kendi yararımız, öteki de seyircinin yararı için.”</p>

  <p class="p6">Tortsov, güven vererek, “Hayır, bu gerekli değil” dedi. “Kendinizi hazırlamak için, rolünüzün önemli kesimlerini gözden geçirin. Bu kesimleri baştan sona geliştirmek zorunda değilsiniz.”</p>

  <p class="p6">“İlkin işiniz, şu soruyu sormak olmalıdır: Ben, şu ya da bu kesime karşı tutumunda güvenli miyim? Ben, şu ya da bu eylemi gerçekten hissedebiliyor muyum? Şöyle ya da böyle imgesel ayrıntıları eklemeli miyim, yoksa çıkarmalı mıyım? Bütün bu hazırlık araştırmaları anlatım araçlarınızı uyumlu hale getirecektir.”</p>

  <p class="p6">“Eğer rolünüz, bütün bunları yapmanızı sağlayacak olgunluğa erişmişse, oynamanız için gereken zaman kısalmış olacaktır. Ne çare ki, her rol, bu kusursuzluk aşamasına erişemez.”</p>

  <p class="p6">“Daha az elverişli koşullar altında bu hazırlığı yapmak güçtür, gelgelelim, dikkat ve zaman harcama pahasına da olsa, bunu yapmak gerekir. Dahası var, bir aktör ister oyun ya da prova sırasında olsun, ister evinde çalışırken olsun, her zaman, doğru bir yaratıcı davranış elde edebilmek için durup dinlenmeden çalışmalıdır. Rolü eksiksiz hale gelinceye dek, davranışı, başlangıçta kararsız olacaktır, daha sonra, rol eskiyince de canlılığını yitirecektir.”</p>

  <p class="p6">“Bu ileri–geri dalgalanmalar, bizi yönetecek bir kılavuzun varlığını gerekli kılmaktadır. Deneyiniz arttıkça, bu kılavuzun, daha çok kendi kendine çalıştığını göreceksiniz.”</p>

  <p class="p6">“Sahne üzerinde yetilerine tastamam sahip olan bir aktör düşünün. Bu aktörün davranışı öylesine kusursuzdur ki, rolünün bileşimini oluşturan parçaları, rolünün dışına çıkmaksızın birbirinden ayırabiliyor. Bu parçalar, birbirlerinin hareketini kolaylaştırarak, görevlerini gereğince yapmaktadırlar. Derken, hafif bir çatışma kendini gösteriyor. Aktör, bozukluğun hangi parçada olduğunu anlamak için hemen incelemeye girişiyor. Kusuru buluyor ve düzeltiyor. Bununla birlikte, bütün bu süre içinde, kendi kendini gözlem altında bulundururken bile, rolünü rahatça oynamaya devam edebilir.”</p>

  <p class="p6">“Salvini şöyle demiştir: ‘Bir aktör sahne üzerinde yaşar, ağlar ve güler, bunları yaparken de kendi gözyaşları ile gülüşlerini seyreder. Onun sanatını oluşturan da işte bu ikili görevdir, yaşamla oyun arasındaki bu dengedir.’”</p>

  <p class="p6">“İç yaratıcı davranışın anlamını artık kavramış bulunduğunuza göre, şimdi de, bu davranışın meydana gelişi sırasında neler olup bittiğini anlamak üzere, aktörün ruhuna bakalım.”</p>

  <p class="p6">“Diyelim ki, ruhunu inceleyeceğimiz aktör, Shakespeare'in en güç, en karmaşık rollerinden birini, Hamlet'i yüklenmek üzeredir. Bu rol ne ile ölçüştürülebilir? Her türlü zenginliklerle dolu kocaman bir dağla. Bu dağın değerini, ancak, içindeki maden filizi yataklarını açıp bakarak ya da eşi az bulunur madenler yahut mermer var mıdır diye derin derin kazarak oranlayabilirsiniz. Ayrıca, bu dağın bir de doğal olarak dış güzelliği vardır. Böyle bir işe girişmek sıradan bir insanın gücünün ötesindedir. Madenci, uzmanları, büyük örgütlü yardımcıları çağırmalı, parasal kaynaklar ve zaman bulmalıdır.”</p>

  <p class="p6">“Ancak, yollar yaptıktan, maden kuyuları eştikten, tüneller açtıktan ve dikkatle inceledikten sonra, o dağın içinde ölçüsüz zenginlikler bulunduğu sonucuna varabilir. Doğanın incecik, ufacık yaratmalarını elde etmek için girişilen araştırma ise, umulmadık yerlerde yapılmalıdır. Hazineye kavuşmadan önce büyük emekler harcanmalı, pek çok çalışmalıdır. Bu, o hazinenin değerini arttırır, sonradan gelenler de onun büyüklüğünü daha büyük bir şaşkınlıkla kavrarlar. Dağın yamacında yükseldikçe ufuk da genişler. Daha yükseklerde' ise, dağın doruğu bulutlara gömülmüştür ve orada, insan anlığının (idrakinin) ulaşamadığı bir yerde neler olup bittiğini hiçbir zaman bilemeyiz.”</p>

  <p class="p6">“Ansızın biri, 'Altın! Altın!' diye bağırır. Zaman geçer, altın toplama da biter. İşçiler, umutları kırık, başka bir yere varırlar. Damar kaybolmuş, işçilerin bütün emekleri de ürünsüz kalmıştır; çalışma güçleri tükenmiştir. Madencilerle müfettişler yitiktir, işçiler nereye yöneleceklerini bilmemektedirler. Bir süre sonra, yeni bir çığlık işitilir, bu çığlığın ardındaki umut da boşa çıkıncaya kadar coşkuyla yola koyulurlar. Bu, asıl zengin damarı buluncaya dek bir daha, bir daha yinelenir.”</p>

  <p class="p6">Yönetmen, kısa bir susuştan sonra, sözlerine şunları ekledi:</p>

  <p class="p6">“Hamlet rolü üzerinde çalışan bir aktör için bu didinme yıllarca sürer, çünkü bu roldeki tinsel (manevi) zenginlikler derinlerde gizlenmiştir. İnsan ruhlarının en incelmişi olan bir ruhun itici güçlerini bulabilmek için derin, çok derin kazmak gerekir.”</p>

  <p class="p6">“’Büyük' bir yazınsal yapıt, ya da bir dahi üzerinde yapılacak inceleme, son derece ayrıntılı ve karmaşık bir araştırmayı gerektirir.”</p>

  <p class="p6">“Çetrefil bir ruhun inceliklerini kavramak için, bir insanın kendi zihnini veya 'unsurlar'dan herhangi birini kullanması yetmez. Bu iş, aktörün, kendi iç güçleriyle yazarın iç güçleri arasında uyumlu işbirliği kadar, bütün enerjisi ile yetisini de gerektirir.”</p>

  <p class="p6">“Rolünüzün asıl amacına, onun psikolojik niteliğini incelediğiniz zaman karar verebilir, sonra da bu amacı hissedebilirsiniz. Böyle bir çalışma için aktörün iç itici güçleri sağlam, duygulu olmalı, derine işleyebilmelidir. İç yaratıcı davranışının ögeleri derin, ince ve sürekli olmalıdır. Ne yazık ki, aktörlerin, rollerin yüzeyinde düşüncesiz düşüncesiz dolaştıklarını, büyük rollerin de derinliğine inmediklerini sık sık görürüz.”</p>

  <p class="p6">“Daha büyük yaratıcı davranış'ı anlatmış bulunuyorum. Bir de bunun daha küçük çapta olanı var.”</p>

  <p class="p6">“Vanya, lütfen sahneye çıkın, orada ... kimsenin düşürmediği soluk mavi bir kağıt şeridi arayın.”</p>

  <p class="p6">“Nasıl yapabilirim böyle bir şeyi?”</p>

  <p class="p6">“Çok kolaylıkla. Amacınızı gerçekleştirmek için, önce, böyle bir şeyin gerçek yaşamda nasıl yapılması gerektiğini anlayıp hissetmeniz gerekir. Bütün iç güçlerinizi örgütlemeli, sonra, amacınızı yaratıp birtakım belirli durumlar tasarlamalısınız. Daha sonra, böyle bir kâğıdı gerçekten aramak zorunda kalsaydınız nasıl arardınız sorusunu yanıtlayın.”</p>

  <p class="p6">Vanya, “Siz böyle bir kağıt parçasını sahiden yitirseydiniz, ben de sahiden bulurdum” dedi, sonra da alıştırmayı bir güzel yaptı çıktı. Yönetmen onayladı.</p>

  <p class="p6">“Görüyorsunuz, ne kadar kolay. Gereksinme duyduğunuz biricik şey, kışkırtıcı nedenin en yalınından bir uyarıcıydı. Bu uyarıcı, iç yaratıcı davranışınızı sahne üzerinde yerleştirme çabanızı uyumlu olarak başlatmaya yetiverdi. Küçük sorun ya da amaç, doğrudan doğruya ve hemencecik eyleme çeker götürür. Ama ölçü küçük bile olsa, içindeki ögeler, gene de Hamlet rolündekiler kadar büyük ve karmaşıktır. Çeşitli ögelerin görevleri, işlemde, önem ve süre yönünden ayrılıklar gösterirse de bir dereceye kadar hepsi birbirleriyle işbirliği yaparlar.”</p>

  <p class="p6">“Genel bir deyişle, aktörün iç yaratıcı davranışının gücü ve dayanma süresi, doğrudan doğruya, amacının büyüklüğüne ve önemine oranla, yani bunlara bağlı. olarak değişir. Aynı şey, amacını başarma yolunda kullandığı donatım için de söylenebilir.”</p>

  <p class="p6">“Ayrıca, gücün ve dayanma süresinin dereceleri de küçük, orta yahut büyük olarak bölümlenebilir. Böylece, içinde şu ya da bu 'öge'nin üstün geldiği sayısız yaratıcı davranış görünüşleri, nitelikleri ve dereceleri elde ederiz.”</p>

  <p class="p6">“Belirli koşullar altında bu çeşitlilik artar. Açık seçik bir amacınız varsa, o zaman, kısa yoldan sağlam ve doğru bir iç davranışınız da olur. Tersine, amacınız açık seçik değilse, belirsizse, iç davranışınız da açık seçik ve belirli olmaz. Her iki halde de, amacın niteliği, sonucu belirleyen bir etmendir.”</p>

  <p class="p6">“Kimi zaman, sözgelişi, evinizde, durup dururken yaratıcı bir davranış hissedersiniz içinizde ve bu davranışı uygulayacak bir yol ararsınız. Öyle durumlarda, davranış, kendi amacını kendisi arar bulur.”</p>

  <p class="p6">“Sanat Yaşamım adlı yapıtta şimdi ölmüş bulunan, yaşlı, emekli bir aktrisle ilgili bir öykü anlatılır. Bu aktris, sürekli olarak hissettiği bir davranış duygusunu doyuma erdirebilmek ve yaratıcı içtepilerine bir çıkış yolu sağlayabilmek için, çeşit çeşit sahneleri, evinde, tek başına oynar dururmuş.”</p>

  <p class="p6">“Kimi zaman, bir amaç bilinçaltı bir yolda var olabilir, hatta, aktörün bilgisi ya da iradesi olmaksızın, gene bilinçdışı bir yolda gerçekleşebilir. Çoğu zaman, aktör, neler olup bittiğini ancak sonradan tümüyle anlayabilir.”</p>

  <p class="p6"><a id="a86"></a> </p>
</body>
</html>
