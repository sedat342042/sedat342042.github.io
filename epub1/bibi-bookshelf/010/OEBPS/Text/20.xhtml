<?xml version='1.0' encoding='utf-8'?>
<html xmlns="http://www.w3.org/1999/xhtml">

<head>
  <title></title>
  <link href="../Styles/main.css" type="text/css" rel="stylesheet"/>
</head>

<body>

  <h1>Yirminci Bölüm</h1>

  <p>“Ya dinamit ya ölüm” diye dillendirdiği ültimatomunu boşa çıkararak Müdür Atherton’ı kayıtsız koşulsuz biçimde pes etme noktasına getirdiğim zaman da geldi. Deli gömleğinin içinde öldürülemeyecek birisi olduğum gerekçesiyle yakamı bıraktı. Gömleğin içinde birkaç saat geçirdikten sonra ölenleri görmüştü. Gömleğin içinde birkaç gün geçirip ölenler olmuştu; gerçi her durumda bunlar, bağları çözülüp son nefeslerini verdikleri ve doktorun zatürree, Bright hastalığı ya da kalp kapakçığı yetmezliği gibi ölüm raporları düzenlediği hastaneye götürülürlerdi.</p>

  <p>Ancak Müdür Atherton beni asla öldüremedi. Hırpalanmış, can vermek üzere olan bedenimi hastaneye yetiştirmek gibi bir aciliyet hiç ortaya çıkmadı. Ama yine de Müdür Atherton’ın elinden gelenin en iyisini yaptığını ve en kötüsünü yapmaktan da çekinmediğini söyleyeceğim. Beni çifte deli gömleğine bağlattığı zamanlar vardı. Bu, sözünü etmem gereken, oldukça zengin bir deneyimdi.</p>

  <p>San Francisco gazetelerinden birisinin (her gazetenin ve de her ticari girişimin peşine düştüğü, kâr sağlayacak bir pazar arayışındaydı o da) hapishane reformu meselesiyle işçi sınıfının radikal kesiminin ilgisini çekmeye çalışmasıyla gerçekleşti bu olay. Sonuçta, o zamanlarda sendikalı işçiler önemli bir politik gücü ellerinde tuttukları için, Sacramento’daki eyyamcı politikacılar eyalet hapishanelerinde inceleme yapacak bir senato komitesi görevlendirdiler.</p>

  <p>Eyaletin bu senato komitesi, San Quentin’i <i>inceledi</i> (italik yazılmış horgörümü bağışlayın). Buradan daha örnek gösterilecek bir başka tevkif kurumu yoktu. Bizzat mahkûmlar böyle ifade verdiler. Hiç kimse onları suçlayamaz. Geçmişte de benzer incelemeleri yaşamışlardı. Ekmeklerine hangi tarafın yağ süreceğini biliyorlardı. Sözü geçen ifadenin hapishane yönetimine ters düşmesi durumunda, her taraflarının ve kaburgalarından çoğunun ifade vermelerinin hemen ardından sızlayacağını biliyorlardı. Ya, inan bana, okuyucum, bu oldukça eski bir hikâyedir. Saray entrikaları sarayı sarsarken hapiste çürüdüğüm o eski zamanlardan çok iyi anımsadığım, binlerce yıl önceki Babil’de bile eskiydi.</p>

  <p>Dediğim gibi, mahkûmların her biri Müdür Atherton’ın idaresinin insanca olduğu yönünde ifade verdi. Aslında, müdürün iyiliğine, yiyeceklerin çeşitliliği, iyiliği ve niteliğine, gardiyanların nezaketine ve hapishane ortamının genel uygunluğu, kolaylığı ve rahatlığına ilişkin öyle dokunaklı ifadelerdi ki bunlar, San Francisco’nun muhalif gazeteleri namuslu ama tembel yurttaşların hapishane konuğu olmak üzere sıraya girmek için yoldan çıkacakları yönünde öfke çığlıkları attılar.</p>

  <p>Senato Komitesi, yitirecek ya da kazanacak hiçbir şeyi bulunmayan biz üçümüzün bulunduğu tecrite bile doluştu. Jake Oppenheimer yüzlerine tükürdü ve üyelerinin her birine cehenneme gitmelerini söyledi. Ed Morrell burasının amma da iğrenç koktuğunu söyledi onlara, yüzüne karşı müdüre hakaret etti ve komite tarafından, onun gibi zor tiplerle başa çıkma gereksinimiyle daha önceki müdürler tarafından icat edilmiş tüm köhne ve modası geçmiş cezalandırma yöntemlerini kullanması salık verildi.</p>

  <p>Müdüre hakaret etmeme konusunda dikkatliydim. Kurnazca ve bir dönemi atlayacak ya da araya bir soru girmesine olanak verecek hiçbir doğal duraklamaya yer bırakmayan biçimde kurgulanmış bütün hikâyeyi, bir bilim adamı olarak, küçük başlangıçlarla başlayıp yorumumu bir sanata dönüştürerek, adım adım, minik adımlarla, senatocu dinleyicilerimi bir sonraki yorumu hevesle ve merakla dinlemelerini sağlayacak biçimde ayartarak ifade verdim… bu biçimde hikâyemi aktardım.</p>

  <p>Heyhat! Ortaya döktüklerimin fısıltısı bile hapishane duvarlarından dışarıya çıkmadı. Senato Komitesi Müdür Atherton’ı ve San Quentin’i bir güzel akladı. Mücadele yürüten bir San Francisco gazetesi, San Quentin’in kardan daha beyaz olduğuna ve dahası deli gömleğinin iflah edilemeyenler için hâlâ yasal olarak kabul edilen bir cezalandırma yöntemi olmasına karşın, halihazırda, şimdiki insancıl ve manevi açıdan insaflı müdürün yönetiminde bunun hiçbir koşul altında, hiçbir zaman kullanılmadığına dair işçi sınıfına mensup okurlarına güvence verdi.</p>

  <p>Ve de zavallı dangalak emekçiler bunları okuyup inanırlarken, Senato Komitesi devletin ve vergi yükümlüsünün kesesinden müdürle birlikte yiyip içerken, Ed Morrell, Jake Oppenheimer ve ben, daha önce hiç bağlanmadığımız ölçüde bir nebze daha sıkı ve daha kindar biçimde bağlanmış halde gömleklerimizin içinde yatıyorduk.</p>

  <p>Ed Morrell ayakkabısının ucuyla bana, “Bütün bunlar gülelim diyeydi,” diye tıkırdadı.</p>

  <p>“Ben olsam endişelenirdim,” diye vurdu Jake.</p>

  <p>Ve bana gelince, benim de elimden gelen acı acı küçümseyip gülmek oldu, eski Babil’in hapishanelerini anımsadım, kendi kendime, kozmik bir gülümsemeyle gülümsedim ve beni tüm çağların vârisi ve tam teçhizatlı, zamanın atına binmiş bir süvarisi yapan küçük ölümün enginliğine sürüklenip yittim.</p>

  <p>Evet, dış dünyadaki sevgili kardeşim, basın bu aklamayı yayımladığında, çok saygın senatörler yiyip içerken, tecritte diri diri gömülmüş dayanışma içindeki biz üç yaşayan ölü, branda bezi işkencesi altında ecel terleri döküyorduk.</p>

  <p>Ve akşam yemeğinden sonra, şaraptan çakırkeyif olmuş Müdür Atherton, nasıl gidiyor diye bizzat görmeye geldi. Beni, genelde olduğu gibi komada buldular. Doktor Jackson ilk kez paniklemiş olmalıydı. Bilincim burun deliklerimi acıtan amonyakla karanlığın içinden geri getirildi. Üstüme eğilmiş yüzlere gülümsedim.</p>

  <p>“Ayıp,” diye burnundan soludu müdür ve yüzünün kızarıklığıyla dilinin dolaşmasından içmiş olduğunu anladım.</p>

  <p>Su istediğimi belirtmek için dudaklarımı yaladım, çünkü konuşmak istiyordum.</p>

  <p>Sonunda belirgin bir soğuklukla, “Sen dangalağın tekisin,” demeyi başardım. “Sen dangalağın, korkağın, itin, yüzüne tükürülmeyi bile hak etmeyen aşağılık yaratığın tekisin. Böylesi bir durumda Jake Oppenheimer sana fazla bile cömert davrandı. Bana gelince, yüzüne tükürmememin tek nedeninin kendimi alçaltmamak ve tükürüğüme yazık etmemek olduğunu hiç çekinmeden söylüyorum sana.”</p>

  <p>“Sabrımın sonuna geldim!” diye gürledi. “Seni öldüreceğim, Standing!”</p>

  <p>“İçmişsin,” diye yapıştırdım yanıtı. “Ve sana tavsiyem olsun, bu tür şeyleri söylerken yanındaki hapishane köpeklerine güvenme. Bir gün seni gammazlarlar ve işinden olursun.”</p>

  <p>Ama şarap etkisini göstermiş, onu hükmü altına almıştı.</p>

  <p>“Bir gömlek daha giydirin şuna,” diye buyurdu. “Sen öldün, Standing. Ama gömleğin içinde ölmeyeceksin. Cenazeni hastaneden kaldıracağız.”</p>

  <p>Bu kez, önceki gömleğin üstüne İkincisi arkadan giydirilip önden bağlandı.</p>

  <p>“Tanrım, Tanrım, Müdür, havalar çok kötü,” diye dudak büktüm. “Ayaz keskin. Bu yüzden de bana iki gömlek verdiğin için gönül borcu duyuyorum sana. Neredeyse rahat edeceğim.”</p>

  <p>“Daha sıkı!” diye sıkıştırdı bağları çeken Al Hutchins’i. “Bas alçağın üstüne. Kır kemiklerini.”</p>

  <p>Kabul etmeliyim ki Hutchins elinden geleni ardına koymadı.</p>

  <p>“Hakkımda <i>yalan</i> söylersen,” diye çılgınca bağırdı müdür, şarabın ve öfkenin etkisiyle yüzü elma gibi kızarmıştı. “Gör bak, neler geliyor başına. Sonunda sıran geldi, Standing. Bu senin sonun olacak. İşitiyor musun? Sonun olacak bu senin.”</p>

  <p>“Bir iyilik yap, Müdür,” diye fısıldadım kendimden geçercesine. Kendimden geçiyordum. Korkunç ölçüde büzüşmekten ister istemez bilincimi yitirme noktasındaydım. Hücre duvarları çevremde dönüp dururken ve tüm irademle, gömlekler yüzünden içimden çıktı çıkacak bilincimi elimde tutmak için savaşırken, “Üç gömlek yap şunu,” diye sürdürmeyi becerebildim. “Bir gömlek daha… Müdür… çok… daha… sıcak… tutar.”</p>

  <p>Ve küçük ölümün anaforu içine çekilirken fısıltım yitip gitti.</p>

  <p>O çifte gömleğe vuruluşumun ardından bir daha hiç aynı adam olamadım. Bugüne değin, hangi gıdayla olursa olsun fark etmez, doğru dürüst beslensem bile aynı olamazdım. Araştırıp bulmayı hiç umursamadığım, içteki yaralardan çok çektim. Kaburgalarımla karnımdaki o eski ağrı, ben bu satırları yazarken benimle birlikte. Ama, acınası eziyet düzeneği amacına ulaştı. Şu zamana değin yaşamama olanak verdi ve yakasız gömlekle beni dışarı çıkartıp iyice gerilmiş urganla boynumu kıracakları güne kadar birazcık daha yaşamama da olanak verecek.</p>

  <p>Ancak, çifte gömleğe vurulmak bardağı taşıran son damlaydı. Müdür Atherton’ı yıktı. Benim öldürülemeyeceğim varsayımıyla havlu attı. Bir keresinde ona söylediğim gibi:</p>

  <p>“Beni bitirmenin tek yolu, Müdür, bir gece buraya bir baltayla süzülmen.”</p>

  <p>Jake Oppenheimer da müdüre vurduğu son darbenin sorumlusuydu ki bunu anlatmalıyım:</p>

  <p>“Diyorum ki, Müdür, her sabah yastığının üstünde kendinle uyanmak zorunda kalışın senin için cehennem azabı olmalı.”</p>

  <p>Ve Ed Morrell, müdüre:</p>

  <p>“Seni yetiştiren anan çocuklara bayılıyordu herhalde.”</p>

  <p>Gömleği çıkartmaları benim için gerçek bir ıstıraptı. Hüzünle o düş dünyamı özlüyordum. Ama uzun sürmüyordu. Mekanik biçimde, göğsümle karnımı battaniyeyle sıkıştırmamın yardımıyla, irademle alıştırma yaparak, canlandırmaları sürdürebildiğimi fark ettim. Bu sayede, gömleğin yarattığına benzer fiziksel ve psikolojik durumu harekete geçiriyordum. Böylelikle de, isteyerek ve o eski işkenceye katlanmaksızın zamanda gezinmekte özgürdüm.</p>

  <p>Ed Morrell tüm maceralarıma inanıyordu, ama Jake Oppenheimer sonuna kadar kuşkucu olarak kaldı. Oppenheimer’ı ziyaret edişim tecritteki üçüncü yılımda gerçekleşti. Böyle bir şeyi asla yapamazdım, ama o bir ve tek sefer, tümüyle plansız ve beklenmedik bir şeydi.</p>

  <p>Kendimi onun hücresinde buluşum, üstüme bilinçsizliğin çökmesinden hemen sonraydı. Bedenim, biliyordum ki hücremde gömleğin içinde yatıyordu. Daha önce onu hiç görmemiş olmama karşın, bu adamın Jake Oppenheimer olduğunu biliyordum. Yaz günüydü ve battaniyesinin üstünde soyunuk biçimde uzanıyordu. Kadavramsı yüzü ve iskelete benzeyen bedeni karşısında dilim tutuldu. İnsan kılığından çıkmıştı. Etinden bütünüyle yoksun kalmış ve parşömen benzeri bir deriyle kaplanmış şöyle böyle bir insan müsveddesi, hâlâ birbirine bitişik duran insan kemiklerinden ibaretti.</p>

  <p>Bu olay üzerine uzun uzadıya düşünmem ve Jake Oppenheimer nasılsa benim de öyle, Ed Morrell’ın da öyle olduğumuzun farkına varışım, kendi hücreme dönüp bilincime kavuştuktan sonra gerçekleşti. Bizim; tecritin üç iflah olmaz adamının şu kırılgan, yok olmaya yüz tutmuş cesetlerimizde gördüğüm ruhun enginliği karşısında, etkilenmekten başka bir şey gelmedi elimden. Et ucuz, boş bir şey. Ot ettir ve et de ota dönüşür; ama ruh, baki kalan ve süregiden bir şey. Şu ete tapanlara hiç tahammülüm yok. San Quentin’de tecritin bir kez tadına bakmak, onları çarçabuk ruhun değerini anlayıp ona tapınma yoluna döndürür.</p>

  <p>Ama Oppenheimer’ın hücresindeki deneyimime dönelim biz. Bedeni, çoktan ölmüş ve çöl sıcağında kurumuş bir adamınkine benziyordu. Onu saran deri, kurumuş çamur rengini almıştı. Keskin, sarı kurşuni gözleri canlı olan tek parçası gibi görünüyordu. Dur durak bilmiyordu bu gözler. Sırtüstü uzanmıştı ve gözleri, üstündeki loş havada oyalanan sinekleri izleyerek oraya buraya dönüyordu. Sağ dirseğinin hemen üstündeki yara iziyle sağ ayak bileğinin üstündeki başka bir yara izi de dikkatimi çekti.</p>

  <p>Bir zaman sonra esnedi, yan tarafına döndü ve kalçasının hemen üstünde azmış görünen bir yarayı inceledi. Bunu, tecritteki insanların yapması gerektiği biçimde yaranın temizlenip sarılması izledi. Bunun deli gömleğinin yol açtığı türden bir yara olduğunu anladım. Benim bedenimde de, yazdığım şu an bile bu gömlek izlerinden yüzlercesi var.</p>

  <p>Ardından Oppenheimer sırtüstü devrildi ve ön üst dişlerinden -bir köpekdişi- birisini ihtiyatla başparmağıyla işaretparmağının arasına aldı ve dikkatlice öne arkaya oynattı. Yeniden esnedi, kollarını gerdi, yuvarlandı ve Ed Morrell’a seslenmek için duvara vurdu.</p>

  <p>Doğal olarak kodu çözdüm.</p>

  <p>“Uyanık olabileceğini düşündüm,” diye tıkırdattı Oppenheimer. “Profesör ne âlemde?”</p>

  <p>Derken, belli belirsiz ve uzaktan, Morrell’ın, beni bir saat önce gömleğe soktuklarını ve her zamanki gibi tüm yumruk konuşmalarına çoktan sağırlaştığımı bildiren vuruşlarını işittim.</p>

  <p>“İyi birisi o,” diye tıklatmayı sürdürdü Oppenheimer. “Okumuş ineklerden hep kuşku duyarım, ama eğitim onu hiç bozmamış. Dosdoğru birisi olduğu açık. Dünyadaki tüm öfkeyi üstüne çekti, ama bir milyon yıl uğraşsan onu ne öttürebilir ne de ihanet ettirebilirsin.”</p>

  <p>Bunların hiçbirine karşı çıkmadı Ed Morrell, hatta övgülere ayrıntılarla daha da vurgu kattı. Ve tam da burada, bir sözcük daha ilerlemeden söylemeliyim ki pek çok yıl yaşayıp bir yığın yaşam sürdürdüm ve o bir yığın yaşantımda gurur duyduğum anlar oldu; ama en gurur duyduğum an, tecritteki iki yoldaşımın benden övgüyle söz ettikleri o andı. Ed Morrell ile Jake Oppenheimer büyük adamlardı ve onların beni yoldaşlıklarına kabulünden daha büyük bir onura erişmedim. Krallar bana şövalyelik, imparatorlar soyluluk unvanları verdiler ve kendim de kralken görkemli anlar yaşadım. Yine de bunların hepsinin içinde, dünya tarafından lağım çukurunun ta dibi sayılan tecritteki bu iki müebbetliğin bana bağışladıkları bu övgü kadar muhteşem bulduğum gibisi yok.</p>

  <p>Sonradan, gömleğin içinde geçirdiğim bu sürenin etkisi geçince, ruhumun bedenimden ayrıldığının kanıtı olarak Jake’in hücresini ziyaretimi gündeme getirdim. Ama Jake Nuh diyor peygamber demiyordu.</p>

  <p>Ona ruhum onun hücresinde bulunduğu sırada ardı ardına yaptığı belirli eylemleri anlattığımda, “Tahminden de öte bir tahmin bu,” diye karşılık verdi. “Gözünde canlandırmak. Tecritte geçirdiğin zaman üç yıla yakın, Profesör ve herhangi birinin zaman öldürürken neler yapacağını üç aşağı beş yukarı kendin de kestirebilirsin. Sıcak havalarda soyunup uzanmaktan sinekleri izlemeye, yaralarınla uğraşmaya ve duvarı tıklatmaya kadar bana söylediklerinin içinde senin ve Ed’in binlerce kez yapmadığınız hiçbir şey yok.”</p>

  <p>Morrell benim tarafımı tutuyordu, ama bir işe yaramadı.</p>

  <p>“Gücenme hemen, Profesör,” diye vurdu Jake. “Yalan söylüyorsun demiyorum. Söylediğim yalnızca, gömleğin içindeyken düşe daldığın ve öyle yaptığını bilmeden tahminde bulunduğun. Söylediğin şeye inandığını ve gerçekleştiğini düşündüğünü biliyorum; ama benim için hiçbir anlam taşımıyor. Kestirimde bulunuyor, ama kestirimde bulunduğunu bilmiyorsun; düşünde ya da sersemlik anlarında karşına çıkana değin bildiğini bilmesen de, bunlar senin hep bildiğin şeyler.”</p>

  <p>“Orada dur, Jake,” diye vurdum. “Seni kendi gözlerimle hiç görmediğimi biliyorsun. Doğru değil mi?”</p>

  <p>“Senin sözüne bakarak, öyle, Profesör. Ben olduğumu bilmeden beni görmüş olabilirsin.”</p>

  <p>“Meselenin özü,” diye sürdürdüm, “seni soyunuk görmem değil, bununla birlikte sana sağ dirseğinin üstündeki ve sağ ayak bileğindeki yara izinden söz edebiliyorum.”</p>

  <p>“Hadi oradan,” dedi yanıt olarak. “Bunların tümünü benim hapishane sicilimde ve dolandırıcılık arşivindeki hüviyetimde bulursun. Orada bunları bilen binlerce polis şefi var.”</p>

  <p>“Ömrümde duymadım,” diye güvence verdim.</p>

  <p>“Duymuş olsan bile anımsamazsın,” diye düzeltti. “Ama yine de aynı şey. Unutmuş olsan da bilgi beyninde gerektiğinde başvurmak üzere depolanmıştır, yalnızca sen nerede depolandığını unuttun. Anımsamak için kendinden geçmen gerekir.</p>

  <p>Kardeşininki kadar iyi bildiğin bir adamın adını unuttuğun oldu mu hiç? Benim başıma geldi. Oakland’da elli yıla çarptırıldığımda beni mahkûm etmiş bir jüri üyesi vardı. Bir gün adını unutmuş olduğumun farkına vardım. Yahu, haftalarca bunu çözmeye uğraştım. Şimdi, bunu belleğimden kazıp çıkaramayışım onun orada olmadığı anlamına gelmez. Yanlış bir yere konulmuştur, hepsi bu. Ve bunu kanıtlarcasına, bir gün, bu konuyla ilgisiz bir anda, beynimden fırlayıp dilimin ucuna geliverdi. ‘Stacy,’ deyiverdim yüksek sesle. ‘Joseph Stacy.’ Buydu işte. Ne demek istediğimi anlıyor musun?</p>

  <p>Sen bana yalnızca binlerce kişinin bildiği yara izlerinden söz ediyorsun. Bu bilgiyi nasıl elde ettiğini bilmiyorum, sanırım kendin de bilmiyorsun. Derdim de değil. Ama böyle işte. Çoğunun bildiğini bana söylemenin benim için bir anlamı yok. Palavralarının geri kalanını yutmam için bana çok daha başka şeyler getirmelisin.”</p>

  <p>Kanıtın değerlendirilmesinde Hamilton’ın Tutumluluk İlkesi!<a class="footnoteref" href="../Text/notlar.xhtml#n7" id="ref7">7</a> Kenar mahallede yetişmiş bu mahkûm özünde öyle bir bilim insanı barındırıyordu ki Hamilton’ın ilkesini çözümlüyor ve katı biçimde uyguluyordu.</p>

  <p>Yine de -ve olay çok hoş- Jake Oppenheimer entelektüel anlamda namusluydu. O gece uyuklarken, geleneksel işaretimizle bana seslendi.</p>

  <p>“Söylesene, Profesör, sallanan dişimi kımıldattığımı gördüm demiştin. Sinirime dokunuyor bu. Senin nasıl olup da bilebildiğini kestiremediğim tek şey. Sallanmaya başlayalı yalnızca üç gün oldu ve ben bunu bir Allahın kuluna fısıldamadım.”</p>

</body>

</html>