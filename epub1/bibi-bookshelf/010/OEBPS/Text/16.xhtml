<?xml version='1.0' encoding='utf-8'?>
<html xmlns="http://www.w3.org/1999/xhtml">

<head>
  <title></title>
  <link href="../Styles/main.css" type="text/css" rel="stylesheet"/>
</head>

<body>

  <h1>On Altıncı Bölüm</h1>

  <p>Müdür Atherton beni düşündüğünde kibirden başka bir şey hissetmiyordur. Ona ruhun ne olduğunu öğrettim, tüm işkencelerinin üzerinden yenilmez, muzaffer biçimde yükselen kendi ruhumla onu aşağıladım. Burada Folsom’da, Katiller Bölümünde oturmuş idamımı bekliyorum; Müdür Atherton ise siyasi görevini hâlâ elinde tutuyor ve San Quentin’le duvarları içindeki her tür lanetlenmişin kralı olmayı sürdürüyor; ama yine de yüreğinin en derininden biliyor ki ben ondan büyüğüm.</p>

  <p>Müdür Atherton ruhumu parçalamak için boşuna uğraştı. Ve gömleğin içinde ölseydim hoşuna gideceğinden hiç kuşku duyulmayacak zamanlar oldu. Sorgulama böylece uzayıp gitti. Bana dediği gibi, defalarca dediği gibi hem de, ya dinamit ya ölümdü.</p>

  <p>Şef Jamie zindan zulmünde kıdemliydi; yine de hem onun hem de geri kalan işkencecilerimin üstünde kurduğum baskı altında, sinirlerinin bozulduğu bir zaman geldi. Öyle ümitsiz hale düşmüştü ki müdüre karşı gelip ellerini bu işten çekecek cesareti gösterdi. O günden başlayarak işkence gördüğüm sürece tecrite adımını bir daha hiç atmadı.</p>

  <p>Evet, ağzımdan var olmayan dinamitin gizlendiği yeri zorla almak için beni sıkıştırmakta inat etse de, Müdür Atherton’ın korkusunun arttığı gün de gelip çattı. Son güne yaklaşırken, Jake Oppenheimer da onu feci biçimde sarstı. Oppenheimer korkusuz ve lafını sakınmayan biriydi. Bütün hapishane cehennemlerinden sapasağlam geçmişti ve üstün iradesiyle onlara gününü gösterebilmişti. Morrell, sonradan bütün hikâyeyi bana tıkırtı dilinde anlattı. Ben olay sırasında gömleğin içinde bilinçsizdim.</p>

  <p>“Müdür,” demiş Oppenheimer, “çiğneyebileceğinden büyük lokma ısırdın. Standing’i öldürme meselesi değil bu. Üç kişiyi öldürme meselesi, çünkü onu öldürdüğünde hiç kuşkun olmasın, Morrell'la ben er geç dışarıya laf uçuracağız ve yaptığın şey California’nın öteki ucundan duyulacak. Seçim senin. Ya Standing’in yakasından düşersin ya da üçümüzü birden öldürürsün. Standing sinirine dokunuyor. Ben de öyle. Morrell da. Sen rezil korkağın tekisin ve yapmak istediğin pis kasaplık işini yapmaya yetecek ne omurgan ne de yüreğin var.”</p>

  <p>Oppenheimer bu yüzden yüz saatlik gömlek cezası almıştı ve onu çözdüklerinde müdürün yüzüne tükürmüş ve ikinci bir yüz saate çarptırılmıştı. Yeniden çözdüklerinde müdür tecritte bulunmayacak kadar sakınımlı davranmıştı. Hiç kuşku yok ki Oppenheimer’ın sözleriyle derinden sarsılmıştı.</p>

  <p>Ama iblis olan Doktor Jackson’dı. Ben onun için bir merak konusuydum ve pes etmeden daha ne kadar dayanabileceğimi görmeye pek hevesliydi.</p>

  <p>Müdüre, benim önümde, “Yirmi gün dayanabilir,” diyerek böbürlendi.</p>

  <p>“Ağzını korkak alıştırma,” diye söze karıştım. “Kırk gün dayanabilirim. Pöh! Senin gibiler bu işi yaparken yüz gün de dayanabilirim.” Ve pençelerimi Chong Mong-ju’nun gırtlağına geçirmeden önceki kırk yıllık denizci sabrımı anımsayarak ekledim: “Sizi gidi hapishane itleri, siz erkek nasıl olunur bilmezsiniz. Sanırsınız ki erkek dediğin sizin korkakça hayallerinizdeki gibidir. Bakın, ben bir erkeğim. Siz çıtkırıldımsınız. Ben sizin efendinizim. Ağzımdan tek ciyaklama çıkartamazsınız. Kendinizin ne denli kolay ciyaklayacağınızı bildiğiniz için bunu inanılmaz bulabilirsiniz.”</p>

  <p>Ah, onlara hakaret ettim, köp’oğluları, cehennem sefilleri, lağım pisliği dedim. Çünkü ben onların üstünde, ötesindeydim. Köleydi onlar. Ben özgür ruhtum. Tecrite kapatılmış, orada yatan bedenimdi yalnızca. Ben kapatılmış değildim. Etimin üstünde üstünlük kurmuştum ve zavallı etim acı bile çekmeden gömleğin içinde küçük ölüme yatmışken, zamanın uçsuz bucaksızlığı gezineyim diye benimdi.</p>

  <p>Maceralarımın çoğunu iki yoldaşıma anlattım tıkırtı yoluyla. Morrell inanıyordu, çünkü kendisi de küçük ölümü tatmıştı. Ancak hikâyelerimle kendinden geçen Oppenheimer sonuna değin bir kuşkucu olarak kaldı. Yaşamımı roman yazmak yerine tarım bilimine adamış olduğum için hayıflanışı çocuksu, kimi kez de dokunaklıydı.</p>

  <p>“Ama dostum,” diye akıl yürütüyordum ona, “bu Cho-Sen hakkında ben ne bilirim ki? Onu bugün Kore denilen yer olarak tanımlayabilirim, hepsi bu. Okuduklarım bu kadar. Örneğin, şimdiki yaşamımın deneyimi dışında, <i>kimchi </i>hakkında bir şey bilmem nasıl olanaklı olur? <i>Kimchi</i>'yi biliyorum ama. Bir tür lahana turşusu. Bozulduğunda leş gibi kokar. Ben Adam Strang iken binlerce kez <i>kimchi</i> yedim diyorum sana. <i>Kimchi</i>’nin iyisini, kötüsünü, çürümüşünü bilirim. En iyi <i>kimschi</i>’yi Wosanlı kadınların yaptığını biliyorum. Peki, bunu nasıl biliyorum? Benim bilgilerimin, Darrell Standing’in bildiklerinin içinde böyle bir şey yok. Bu, işin içine giren çeşitli yaşamlarından kalan deneyimlerin yanı sıra, çeşitli doğumlar ve ölümler aracılığıyla deneyimlerini bana, Darrell Standing’e miras bırakan Adam Strang’ın zihnindeki bilgi. Görmüyor musun, Jake? Bu, insanın nasıl olduğuyla, büyümesiyle, ruhun nasıl geliştiğiyle ilgili.”</p>

  <p>“Aman, bırak allasen,” diye tıkırdadı çok iyi bildiğim hızlı, buyurgan yumruk vuruşlarıyla. “Şimdi amca sözü dinle. Ben Jake Oppenheimer’ım. Her zaman da Jake Oppenheimer oldum. Ne yaptıysam kendim yaptım. Ne biliyorsam Jake Oppenheimer olarak biliyorum. Peki, ne mi biliyorum? Sana tek bir şey söyleyeceğim. <i>Kimchi</i>' yi biliyorum. <i>Kimchi</i>, bir zamanlar adına Cho-Sen denilen bir ülkede yapılan bir tür lahana turşusudur. En iyi <i>kimchi</i>'yi Wosanlı kadınlar yaparlar ve <i>kimchi</i> bozulduğunda leş gibi kokar. Sen karışma bu işe, Ed. Ben profesörü kıskıvrak yakalayana dek bekle. Şimdi, profesör, <i>kimchi</i> hakkında bunca şeyi nereden biliyorum? Benim zihnimde böyle bir bilgi yok.”</p>

  <p>“Ama var” dedim bayram ederek. “Ben soktum zihnine.”</p>

  <p>“Peki, ihtiyar patron. O zaman senin zihnine kim soktu?”</p>

  <p>“Adam Strang.”</p>

  <p>“Hiç de bile. Adam Strang boş bir hayal. Bir yerlerde okumuşsundur.”</p>

  <p>“Kesinlikle değil,” diye iddia ettim. “Kore hakkında okuduğum azıcık şey, Japon-Rus Savaşı sırasındaki savaş yazışmalarıydı.”</p>

  <p>“Okuduğun her şeyi anımsıyor musun?” diye araştırdı Oppenheimer.</p>

  <p>“Hayır.”</p>

  <p>“Bir kısmını unuttun mu?”</p>

  <p>“Evet, ama…”</p>

  <p>Bir görgü tanığının ağzından yaşamsal bir itiraf aldıktan sonra aniden çapraz sorguyu bitiren bir avukat edasıyla, “Hepsi bu, teşekkür ederim,” diyerek sözümü kesti.</p>

  <p>Oppenheimer’ı içtenliğime inandırmam olanaksızdı. “Arkası yarın” dediği hikâyemi alkışlasa ve dinlenmem için beni gömlekten çıkardıklarında yalvar yakar birkaç bölüm daha anlatmam için sıkıştırsa da, ben devam ederken bunları uydurduğumda ısrar ediyordu.</p>

  <p>Ed Morrell ile benim metafizik tartışmalarımızı, “Şimdi profesör, şu okumuş zırvalıklarını kes artık,” diyerek bölerdi, <i>“ki-sang</i>’la denizcileri anlat bize yine. Bir de, anlatırken, o kocası olacak kabadayı, ihtiyar bunağı boğup geberttikten sonra, Om Hanım’a ne olduğunu da söyle.”</p>

  <p>Biçimin yok olduğunu kaç kez söylemişimdir. Yinelememe izin verin. Biçim yok olur. Maddenin belleği yoktur. Yalnızca ruh anımsar; burada, hapishane hücrelerinde, üstünden yüzyıllar geçtikten sonra Om Hanım’la Chong Mong-ju’nun zihnimden silinmeyen bilgisinin benim tarafımdan Jake Oppenheimer’ın zihnine taşınışında, onun tarafından da Batı’nın argosuna ve jargonuna yeniden taşınışında olduğu gibi. Ve şimdi de senin zihnine taşıyorum, okuyucum. Bunu zihninden atmaya çalış bakalım. Yapamazsın. Yaşadığın sürece sana anlattıklarım zihninde yer edecek. Zihin mi? Zihin dışında kalıcı bir şey yok. Madde değişir, billurlaşır, yeniden değişir ve aldığı biçimler hiçbir zaman yinelenmez. Biçimler sonsuz hiçliğin içinde dönüşü olmayacak şekilde çözülürler. Biçim, görüntüden ibarettir ve geçicidir, tıpkı Om Hanım’la Chong Mong-ju’nun fiziksel biçimleri gibi. Ancak anıları kalır, ruh var olduğu sürece de kalmayı sürdürür ve ruh da yok edilemez.</p>

  <p>Benim Adam Strang maceramın üstüne Oppenheimer’ın son noktayı koyan eleştirisi, “Bir ev kadar kocaman bir gerçek ortaya çıkıyor burada,” biçimindeydi. “Bu da senin gibi saygın bir üniversite profesörüne yakışmayacak biçimde Çin Mahallesi’nin çöplükleriyle batakhanelerinde fazla gezinmiş olman. Kötü arkadaşlıklar, biliyorsun. Seni buraya getiren de bu, sanırım.”</p>

  <p>Maceralarıma dönmeden önce tecritte gerçekleşen önemli bir olayı anlatmak zorundayım. İki bakımdan önemli bu. Batakhanelerin çocuğu Jake Oppenheimer’ın hayranlık uyandırıcı zihinsel gücünü gösteriyor ve kendi içinde, ben gömleğe bağlı, komadayken yaşadığım deneyimleri doğrulayan ikna edici bir kanıt.</p>

  <p>“Söylesene, profesör,” diye tıkırdadı bir gün Oppenheimer. “Adam Strang mavalını okurken, bir imparatorun kardeşi olan o ayyaş soylu bozuntusuyla satranç oynadığından söz ettiğini anımsıyorum. Peki, o satranç bizimki gibi bir satranç mıydı?”</p>

  <p>Elbette bilmediğimi, normal durumuma döndükten sonra ayrıntıları anımsamadığımı söylemek zorunda kaldım. Ve elbette o da, benim maskaralığım diye adlandırdığı şeye yürekten güldü. Ama Adam Strang maceramda sıklıkla satranç oynadığımı anımsayabiliyordum. Sorun şu ki ne zaman tecritte kendime gelsem, önemsiz ve karmaşık ayrıntılar belleğimden siliniyordu.</p>

  <p>Uyumu sağlamak için, aralıklı ve yinelenen gömlek deneyimlerimi tutarlı, birbirini izleyen anlatımlara dönüştürdüğüm unutulmamalı. Zamandaki yolculuklarımın beni nereye götüreceğini hiçbir zaman önceden bilemedim. Örneğin, yirmiyi aşkın değişik zamanda Mountain Meadows’a, araba çemberindeki Jesse Fancher’a geri döndüm. Gömleğin içinde tek bir on günlük sürede hiç durmadan gerilere, yaşamdan yaşama ve başka zamanlarda kavradığım yaşam dizilerinin birinden diğerine kayarak, tarihöncesi zamana ve uygarlığın başladığı günlerden öncesine gittim.</p>

  <p>Dolayısıyla Adam Strang’ın deneyimlerinden bir sonraki geri dönüşümde, artık ne zaman olabilirse, bilincimi yeniden kazandığımda derhal hangi görüntülere ve anılara yoğunlaşacağıma karar verdim. Satranç oyununu geri getirmiştim. Şansın da yardımıyla bu iş gerçekleşmeden önce, tam bir ay boyunca Oppenheimer’ın takılmalarına katlanmak zorunda kalmıştım. Ve sonra, gömlekten çıkıp kan dolaşımım düzelir düzelmez duvara vurarak bilgi vermeye başladım.</p>

  <p>Dahası, Oppenheimer’a Adam Strang’ın yüzyıllar öncesinde Cho-Sen’de oynadığı satrancı da öğrettim. Batıdaki satrançtan farklıydı, ama yine de ortak bir kökene, olasılıkla Hindistan’a dayandığı için temelde aynıydı. Bizdeki altmış dört kare yerine orada seksen bir kare bulunuyor. Bizde bir tarafta sekiz piyon varken, orada dokuz tane var ve benzer sınırlandırmalara sahip olduğu halde tahta üzerinde hareket etme ilkesi farklı.</p>

  <p>Ayrıca, bizdeki on altı taşa karşın Cho-Sen’deki oyunda yirmi taş var ve iki yerine üç sıra olarak diziliyorlar. Böylece, dokuz piyon öndeki sırada yer alıyor; ortadaki sırada bizim kalelerimize benzeyen iki taş var ve arkadaki sıranın ortasında, her iki yandan “altın para”, “gümüş para”, “at” ve “mızrak” ile desteklenen şah duruyor. Cho-Sen oyununda vezir bulunmadığı gözlenecektir. Bir başka kökten değişiklik ise alınan taşın ya da piyonun tahtadan indirilmemesi. Taşı alan ona sahip oluyor ve ondan sonra o taşı alan taraf oynuyor.</p>

  <p>İşte Oppenheimer’a bu oyunu öğrettim ki bunu başarmanın, taşın alındığı, yeniden alındığı ve taşlarla piyonların hiç durmadan oynanmaya devam edildiği dikkate alındığında, bizim kendi oyunumuzu öğretmekten çok daha zor olduğu kabul edilecektir. Tecrit ısıtılmaz. Doğal koşulların yarattığı sıkıntıya karşı bir mahkûmun yaşamını kolaylaştırmak ayıp olurdu. Ve dondurucu soğukların sürdüğü pek çok korkunç günde, Oppenheimer’la ben, Cho-Sen satrancına dalarak soğuğu ve beraberindeki kışı unuttuk.</p>

  <p>Ama gerçekte bu oyunu San Quentin’e yüzyıllar öncesinden getirdiğime onu inandırmanın yolu yoktu. Bunu bir yerlerde okuduğumda ve okuduklarımı unutsam da, o okumadan elde ettiğim bilgilerin herhangi bir hayale dalma sırasında dışarı çıkmaya hazır biçimde zihnimde yer aldığında ısrar ediyordu. Böylece, psikolojinin öğretileriyle jargonunu bana geri satıyordu.</p>

  <p>Bir sonraki hipotezi, “Bunu tam da burada, tecritte icat etmekten seni ne alıkoyacak?” idi. “Ed yumruk konuşmasını icat etmedi mi? Ve seninle ben bunu geliştirmiyor muyuz? Kıstırdım işte seni, ahbap. Bunu sen icat ettin. De hadi, patentini alırsın. Ben gece kuryesiyken herifin tekinin Darı Ambarındaki Aç Tavuklar diye aptal bir şey icat edip bundan milyonlar kazandığını anımsıyorum.”</p>

  <p>“Bunun patenti olmaz,” diye karşılık verdim. “Kuşku yok ki Asyalılar bu oyunu binlerce yıldır oynuyorlar. Bunu benim icat etmediğimi söylediğimde bana inanmıyor musun?”</p>

  <p>“O zaman bir yerlerde okumuş ya da hep dolaştığın o çöplüklerin birinde Çinliler oynarken görmüşsündür,” oldu son sözü.</p>

  <p>Ancak benim de son bir sözüm var. Burada, Folsom’da bir Japon katil var; ya da vardı demeliyim, çünkü geçen hafta idam edildi. Bu meseleyi onunla konuştum ve Adam Strang’ın oynadığı, Oppenheimer’a öğrettiğim oyunun Japon oyununa epeyce benzediği ortaya çıktı. Birbirlerine benzerlikleri, her birinin Batı’daki oyuna benzerliğinden çok daha fazla.</p>

</body>

</html>