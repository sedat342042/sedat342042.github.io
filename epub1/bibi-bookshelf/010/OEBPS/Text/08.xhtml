<?xml version='1.0' encoding='utf-8'?>
<html xmlns="http://www.w3.org/1999/xhtml">

<head>
  <title></title>
  <link href="../Styles/main.css" type="text/css" rel="stylesheet"/>
</head>

<body>

  <h1>Sekizinci Bölüm</h1>

  <p>Tecritte, Bir Numaralı Hücre’de Müdür Atherton’la Şef Jamie beni engizisyona sokmak için ilerlediler. Müdür Atherton’ın bana dediği gibi:</p>

  <p>“Standing, ya bana o dinamitin yerini söyleyeceksin ya da seni o gömleğin içinde öldüreceğim. Senden çok daha çetin cevizler, daha ben onların işini bitirmeden öttüler. Seçim senin; dinamit ya da son perde.”</p>

  <p>“O zaman sanırım son perde,” diye yanıtladım, “çünkü dinamitten filan haberim yok.”</p>

  <p>Bu sözüm müdürü kızdırıp anında harekete geçirdi. “Yat yere,” diye buyurdu.</p>

  <p>Sözünü dinledim, çünkü üç dört güçlü kuvvetli adamla boğuşmanın ne denli aptalca olduğunu öğrenmiştim. Beni sımsıkı bağladılar ve yüz saat verdiler. Her yirmi dört saatte bir su içmeme izin veriyorlardı. Canım yiyecek istemediği gibi kimse de bana yiyecek teklif etmedi. Yüz saatin sonuna doğru, hapishane doktoru Jackson fiziksel durumumu birkaç kez muayene etti.</p>

  <p>İflah olmazlık günlerimde gömleğe öylesine alışmıştım ki birinde bile yaralanmıyordum. Doğallıkla beni güçten düşürüyor; canımı çıkarıyordu; ama beni bağlarlarken biraz boşluk çalmaya yetecek bazı kas numaraları öğrenmiştim. İlk yüz saatlik gömlek cezasının sonunda bitip tükenmiştim; ama hepsi bu kadardı. Bir gün ve gecelik iyileşme süresinin ardından bir ceza daha verdiler. Verdikleri ceza yüz elli saatti. Bu zamanın büyük bir bölümünde fiziksel bakımdan uyuşmuş ve ruhsal olarak da sayıklar durumdaydım. Ayrıca iradi bir çabayla da uzun saatler boyunca uyumayı becermiştim.</p>

  <p>Sonrasında Müdür Atherton bir çeşitleme denedi. Düzensiz aralıklarla bir gömlek cezası alıyor, bir iyileşmeye bırakılıyordum. Gömleğin içine ne zaman sokulacağımı hiçbir zaman bilmiyordum. Böylece on saat dinlenip yirmi saat gömleğin içinde kalıyor ya da yalnızca dört saat dinlenebiliyordum. Gecenin en beklenmedik saatlerinde kapım gümbürtüyle açılıyor ve nöbet değiştirmiş gardiyanlar beni bağlıyordu. Kimi kez ritimler kalıcı oluyordu. Böylece üç gün üç gece boyunca dönüşümlü olarak sekiz saat gömleğin içinde sekiz saat de dışarıda kaldım. Ama tam ben bu ritme alışıyorken, aniden değişikliğe gidildi ve iki gün iki geceye döndüm.</p>

  <p>Ve ardı arkası kesilmez biçimde hep aynı soru konuluyordu önüme: Dinamit neredeydi? Kimi kez Müdür Atherton bana çok öfkeleniyordu. Bir keresinde, fazladan ağır bir gömlek cezasından çıktığımda, bana itiraf etmem için adeta yalvardı. Birinde de bana hastanede üç aylık mutlak bir dinlenme ve iyi yemek, ardından da iyi halden kütüphanede iş sözü verdi.</p>

  <p>Az buçuk tıp bilgisiyle zayıf bir yaratık olan Dr. Jackson giderek kuşkucu olmaya başlamıştı. Ne kadar uzun tutulursam tutulayım deli gömleğinin beni asla öldürmeyeceğinde ısrar ediyordu ve onun bu ısrarı müdürü gömleğe başvurması için kışkırtıyordu.</p>

  <p>“Bu mektepli sıska tipler şeytanın bacağını kırıyorlar,” diye söylendi. “Derisi kalın olanlardan daha dayanıklılar. Yine de hakkından geleceğiz. Standing, beni duydun. Şimdiye kadar başına gelenler, geleceklerin yanında hiç kalır. Şimdi itiraf edebilir ve bizi bu dertten kurtarabilirsin. Ben sözümün eriyim. Sana ya dinamitler ya da son perde dediğimi duydun. Pekâlâ, bu hâlâ geçerli. Seçimini yap.”</p>

  <p>O anda Turta Suratlı Jones beni daha sıkı bağlamak için ayağını sırtıma bastırdığı ve ben de o sırada kaslarımla boşluk yaratmaya uğraştığım için güçbela nefes almayı becerip, “Bundan keyif aldığım için direndiğimi sanmıyorsunuz, değil mi?” dedim. “İtiraf edecek hiçbir şey yok ki. Sizi herhangi bir dinamite götürebilmek için şuracıkta sağ elimi keserdim.”</p>

  <p>“Ha, senin gibi okumuşları daha önce de gördüm ben,” diye tısladı müdür. “Kafanızın içinde aynı fikre sadık kalmanızı sağlayan çarklar var. Katır gibi inatçısın. Daha sıkı, Jones; çocuk oyuncağı gibi oldu o. Standing, eğer ötmezsen perde iner. Son sözümdür.”</p>

  <p>Öğrendiğim telafi mekanizmalarından birisi. İnsan güçten düştükçe acıya duyarlılığı da azalıyor. Canın daha az yanıyor, çünkü can yakacak şey azalıyor. Ve zaten güçten düşmüş kişi de artık daha yavaş biçimde güçten düşüyor. Olağanüstü güçlü kimselerin basit bir rahatsızlıkta kadınlardan ve sakatlardan çok daha büyük acı çektiklerini herkes bilir. Direnç kaynakları tükendiğinde yitirecek fazla direnç kalmaz. Etin gereksiz kısmı bittiğinde geriye ipliksi, dirençli kısmı kalır. İşte benim de dönüştüğüm şey buydu; bir tür iplik gibi, yaşamakta direnen bir organizma.</p>

  <p>Morrell ve Oppenheimer benim için üzülüyorlar ve duvara vurarak anlayış sözleriyle önerilerini iletiyorlardı. Oppenheimer bana, bunun kendisinin de başına geldiğini, daha kötülerini de yaşadığını ve hâlâ hayatta olduğunu söyledi.</p>

  <p>“Seni alt etmelerine fırsat verme,” diye heceledi yumruklarıyla. “İstedikleri bu olduğu için seni öldürmelerine izin verme. Ve ötüp de yerini söyleme.”</p>

  <p>“Ama öyle bir yer yok ki,” diye vurdum ayakkabımın ucuyla demir parmaklığa; o sırada gömleğin içindeydim ve yalnızca ayaklarımla konuşabiliyordum. “Lanet olasıca dinamitle ilgili hiçbir şey bilmiyorum.”</p>

  <p>“Doğrudur,” diye övdü beni Oppenheimer. “Anasının gözü, değil mi Ed?”</p>

  <p>Ki bu da Müdür Atherton’ı dinamitten bihaberliğim konusunda ikna etmek için ne kadar şansım olduğunu gösteriyor. Onun sorgudaki bu ısrarı, ağzımı sıkı tutmaktaki kararlılığıma yalnızca imrenen Jake Oppenheimer gibi bir adamı bile ikna etmişti.</p>

  <p>Bu gömlek sorgulamasının ilk döneminde hatırı sayılır ölçüde uyumayı becerdim. Düşlerim kayda değerdi. Elbette ki düşlerin çoğu gibi canlı ve gerçektiler. Onları kayda değer kılan, uyumlulukları ve süreklilikleriydi. Çetrefil konularda sıklıkla, kendi araştırmalarım ya da başkalarının araştırma ve deneylerinden çıkarsadıklarım üzerine hazırlanmış makaleleri yüksek sesle okuyarak bilim adamı heyetlerine başvururdum. Uyandığımda gözlerim, görüntü silinip gitmeden önce yeniden okuyup şaşırdığım, beyaz kâğıt üzerine daktilo edilmiş tüm cümle ve paragrafları görebiliyorken, kendi sesim de hâlâ kulaklarımda çınlıyormuş gibi olurdu. Sırası gelmişken, bu düş konuşmalarında ortaya çıkan akıl yürütme sürecinin değişmez biçimde tümdengelimli bir süreç olduğunu kaydettiğim gerçeğine dikkatinizi çekerim.</p>

  <p>Sonra, büyük ölçüde California’nınkine benzer iklimi, bitki örtüsü ve hayvanlarıyla ılıman bölgelerde yüzlerce mil boyunca kuzeye ve güneye doğru uzanan büyük bir tarım bölgesi vardı. Bir değil, iki değil, ama binlerce farklı zamanda bu düş bölgesine yolculuk ettim. Dikkat çekmek istediğim nokta, bunun hep aynı bölge oluşuydu. Farklı düşlerde bile temel özelliklerinden hiçbirisi değişmiyordu. Böylece dağ atlarının arkasında, yonca düzlüklerinden (bir sürü Jersey ineğini muhafaza ettiğim yer) küçük trene yetiştiğim, kurumuş koca dere yatağının yanındaki seyrek evli köye kadar daima sekiz saat süren bir yolculuktu. O atlı arabadaki sekiz saatlik yolculukta her bir sınır işareti, her bir ağaç, her bir dağ, her bir geçit ve köprü, her bir sırt ve aşınmış bayır tamı tamına aynıydı.</p>

  <p>Benim deli gömleğinin içindeki düşlerimde bu tutarlı, mantıksal tarım bölgesinin küçük ayrıntılarında mevsime ve insanların işgücüne göre değişiklik oluyordu. Böylece yonca düzlüklerimin ardındaki yüksek otlaklarda Angora keçilerinin yardımıyla yeni bir çiftlik kurdum. Her düş ziyaretimde buradaki değişiklikleri ve ziyaretler arasındaki zamana uygun değişiklikleri kaydettim.</p>

  <p>Ah o çalılıklarla kaplı yamaçlar! Keçilerin orayla ilk tanışmalarını nasıl da görebiliyorum. Ve mevsime bağlı değişimleri nasıl da anımsayabiliyorum; keçiler yollarının üstüne çıkan sık çalılıkları yedikçe belirmeye başlayan patikalar; tümüyle otlanmak için yeterli uzunlukta olmayan küçük, genç çalıların yok oluşu; keçiler arka ayaklarının üstüne dikilip uzanabildikleri kadar yüksekte otladıkları için yaşlı, daha uzun çalıların içinden her yöne doğru açılan koridorlar; keçilerin yol açtığı açıklıkları izleyen çayır otlarının yol alışı. Evet, böyle düşler görmenin cazibesi, sürekliliğinde yatıyordu. Keçilerin yapraklara, tomurcuklarına ve ağaç kabuklarına ulaşabilmesi için baltalı adamların uzun çalıları yerle bir ettikleri günler geldi. Bütün bu soyulmuş kuru çalı iskeletlerinin bir araya yığılıp yakıldığı kış günleri geldi. Önceleri yalnızca çalıların bulunduğu yerlerde biten diz boyu sulu otları yiyerek yoluna devam eden sürümün peşinde, keçilerimi çalılıkların zapt ettiği başka bayırlara götürdüğüm günler geldi. Ve sürümü ileri götürdüğümde, ırgatlarımın tahıl tohumlarımın yatağı olacak bereketli çimenleri çürüyüp humusa dönüşmesi için sürerek yamaçlarda ileri geri gittikleri gün geldi.</p>

  <p>Evet, düşlerimde sıklıkla, kurumuş büyük dere yatağının yanındaki seyrek evli köyde küçük trenden inerek, dağ atlarımın çektiği arabaya binip, yonca düzlüklerimdeki tanıdık işaretlerin ve dönüşümlü olarak ektiğim mısır, arpa ve yoncanın hasat edilecek denli olgunlaştığı ve adamlarımın hasatla uğraştığı, ötelerde de hiç durmadan tırmanıp yukarılardaki yamaçların çalılarını otlayıp, açılıp işlenmiş tarlalara dönüştürdüğü tepedeki otlaklarımın saat saat yanlarından geçiyordum.</p>

  <p>Ama bunlar düştü, içten düşler, çıkarsama yapan bilinçaltı zihnimin hayalleriydi. Göreceğiniz gibi, yaşayan ölülerin kapısından geçip de, başka günlerde bana ait olan başka yaşamların gerçekliğini yeniden yaşadığım başka serüvenlerim, bunlara hiç benzemiyordu.</p>

  <p>Gömleğin içinde uyandığım o uzun saatlerde, gereksiz yere bütün bu işkenceyi başıma saran ve kendisi de şu an özgür dünyada serbest dolaşan ozan bozuntusu Cecil Winwood hakkında epeyce kafa yordum. Hayır; ondan nefret etmiyordum. Nefret sözcüğü çok zayıf kalıyor. Sözlükte duygularımı dile getirmeye yetecek denli güçlü bir sözcük yok. Kendisi de bir o kadar acı veren ve dilin tüm sınırlarının ötesine geçen bir öç alma arzusunun içimi kemirdiğini söyleyebilirim yalnızca. Ona işkence etme planlarına ve onun için icat ettiğim şeytani işkence yöntem ve araçlarına ayırdığım saatlerin sözünü etmeyeceğim. Yalnızca bir örnek. İçinde bir sıçanın bulunduğu, insanın bedenine bağlanmış demirden bir küvetle ilgili bir eski çağ numarasına tutkuyla bağlanmıştım. Sıçanın dışarı çıkabilmesinin tek yolu adamın bedeninden geçer. Böylesi bir ölümün çok hızlı olacağını fark edene dek, dediğim gibi buna tutkuyla bağlanmıştım; bundan dolayı da üstünde uzun zaman hoşnutlukla kafa yorduğum Mağribi yöntemine geçtim; ama hayır, bundan daha fazla söz etmeyeceğime söz vermiştim. Acıdan çıldırtan uyanık saatlerimin çoğunu, Cecil Winwood’dan öç alma düşlerime adadığımı bilseniz yeter.</p>

</body>

</html>