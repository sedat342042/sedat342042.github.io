<?xml version='1.0' encoding='utf-8'?>
<html xmlns="http://www.w3.org/1999/xhtml">

<head>
  <title></title>
  <link href="../Styles/main.css" type="text/css" rel="stylesheet"/>
</head>

<body>

  <h1>On Sekizinci Bölüm</h1>

  <p>Geçici ölüm, ne bitkilerin dünyasında ve hayvan yaşamının daha aşağı formlarında ne de insan gibi epeyce evrim geçirmiş, karmaşık bir organizma için yeni bir şeydir. Nasıl başlarsa başlasın kataleptik<a class="footnoteref" href="../Text/notlar.xhtml#n5" id="ref5">5</a> kendinden geçiş, kataleptik kendinden geçiştir. Anımsanamayacak zamanlardan beri Hint Fakiri irade gücüyle kendisinde bu tür durumlar yaratabilmektedir. Kendilerini canlı canlı gömdürmeleri fakirlerin eski bir hilesidir. Başka insanlar, benzeri kendinden geçişler sırasında, ölüm saatlerini ilan edip diri diri toprağın altına konulmalarını buyuran doktorları yanıltmaktadırlar.</p>

  <p>San Quentin’de gömlek deneyimlerim sürerken bu geçici ölüm sorunuyla ilgili ufacık bir sıkıntı yaşamadım. Kuzey Sibiryalı köylülerin, tıpkı ayıların ve başka yabanıl hayvanların yaptığı gibi uzun kışlarda kış uykusuna yattıklarını okuduğumu anımsıyorum. Bazı bilim insanları, bu köylüler arasında araştırma yapmış ve bu “uzun uyku” dönemlerinde solunum ve sindirimin pratikte durduğunu ve kalbin uzman olmayan sıradan bir kişinin muayenesine meydan okuyacak ölçüde yavaş attığını saptamışlardı.</p>

  <p>Böylesi bir kendinden geçiş sırasında bedensel süreçler kesin bir duraklamaya öyle yakındır ki tüketilen hava ve yiyecek ihmal edilebilecek düzeydedir. Müdür Atherton’la Doktor Jackson’a kafa tutuşum, kısmen bu akıl yürütmeye dayanıyordu. Bana yüz günlük gömlek cezası vermeleri için onları kışkırtmaya cüret edişim bu yüzdendi. Onlar ise benim meydan okuyuşumu kabule cesaret edemediler.</p>

  <p>Bununla birlikte onar günlük cezalarım süresince yiyeceksiz idare edebildiğim gibi susuz kalmayı da becerdim. Zamanda ve uzayda düşlerin derinliklerindeyken dudaklarıma su dayayan alçak bir hapishane doktoru tarafından iğrenç bir şimdiye geri getirilmeyi katlanılmaz derecede can sıkıcı buluyordum. Bu yüzden, ilkönce, gömleğin içindeyken su içmemeye niyetlendiğimi ve sonra da, beni içmeye zorlamak için girişilecek her türlü çabaya direneceğimi söyleyerek Doktor Jackson’ı uyardım.</p>

  <p>Kuşkusuz aramızda ufak bir mücadele yaşandı; ama birkaç denemeden sonra Doktor Jackson bundan vazgeçti. Ondan sonra da Darrell Standing’in yaşamında bir gömlek cezasının kapladığı boşluk, saatin birkaç tik takından fazla olmadı pek. Bağlanır bağlanmaz kendimi küçük ölümü gerçekleştirmeye veriyordum. Deneyim kazandığım için artık basit ve kolay bir işe dönüşmüştü. Geçici ölümü ve bilinç yitimini o kadar hızlı başarıyordum ki dolaşımı duraklatmanın sonucunda ortaya çıkan, gerçekten de feci acıdan kaçıyordum. Hızla dalıyordum karanlığa. Sonrasında, beni çözerlerken üstüme eğilen yüzlerden ben, Darrell Standing, yeniden ışığın geldiğini ve on günün göz açıp kapayıncaya dek geçtiğini anlıyordum.</p>

  <p>Ah, o başka bir yerde geçirdiğim onar günlük mucize ve mutluluklar! Uzun varoluş zincirleri boyunca yaptığım yolculuklar! Uzun karanlıklar, yıldız ışıklarının giderek büyümesi ve çoğalan ışık aracılığıyla tan atışı gibi ortaya çıkan görüntüsel benliklerin kanat çırpışları!</p>

  <p>Bu öteki benliklerin benimle ilişkisi ve bütün deneyimlerin modern evrim kuramıyla bağı üzerinde epeyce kafa yoruyorum. Gerçekten de diyebilirim ki benim deneyimim, evrime ilişkin vargılarımızla tümüyle uyum içinde.</p>

  <p>Herhangi bir insan gibi bir filizim ben de. Başlangıcım, ne doğumumla ne de ana rahmine düşüşümle gerçekleşti. Sayısız milenyumlar boyunca büyümekte, gelişmekteyim. Bütün bu yaşanmışlıkların ve sayısız başka yaşamların tüm bu deneyimleri, beni ben yapan ruhun ya da tabiatın mayasını oluşturmakta. Anlıyor musunuz? Onlar benim özüm. Madde anımsamaz, çünkü bellek ruhtur. Sayısız yeniden doğuşumun anılarından oluşan ruhum ben.</p>

  <p>Yaşamımı mahveden ve beni mahkûm hücrelerine atan o kızıl gazabın dürtüsü içime, Darrell Standing’e nereden geldi? Kuşkusuz, Darrell Standing’e dönüşecek bebe ana rahmine düştüğünde yaratılıp vücut bulmadı. O eski kızıl gazap benim annemden de, en eskisinden de, insanoğlunun ilk anasından da eski. Bana ait o tutkulu korkusuzluğu, annem beni doğururken yaratmadı. İnsanın içindeki korkuyu ya da korkusuzluğu üreten, insanoğlunun tüm evrimindeki hiçbir anne değil. İlk insandan çok daha gerilerde, korku ve korkusuzluk, aşk, nefret, kızgınlık, bütün duygular insanı oluşturacak mayaya dönüşmek için büyüyüp gelişiyordu.</p>

  <p>Mendel yasasının her bir öncüsünün kabul edeceği gibi, ben tümüyle geçmişimden ibaretim. Geçmiş benliklerimin hepsinin sesleri, yankıları, telkinleri içimde. Her tür eylem biçimim, tutkumun ateşi, düşünce titreşimlerim, içimde benden önce var olan ve beni oluşturan öteki benliklerimin uçsuz bucaksız yelpazesi tarafından gölgelenip biçimlendiriliyor, gıdım gıdım gölgelenip biçimlendiriliyor.</p>

  <p>Yaşamın mayası plastikten. Aynı zamanda da bu maya asla unutmuyor. İstediğiniz kalıba dökün, eski anılar varlığını sürdürüyor. İngiliz aygırından cüce Shetland’lara kadar bütün at türlerinin soyu, ilkel insan tarafından evcilleştirilen o ilk yabanıl midillilere dayanır. Ancak insanoğlu bugüne değin, tepmeyen at üretemedi. Ve o ilk at ehlileştiricilerden meydana gelen ben de onların kızıl öfkesini üretimimden söküp atamadım.</p>

  <p>Kadından doğmuş erkeğim ben. Günlerim sayılı, ama beni oluşturan maya yok edilemez. Kadından doğmuş kadındım. Bir kadındım ve çocuklarımı doğurdum. Ve yeniden doğacağım. Ah, sayısız kez yeniden doğacağım, ama yine de çevremdeki ahmaklar; boynumu bir iple kırınca beni bitireceklerini sanıyorlar.</p>

  <p>Evet asılacağım… yakında. Şimdi haziranın sonu. Kısa bir süre için gözümü boyamaya çalışacaklar. Hapishanenin haftalık banyo geleneği uyarınca beni bu hücreden alıp banyoya götürecekler. Ancak bu hücreye geri getirmeyecekler beni. Üstüme tümüyle yeni giysiler geçirilecek ve idam hücresine götürüleceğim. Oraya idam nöbetçisini yerleştirecekler. Gece gündüz, uyanıkken ya da uyurken gözetleneceğim. Devletten önce davranıp kendimi boğacağım korkusuyla, başımı battaniyelerin altına sokmama izin verilmeyecek.</p>

  <p>Üstümde daima parlak ışık yanacak. Ve sonra, beni iyice tükettiklerinde bir sabah beni yakasız bir gömlek içinde dışarı çıkartacaklar ve ipin ucundan sallandıracaklar. Ha, biliyorum ben bunu. Bunu yapacakları urgan iyice gergindir. Şu ana değin aylardır Folsom’un celladı urganın yaylanmasını engellemek için ucuna ağırlıklar bağlayarak onu gerginleştiriyordur.</p>

  <p>Evet, uzağa düşeceğim. Faiz tablolarına benzer, kurbanın ağırlığına bağlı olarak düşme mesafesini gösteren şaşmaz hesaplama tabloları var ellerinde. Bir deri bir kemik kaldığımdan, boynumun kırılması için uzağa düşürecekler beni. Ve ardından izleyenler şapkalarını çıkaracaklar ve ben ipin ucunda sallanırken doktorlar giderek yavaşlayan kalp atışlarımı dinlemek için kulaklarını göğsüme bastıracaklar ve sonunda öldüğümü söyleyecekler.</p>

  <p>Grotesk bu. Beni öldürebileceklerini sanan insan larvalarının gülünç küstahlığı. Ölemem ki ben. Ölümsüzüm ben, onların da ölümsüz oldukları gibi; tek fark şu ki ben bunu biliyorum, onlar ise bilmiyorlar.</p>

  <p>Pöh! Bir zamanlar ben de bir cellattım, daha doğrusu bir infazcı. Gayet iyi anımsıyorum bunu. Ben, ip yerine kılıç kullanıyordum. Kılıç daha yiğitçe bir yöntem, gerçi tüm yöntemler aynı ölçüde faydasız olsa bile. Gerçekten de, sanki ruh çelikle deşilebilir, iple boğulabilirmiş gibi!</p>

</body>

</html>