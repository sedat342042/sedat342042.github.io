<html xmlns="http://www.w3.org/1999/xhtml">
	<head>
		<title>1-85</title>
		<link href="css/idGeneratedStyles.css" rel="stylesheet" type="text/css"/>
	</head>
	<body id="x1" xml:lang="tr-TR">
		<div class="Basic-Text-Frame">
			<p class="split" xml:lang="en-GB">    </p>
			<p class="paragraf ParaOverride-7">20. X. 1944    </p>
			<p class="_0">    </p>
			<p class="paragraf ParaOverride-8">Sevgili Aliye’ciğim     </p>
			<p class="_0">    </p>
			<p class="paragraf ParaOverride-5"><a id="idIndexMarker-229"/>Çankırı’ya geldim. İlk gecem çok fena geçti. Pis bir yağmur yağıyordu. Motor bozulduğu için her yerde elektrikler sönmüştü. Otellerde yer yoktu. Polis karakoluna gittim. Saat gece yarısından sonra ikiye doğru bir otelde bir yatak bulduklarını söylediler. Gittim baktım, üç yataklı bir oda, iki yatakta iki herif uyuyor. Biri sakallı, öteki, başında yağlı meşin kasketiyle uyuyan şoför kılıklı biri. Pis yatağa, mum ışığı ile soyunup yattım. Sabaha kadar buhranlı rüyalar gördüm. Yatak, yastık, yorgan leş gibi kokuyordu. Meşin kasketli herif sabaha kadar durmadan “bup” yaptı, sakallı herif horladı. Sabahleyin iğrenç muslukta yüzümü bile yıkamadan sokağa fırladım. Kolorduya gittim. “Sen On Beş Eylül’de gelecektin, bir aydan fazla geç kaldın, seni 45 günde terhis edemeyiz, Milli Müdafaa Vekâleti’ne soracağız!” dediler. Ben “Bana yeni tebliğ edildi,” dedim ama, galiba Milli Müdafaa’ya sormadan olmuyor. Her halde tatsız bir iş. Mamafih halledeceğimi umuyorum. Olmazsa bir ay fazla yaparım.    </p>
			<p class="paragraf ParaOverride-5">Kolordudan çıkınca bizim Ömer Bey’i aradım, otellere yeniden başvurduk. Hiçbir yerde tek yataklı, temiz bir oda bulamadık. Şehrin dışındaki nakliye taburunda çadırda yatacaktım, fakat yatak yorgan, karyola lazımdı. Nihayet Maarif Müdürü’ne gittim, Allah razı olsun, adam güzel bir ilkmektepte geniş, havadar bir oda buldurdu. Ömer Bey’den yatak, yorgan, karyola, yastık aldım. Kendi getirdiğim iki çarşafa ilave olarak iki çarşaf daha aldım. Mektep müdürü de odama güzel bir masa, dört iskemle, elbise asacağı, bir dolap filan koydurmuş. Sürahi ile bardak bile eksik değil. Şimdilik rahatım iyi, yalnız somya bozuk, sabaha kadar zangır zangur ediyor (hani şu bizim yeni evliliğimizdeki somya cinsinden, ama onun on misli bozuğu, bütün yaylar kopup yan yatmış).    </p>
			<p class="paragraf ParaOverride-5">Burada karartma o kadar sıkı değil, pencerelerde perde olmadığı halde, elektriği bizim evdeki gibi maskeledim, yakıp duruyorum. Yarından itibaren bir at alıp dağları kırları dolaşacağım. Bu sefer inşallah kafayı gözü kırmayız.    </p>
			<p class="paragraf ParaOverride-5">Cumhuriyet Bayramı’nda, ya izin ya vazife yahut firar suretiyle Ankara’ya geleceğimi umuyorum.    </p>
			<p class="paragraf ParaOverride-5">Sen ne âlemdesin? Mektepten unu aldın mı? Senai Bey’e namıma rica et, bu on iki kilo unu bir hademe ile yollayıversin.    </p>
			<p class="paragraf ParaOverride-5">Filiz nasıl? Öksürüğü geçti mi? Benim askere geç gelmem yüzünden çıkan müşkülattan sakın kimseye bahsetme, dostlar üzülmesin, düşmanlar sevinmesin.    </p>
			<p class="paragraf ParaOverride-5">Şimdilik yazacak başka bir şey yok. Mufassal mektup beklerim. Adresim aşağıdadır. Senin ve Filiz’in binlerce defa gözlerinizden, yanaklarınızdan öperim.    </p>
			<p class="_0">    </p>
			<p class="paragraf ParaOverride-7">Sabahattin Ali    </p>
			<p class="_0">    </p>
			<p class="paragraf ParaOverride-8">Adres: S.A.     </p>
			<p class="paragraf ParaOverride-8"><a id="idIndexMarker-230"/>Güneş İlkokulu’nda    </p>
			<p class="paragraf ParaOverride-8"><a id="idIndexMarker-312"/>Çankırı    </p>
			<p class="_0">    </p>
			<p class="paragraf ParaOverride-8">Sevgili Filiz’ciğim,    </p>
			<p class="_0">    </p>
			<p class="paragraf ParaOverride-5">Nasılsın? Beni arıyor musun? Ben seni çok arıyorum. Bana güzel mektuplar yaz, olur mu? Seni binlerce defa kucaklarım. Güzel Filiz’im.     </p>
			<p class="_0">    </p>
			<p class="paragraf ParaOverride-13">Baban    </p>
			<p class="paragraf ParaOverride-13">Sabahattin Ali    </p>
		</div>
	</body>
</html>