<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>GucunKahramann</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <div class="chapter">
    <h1 class="baslik1" id="calibre_toc_24">24</h1>

    <p class="normal">Lando Calrissian milyon kredilik ödülün hesabında boş yere yattığını düşünüyordu. Hemen bir yerlere yatırım yapmalıydı.</p>

    <p class="normal">Onun için bu kadar fazla paraya sahip olup da yapacak bir şey bulamamak yeni bir duyguydu. Bir sabacc oyununda Bespin’deki Tibanna gaz madenlerinin kontrolünü kazanmış ve yıllarca Cloud City’nin Baron Yöneticisi olarak görev yapmıştı. Süpersıcak gezegen Nkllon’daki metal madenlerini işletmişti ve şimdi de Umgul’daki blob yarışlarından kazandığı para ile Kessel madenlerinin idaresini ele almak istiyordu.</p>

    <p class="normal">“Beni de yanına almana çok memnun oldum, Han,” dedi Lando. Millenium Falcon’un kokpitinde otururlarken elini arkadaşının omzuna koydu. Han’ın Leia ve çocuklardan bu kadar erken ayrılmaktan nasıl rahatsız olduğunu biliyordu, onu Kessel’e bırakması sadece bir gün sürecek olsa da.</p>

    <p class="normal">Han’ın Chewbacca ve Maw işgal kuvveti yüzünden de endişeli olduğunu düşünüyordu, çünkü kara delik kümelerine girmelerinin ardından onlardan haber alamamışlardı.</p>

    <p class="normal">Maw, Kessel’e yakın olduğundan Han bir şekilde haber alabileceğini umuyordu.</p>

    <p class="normal">“Eğer her fırsatta seni bir yerlere bırakmaktan kurtulacaksam bu her şeye değer.” dedi Han ters tarafa bakarak. Pencereden dışarı baktı. “Kessel’e gitmek istemeni hala anlamıyorum – hele orada kalmayı istemek.”</p>

    <p class="normal">İleride güneşi etrafında dönen küçük bir gezegen göründü. Şekilsiz yapısıyla Kessel kendi atmosferine sahip olamayacak kadar düşük bir yerçekimine sahipti, dolayısıyla kayalık arazisinden sürekli olarak uzaya doğru gaz püskürüyordu. Yabancı hapishane lordu Moruth Doole’un korsanlarının bulunduğu büyük ay Kessel’in ardından yüzünü göstermişti.</p>

    <p class="normal">“Buraya son gelişimde Chewie de vardı.” dedi Han başını sallayarak, “Düşürüldük. Kendi kendime bir daha asla buraya gelmeyeceğime söz verdim – şimdi sadece birkaç ay sonra yine buradayım.”</p>

    <p class="normal">“Bunun tek nedeni iyi bir dost olman, Han. Bunu takdir ediyorum. Mara Jade geç kalmamdan hiç memnun olmazdı.”</p>

    <p class="normal">Han yüzünü ekşitti. “Gelmek aklına gelirse tabii.”</p>

    <p class="normal">Lando parmaklarını ensesinde birleştirdi ve Falcon’un yöneldiği gezegenin parlak ayına baktı. “Gelecek,” dedi, “hatta sabırsızlıktan yerinde duramadığına eminim.”</p>

    <p class="normal">“Chewie’nin yardımcı pilotum olduğu günleri özledim.” diye söylendi Han. “Hiç değilse o böyle saçma şeyler söylemezdi.”</p>

    <p class="normal">Chewbacca’dan bahsetmelerinin ardından ikisi de farkında olmadan gözlerini parlak gazlarla çevrili Maw kümesine çevirdi. Oralarda bir yerde Chewbacca ve saldırı kuvveti Maw Installation’ı geri alabilmek için elinden geleni yapıyordu. Kara delikler yüzünden haberleşme imkansızdı, dolayısıyla oralarda neler olup bittiğini bilmelerinin bir yolu yoktu.</p>

    <p class="normal">“Umarım bir şeyi yoktur, Han.” dedi Lando sessizce.</p>

    <p class="normal">Han iletişim sistemini açmak için öne eğildi. Durdu, yüzünün ifadesi değişti; vericinin üzerine vurdu, sonra da boğazını temizleyip konuşmaya başladı. “Ben Millenium Falcon’dan Han Solo, Kessel’e yaklaşıyoruz.”</p>

    <p class="normal">Lando, Han’ın sol elinin hiperuzay kontrollerine uzandığını gördü. Yeni rota çoktan bilgisayar tarafından çizilmişti. Han, en ufak bir terslikte hemen kaçmaya hazırdı.</p>

    <p class="normal">“Bizler Kaçakçılar İttifakı’nın temsilcisi Mara Jade ile görüşmek istiyoruz.” Han devam etti. “Garnizon ayına inmek için izin istiyoruz. Lütfen daha fazla yaklaşmadan derhal cevap verin.” Endişeden Han’ın yüzündeki kırışıklıklar derinleşti.</p>

    <p class="normal">“Bu kadar gergin olma, Han.” dedi Lando. “Kessel’de işler değişti. Göreceksin.”</p>

    <p class="normal">Han’ın sesi savunur bir ton almıştı. “Tüm olanlardan sonra işimi şansa bırakmak istemiyorum o kadar.”</p>

    <p class="normal">Lando’nun cevap vermesine fırsat kalmadan Mara Jade’in telsizden gelen ciddi sesi duyuldu. Lando duyduklarıyla mest olmuştu. Onun yumuşak dudaklarını bu sözleri söylerken hayal etti.</p>

    <p class="normal">“Yarım gün geciktin, Solo.” dedi.</p>

    <p class="normal">“Lando kendisini güzelleştirmekle meşgul olduğu içindir,” dedi Han, “ne kadar sürdüğünü tahmin bile edemezsin.”</p>

    <p class="normal">Mara, kısa ve keskin bir kahkaha attı ve Lando ters ters Han’a baktı. “Gelin o zaman.” dedi Mara. “Kaçakçılar İttifakı’ndan savunma amaçlı bir filo getirdim. Garnizon ayı güvencede. İş görüşmesini orada yapacağız. Sizi alması için bir eskort gönderiyorum – Calrissian’ın beğeneceğini umduğum bir şey.”</p>

    <p class="normal">Lando keyifle güldü. “Benim için bir sürpriz bile hazırlamış! Cazibemin bir sonucu olsa gerek.”</p>

    <p class="normal">“Bir bu eksikti.” diye iç geçirdi Han tekrar.</p>

    <p class="normal">Han rota konsolundaki koordinatları tekrar kontrol etti ve Kessel’in ayındaki büyük istasyona yöneldi.</p>

    <p class="normal">Kendilerini baharat madenleriyle ilgilenen yatırımcılar olarak tanıtan Lando Calrissian ve Luke Skywalker, kurbağaya benzeyen Moruth Doole tarafından bu aya getirilmişti. Doole, Lando’nun buraya yatırım yapmasını sağlayabilmek amacıyla tesisleri güzel göstermek için elinden geleni yapmıştı.</p>

    <p class="normal">Lando, Luke’la birlikte Han’ın tamirdeki Falcon’unu çaldıktan sonra hangardaki tüm gemilerin nasıl da peşlerine düştüğünü hatırladı. Kessel korsan filosu Han Solo’nun peşinde Maw Cluster’a girince Admiral Daala’nın yıldız destroyerleriyle burun buruna gelmişlerdi. İki filo birbirine girmiş ve her iki taraf da ağır kayıp vermişti. Han, Luke ve Lando savaşın sonucunu göremeden hiperuzaya atlayarak kaçmıştı...</p>

    <p class="normal">Şimdi tek bir gemi Kessel’in sisli ufkunda belirmişti. “Ben Jade. Sizin eskortunuzum. Beni takip edin.”</p>

    <p class="normal">Uzay yatı yaklaştı ardından da dönüp aya yöneldi. Han da Falcon’un hızını arttırdı.</p>

    <p class="normal">Lando gözleri faltaşı gibi açık, olduğu yerde dikildi. “Hey, bu benim gemim!” diye bağırdı. “Bu Lady Luck. Bu-”</p>

    <p class="normal">“Neyse, hiç değilse bir de onu aramaktan kurtulduk.” dedi Han.</p>

    <p class="normal">Lando telsize yapıştı. “Mara gemimi bulmuşsun. Ne kadar teşekkür etsem azdır.” Sesini azalttı. “Eğer senin için yapabileceğim bir şey varsa hiç çekinme, istersen en uçuk hayallerindeki bir şey olsun...”</p>

    <p class="normal">“Sen böyle konuşmaya devam et Calrissian ben de gemiyi otopilotta güneşe doğru göndereyim.”</p>

    <p class="normal">Lando iç çekip yüzünde bir sırıtmayla arkasına yaslandı. Han’a bir bakış attı. “Ne kadar da şakacı.”</p>

    <p class="normal">Uzay yatı Lady Luck, altında asılı itici podlarıyla çok şık görünüyordu. Gövdesi parlıyordu, nasıl olduysa Kessel’deki büyük savaştan çizik bile almadan çıkmıştı.</p>

    <p class="normal">Lando, Mara’yı yeniden görebilmek ve kendi gemisinin havasını soluyup konforlu pilot koltuğuna yayılabilmek için yanıp tutuşuyordu.</p>

    <p class="normal">Ay garnizonunun mağara ağzına girdiler, kalın hangar kapılarını geçip büyük iniş pistine geldiler. Atmosfer sınırlama üniteleri arkalarından kapandı ve yaşanabilir alanın basıncı yeniden düzenlendi. Falcon, Lady Luck’ın hemen yanına, geniş parlak bir alana iniş yaptı.</p>

    <p class="normal">Dar metalik uçuş takımı giymiş olan Mara Jade dışarı çıktı, sağ kolunda başlığı asılıydı. Koyu renkli, kızıl kahverengi saçlarını açmak için başını sallarken gözlerini kıstı. Lando, bu kadından yayılan zeka ve enerjiye ürpererek baktı. Cömert kıvrımlarına ve sert yapısına hayran olmuştu.</p>

    <p class="normal">“Hey, Mara,” dedi Han, “Lando’nun gemisini nerede buldun? Bulmak için günlerce yüzeyi tararız diye düşünmüştüm.”</p>

    <p class="normal">“Tam Lando’nun indiğini iddia ettiği yerde. Anlaşılan kimse gemiyle ve tanımlama işaretleriyle uğraşmamış.”</p>

    <p class="normal">Lando etrafına baktı ama gemilerin hiçbirisi ona tanıdık gelmemişti – hepsi özel yapımdı, Doole’un filosunu oluşturan hurdalarla alakaları yoktu. Hepsi kendine has şekilde süslenmişti ama her birinin kanadında ortak bir işaret vardı.</p>

    <p class="normal">Onun bu tetkiki Mara’nın ilgisini çekti. “Bu Kaçakçılar İttfakı’nın yeni arması.” dedi. “Çok dikkat çekici değil ama bizim için yeterli.”</p>

    <p class="normal">“Doole’un gemilerine ne oldu?” dedi Lando kuru havayı koklayarak, ufalanan kayalar ve dökülen hiperitici yakıtlarının kokusunun karışımı pek de hoş olmuyordu.</p>

    <p class="normal">“Doole’un gemilerinin yüzde doksanı Daala’nın yıldız destroyerleri tarafından yok edildi. Sağ kalan pilotların çoğu hiperuzaya atlayıp kaçtı. Nerede olduklarını kimse bilmiyor – açıkçası pek de derdim değil.”</p>

    <p class="normal">“Birkaç Yeni Cumhuriyet kurtarma gemisi gelip burada yaşayanları, İmparatorluk Islah Merkezi mahkumlarını ve Kessendra şehrindekilerin çoğunu tahliye etti. Başka seçeneği olmayanlar haricinde kimse burada yaşamak istemiyor.”</p>

    <p class="normal">“Yani diyorsun ki,” dedi Lando ümitlenerek, “Kessel terk edildi ve kim alırsa onun mu olacak?”</p>

    <p class="normal">“Evet.” dedi Mara. “Senin teklifini ittifakın bazı üyelerine ilettim ve bize mantıklı geldi. Hem iyi yatırımlarla bu konuda yeteneğini ispat ettin hem de Yeni Cumhuriyet’le ilişkilerin çok iyi ki bu da glitterstim için etkili dağıtım kanalları demektir. Hem de yeni alt yapı yatırımları için yeterli paraya sahipsin.” Omuz silkti. “İyi bir anlaşma gibi görünüyor.”</p>

    <p class="normal">Lando sevindi. “Benimle ortaklık yapmanın faydalarının farkına varacağını biliyordum.”</p>

    <p class="normal">Mara döndü ve onun sözlerini dikkate almadan devam etti. “Fakat derhal harekete geçmemiz gerekiyor. Bazı suç patronlarının madenlere yerleşmeye çalıştığı kulağımıza geldi. Baharat madenleri bomboş, kulanılmayı bekliyor. Açıkcası Calrissian biz seni, buraya kendi takımını getirip Kaçakçılar İttifakı’nı devre dışı bırakacak herhangi birine tercih ederiz. Bu yüzden bazı Hutt suç patronları müdahale edebilir diye düşünerek burayı elde tutmak için kendi güçlerimizi getirdik.”</p>

    <p class="normal">“Mantıklı.” dedi Han.</p>

    <p class="normal">Lando ellerini ovuşturup pistteki diğer gemilere baktı. Etrafta kaçakçılar dolanıyordu, insanlar ve yabancılar, iri yapılı erkek ve kadınlar ve Coruscant’ın karanlık alt seviyelerinde karşılaşmak istemeyeceğin tipte insanlar. “Aşağı inip mülkümüzü bir kontrol edelim mi?”</p>

    <p class="normal">“Tabii.” dedi Mara. “Haydi, senin gemine binelim. Sen kullanırsın.”</p>

    <p class="normal">Lando aracının kontrollerini yeniden hissetti, elini yumuşak ve parlak koltuğunun üzerinde gezdirdi. Bu onun uzay yatıydı ve onun için özel dizayn edilmişti. Şimdi kokpitinde yanında güzel ve zeki bir kadınla bir servet kazanmayı planladığı bir gezegene iniyordu. Her şeyin bu kadar iyi olacağını hayal bile etmemişti.</p>

    <p class="normal">Haklıydı.</p>

    <p class="normal">Kessel’in yanıp kavrulan yüzeyine yaklaşırken büyük atmosfer fabrikalarından birinin üzerinden geçtiler, zamanında bu fabrikalar düşük yerçekimi nedeniyle kaybedilen havayı dengelemek için sürekli oksijen üretirlerdi.</p>

    <p class="normal">Binanın yarısı yıkılmıştı. Dış yüzeyi saldırıdan kalan kraterlerle kaplıydı. Kupkuru yüzeyinde birkaç inatçı bitkinin püsküllerinden başka hayat belirtisi yoktu – TIE bombardıman uçaklarından ve uzaydan gelen turbolazer ateşiyle yerle bir olmuştu.</p>

    <p class="normal">“Atmosfer fabrikalarının yarısı çalışamaz durumda.” diye açıklama yaptı Mara. “Amiral Daala büyük hasara yol açtı. Anlaşılan burayı bir Asi üssü zannetmiş ve gördüğü her şeye ateş açmış.”</p>

    <p class="normal">Lando’nun keyfi kaçmıştı. “Umduğumdan daha fazla çalışmam gerekecek.” dedi. Fakat yer altında yatan zenginlikleri, işçi droidleri ve Sullustalılar ve burada çalışmayı isteyecek diğer ırkları düşünerek kendisini teselli etti. Kara geçmesi biraz zaman alabilirdi ama saf glitterstime talep o kadar fazlaydı ki en azından kar etmeye başlayana kadar fiyatları dilediği kadar yükseltebilirdi.</p>

    <p class="normal">“Ben hapishaneye gidiyorum.” dedi Lando. “O kale uzaydan gelen saldırıdan bence fazla etkilenmemiştir. Orayı operasyon karargâhım olarak kullanabilirim. Biraz uğraşmak gerekecek ama orayı yeni üretim kompleksimizin kontrol merkezi haline getirebilirim.”</p>

    <p class="normal">Lady Luck büyük bir hızla mesafeleri geride bıraktı ve sonunda kurak arazi üzerinde yükselen trapezoid şekilli bir yer gördüler.</p>

    <p class="normal">Eski İmparatorluk hapishanesi, düz, hoş olmayan kahverengi sentetik kayadan yapılmıştı. Eğimli ve pürüzsüz ön yüzeyi kristal pencerelerle kaplıydı. Açılı köşelerinde asansörler yer alıyordu. Etrafta her ne kadar yanık izleri varsa da bina hasarsız görünüyordu.</p>

    <p class="normal">İçi rahatlayan Lando derin bir oh çekti. “Bina sağlam görünüyor.” dedi. “Bir şeylerin sağlam kalmış olması güzel bir değişiklik. Burası iyi bir başlangıç noktası olacak.” Mara’ya gülümsedi. “Haydi, yeni karargahımızın açılışını yapalım.”</p>

    <p class="normal">Kaşlarını çatan Mara Jade ön pencereden bakmaya devam etti. “Ama... Bir sorun var gibi Calrissian.”</p>

    <p class="normal">Lando ve Han dönüp ona baktı. Lady Luck yaklaşmaya devam ettikçe hapishane önlerinde yükseliyordu.</p>

    <p class="normal">Mara devam etti. “Aslında Moruth Doole hapishane binasına yerleşti. Çok korkuyor ve ne yapacağını bilmiyor. Tüm adamları öldürüldü ya da kaçtı. Şimdi de hapishanenin gelişmiş savunma sistemini herkesi dışarıda tutmak için kullanıyor.”</p>

    <p class="normal">Büyük bir taş kütlesini andıran kale aşılmaz görülüyordu. Ne Lando ne de Han, Moruth Doole’u bir kez daha görmek istemiyordu.</p>

    <p class="normal">“Bu küçük detayı daha önce belirtsen daha hoş olurdu.” dedi Lando suratı beş karış Lady Luck’la inişe hazırlanırken.</p>
  </div>

  <div class="calibre1" id="calibre_pb_50"></div>
</body>
</html>
