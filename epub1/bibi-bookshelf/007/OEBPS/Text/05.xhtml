<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" type="text/css" rel="stylesheet"/>
</head>

<body>
  <h1><em>Mektup Olayı</em></h1>

  <p>Bay Utterson akşamüstü Dr. Jekyll’ın evine gittiğinde, Poole onu hemen içeri buyur etti, mutfağın oraya indirip eskiden bahçe olan bir avludan geçirdikten sonra ayrım yapılmaksızın laboratuvar ya da teşrihhane diye bilinen binaya götürdü. Doktor bu evi ünlü bir cerrahın vârislerinden satın almıştı; ama kendisi anatomiden çok kimyayla ilgilendiğinden, bahçenin bitimindeki binanın işlevini değiştirmişti. Avukat, arkadaşının evinin bu bölümüne ilk kez alınıyordu; penceresiz soluk binaya merakla baktı, bir zamanlar hevesli öğrencilerden geçilmeyen, oysa şimdi masaları kimya aletleriyle kaplı, yerleri tahta kasalar ve ambalaj samanlarıyla darmadağınık, sisli kubbeden gelen ışığın yarı aydınlattığı, kasvetli ve sessiz ameliyathaneden geçerken etrafa bir göz attığında kendini bir garip hissetti. En dipteki birkaç basamak kırmızı çuhayla kaplı bir kapıya çıkıyordu; Bay Utterson işte bu kapıdan doktorun özel odasına alındı. Vitrinli dolaplarla çevrili, bir boy aynası ve çalışma masasının da bulunduğu, demir parmaklıklı üç tozlu penceresi avluya bakan geniş bir odaydı. Şömine yanıyordu; sis evlerin içine kadar sızmaya başladığından şöminenin rafına yanık bir lamba konulmuştu; Dr. Jekyll orada, ateşin yakınında üstüne ölü toprağı serpilmiş gibi oturmaktaydı. Konuğunu karşılamak için yerinden kalkmadı, elini zoraki uzatarak değişik bir sesle hoş geldin dedi.</p>

  <p>Poole yanlarından ayrılır ayrılmaz, “Eveet,” dedi Bay Utterson, “haberi duydun mu?”</p>

  <p>Doktor hafifçe titreyerek, “Meydanda bağırıyorlardı,” dedi. “Yemek odamdan duydum.”</p>

  <p>“Tek bir şey söyleyeceğim,” dedi avukat. “Carew müvekkilimdi, ama sen de müvekkilimsin, ne yaptığımı bilmek istiyorum. Bu adamı saklayacak kadar delirmedin umarım?” “Utterson, Tanrı üstüne yemin ederim,” diye haykırdı doktor, “Tanrı üstüne yemin ederim ki onu bir daha asla görmeyeceğim. Sana şerefim üstüne yemin ederim, bundan böyle onunla işim olmaz. Artık her şey bitti. Aslına bakarsan benden yardım da istemiyor; onu benim kadar tanımıyorsun; artık zararsız, kimseye bir zararı dokunmaz; bak şuraya yazıyorum, artık kimse adını duymayacak.”</p>

  <p>Doktoru sıkkın bir tavırla dinleyen avukat, dostunun telaşlı halinden hiç hoşlanmamıştı. “Bakıyorum, ona çok güveniyorsun,” dedi, “umarım haklı çıkarsın, senin için hayırlı olur. Dava açılacak olursa, senin adın da işin içine karışabilir.”</p>

  <p>“Ona çok güveniyorum,” diye yanıt verdi Jekyll; “bunun için son derece haklı nedenlerim de var, ama kimseyle paylaşamam. Yine de, bir konuda bana akıl verebilirsin. Bir – bir mektup aldım; polise göstereyim mi, göstermeyeyim mi, doğrusu bilemedim. İyisi mi, senin ellerine teslim edeyim dedim, Utterson; en akıllıca değerlendirmeyi senin yapacağından kuşkum yok; sana güvenim sonsuz.”</p>

  <p>“Anladığım kadarıyla, mektubun Hyde’ı yakalatacağından korkuyorsun,” dedi avukat.</p>

  <p>“Hayır;” dedi Jekyll. “Hyde’ın başına geleceklerin umurumda olduğunu söyleyemem; onunla işim olmaz artık. Beni peş paralık etmiş olan bu iğrenç olaydan sonra, kendimi düşünüyorum daha çok.”</p>

  <p>Utterson bir süre dalıp gitti; dostunun bencilliğine şaşırmakla birlikte rahatlamıştı da. “Pekâlâ,” dedi sonunda, “ver bakalım şu mektubu.”</p>

  <p>Mektup tuhaf, dikine bir el yazısıyla kaleme alınmış ve “Edward Hyde” diye imzalanmıştı: Mektubu yazan, onca zamandır sonsuz cömertliğinin karşılığını zerre kadar ödeyemediği hamisi Dr. Jekyll’a, kendi güvenliğinden en küçük bir kaygı duymamasını, çünkü çok güvenli bir kurtuluş yolu bulduğunu iletiyordu. Mektup, aralarındaki yakınlığı beklediğinden daha iyi bir yere getirdiği için, avukatın hoşuna gitti ve o ana kadarki bazı kuşkularından ötürü suçluluk duydu.</p>

  <p>“Zarf sende mi?” diye sordu.</p>

  <p>“Daha ne olduğunu anlayamadan yaktım,” diye yanıtladı Jekyll. “Ama posta damgası yoktu üstünde. Elden verilmişti.”</p>

  <p>“Mektubu yanıma alıp biraz düşüneyim istersen,” dedi Utterson.</p>

  <p>“Kararı tamamen sana bırakıyorum,” diye karşılık verdi Jekyll. “Kendime hiç güvenim kalmadı.”</p>

  <p>“Peki, bunu dikkate alacağım,” diye yanıtladı avukat. “Ha, bir şey daha: Vasiyetnamendeki ortadan kayboluşunla ilgili maddeleri Hyde sana zorla yazdırdı, değil mi?”</p>

  <p>Doktor büyük bir pişmanlık duyuyormuşçasına kendinden geçer gibi oldu; dudaklarını büzerek başıyla onayladı.</p>

  <p>“Anlamıştım,” dedi Utterson. “Seni öldürecekti. Verilmiş sadakan varmış.”</p>

  <p>Doktor, ağır ağır, “Ağzımın payını aldım,” diye yanıtladı. “Dersimi aldım – ah, Utterson, bir daha mı, kulağıma küpe olsun!” Ve bir an iki eliyle yüzünü örttü.</p>

  <p>Avukat evden çıkarken durdu, kapının ağzında Poole’la biraz çene çaldıktan sonra, “Ha, aklıma gelmişken,” dedi, “bugün bir mektup bırakılmış: Nasıl biriydi getiren?” Ama Poole postayla gelenler dışında hiçbir mektubun bırakılmadığından kesinlikle emin olduğunu söyledi ve “Gelenler de el ilanlarıydı,” diye ekledi.</p>

  <p>Poole’un bu açıklaması, Utterson’ın evden kuşkuları yenilenerek çıkmasına yol açtı. Mektup belli ki laboratuvar kapısından bırakılmış ve büyük olasılıkla doktorun özel odasında kaleme alınmıştı; böyle ise, mektup farklı bir açıdan değerlendirilmeli, daha temkinli bir biçimde ele alınmalıydı. Utterson yola koyulduğunda, gazeteci çocuklar kaldırımlarda sesleri kısılırcasına bağırıyorlardı: “Yazıyor, yazıyor. Korkunç cinayeti yazıyor, milletvekilinin öldürüldüğünü yazıyor.” Bir dostu ve müvekkilinin cenazesi kaldırılırken, bir başka dostu ve müvekkilinin saygın adının bu skandalın girdabına çekilebileceğinin kaygısına kapılmadan edemiyordu Utterson. En azından çok hassas bir karar vermek zorundaydı; kararlarını kendi başına almaya alışmış biri olsa da, birine akıl danışmak için büyük istek duydu. Dosdoğru sormak olmaz diye düşündü; ama belki birine dolambaçlı yoldan danışılabilirdi.</p>

  <p>Çok geçmeden, başkâtibi Bay Guest’i karşısına almış, kendi şöminesinin yanı başında oturuyordu; tam ortalarında da, ateşten özenle hesaplanmış bir uzaklıkta, evin mahzeninde gün ışığından korunarak uzun süre bekletilmiş eski bir şarap. Sis, sokak lambalarının yakutlar gibi ışıldadığı boğuk kentin üstünde hâlâ uyukluyor ve bu alçak bulutların sarıp sarmalayan örtüsü altında, kent yaşamı ana-caddelerde müthiş bir rüzgâr gibi uğuldayarak hâlâ akıp gidiyordu. Ama oda şöminenin ışığıyla şenlenmişti. Şarap şişesindeki asitler çoktan çözünmüştü; vitray pencerelerdeki renkler daha da canlanırken, eski imparatorların giysilerini akla getiren kızıl ve mor gölgeler zamanla yumuşamıştı; sıcak güz öğleden sonralarının yamaçlardaki bağlara vuran ışıltısı başıboş kalıp Londra’nın sislerini dağıtmaya hazırdı. Avukat gevşeyip yatışmıştı. Pek o kadar sır saklayan biri olmasa da, en az sır sakladığı insan Bay Guest’ti. Guest sık sık doktorla da iş yapmıştı; ayrıca Poole’u da tanıyordu; Bay Hyde’ın o eve sık sık uğradığını bilmiyor olamazdı; o yüzden bazı sonuçlar çıkarabilirdi: Öyleyse, ortadaki esrarı çözebilecek bir mektubu görmesi iyi olmaz mıydı? Ve en önemlisi de, Guest, büyük bir el yazısı uzmanı olduğundan, bunu çok doğal karşılayıp hemen yardımcı olmaya kalkmayacak mıydı? Kaldı ki, kâtip, insanlara akıl vermeye bayılan biriydi; bu kadar garip bir belgeyi okuyup da yorum yapmaya kalkışmaması olanaksızdı; onun yapacağı yorum, Bay Utterson’ın bundan sonraki adımını belirleyebilirdi.</p>

  <p>“Sir Danvers’ın başına gelen çok üzücü,” dedi.</p>

  <p>“Evet, efendim, hakikaten öyle. Halk arasında büyük bir infial uyandırdı,” diye yanıtladı Guest. “Adamın delinin teki olduğu açık.”</p>

  <p>Utterson, “Bu konuda senin görüşünü almak isterim,” diye karşılık verdi. “Elimde onun el yazısıyla kaleme alınmış bir belge var; ama aramızda kalmalı, çünkü bu konuda ne yapacağımı ben de bilemiyorum; en hafif deyişle, can sıkıcı bir iş. Ama al işte, tam senin kalemin: bir katilin el yazısı.” Gözleri parlayan Guest hemen oturup mektubu aşkla inceledi. Sonra da, “Hayır, efendim,” dedi; “deli meli değil bu adam, ama çok garip bir el yazısı var.”</p>

  <p>“Anlaşılan, çok da garip biri,” diye ekledi avukat.</p>

  <p>Tam o sırada uşak elinde bir notla içeri girdi.</p>

  <p>“Dr. Jekyll’dan mı, efendim?” diye sordu kâtip. “Sanırım el yazısını tanıdım. Özel bir şey mi, Bay Utterson?”</p>

  <p>“Yalnızca bir akşam yemeği davetiyesi. Neden sordun? Görmek mi istiyorsun?”</p>

  <p>Kâtip, “Bir dakika. Sağ olun, efendim,” dedikten sonra iki kâğıttaki el yazılarını büyük bir dikkatle karşılaştırdı. Sonunda ikisini de geri vererek, “Teşekkür ederim, efendim,” dedi, “çok ilginç bir el yazısı.”</p>

  <p>Kısa bir sessizlik oldu, Bay Utterson epeyce duraksadıktan sonra birden, “Neden karşılaştırdın yazıları Guest?” diye sordu.</p>

  <p>“Valla, efendim,” diye yanıtladı kâtip, “büyük bir benzerlik var; iki el yazısı birçok bakımdan aynı, yalnızca eğiklikleri farklı.”</p>

  <p>“Doğrusu çok garip,” dedi Utterson.</p>

  <p>“Haklısınız, çok garip,” diye yanıtladı Guest.</p>

  <p>“Biliyorsun, bu nottan kimseye söz edilmemeli,” dedi Utterson.</p>

  <p>“Merak etmeyin, efendim,” dedi kâtip. “Anladım.”</p>

  <p>Ama Bay Utterson o gece yalnız kalır kalmaz notu bir daha çıkarmamak üzere kasaya kilitledi. “Nasıl olur!” diye geçirdi içinden. “Henry Jekyll bir katil için sahtecilik mi yapıyor yani!” Kanı donmuştu.</p>
</body>
</html>