<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" type="text/css" rel="stylesheet"/>
</head>

<body>
  <h1><em>Kapının Öyküsü</em></h1>

  <p>Avukat Bay Utterson, yüzü mahkeme duvarından farksız, gülmek nedir bilmeyen; soğuk, konuşkanlıktan nasibini almamış, ağzını açtığında eli ayağı birbirine dolaşan; pek de sevecen denilemeyecek; zayıf nahif, uzun boylu, ağırkanlı, tatsız, ama yine de nedendir bilinmez cana yakın bir adamdı. Dost meclislerinde, hele şarap da ağzına layıksa, gözlerinden son derece insancıl bir ışıltı saçılırdı; ne ki, muhabbetine asla yansımayan, ama sadece akşam yemeğinin ardından yüzünde görülen belli belirsiz ifadelerde değil, daha sık ve daha çok hayattaki davranışlarında dile gelen bir şeydi bu. Kendine karşı acımasızdı; bir başınayken, enfes şaraplara olan düşkünlüğünü bastırmak için cin içerdi; tiyatrodan çok hoşlanmasına karşın, yirmi yıldır tiyatronun semtine uğramamıştı. Ama başkalarına karşı hoşgörülü olduğunu bilmeyen yoktu; bazen, insanların yaptıkları kötülüklerin ardında yatan güçlü dürtüleri nerdeyse imrenerek merak eder ve en nihayetinde onları kınamaktansa onlara el uzatmayı yeğlerdi. “Ben Kabil’in sapkınlığına eğilimliyim,” derdi garip bir biçimde. “Bırakırım, kardeşim dilediği gibi şeytana uysun.”<a class="footnoteref" href="../Text/notlar.xhtml#n1" id="ref1">1</a> Bay Utterson, bu özelliğiyle sık sık, zor durumdaki insanların hayatta tanıdıkları son saygın kişi ve son iyilik perisi olma bahtına erişirdi. Ve böyleleri yazıhanesine geldikleri zaman, Bay Utterson’ın tavrı asla zerre kadar değişmezdi.</p>

  <p>Bay Utterson için başarıya ulaşmak tabii ki kolaydı; çünkü duygularını en gerekli durumda bile gizlemesini bilen biriydi ve belli ki dostlukları bile iyi huylu, benzer bir geniş gönüllülüğe dayanıyordu. Alçakgönüllü bir insanın bir özelliği de, dost çevresinin seçimini fırsatların eline bırakmasıdır; avukat da böyle biriydi. Dostları ya kendi soyundandı ya da uzun zamandır tanıdığı insanlardı; kurduğu yakınlıklar, tıpkı bir sarmaşık gibi, zamanla oluşmuştu, hiçbir özel beceri içermiyordu. İşte, onu, yakın akrabası, şöhreti şehri tutmuş Bay Richard Enfield’e bağlayan da böyle bir bağdı. Bu ikisinin birbirinde ne bulduğuna da, bir araya geldiklerinde hangi ortak konulardan konuştuklarına da kimse akıl sır erdiremiyordu. Onlara pazar yürüyüşlerinde rastlayanlar, hiç konuşmadıklarını, çok sıkkın göründüklerini, bir tanıdıkla karşılaşmayagörsünler nerdeyse derin bir oh çektiklerini söylüyorlardı. Bütün bunlara karşın, iki adam çok büyük önem verdikleri bu gezintileri bütün bir haftanın baş tacı olarak görüyor ve zevk alabilecekleri pek çok fırsatı geri çevirmekle kalmıyor, gezintinin keyfini kesintisiz çıkarabilmek için işlerini bile sonraya bırakabiliyorlardı.</p>

  <p>İşte bu yürüyüşlerden birinde, yolları, Londra’nın işlek bir mahallesinin yan sokaklarından birine düştü. Sessiz denebilecek, küçük, ama hafta içlerinde alışverişin canlanıverdiği bir sokaktı. Görünüşe bakılarsa mahallenin dükkân sahipleri iyi kazanıyor, daha da iyi kazanmak için birbiriyle yarışıyor ve kazançlarının fazlasını yeni yeni albenili vitrinlere yatırıyorlardı; öyle ki, dükkânların vitrinleri, sıra sıra dizilip gülümseyen kadın tezgâhtarların yayabileceği davetkâr bir havayla yol boyunca sıralanıp gidiyordu. Sokak, cafcaflı çekiciliklerini gizlediği ve nispeten sakin olduğu şu pazar günü bile, ormanın ortasındaki bir yangın gibi, karanlık mahallenin ortasında ışıl ışıl yanıyor; yeni boyanmış kepenkleri, bir güzel parlatılmış pirinçleri, tertemizliği ve gösterişliliğiyle, gelen geçenin hemen dikkatini çekiyor, gözünü okşuyordu.</p>

  <p>Yol, köşe başından iki kapı sonra, doğu yönünde sol kolda, bir avlu girişiyle kesilmiş ve tam orada kocaman tekinsiz bir bina yan duvarını sokağa sarkıtmıştı. Bina iki katlıydı; penceresi yoktu, yalnızca alt katta bir kapı, üst katta da rengi atmış bir duvarın soluk yüzü; her yanı nicedir süren, başıboş bir boş vermişliğin izlerini taşıyordu. Ne zili ne de tokmağı olan kapı kabarmış ve solmuştu. Anlaşılan, sokak serserileri kapının boşluğuna dalmış, kapı aynalarında kibrit çakmışlar, çocuklar basamaklarda oyun oynamışlar, öğrencinin biri çakısıyla kapının pervazlarını kazımış, nerdeyse bir kuşaktır; bir Allahın kulu da bu rastgele ziyaretçileri kovmaya ya da yol açtıkları yıkımı onarmaya kalkışmamıştı.</p>

  <p>Bay Enfield ile avukat yan sokağın karşı sırasındaydılar; ama avlu girişinin hizasına geldiklerinde, Bay Enfield bastonunu kaldırıp karşıyı gösterdi.</p>

  <p>“Şu kapı dikkatini çekti mi acaba?” diye sordu; dostunun olumlu yanıtı üzerine de, “O kapı,” diye ekledi, “bana hep çok garip bir hikâyeyi hatırlatır.”</p>

  <p>“Öyle mi?” dedi Bay Utterson, sesi hafifçe değişerek, “Anlat bari.”</p>

  <p>“Pekâlâ, anlatayım,” diye karşılık verdi Bay Enfield: “Karanlık bir kış günü sabaha karşı üçte dünyanın bir ucundan eve dönüyordum ki, kendimi şehrin sokak lambalarından başka hiçbir şeyin görünmediği bir yerinde buldum. Hangi sokaktan geçsem, millet uyuyordu –hangi sokaktan geçsem, sanki bir tören alayı için ışıklandırılmıştı, in cin top oynuyordu– en sonunda, hani insan seslere kulak kesilir, dinler, dinler de, içinden keşke bir polis çıkagelse diye geçirmeye başlar ya, işte öyle bir ruh halindeydim. Tam o sırada iki kişi gördüm: Biri ufak tefek bir adam, doğu yönünde paldır küldür gidiyor, koşar adım; öbürü sekiz-on yaşlarında bir kız, yan sokaktan aşağı yel yeperek koşuyor. Sonracığıma, efendim, ikisi sokağın köşesinde çarpışmasın mı; felaketin büyüğü de o zaman geldi işte; çünkü adam çocuğu oralı olmadan ezip geçti, cıyak cıyak bağıran kızcağızı oracıkta bıraktı. Şimdi dinlerken o kadar kötü gelmeyebilir, ama görmesi korkunçtu. Sanki insan değil de, lanet olası bir zebaniydi. Narayı bastığım gibi fırladım, o beyi yakasından yakalayıp, çığlıklar atan çocuğun çevresine toplaşmış kalabalığın bulunduğu yere getirdim. Son derece serinkanlıydı, hiç karşı koymadı, şöyle bir bakmakla yetindi, ama öylesine korkunç bir bakıştı ki tepeden tırnağa tere battım. Oraya doluşanlar kızın ailesindendi; çok geçmeden, kızın çağırmaya gittiği doktor da göründü. Kasap’a<a class="footnoteref" href="../Text/notlar.xhtml#n2" id="ref2">2</a> bakılırsa, çocuğun durumu sanıldığı kadar kötü değildi, korkmuştu, o kadar; elbette konunun burada kapandığını düşünebilirsin. Ama bir tuhaflık vardı. O beyden daha ilk bakışta nefret etmiştim. Tabii çocuğun ailesi de. Ne ki, beni asıl afallatan, doktorun haliydi. Yaşını ve rengini belli etmeyen, koyu bir Edinburg şivesiyle konuşan, dünyasından geçmiş, sıradan ve beylik bir eczacıydı.<a class="footnoteref" href="../Text/notlar.xhtml#n3" id="ref3">3</a> Efendim, nasıl demeli, bizim gibi biriydi işte; Kasap’ın tutsağıma her bakışında, onu öldürmemek için kendini zor tuttuğunu görüyordum. O nasıl benim aklımdan geçenleri okuyorsa ben de onun aklından geçenleri okuyordum; öldürmek söz konusu olmadığından, biz de öldürmekten beter etmeye karar verdik. Adama bir rezalet çıkarmanın bizim için işten bile olmadığını, Londra’nın dört bir yanında adını iki paralık edebileceğimizi söyledik. Eğer birkaç dostu ve birazcık saygınlığı varsa onlardan da eser kalmayacaktı. Öfkemiz burnumuzda adama yüklenirken, bir yandan da kadınları elimizden geldiğince ondan uzak tutmaya çalışıyorduk, çünkü Harpyia’lar<a class="footnoteref" href="../Text/notlar.xhtml#n4" id="ref4">4</a> kadar yırtıcılaşmışlardı. Hayatımda bu kadar çok öfkeli yüzü bir arada görmemiştim; ortalarında kalan adamın yüzünde uğursuz, alaycı bir sakinlik vardı –gerçi korkuyordu, görebiliyordum– ama inanır mısınız şeytani bir beceriyle üstesinden geliyordu bunun. ‘Bu kazadan çıkar sağlamak istiyorsanız,’ dedi, ‘elim kolum bağlı. Hiçbir beyefendi rezalet çıkmasını istemez. Söyleyin, kaç para?’ Sonunda, çocuğun ailesine yüz sterlin vermeye razı ettik;<a class="footnoteref" href="../Text/notlar.xhtml#n5" id="ref5">5</a> beş para vermeden paçayı kurtarmak isterdi kuşkusuz; ama hepimiz tepeden tırnağa o kadar ürkütücü kesilmiştik ki, en sonunda teslim bayrağını çekti. Artık geriye parayı almak kalıyordu; adam bizi o kapının olduğu yere götürmesin mi! Cebinden çabucak bir anahtar çıkarıp içeri girdi ve çok geçmeden, on sterlinlik altın ve Coutts’taki<a class="footnoteref" href="../Text/notlar.xhtml#n6" id="ref6">6</a> bir hesaptan çekilecek bir çekle geri döndü; çek hamiline yazılmıştı ve altında hikâyemin ana konularından biri olduğu halde adını söyleyemeyeceğim, ama en azından çok iyi tanınan ve gazetelerde sık sık adı geçen birinin imzası vardı. Çekteki rakam yüksek olduğu gibi, imza da fazlasıyla sağlamdı, sahte değilse tabii. Bizim beyefendiye, olup bitenin kuşkulu göründüğünü, bir adamın sabahın dördünde bir mahzen kapısından içeri girip başka birinin adına imzalanmış nerdeyse yüz sterlinlik bir çekle dışarı çıktığının pek görülmediğini söyleme cüretinde bulundum. Ama adam son derece sakindi; küçümseyici bir bakışla, ‘İçiniz rahat olsun,’ dedi, ‘bankalar açılana kadar yanınızdan ayrılmayacağım ve çeki kendi ellerimle bozduracağım.’ Böylece, doktor, çocuğun babası, dostumuz ve ben, hep birlikte yola koyulduk ve gecenin geri kalan saatlerini benim evde geçirdik; ertesi gün, kahvaltımızı ettikten sonra hep birlikte bankanın yolunu tuttuk. Çeki kendim verdim ve sahte olduğundan kuşkulanmak için bin türlü neden olduğunu söyleyecek oldum. Ne gezer. Çek hakikiydi.”</p>

  <p>Bay Utterson, “Bak sen şu işe,” dedi.</p>

  <p>“Demek sen de benim gibi düşünüyorsun,” dedi Bay Enfield. “Evet, hikâye hiç de hoş sayılmaz. Benim adam kimsenin katlanamayacağı, lanet herifin tekiydi; çeki yazan ise dürüst ve erdemli, üstelik şöhret sahibi bir insan, (daha da kötüsü) iyilikten şaşmayan biri. İşin içinde şantaj vardı galiba; dürüst bir insan bazı gençlik günahlarının bedelini ödüyordu. O yüzden, o kapının olduğu yere Şantaj Evi diyorum ben. Gerçi bu da her şeyi açıklamaya yetmiyor ya,” diye ekledikten sonra da derin düşüncelere daldı.</p>

  <p>Bay Utterson’ın birden sorduğu soruyla kendine geldi: “Anlaşılan, çeki yazanın orada oturup oturmadığını bilmiyorsun, öyle mi?”</p>

  <p>Bay Enfield, “Tam ona göre bir yer, değil mi?” diye yanıtladı. “Ama adresine göz attım; gerçi tam hatırlamıyorum, ama evi bir meydanda.”</p>

  <p>“Peki, o kapının bulunduğu yeri hiç sormadın mı kendisine?” dedi Bay Utterson.</p>

  <p>Bay Enfield, “Hayır, efendim: Soru sorma konusunda çok duyarlıyımdır,” diye karşılık verdi, “soru sormakla kıyamet günü arasında pek çok benzerlik vardır. Soru sormak bir taşı harekete geçirmek gibidir. Bir dağın tepesinde öylece oturduğunu düşün; taş başlar yuvarlanmaya ve öteki taşları da harekete geçirir; çok geçmeden, taşlardan biri evinin arka bahçesinde oturan kendi halinde (hem de en son akla gelebilecek) bir adamcağızın tepesine iniverir, ailesi de dımdızlak ortada kalır. Yok, efendim, ben ilkemden şaşmam: Birinin canı burnuna gelmişse ona fazla soru sormayacaksın.”</p>

  <p>“Çok da iyi bir ilke,” dedi avukat.</p>

  <p>Bay Enfield, “Ama orayı kendim inceledim,” diye sürdürdü sözünü. “Ev demeye bin şahit ister. Başka bir kapı yok, o kapıdan da ne giren var ne çıkan; bir tek, şu anlattığım maceradaki beyefendi, o da kırk yılın başında. Birinci katta avluya bakan üç pencere var; zemin kat penceresiz; pencereler hep kapalı, ama tertemiz. Sonra, çoğu zaman dumanı tüten bir baca var; anlaşılan biri yaşıyor. Ne ki, yine de emin olamıyorum; avluyu çevreleyen binalar o kadar iç içe ki; birinin nerede bittiğini, öbürünün nerede başladığını söylemek zor.”</p>

  <p>Bir süre hiç konuşmadan yürüdüler; sonra, “Enfield,” dedi Bay Utterson, “senin şu ilken iyiymiş doğrusu.”</p>

  <p>“Evet, bence de,” diye yanıtladı Enfield.</p>

  <p>Avukat, “Bütün anlattıklarına rağmen sormak istediğim bir husus var,” diye sürdürdü sözünü. “Çocuğu ezip geçen adamın adını sormak istiyorum.”</p>

  <p>“Pekâlâ,” dedi Bay Enfield. “Bence bir sakıncası yok. Hyde adında bir adamdı.”</p>

  <p>“Hım,” dedi Bay Utterson. “Nasıl bir adam bu Hyde peki?”</p>

  <p>“Bilmem ki nasıl tarif etmeli. Sanki bir gariplik var adamda; insanı tedirgin eden, düpedüz tiksindiren bir şey var. Nedendir bilemiyorum, ama ömrümde bu kadar nursuz bir adam görmemiştim. Bir yerinde bir çarpıklık olsa gerek; öyle bir hisse kapılıyor insan, ama çarpıklık neresinde tam olarak kestiremiyorsun. Görünüşü çok garip, gelgelelim olağandışı hiçbir şey bulamıyorum. Yok, efendim, anlamak mümkün değil; onu tarif edemiyorum. Belleğim yetersiz kaldığından değil; inan, adam şu an bile gözümün önünde.” Bay Utterson yine bir süre sesini çıkarmadan yürüdü, belli ki bir şey düşünüyordu. “Peki, kapıyı anahtarla açtığından emin misin?” diye sordu sonunda.</p>

  <p>Enfield şaşırarak, “Hadi ama sevgili dostum…” diyecek oldu.</p>

  <p>“Evet, biliyorum,” dedi Utterson. “Biliyorum, sana tuhaf gelmiş olabilir. Mesele şu ki, sana ötekinin adını sormuyorsam, biliyorum da ondan. Bak, Richard, hikâyenin sonuna geldin. Eksiği gediği kaldıysa tamamla istersen.”</p>

  <p>Enfield, “Öyleyse uyarsaydın beni,” diye karşılık verdi hafifçe somurtarak. “Ama senin deyişinle eksik gedik bırakmadan, hiçbir ayrıntıyı atlamadan anlattım. Adamın anahtarı vardı; üstelik hâlâ onda anahtar. Daha bir hafta önce onu anahtarla kapıyı açarken gördüm.”</p>

  <p>Bay Utterson derin bir iç çektiyse de tek bir söz etmedi; genç adam kaldığı yerden sözü alıp, “İnsan fazla gevezelik etmemeli, kulağıma küpe olsun,” dedi. “Dilimi tutamadığım için utanıyorum. Gel anlaşalım, bu konuyu bir daha hiç açmayalım.”</p>

  <p>“Gönülden katılıyorum,” dedi avukat. “Anlaştık, Richard.”</p>
</body>
</html>