<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" type="text/css" rel="stylesheet"/>
</head>

<body>
  <h1><em>Bay Hyde’ın Peşinde</em></h1>

  <p>Bay Utterson, o akşam, bekâr yaşadığı evine canı sıkkın döndü; yemekte lokmalar ağzında büyüdü. Pazar akşamları, yemekten kalktıktan sonra, kitap sehpasından aldığı sıkıcı bir ilahiyat kitabını açıp yakınlardaki kilisenin saati on ikiyi vuruncaya kadar şöminenin karşısında oturmayı, sonra da huzur içinde ve Tanrı’ya gönül borcu duyarak yatağına girmeyi alışkanlık edinmişti. Ama o gece, masa toplanır toplanmaz, eline bir mum alıp çalışma odasına geçti. Kasayı açıp, en gizli bölümünden üstünde Dr. Jekyll’ın Vasiyetnamesi yazan bir zarf çıkardı ve kaygılı bir yüzle oturup vasiyetnameyi incelemeye koyuldu. Bay Utterson artık sorumluluğunu üstlenmiş olsa da, hazırlanırken en küçük bir yardımda bulunmayı bile geri çevirdiği için, vasiyetname vasiyetçinin el yazısıyla yazılmıştı; vasiyetnamede yalnızca M.D., D.C.L., LL.D., F.R.S.<a class="footnoteref" href="../Text/notlar.xhtml#n7" id="ref7">7</a> vs. Henry Jekyll ölecek olursa tüm mal varlığının “dostu ve velinimeti Edward Hyde”ın eline geçeceği değil, Dr. Jekyll’ın “üç takvim ayından fazla bir süre ortadan kaybolması ya da açıklanamayan namevcudiyeti halinde” adı geçen Edward Hyde’ın hiç vakit kaybetmeden ve doktorun ev halkına bir miktar ödemede bulunmak dışında hiçbir yük ve yükümlülüğün altına girmeden Henry Jekyll’ın yerini alacağı koşulu da getiriliyordu. Bu belge uzun süredir avukatın başını ağrıtmaktaydı. Hem bir avukat hem de akıldışı şeyleri aykırı bulan, hayatın akla yatkın ve alışılmış yanlarına tutkun biri olarak ağırına gitmişti. Bugüne kadar Bay Hyde’a ifrit kesilmesinin nedeni hakkında hiçbir şey bilmemesiyken, şimdi beklenmedik bir değişiklik sonucu bilgi edinivermiş olmasıydı. Gerçi durum, Bay Hyde’ın, hakkında daha fazla bilgi edinemeyeceği bir addan öteye gitmediği zaman da yeterince kötüydü. Ne var ki, şimdi bu adın tiksindirici niteliklere bürünmeye başlaması durumu daha da beter kılmıştı; uzun süredir görüşünü bulandıran savruk, belli belirsiz sislerin arasından ansızın bir şeytanın açık seçik görüntüsü fırlayıvermişti.</p>

  <p>Tiksindirici belgeyi yeniden kasaya koyarken, “Şimdiye kadar bunun bir çılgınlık olduğunu sanıyordum,” dedi kendi kendine, “ama artık bir yüz karası olduğundan korkmaya başlıyorum.”</p>

  <p>Böyle dedikten sonra mumu üfleyip söndürdü, sırtına kalın bir palto geçirip, dostu, meşhur Dr. Lanyon’ın akın akın gelen hastalarını kabul ettiği evinin bulunduğu, tıbbın sarsılmaz kalesi Cavendish Meydanı’na doğru yola koyuldu. “Bir bilen varsa, o da Lanyon’dır,” diye düşünmüştü.</p>

  <p>Bay Utterson’ı tanıyan ağırbaşlı uşak onu içeri buyur etti; hiç bekletmeden doğruca, Dr. Lanyon’ın bir başına şarabını yudumladığı yemek odasına götürdü. Dr. Lanyon candan, sağlıklı, iki dirhem bir çekirdek, çalı gibi gür saçları erken kırlaşmış, coşkun ama iradesine de hâkim olmayı bilen bir beyefendiydi. Bay Utterson’ı görür görmez iskemlesinden fırlayıp iki eliyle elini sıktı. Bu adamın hiç elden bırakmadığı sıcakkanlılığı doğrusu biraz abartılı olmakla birlikte gönüldendi. İkisinin dostlukları eskiye dayanıyordu, hem yatılı okuldan hem de kolejden eski arkadaştılar, gerek kendilerine gerek birbirlerine derin bir saygı duyarlar, örneğine pek sık rastlanmasa da birbirlerinin dostluğundan büyük bir keyif alırlardı.</p>

  <p>Biraz dereden tepeden konuştuktan sonra, avukat kafasını fena halde kurcalayan konuya getirdi sözü.</p>

  <p>“Lanyon,” dedi, “Henry Jekyll’ın en eski iki dostu biziz galiba, ne dersin?”</p>

  <p>Dr. Lanyon kıkır kıkır gülerek, “O kadar da eski olmamasını tercih ederdim,” dedi. “Ama haklısın galiba. Ee, ne var yani? Şimdilerde pek görmüyorum onu.”</p>

  <p>“Sahi mi?” dedi Utterson. “Ortak ilgi alanınızın sizi birbirinize bağladığını sanıyordum.”</p>

  <p>“Öyleydi,” diye yanıtladı Lanyon. “Ama Henry Jekyll bana aşırı hayalperest gelmeye başlayalı on yıldan fazla oldu. Yanlış yapmaya başladı, aklı yanlış yöne saptı; gerçi, geçmiş günlerin hatırına diyelim, onunla ilgilenmeyi sürdürüyorum elbette, ama görüşmüyorum desem yeridir.” Sonra da, birden kıpkırmızı kesilerek, “Bilime o kadar aykırı zırvalar, Damon’la Phintias’ın bile arasını açardı,” diye ekledi.<a class="footnoteref" href="../Text/notlar.xhtml#n8" id="ref8">8</a></p>

  <p>Bu küçük çaplı öfke patlaması, Bay Utterson’ı biraz olsun rahatlatmıştı. “Anlaşılan, bilimsel bir anlaşmazlığa düşmüşler, o kadar,” diye geçirdi aklından; (mal varlığı devir işlemleri dışında) en küçük bir bilimsel tutkusu olmayan biri olduğu için şu da geçti aklından: “Daha kötüsü de olabilirdi!” Dostunun kendine gelmesi için biraz bekledikten sonra asıl soracağı soruyu sordu: “Peki, sen Jekyll’ın vesayeti altına aldığı Hyde diye biriyle hiç karşılaştın mı?”</p>

  <p>“Hyde mı?” dedi Lanyon. “Hayır. Şu yaşıma kadar hiç duymadım.”</p>

  <p>Avukatın, gecenin geç saatlerinden sabahın ilk saatlerine kadar bir o yana bir bu yana dönüp durduğu kocaman karanlık yatağına taşıdığı bilgi işte bu kadarcıktı. O gece, zifiri karanlıkta sorularla kuşatılmış olarak bitkin düşen zihni rahat yüzü görmedi.</p>

  <p>Evine iki adımlık yerdeki kilisenin çanları altıyı çalarken, Bay Utterson kafasında hâlâ bu sorunla boğuşuyordu. Bu mesele o güne kadar zihninin yalnızca düşünsel yanını kurcalamıştı; oysa şimdi hayal gücü de devreye girmiş, dahası bu sorunun tutsağı olup çıkmıştı; gecenin o saatinde perdeleri kapalı odanın kopkoyu karanlığında döşeğinde dönenip dururken, Bay Enfield’in anlatmış olduğu öykü, bir hayal fanusunun resimleri gibi zihninden geçmeye başladı. Geceleyin kentin sokaklarında uzanıp giden sokak lambalarının ayırdına varıyordu ilkin, sonra hızlı hızlı yürüyen bir adamın karaltısının, ardından da koşarak doktorun evinden dönen bir çocuğun; sonra bu ikisi karşılaşıyor ve insan kılıklı o zebani çocuğu ezip geçiyor, çığlıklarına aldırmaksızın uzaklaşıyordu. Ya da, arkadaşının zengin bir evin odasında uyuduğunu, rüya gördüğünü ve rüyasında gülümsediğini görüyordu; sonra, o odanın kapısı açılıyor, yatağın perdeleri aralanıveriyor, uykudaki uyandırılıyor ve al işte! Hemen yanı başında, kudret bahşedilmiş<a class="footnoteref" href="../Text/notlar.xhtml#n9" id="ref9">9</a> bir karaltı bitiveriyor ve gecenin o şer saatinde yatağından kalkıp onun buyruklarını yerine getirmek zorundaydı.<a class="footnoteref" href="../Text/notlar.xhtml#n10" id="ref10">10</a> Bu iki sahnedeki karaltı sabaha kadar avukatın rüyalarına girdi; ne zaman biraz sızacak olsa, onun uykudaki evlerden içeri her seferinde daha sinsice süzüldüğünü ya da sokak lambalarının aydınlattığı kentin geniş dolambaçlarından her seferinde daha hızlı, hem de baş döndürücü bir hızla geçtiğini ve her sokağın köşesinde bir çocuğu ezip geçtiğini, çocuk çığlıklar atadursun ardına bakmadan geçip gittiğini görüyordu. Üstelik bu karaltı tanıyabileceği bir yüzden hâlâ yoksundu; rüyalarında bile bir yüzü yoktu, varsa da onun şaşkın bakışları arasında uçup gidiyor, böylece avukatın zihninde, gerçek Bay Hyde’ın yüzünü görebilmek için son derece güçlü, nerdeyse dizginlenemeyen bir merak uyanıyordu. Onu bir görebilse, esrarengiz olaylar inceden inceye araştırıldığında hep olduğu gibi, sır perdesi aralanacak, belki de tümden ortadan kalkacaktı. O zaman, dostunun tuhaf tercihi ya da kölece bağlılığının (ne derseniz deyin), hatta vasiyetnamenin şaşırtıcı maddelerinin sırrına varabilecekti. O zaman, hiç değilse görülmeye değer bir yüz olurdu: Sevecenlikten zerre kadar nasibini almamış bir adamın yüzü; şöyle bir göründüğünde, kimsenin kolay kolay etkileyemediği Enfield’in yüreğinde bile sonsuz bir nefret uyandırabilen bir yüz.</p>

  <p>Bay Utterson, o günden sonra, dükkânların sıralandığı yan sokaktaki kapının oraya sık sık uğramaya başladı. Daha dükkânların açılmadığı sabahın erken saatlerinde, insanların işten başını alamadığı öğle saatlerinde, şehrin sisli ay ışığına büründüğü saatlerde, sokağın ışıl ışıl aydınlandığı saatlerde, ortalığı ıssızlığın kapladığı ya da kalabalıktan geçilmeyen saatlerde, avukat her daim orada nöbet başındaydı.</p>

  <p>“Onun adı Bay Saklan’sa,” diye geçiriyordu aklından, “benim adım da Bay Ebe o zaman.”<a class="footnoteref" href="../Text/notlar.xhtml#n11" id="ref11">11</a></p>

  <p>Ve onca sabrettikten sonra muradına erdi. Gecenin o saatinde kuru bir soğuk vardı; sokaklar, bal dök yala derler ya, o kadar temizdi; rüzgârın yerinden oynatamadığı lambaların sokaklarda oluşturduğu ışıklı gölgeli görüntüler düzenli bir biçimde uzanıp gidiyordu. Saat onda, dükkânlar artık kapanmış olduğundan, yan sokak hem son derece ıssız hem de Londra’nın dört bir yandan gelen homurtularına karşın son derece sessizdi. En küçük bir ses bile uzaklara taşınıyor, evlerden gelen sesler yolun iki yanında açık seçik duyulabiliyordu; yaklaşmakta olan birinin çıkardığı sesler kendisinden çok önce geliyordu. Bay Utterson, hızlı hızlı yaklaşmakta olan tuhaf bir ayak sesinin ayırdına vardığında, bir süredir nöbet yerinde beklemekteydi. Bu gece devriyeleri sırasında, çok uzaktaki bir kişinin ayak seslerinin kentin uğultu ve gürültüsünden ayrılarak ansızın duyuluvermesinin garip etkisine çoktan alışmıştı. Ne var ki, daha önce hiçbir ayak sesi bu kadar keskin ve belirgin bir biçimde aklını çalmamıştı; istediğini sonunda elde ettiğinin güçlü, ama boş inanca dayalı sezgisiyle avlunun girişine çekildi.</p>

  <p>Ayak sesleri hızla yaklaştı, sokağın köşesini dönerken birden daha da yükseldi. Avlunun girişinden göz kesilen avukat, çok geçmeden nasıl bir adamla baş etmek zorunda olduğunu görüverdi. Kısa boylu ve sade giyimli bir adamdı, o uzaklıktan bile izleyeni ürkütebilecek bir görünüşü vardı. Adam vakit kazanmak için karşıya geçip doğruca kapıya yöneldi, evine yaklaşan biri gibi cebinden anahtarını çıkardı.</p>

  <p>Bay Utterson, bulunduğu yerden çıkıp, önünden geçen adamın omzuna dokundu. “Bay Hyde, sanırım?”</p>

  <p>Bay Hyde nefesini tutarak geri çekildi, ama korkusu uzun sürmedi; avukatın yüzüne bakmadıysa da soğukkanlılıkla yanıt verdi: “Evet, adım Hyde. Ne istemiştiniz?”</p>

  <p>“Galiba içeri gireceksiniz,” diye karşılık verdi avukat. “Dr. Jekyll’ın eski bir dostuyum –ben Gaunt Caddesi’nden Bay Utterson– adımı duymuşsunuzdur; hazır rastlaşmışken beni içeri buyur edersiniz diye düşündüm de.”</p>

  <p>Bay Hyde, elindeki anahtara üfleyerek,<a class="footnoteref" href="../Text/notlar.xhtml#n12" id="ref12">12</a> “Dr. Jekyll’ı göremezsiniz; evde değil,” diye yanıtladı. Sonra birden, hâlâ Bay Utterson’ın yüzüne bakmadan, “Beni nasıl tanıdınız?” diye sordu.</p>

  <p>“Ona gelmeden,” dedi Bay Utterson, “bana bir iyilik yapmanızı isteyebilir miyim?”</p>

  <p>“Memnuniyetle,” diye yanıt verdi Bay Hyde. “Ne yapmam gerekiyor?”</p>

  <p>“Yüzünüzü görmeme izin verir misiniz?” diye sordu avukat.</p>

  <p>Bay Hyde duraksar gibi olduysa da, birden bir şey düşünmüş gibi, meydan okurcasına Bay Utterson’a döndü; birkaç saniyeliğine gözlerini birbirlerini diktiler. “Artık sizi bir daha görürsem tanıyabilirim,” dedi Bay Utterson. “Faydası dokunabilir.”</p>

  <p>“Evet,” diye yanıtladı Bay Hyde, “tanıştığımız iyi oldu; bu arada, adresim de bulunsun sizde.” Ve Soho’nun<a class="footnoteref" href="../Text/notlar.xhtml#n13" id="ref13">13</a> sokaklarından birindeki bir evin kapı numarasını verdi.</p>

  <p>Bay Utterson, “Aman tanrım!” diye geçirdi aklından, “Bunun kafasında da vasiyetname mi var acaba?” Ama aklından geçeni kendine sakladı, duyulur duyulmaz bir sesle adresi anladığını belirtmekle yetindi.</p>

  <p>“Gelelim size,” dedi Bay Hyde, “nasıl tanıdınız beni?”</p>

  <p>“Tariften,” diye yanıtladı Bay Utterson.</p>

  <p>“Kimin tarifinden?”</p>

  <p>“Ortak dostlarımız var,” dedi Bay Utterson.</p>

  <p>“Ortak dostlar mı?” dedi Bay Hyde boğukça bir sesle. “Kimmiş onlar?”</p>

  <p>“Jekyll örneğin,” dedi avukat.</p>

  <p>“Asla Jekyll olamaz,” dedi Bay Hyde birden parlayarak. “Palavra sıkacağınızı hiç beklemezdim sizden.”</p>

  <p>“Hadi ama,” dedi Bay Utterson, “yakışık almadı bu söz şimdi.”</p>

  <p>Bay Hyde yabanıl bir kahkaha patlattıktan sonra, çabucak kapıyı açıp girdi, içeride kayboldu.</p>

  <p>Avukat, Bay Hyde’ın ardından bir süre öyle bakakaldı; derin bir kaygıya kapılmıştı. Sonra, birkaç adımda bir durup, kafası karışmışçasına elini alnına götürerek sokakta ağır ağır ilerlemeye başladı. Yürürken kafasında evirip çevirdiği sorun kolay çözülür cinsten değildi. Bay Hyde benzi soluk, cüce denilebilecek kadar bodur bir adamdı, tanımlanabilir bir oluşum bozukluğu olmasa da bir çarpıklık izlenimi uyandırıyordu insanda, sevimsiz bir gülümseyişi vardı, avukatın karşısına ürkeklikle gözü pekliğin caniyane bir karışımıyla dikilmiş ve kısık, çatlak bir sesle fısıldayarak konuşmuştu; bütün bunlar onun aleyhinde olan noktalardı, ama bunların hepsi bir araya geldiğinde bile Bay Utterson’da uyandırdığı bilinmedik nefret, tiksinti ve korkuyu açıklamaya yetmiyordu. “Başka bir şey olsa gerek,” dedi; kafası karışmıştı. “Başka bir şey daha var, bir bilsem. Tanrım sen beni bağışla, bu adam insan değil sanki! Mağara adamı mı desek? Şu eski Dr. Fell hikâyesi gibi bir şey olmasın?<a class="footnoteref" href="../Text/notlar.xhtml#n14" id="ref14">14</a> Yoksa dünyevi bedeninden ayrılan ve biçim değiştiren iğrenç bir ruhun parıltısından başka bir şey değil mi? Bana kalırsa, bu sonuncusu; çünkü ah benim zavallı Harry Jekyll’ım, bugüne kadar Şeytan’ın imzasını gördüğüm tek yüz, senin o yeni arkadaşının yüzü.”</p>

  <p>Yan sokağın köşesinden dönülünce, artık çoğu eski konumunu yitirmiş ve haritacılardan, mimarlardan tutun da malın gözü avukatlara, karanlık şirketlerin mümessillerine kadar her çeşit ve her tabakadan insanın oturduğu, katlara ve odalara bölünmüş çok eski, güzel evlerle çevrili bir meydana çıkılıyordu. Ne ki, bu evlerden biri, köşeden ikinci ev, hâlâ tek bir kişiye aitti; Bay Utterson, kapı üstü penceresinden sızan ışık dışında karanlığa gömülmüş olsa da son derece zengin ve gösterişli bir havası olan bu evin önünde durup kapıyı vurdu. Kapıyı iyi giyimli, yaşlıca bir uşak açtı.</p>

  <p>“Dr. Jekyll evde mi, Poole?” diye sordu avukat.</p>

  <p>Poole, “Bir bakayım, Bay Utterson,” diyerek, onu büyük ve yassı döşeme taşlarıyla kaplı, (bir kır evi tarzında) önü açık bir şöminenin parlak alevlerinin ısıttığı, meşe ağacından pahalı vitrinli dolaplarla döşeli geniş, alçak tavanlı, ferah bir salona buyur etti. “Burada, şöminenin yanında mı beklersiniz, efendim; yoksa yemek odasını mı tercih edersiniz?”</p>

  <p>Avukat, “Burada bekleyeyim, teşekkür ederim,” dedikten sonra şöminenin yüksek siperliğine yaklaşıp yaslandı. Şimdi bir başına kaldığı bu salon doktor arkadaşının üstüne titrediği gözdesiydi; Utterson da buradan Londra’nın en hoş salonu diye söz ederdi. Ama bu gece içinde bir ürküntü vardı; Hyde’ın yüzü belleğinden hâlâ silinmemişti; hayata karşı bir tiksinme, bir iğrenme duyuyordu (onda pek ender olan bir durumdu bu); ve ruhuna kasvet basmışken, parlak dolapların vitrinlerinde titreşen şömine alevlerinde ve tavanda tedirginlikle oynaşan gölgelerde bir tehlikenin yaklaşır gibi olduğunu hissediyordu. Poole az sonra dönüp de Dr. Jekyll’ın dışarı çıkmış olduğunu söylediğinde derin bir oh çektiği için kendinden utandı.</p>

  <p>“Bay Hyde’ın teşrihhanenin kapısından girdiğini gördüm, Poole,” dedi. “Dr. Jekyll’ın evde olmadığından emin misin?”</p>

  <p>“Kesinlikle eminim, Bay Utterson,” diye yanıtladı uşak. “Bay Hyde’ın anahtarı var efendim.”</p>

  <p>“Öyle görünüyor ki, efendin o genç adama çok fazla güven besliyor, Poole,” dedi Bay Utterson kaygılı bir sesle.</p>

  <p>“Evet efendim, gerçekten öyle,” dedi Poole. “Bir sözünü iki etmememiz emredildi bize.”</p>

  <p>“Bay Hyde’la hiç tanışmadım ben, değil mi?” diye sordu Bay Utterson.</p>

  <p>“Yok, hayır, efendim. Hiç burada yemek yemez,” diye yanıtladı uşak. “Doğrusu evin bu tarafında pek görmeyiz kendisini; çoğu zaman laboratuvardan girip çıkar.”</p>

  <p>“Pekâlâ, iyi geceler; Poole.”</p>

  <p>Avukat, yüreği daralarak, evin yolunu tuttu. “Zavallı Harry Jekyll,” diye geçiriyordu aklından, “öyle görünüyor ki başı belada! Gençliğinde çılgının tekiydi; tabii aradan çok zaman geçti; ama Tanrı yasasında zamanaşımı diye bir şey yok ki. Evet, öyle olmalı; eski bir günahın hayaleti, gizlenmiş bir yüz karasının kötücül uru: Bellekte yitip gittikten ve kendine duyduğu sevgi kabahati örtbas ettikten yıllar sonra ceza ağır aksak da olsa peşinden geliyor.” Sonra birden, aklından geçenlerden ürkerek, bir süre kendi geçmişine daldı, eskiden işlemiş olduğu bir günah ansızın hortlayıvermesin diye belleğinin en ıssız köşelerini yokladı. Geçmişi lekesiz sayılırdı; eski defterleri karıştırırken bu kadar az kaygılanacak pek az insan olsa gerekti; yine de, yapmış olduğu pek çok kötü şeyden ötürü yerin dibine giriyordu, ama pek çok kötülüğü yapmasına ramak kalmışken son anda kaçınabildiği için de temkinli ve ürkek bir şükran duyarak başını dik tutuyordu. Sonra yeniden malum konuya döndüğünde, bir umut kıvılcımı düştü aklına. “Şu Hyde efendinin hayatı bir eşelenecek olsa,” diye düşündü, “kim bilir ne sırlar dökülür ortaya: hele görünüşüne bakılırsa ne karanlık sırlar; zavallı Jekyll sütten çıkma ak kaşık kalır onun yanında. Bu iş böyle sürüp gitmez. Bu yaratığın Harry’nin başucuna bir hırsız gibi yanaştığını düşünmek ürkütüyor beni; zavallı Harry, gözlerini açtığında ne yapacak acaba! Tehlikesi de cabası; çünkü bu Hyde denen adam vasiyetnamenin varlığının farkına varırsa mirasa konmak için sabırsızlanabilir. Evet, bu işin tekerine çomak sokmalıyım – Jekyll bir izin verse,” diye ekledi, “ah, Jekyll bir izin verse.” Vasiyetnamenin maddeleri bir kez daha olanca açık seçikliğiyle gözünün önüne geldi.</p>
</body>
</html>