<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>GucunKahramann</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <div class="chapter">
    <h1 class="baslik1" id="calibre_toc_38">38</h1>

    <p class="normal">Yaralı destroyer, Maw Installation’ın zayıf kalkanları üzerinden o kadar alçaktan geçmişti ki Luke elinde olmadan eğildi. Gorgon’un karmaşık ve devasa gövdesi çatı pencerelerinin üzerinden sonu olmayan beyaz bir nehir gibi akarak geminin muhteşem boyutlarını gözler önüne sermişti.</p>

    <p class="normal">“Kalkanlar tükenmek üzere.” dedi teknisyenlerden biri. “Bir kez daha geçerse işimiz biter ve reaktör asteroidi de kritik durumda.”</p>

    <p class="normal">Wedge, interkomu açıp tüm tesisten duyulan emirler yağdırdı. Sesi Installation’ın labirenti andıran tünellerinde yankılandı. “Tahliye için son çağrı. Herkes taşıyıcılara. Derhal! Buradan ayrılmamıza birkaç dakika kaldı.”</p>

    <p class="normal">Alarm sesleri sanki daha da yükselmişti. Luke kapılara doğru koşturan askerlere bakarken Wedge de Qwi Xux’un ince ve mavi kolundan tuttu ama o direndi, dehşetle bilgisayar ekranına bakıyordu. “Bak!” dedi. “Ne yapıyor? Bunu yapamaz!”</p>

    <p class="normal">Wedge durup ekrandan akan verilere baktı. Şemalar, silah dizaynları, test verileri hepsi bir bir akıp gidiyordu.</p>

    <p class="normal">“Amiral Daala, Müdür Sivron’un şifresini biliyor olmalı.” diye bağırdı Qwi. “Bizim kıramadığımız bütün dosyaları indiriyor. Tüm silah bilgilerini alıyor.”</p>

    <p class="normal">Wedge Qwi’yi belinden kavrayıp onu terminalden uzaklaştırdı ve kapıya doğru koştu. “Şimdilik bununla ilgili elimizden bir şey gelmez. Buradan kaçmamız lazım.”</p>

    <p class="normal">Saldırı timinin peşi sıra koridorlarda koştular. Qwi’nin saçları peşı sıra dalgalanıyor ve duvar ışıklarından gelen ışıkla parlıyordu.</p>

    <p class="normal">Wedge, bir yandan her an patlamaya hazır bir reaktör diğer yandan da Amiral Daala’nın sonu gelmez saldırıları sonucunda iyice gerilmişti. Zaten hiçbir zaman general olmayı istememişti. Avcı pilotluğu tam ona göreydi. İlk Death Star’ın koridorlarında Luke’la birlikte uçmuş ve ikincisinin yok edilmesi sırasında da Lando’nun yanında yer almıştı.</p>

    <p class="normal">Ama şu ana kadar kendisine verilen en güzel görev Qwi’ye refakat etme göreviydi. Korkmuş ve şaşırmış olsa da Qwi egzotik ve güzeldi. Ona sarılmak ve sakinleştirmek istiyordu ama bunu ancak Yavaris’e dönerken taşıyıcıda yapabilirdi. Hemen buradan çıkmazlarsa hepsinin başına gelecek olan belliydi.</p>

    <p class="normal">Askerler kalkış pistine doluşurken taşıyıcılardan biri tümüyle dolduğunu bildirdi. Wedge telsizi kaptı. “Hemen git! Bizi bekleme!”</p>

    <p class="normal">Hemen diğer bir araca koşup rampasına tırmandı. Diğer askerler de koşturup yerlerine yerleştiler. Wedge, Qwi’nin kemerini bizzat bağlarken Luke, kokpite koşup hemen yardımcı pilot koltuğuna yerleşti ve motorları çalıştırdı.</p>

    <p class="normal">Wedge etrafına son bir kez bakıp herkesin havalanmaya hazır olup olmadığını son bir kez kontrol etti. “Kapıları kapatın!” diye bağırdı.</p>

    <p class="normal">Teğmenlerden birisi kapının düğmesine bastı. Bir tıslama sesiyle rampa içeri doğru çekilen bir yılan dili gibi kapandı.</p>

    <p class="normal">Taşıyıcı pistten havalanırken Wedge de hemen koltuğuna yerleşip kemerini bağlamıştı. Kulakları sağır eden bir kükremeyle asker taşıyıcısı ölmek üzere olan Maw’dan çıkıp gitti.</p>

    <p class="normal">Köşk gözlem platformunda koşan Komutan Kratas’ın botlarının sesi demiri döven bir çekicin sesini andırıyordu. Amiral Daala dönerek heyecanla olumlu bir rapor bekledi.</p>

    <p class="normal">Kratas ciddiyetini muhafaza etmeye çalışsa da yüzündeki sırıtmayı silmeyi başaramamıştı. “Transfer başarıyla sona erdi, Amiralim. Maw Installation’daki dosyaların tamamını indirmeyi başardık.” Sesini alçalttı. “Haklıydınız. Müdür Sivron şifreyi değiştirmeye zahmet etmemiş. Hala on yıl önceki şifresini kullanıyormuş.”</p>

    <p class="normal">Daala güldü. “Sivron her alanda yeteneksiz. Bu alanda neden farklı olsun ki?”</p>

    <p class="normal">TIE avcılarının çoğu yok edilmişti. Sancak tarafındaki turbolazerlerinin hiçbiri çalışmıyordu. Motorları yüzde kırk verimlilikle çalışıyordu ve sistemlerin çoğu aşırı ısınmıştı.</p>

    <p class="normal">Savaşın bu kadar uzun süreceğini hiç tahmin etmemişti. Asi güçleri yok edecek ardından da istediği gibi hareket etmeye devam edecekti. Sivron ve Death Star’ın neden bir şey yapmadığını bir türlü anlamamıştı. Ama nihayet bir şey yolunda gitmişti; Maw Installation’ın bilgisayarındaki değerli veriyi almıştı.</p>

    <p class="normal">Daala hemen altındaki kayalıktan kaçmakta olan taşıyıcıları görse de dikkate almadı.</p>

    <p class="normal">“Installation’ın kalkanları tümüyle devre dışı.” dedi taktik teğmeni.</p>

    <p class="normal">“Güzel.” dedi. “Derhal dönün. Son bir saldırı yapacağız.”</p>

    <p class="normal">“Özür dilerim, Amiralim,” diye araya girdi Kratas, “reaktör asteroidinden anormal sinyaller alıyoruz. Hasar görmüş ya da tümüyle istikrarsız durumda.”</p>

    <p class="normal">Daala’nın yüzü güldü. “Harika. O zaman ona nişan alalım. Belki de reaktör işimizi kolaylaştırır.” Kaptan köşkünden bakıp kara delikleri kuşatan gaz bulutlarını izledi. Gorgon döndü ve tekrar Maw Installation’a doğru gitmeye başladı.</p>

    <p class="normal">“Tam yol ileri.” dedi Daala, köşkte kıpırdamadan eldivenli ellerini arkasında kavuşturarak durdu. Bakır rengi saçları arkasından püsküren lavlar gibi uzanıyordu. “Installation yok olana kadar ateş etmeye devam – ya da turbolazerlerimizin enerjisi tükenene kadar.”</p>

    <p class="normal">Dönüşünü tamamlayan Gorgon son bir geçiş için hızını arttırmaya başladı.</p>

    <p class="normal">Wedge telsizini açıp Yeni Cumhuriyet filosuyla temasa geçti. Şifrelemeye uğraşacak zamanı yoktu –İmparatorluk güçleri mesajını dinleseler bile harekete geçecek zamanları olmayacaktı.</p>

    <p class="normal">“Tüm avcı uçakları Yavaris’e geri dönün. Geri çekilmeye hazır olun. Maw’ı terk ediyoruz. Burda durmamız için bir neden kalmadı.”</p>

    <p class="normal">Koca firkateyn kıpırdamadan avcı filolarının kendisine geri dönmesini bekledi. X-kanat ve Y-kanatlar çatışmayı kesip ana gemiye yönelmeye başlamıştı bile. Wedge, Yavaris’e doğru hızını arttırdı. Firkateynin altındaki kare şekilli hangar kapakları atmosfer koruyucu alan nedeniyle parlıyordu.</p>

    <p class="normal">Wedge’in içinde olduğu taşıyıcı aniden dört TIE avcısının saldırısına uğradı, geminin ön kısmı bir anda ateş yağmuruna tutuldu.</p>

    <p class="normal">Wedge’in tepki vermesine fırsat kalmadan İmparatorluk arması taşıyan bir saldırı mekiği ön toplarıyla ateş ederek çatışmaya katıldı. TIE avcıları gafil avlanmıştı. İkisi vurulurken diğer ikisi de kaçıp gitti.</p>

    <p class="normal">Wedge telsizden gelen bir Wookiee narası duydu, bunu arka fondan gelen diğer nara ve kükremeler izledi. See-Threepio’nun metalik sesi araya girdi. “Chewbacca, lütfen gösteriş yapmayı kes! Derhal Yavaris’e dönmemiz gerek.”</p>

    <p class="normal">Luke telsizi açtı. “Teşekkürler, dostlar.”</p>

    <p class="normal">“Efendi Luke!” diye bağırdı Threepio. “Burada ne işiniz var? Hemen uzaklaşmamız gerek.”</p>

    <p class="normal">“Uzun hikaye, Threepio. Şimdilik elimizden geleni yapıyoruz.”</p>

    <p class="normal">Maw’ın diğer tarafında Gorgon kendi etrafında dönmüş, ışık saçan egsozlarıyla tam hız korumasız tesise doğru gidiyordu. Yıldız destroyerinin baş tarafından yeşil renkli turbolazerler yağmaya başladı. Artık kalkan olmadığından ışınlar denk geldiği her şeyi paramparça ediyordu.</p>

    <p class="normal">Daala hiç durmadan ateş etti, hızını öyle arttırmıştı ki intihar edecek gibi görünüyordu. Sırayla tüm asteroidleri vurarak Installation’dan geriye kalan ne varsa yok etti. Metal köprüler eridi, saydam çelikler un ufak olup etrafa saçıldı.</p>

    <p class="normal">Gorgon’un açtığı ateş en sonunda güç reaktörüne de erişti.</p>

    <p class="normal">Personel taşıyıcının kokpitinde oturmuş olan Wedge ve Luke, Maw Installation’ın kör edici bir ışıkla birlikte patlayan bir yıldız gibi yok olduğunu gördüler. Maw’ın merkezi patlamayla birlikte akkor hale gelmişti.</p>

    <p class="normal">Patlamanın şiddetiyle tüm ekranlar bir anda karardı. Wedge, rota bilgisayarının kontrolüne ve Yeni Cumhuriyet sancak gemisinin yönlendirmesine güvenerek körlemesine uçmaya devam etti.</p>

    <p class="normal">Görüntü tekrar geri geldiğinde bir zamanlar İmparatorluk’un en ileri silah araştırma merkezi olan şeyden geriye kalanlara baktı, kaya parçaları ve gaz kütleleri. Bu enkaz da eninde sonunda bir kara delik tarafından yutularak kaybolup gidecekti.</p>

    <p class="normal">Parlaklık sönüp gazlar dağılınca Amiral Daala ve yıldız destroyerinden eser kalmadığını gördüler.</p>
  </div>

  <div class="calibre1" id="calibre_pb_78"></div>
</body>
</html>
