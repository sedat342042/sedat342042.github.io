<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>GucunKahramann</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <div class="chapter">
    <h1 class="baslik1" id="calibre_toc_5">5</h1>

    <p class="normal">Yeniden inşa edilen İmparatorluk Sara-yı’nın bir bölümü Amiral Ackbar tarafından getirilen deneyimli uzay gemisi teknisyeni ve su düşkünü Calamariler için uygun ve nemli bir ortama çevrilmişti.</p>

    <p class="normal">Pürüzsüz plasteel ve sert metalden inşa edilen bölüm, sarayın içerisinde bir mercan resifini andırıyordu. Yuvarlak lumbozların bazılarından İmparatorluk şehrinin ışıltılı silüeti görülebilirken diğerleri de bir su tankına bağlanarak oda içerisinde su devinimi sağlanmıştı.</p>

    <p class="normal">Buhar jeneratörlerinden püsküren buharın çıkardığı gürültü Terpfen’i daldığı derin düşüncelerinden uyandırmıştı. Koca gözlerini çevirerek etrafına bakmış ama tek gördüğü gölgeler ve pencerelerden suya yansıyan mavi ışıklar olmuştu. Gri yeşil bir balığın sudaki mikro-organizmaları avlayarak kanalın içinde gezinmesini izledi. Buhar jeneratörleri ve havalandırıcıların çıkardığından başka bir ses yoktu.</p>

    <p class="normal">Terpfen zihninden gelen bir şey duymuyordu, Carida’daki efendilerinden emir gelmeyeli bir günden uzun bir süre olmuştu ve üzülsün mü sevinsin mi bilemiyordu. Furgan, sırf varlığını hatırlatmak için, düzenli olarak onunla dalga geçer ve rahatsız ederdi. Terpfen artık yalnızdı.</p>

    <p class="normal">İmparatorluk Sarayı’nda söylentiler dolaşıyordu. Carida’dan yardım sinyalleri tespit edilmiş ardından da tüm temas kesilmişti. Yeni Cumhuriyet bölgede keşif yapması için keşif araçlarını göndermişti. Eğer Carida bir şekilde yok edilmişse belki de beynindeki İmparatorluk kontrolü artık sona ermişti. Terpfen sonunda özgür olacaktı!</p>

    <p class="normal">Terpfen, su dünyası Calamari İmparatorluk tarafından işgal edildiği zaman esir alınmıştı. Diğerleri gibi o da çalışma kamplarına gönderilmiş, yıldız gemisi inşa tersanelerinde çalışmaya zorlanmıştı.</p>

    <p class="normal">Hepsinden kötüsü Terpfen’in bir deneye kobay olarak seçilmiş olmasıydı. İmparatorluk’un askeri gezegeni Carida’ya götürülmüş, haftalarca süren işkence ve koşullanmanın ardından beyninin bir bölümü alınmış ve yerine Furgan’ın kendisini kukla gibi oynatmasını sağlayacak organik devreler yerleştirilmişti.</p>

    <p class="normal">Serbest bırakıldığında şiş haldeki başındaki yarada bulunan özensiz dikiş izleri yaşadıklarının bir nişanesi gibiydi. Bu işgal sırasında pek çok Calamari daha işkence görmüştü ve hiç kimse Terpfen’in ihanet edeceğine ihtimal vermemişti.</p>

    <p class="normal">Yıllarca İmparatorluk’a bağlı efendilerine karşı koymayı denemişti; ama beyninin yarısı ona ait değildi ve efendileri onu istedikleri gibi yönlendiriyorlardı.</p>

    <p class="normal">Amiral Ackbar’ın özel B-kanat avcısını sabote ederek Vortex gezegenindeki kazaya neden olmuş, eşsiz Rüzgarlar Katedrali’nin tahrip olup amiralin gözden düşmesine yol açmıştı. Terpfen diğer bir B-kanata da izleme cihazı koyarak bebek Anakin Solo’nun kem gözlerden uzak huzur içinde yaşadığı yer olan gizli gezegen Anoth’un yerini öğrenmişti. Terpfen bu hayati bilgiyi Büyükelçi Furgan’a ulaştırmıştı; şu sıralar Caridalılar ikizleri kaçırmak için bir saldırı hazırlığı içinde olmalıydılar.</p>

    <p class="normal">Terpfen odasındaki akvaryum penceresinin önünde durdu ve kendi işiyle meşgul olan balığı izledi. Tam o sırada diğer bir yırtıcı balık gelip onun izlediği balığa saldırmıştı... Tıpkı İmparatorluk güçlerinin savunmasız çocuk ve onun yalnız koruyucusu, Leia’nın en güvendiği kişi ve yakın dostu olan, Winter’a saldıracakları gibi.</p>

    <p class="normal">“Hayır!” Terpfen yumruğunu kalın cama indirdi. Titreşimden ürken yırtıcı balık uzaklaşıp kendisine başka bir av aramaya başladı. Az önce olanlardan habersiz diğer balık ise kaldığı yerden mikroskobik yiyecekleri toplamaya devam etti.</p>

    <p class="normal">Belki de Caridalı efendileri sadece geçici bir süre için başka işlerle meşguldüler... Eğer Terpfen bu gidişata bir dur demek istiyorsa bundan iyi fırsat olamazdı. Beynine ne olursa olsun vazgeçmeyeceğine dair kendi kendine söz verdi.</p>

    <p class="normal">Ackbar hala inzivaya çekilmiş olduğu Calamari’de Amiral Daala’nın son saldırısında hasar gören yüzen şehirlerin tamirinde halkına yardımcı oluyordu. Ackbar artık Yeni Cumhuriyet politikasıyla ilgilenmeyeceğini söylemişti.</p>

    <p class="normal">Genç Anakin’e bir saldırı düzenleneceğinden, Terpfen doğrudan Leia Organa Solo’ya gitmesi gerektiğini düşündü. Yeni Cumhuriyet güçlerini seferber edip İmparatorluk’u püskürtebilirdi. Ama o ve Han Solo, Yavin ayına gitmek için henüz yola çıkmıştı...</p>

    <p class="normal">Terpfen bir gemi bulup oraya gitmek ve kendisiyle yüz yüze konuşmak zorundaydı. Her şeyi itiraf edip kendini onların merhametine teslim edecekti. Onu orada derhal idam etmeye hakları vardı ki bu bile neden olduğu zararlar için yeterli bir ceza değildi.</p>

    <p class="normal">Aklını başına topladı – en azından kontrolü kendinde olduğu sürece - odasına son bir kez göz attı. Kendisine ardında bıraktığı vatanını hatırlatan akvaryum penceresinden uzaklaştı, kilometrelerce yükseklikte olan gökdelenlerin silüetlerine, ışıklara ve hiç durmayan mekiklere bir kez daha baktı.</p>

    <p class="normal">Acaba Coruscant’ı tekrar görebilecek miydi?</p>

    <p class="normal">Entrikayla uğraşacak zamanı yoktu.</p>

    <p class="normal">Kendi güvenlik erişim kodunu kullanarak Terpfen avcı bakım servisine girdi ve kendinden emin şekilde yürüdü. Gergin olduğu için vücut kokusu yayılıyordu ama elini çabuk tutarsa diğerleri farkına varmadan işini halletmiş olacaktı.</p>

    <p class="normal">Büyük çıkış kapıları geceleri kapatılırdı. İki Calamari avcı uçağı teknisyeni B-kanatlardan birinin etrafında duruyordu. Bir grup Ugnaught, rota bilgisayarı bilgilerinin aktarılması için birbirine bağlanmış bir çift X-kanadın hiperitici motorları altında çalışıyor ve kendi aralarında konuşuyorlardı.</p>

    <p class="normal">Terpfen B-kanada doğru yürüdü. Calamarilerden biri yaklaştığını görünce onu selamladı. Diğeri pilot bölmesinden çıkıp alet çantalarını aşağı indirdi. Terpfen kendi terminalinden avcının durumunu önceden kontrol etmişti ve uçmaya hazır olduğunu biliyordu. Soru sormak zorunda değildi ama böylece dikkatlerini dağıtabilirdi.</p>

    <p class="normal">“Tamirleri zamanında yaptınız mı?”</p>

    <p class="normal">“Evet, Efendim” dedi erkek Calamari. “Bu geç saatte burada ne yapıyorsunuz?”</p>

    <p class="normal">“Kişisel bazı meseleler.” dedi ve elini uçuş takımının cebine soktu. Aniden bayıltmaya ayarlı bir tabanca çıkardı. Hemen ateş açarak iki Calamariyi de vurdu. Erkek olan hiç ses çıkarmadan yere yığılırken dişi olan merdivenden B-kanadın gövdesine çarparak yere düştü.</p>

    <p class="normal">X-kanadın yanındaki Ugnaughtlar konuşmayı kesip hayretle doğruldular; ardından da hep birden bağırmaya başladılar. Üçü uçuş kapısının yanındaki alarm düğmesine koştu.</p>

    <p class="normal">Terpfen tekrar nişan alıp tetiği çekti ve Ugnaughtları vurdu. Diğerleri ellerini kaldırıp teslim oldular. Terpfen esir almakla uğraşamazdı o yüzden hepsini bayılttı.</p>

    <p class="normal">Hemen uçuş kapısının kontrollerine doğru koştu. Sol göğsü üzerindeki işlemeli bröveden, kaçmak zorunda kalırsa kullanması için, İmparatorluk görevlilerinin kendisine aylar önce verdiği bir çip çıkardı. Terpfen şimdi İmparatorluk teknolojisini Yeni Cumhuriyet’in çıkarları için kullanıyordu.</p>

    <p class="normal">Terpfen küçük plakayı yerine soktu ve ard arda üç düğmeye bastı. Elektronik bir vınlamayla çipteki bilgi tarandı. Çip, kontrolleri Terpfen’in Amiral Ackbar ve Mon Mothma’nın verdiği yetkiyle kullandığı kodlara sahip olduğuna ikna etmişti.</p>

    <p class="normal">Ağır kapılar gürültüyle açıldı. Dışarıda uğuldayan gece rüzgarı kısa sürede serin havayı hangara da taşımıştı. Terpfen tamirdeki B-kanadın yanına gidip baygın erkek Calamirinin kolunun altına girerek onu diğer baygın Ugnaughtların yanına taşıdı.</p>

    <p class="normal">Terpfen dişi Calamariyi taşırken hafifçe mırıldandığını fark etti. Kolu farklı bir şekilde duruyordu, düşerken kırılmıştı. Terpfen suçluluk duygusuyla bir an durdu ama elinden gelen bir şey yoktu. Bakta tankında geçireceği birkaç saatten sonra bir şeyi kalmazdı.</p>

    <p class="normal">O zamana kadar Terpfen çoktan Yavin 4’e doğru yola çıkmış olacaktı.</p>

    <p class="normal">B-kanadın pilot koltuğuna oturdu ve aracı çalıştırdı. Tüm ışıklar yeşil yanmıştı. Kemerini bağladı. B-kanadın motor gücüyle Yavin Sistemi’ne rekor sürede ulaşabilirdi. Ulaşmak zorundaydı.</p>

    <p class="normal">Terpfen garip görünümlü aracı havalandırdı ve açık kapılara doğru yöneldi.</p>

    <p class="normal">Kapalı kokpitinin içerisinde her yeri titreten alarm seslerini duydu. Terpfen neyin ters gittiğini anlamak için başını çevirdiğinde muhtemelen X-kanadın kokpiti içerisinde saklanmış olan diğer bir Ugnaught gördü. Yalnız kalan Ugnaught panik içerisinde koşmuş ve alarma basmıştı.</p>

    <p class="normal">Küfürü basan Terpfen elini çabuk tutması gerektiğini biliyordu. En büyük dileği bir çatışmaya girmek zorunda kalmamaktı.</p>

    <p class="normal">Motorları kökledi ve hangarın geniş ağzından dışarı fırladı. Çalıntı B-kanat Coruscant’ın gökdelenleri arasından ok gibi geçip yörüngeye yöneldi.</p>

    <p class="normal">Yeni Cumhuriyet’in güvenlik monitörleriyle uğraşacak zamanı yoktu. Terpfen’in avcı uçağı çalan bir İmparatorluk sabotajcısı olduğu düşünülecekti. Eğer onu yakalarlarsa sorguya çekilecek ve genç Anakin Skywalker’ın kurtarılması için de geç kalınmış olacaktı. Terpfen kendi iradesi dışında pek çok korkunç şey yapmıştı ama şu an İmparatorluk’un kontrolünde değildi ve yapacağı her şey onun kendi hatası olacaktı. Suçlayacak kimsesi yoktu.</p>

    <p class="normal">Coruscant’ın güvenlik güçlerinin kendisini engellemek için nasıl bu kadar çabuk seferber olduğuna hem hayret etmiş hem de üzülmüştü. Dört X-kanat alçak irtifadan doğrudan kendisine doğru geliyordu.</p>

    <p class="normal">Terpfen’in telsizi öttü. Konuşan, takip eden avcılardan birinin pilotuydu, “B-kanat, saraydan izinsiz bir kalkış yaptınız. Derhal geri dönün yoksa ateş açılacak.”</p>

    <p class="normal">Terpfen’in tek yaptığı geminin kalkanlarının gücünü arttırmak oldu. B-kanat Ackbar’ın Asilere önemli katkılarından biriydi ve eski model X-kanatlardan her yönüyle üstündü. Terpfen onlardan kaçabilir, kalkanı da birkaç tam isabete direnebilirdi ama dört X-kanadın ateş gücüne karşı ne yapabilirdi bilmiyordu.</p>

    <p class="normal">“B-kanat, bu son şansın.” dedi X-kanadın pilotu ve Terpfen’in kalkanına düşük enerjili bir atış gönderdi. İkaz atışı B-kanatı sarsmış ama hasar vermemişti. Motorlara tam güç veren Terpfen art yakıcıları da ateşleyince alt yörüngede hızla yol almaya başlamış ve rota sistemi de kırmızı tehlike çizgileriyle dolmuştu.</p>

    <p class="normal">Bir yıl önce Coruscant’ı geri kazanmak ve birbiriyle savaş halindeki İmparatorluk fraksiyonlarını alaşağı etmek için yapılan savaş kazanılsa da büyük yıkıma neden olmuştu. Hala alt yörüngede bulunan pek çok savaş gemisi enkazı orayı tam bir çöplüğe çevirmişti. Tamir edilebilecekler ediliyor, diğerleri ise atmosferde inerken yanmaları için aşağıya gönderiliyordu ama Yeni Cumhuriyet’in içinde bulunduğu bu kriz döneminde bu pek de öncelikli bir iş değildi ve yörünge hala büyük bir hurdalıktan farksızdı.</p>

    <p class="normal">Fakat Terpfen önceden bölgeyi incelemiş ve kendi rotasını çizmişti. Bu labirentin içinde son derece tehlikeli ve en ufak bir hatayı bile affetmeyecek bir yol bulmayı başarmıştı. Tüm Coruscant’ın alarma geçtiğinden ve kısa zaman içerisinde avcı filolarının tepesine çullanacağından emindi.</p>

    <p class="normal">Terpfen savaşmak ve daha fazla ölüme ve hasara yol açmak istemiyordu. Olabildiğince çabuk ve acısız şekilde kaçmak istiyordu o kadar.</p>

    <p class="normal">Atmosferi ardında bırakırken peşinde olan X-kanatlar da ateş etmeye başlamıştı. Terpfen karşılık vermiyordu ama bu avcılardan birkaçını etkisiz hale getirirse kaçması daha kolay olacaktı. Fakat vicdanı masum pilotları öldürmeye elvermiyordu. Zaten yeterince ölümün sorumluluğunu taşımaktaydı.</p>

    <p class="normal">Uzayın karanlığında parlak metal parçaları, reaktör podları ve infilak etmiş yük gemilerinin gövde kaplamaları arasından geçerek yoluna devam etti. Bir hurda kümesini ve tahrip olmuş bir TIE avcısının güneş panelini sıyırarak geçti.</p>

    <p class="normal">Önünde büyük bir geminin delinmiş gövdesi yer alıyordu – bir Loronar saldırı kruvazörü. Tam isabet alan hiperitici makineleri infilak ettikten sonra geriye gövdesinin iskeletinden başka fazla bir şey kalmamıştı.</p>

    <p class="normal">Terpfen enkaza doğru uçtu, gövdesindeki deliğin bir B-kanadın geçeceği kadar büyük olduğunu biliyordu. Bu yolu önceden incelemiş ve onu takip edenlerin geri çekilerek kendisine hiperuzaya atlaması için gereken zamanı kazandıracaklarını ummuştu.</p>

    <p class="normal">Terpfen hiç hız kesmeden saldırı kruvazörünün gövdesindeki deliğe daldı. İki X-kanat geri çekilirken üçüncüsü peşinden gelmeye devam etti. Dördüncüsü ise ufak bir hata yapmış ve kanatlarını gövdenin kenarına çarpmıştı. Takla atan X-kanat enkaza çarptı ve yakıt silindirleri infilak etti.</p>

    <p class="normal">Terpfen kalbinin sızladığını hissetti. Hiç kimsenin ölmesini istememişti.</p>

    <p class="normal">Son X-kanat peşinden ayrılmamış, ölen arkadaşının intikamını almak için durmaksızın ateş ediyordu.</p>

    <p class="normal">Kalkanlarını kontrol eden Terpfen artık uzun süre dayanmayacaklarını gördü. Diğer pilotu suçlamıyordu ama elinden başka bir şey gelmezdi. Kontrol paneline göz attı. Rota bilgisayarı Yavin Sistemi için en uygun rotayı çizmişti.</p>

    <p class="normal">Kalkanları delinmeden önce Terpfen kısa bir yol seçip doğruca yörüngedeki hurdalığın dışına çıktı. X-kanat tüm gücüyle ateş ederek gelmeye devam ediyordu. Açık alana çıkan Terpfen hiperiticileri ateşledi.</p>

    <p class="normal">Bir anda B-kanat ileri atıldı, X-kanat artık ona erişemezdi. Mızrağı andıran beyaz yıldız çizgilerinin eşliğinde Terpfen sessizce hiperuzayda kayboldu.</p>
  </div>

  <div class="calibre1" id="calibre_pb_12"></div>
</body>
</html>
