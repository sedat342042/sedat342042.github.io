<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" type="text/css" rel="stylesheet"/>
</head>

<body>
  <h1><em>Dr. Jekyll Epeyce Rahattı</em></h1>

  <p>Doktor, on beş gün sonra, harika bir rastlantı sonucunda, hepsi kültürlü, saygın ve şarabın iyisinden anlayan beş-altı yakın dostunu o keyifli akşam yemeklerinden birine davet etti; Bay Utterson, bir yolunu bulup, herkes gittikten sonra orada kaldı. Bu yeni bir şey sayılmazdı, daha önce de pek çok kez olmuştu. Utterson, sevildi mi adamakıllı sevilen insanlardandı. Gamsız ve çenesi düşük konuklar kapıdan dışarı adımlarını atar atmaz, ev sahipleri bu tatsız avukatı alıkoymak için ellerinden geleni yaparlardı; Utterson’ın handiyse fark edilmeyen eşliğinde bir süre kendi yalnızlıklarını yaşamaya bayılırlar; eğlenceli saatlerin coşku ve yorgunluğundan sonra onun dolu dolu yalnızlığında kafalarını dinlerlerdi. Bu konuda Dr. Jekyll’ın da öbür ev sahiplerinden bir farkı yoktu; şimdi şöminenin karşısında otururken, bu kapı gibi, yapılı, eli yüzü düzgün, biraz sinsi görünse de beceriklilik ve sevecenliğin bütün izlerini taşıyan elli yaşındaki adamın bakışlarında Bay Utterson’a karşı içten ve sıcak bir sevgi okunabiliyordu.</p>

  <p>“Ben de seninle konuşmak istiyordum, Jekyll,” deyiverdi Utterson. “Senin şu vasiyetnamen var ya!”</p>

  <p>Yakından izleyen biri tatsız bir konunun açıldığını sanabilirdi; ama doktor şen şakrak üstesinden geldi konunun. “Zavallı dostum Utterson,” dedi, “benim gibi bir müvekkilin olduğu için çok bahtsızsın. Vasiyetnamemden senin kadar kahırlanan birine rastlamadım şimdiye kadar; beni bilimsel sapkınlıkla suçlayan o geri kafalı ukala dümbeleği Lanyon hariç tabii. Aman, kaşlarını çatma hemen, onun iyi bir insan olduğunu biliyorum, mükemmel bir insan, keşke daha çok görüşebilsek; ama yine de geri kafalı bir ukala dümbeleği işte; cahil, küstah bir ukala dümbeleği. Hiç kimse Lanyon kadar düş kırıklığına uğratmadı beni.”</p>

  <p>Utterson, bu yeni konuya kulaklarını tıkayarak, “Biliyorsun, hiçbir zaman onaylamadım,” diye kaldığı yerden devam etti.</p>

  <p>“Vasiyetnamemi mi? Evet, elbette, bilmez miyim,” diye çabucak geçiştirmeye çalıştı doktor. “Söylemiştin.”</p>

  <p>“Öyleyse bir daha söyleyeyim,” diye sürdürdü avukat. “Hyde denen o genç hakkında bir şeyler öğrendim.”</p>

  <p>Dr. Jekyll’ın iri hoş yüzü sapsarı kesildi, gözlerinden karanlık bir bakış geçti. “Daha fazla duymak istemiyorum,” dedi. “Bu konudan söz etmemeyi kararlaştırdığımızı sanıyordum.”</p>

  <p>“Duyduklarım iğrençti,” dedi Utterson.</p>

  <p>“Hiç fark etmez. Ne halde olduğumu anlamıyorsun,” diye karşılık verdi doktor bir garipleşerek. “Halim harap, Utterson; çok tuhaf bir durumdayım – çok tuhaf. Konuşarak çözülebilecek bir konu değil bu.”</p>

  <p>“Jekyll,” dedi Utterson, “beni tanıyorsun: Güvenilir bir adamım. Bak, burada biz bizeyiz, bütün açıklığıyla anlat neler olduğunu; hiç kuşkun olmasın, sıyırabilirim seni bu beladan.”</p>

  <p>“Sevgili Utterson,” dedi doktor, “ne kadar naziksin, ne kadar anlayışlısın, sana nasıl teşekkür edeceğimi bilemiyorum. Sonuna kadar inanıyorum sana; seçme şansım olaydı, herkesten çok, bırak herkesi, kendimden bile çok sana güvenirdim; ama aslında durum sandığın gibi değil; yine de o kadar kötü sayılmaz; o güzel yüreğine biraz su serpilsin diye şu kadarını söyleyeyim ki, Bay Hyde’dan dilediğim an kurtulabilirim, inan bana. Sana binlerce kez teşekkür ediyorum; ama gücenmeyeceğinden emin olduğum son bir şey söylemeden de edemeyeceğim: Bu özel bir mesele, yalvarırım unut bu konuyu.”</p>

  <p>Utterson şömineye bakarak biraz düşündü.</p>

  <p>Sonra, yerinden kalkarak, “Tamamen haklı olduğundan en küçük bir kuşkum yok,” dedi.</p>

  <p>“Eh, bu konuya bir kez ve umarım son kez girdiğimize göre,” diye sözünü sürdürdü doktor, “anlamanı istediğim bir nokta var. O zavallı Hyde’a gerçekten çok büyük bir ilgi duyuyorum. Onu gördüğünden haberim var; kendisi söyledi; sanırım sana kabalık etmiş. Ama içtenlikle söyleyeyim, o delikanlıya büyük, hem de çok büyük bir ilgi duyuyorum; bir gün bu dünyadan göçüp gidersem, ondan ilgini esirgemeyeceğine ve hakkını almasını sağlayacağına dair bana söz vermeni istiyorum. Bence, her şeyi bilseydin yapardın bunu; söz verirsen rahat bir nefes alacağım.”</p>

  <p>Avukat, “Ondan hoşlanacağımı söylememi bekleme benden,” dedi.</p>

  <p>Jekyll, elini Utterson’ın koluna koyarak, “Senden böyle bir şey beklemiyorum,” dedi yalvarırcasına; “yalnızca adalet istiyorum; senden hatırım için ben hayata veda ettiğimde ona destek olmanı istiyorum.”</p>

  <p>Utterson derin bir iç çekti. “Eh, ne yapalım, söz veriyorum,” dedi.</p>
</body>
</html>