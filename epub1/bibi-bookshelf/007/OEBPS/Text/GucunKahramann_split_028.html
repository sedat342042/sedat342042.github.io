<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>GucunKahramann</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <div class="chapter">
    <h1 class="baslik1" id="calibre_toc_27">27</h1>

    <p class="normal">Kyp Durron’un dikenli bir çalılığın altına çömelmesiyle bir böcek-kuş sürüsünün gürültüyle havalanması bir oldu. Yüzünde ve kolunda bir anda çok sayıda ısırığın acısını hissetti. Tepesinde gökyüzünü örten dallar gürültüden kaçan irili ufaklı canlılarla kaynıyordu. Kyp’in koyu saçlarından ter damlıyor, boğucu hava nemli bir battaniye gibi ona nefes aldırmıyordu.</p>

    <p class="normal">Ormanda gizli patikaları kolayca bulup sıkıntı çekmeden yoluna devam eden Üstat Skywalker’a ayak uydurabilmek için elinden geleni yapıyordu. Kyp, daha önce çalıların arasından geçen en kolay yolu bulmak için karanlık hilelere başvurmuştu ama şimdi bunun düşüncesi bile onu rahatsız etmeye yetiyordu.</p>

    <p class="normal">Daha önce ormana Dorsk 81’le birlikte gittiklerinde Sith tekniklerini kullanarak kendi çevresinde bir enerji alanı oluşturmuş böylece haşaratların tümünden kendisini korumuştu. Şimdiyse Üstat Skywalker’ın liderliğinde Büyük Tapınak’tan uzaklaşırken tüm bunlara göğüs germesi gerekecekti.</p>

    <p class="normal">Diğer öğrencileri bağımsız şekilde eğitimlerine devam etmeleri için geride bırakmışlardı. Üstat Skywalker hepsiyle gurur duyuyordu. Öğrencilerinin onlara öğretebileceği tekniklerin sınırına geldiğini söylemişti. Yeni Jedi Şövalyeleri bundan böyle kendi seçtikleri yolda kendi kendilerini eğiteceklerdi.</p>

    <p class="normal">Fakat Sun Crusher’ı kullanarak Han Solo’yu öldürmenin kıyısından dönen Kyp, başına neler geleceğinden korktuğu için güçlerini kullanmaktan çekiniyordu...</p>

    <p class="normal">Üstat Skywalker, Kyp’le birlikte büyük piramitten ayrılıp ormana gidince, geri bırakılmaktan hiç haz etmeyen Artoo-Detoo uzunca bir süre söylenmişti.</p>

    <p class="normal">Kyp, Jedi öğretmeninin kendisinden ne istediğinden pek emin değildi. Her türden böcekle kaynayan bu nemli boğucu yağmur ormanında geçirdikleri saatler boyunca Üstat Skywalker kendisine kayda değer bir şey söylememişti.</p>

    <p class="normal">Kyp, Exar Kun’un kötü güçlerini kullanarak yendiği adamla yeniden tek başına kaldığı için rahatsızdı. Üstat Skywalker, Kyp’in, Gantoris tarafından yapılan ışın kılıcını kullanması konusunda ısrar etmişti. Acaba Luke onu bir düelloya mı davet edecekti - ölümüne?</p>

    <p class="normal">Eğer öyleyse Kyp savaşmayacaktı. Öfkesinin yeterince yıkıma yol açmasına izin vermişti. Üstat Skywalker, Sith’lerin ihanetinden zaten bir mucize eseri kurtulmuştu.</p>

    <p class="normal">Exar Kun, kendisiyle konuşmaya başladığı zaman Kyp bunun karanlık taraf olduğunu anlamış ama kibirlenerek Anakin Skywalker’ın başarısız olduğu konuda başarılı olarak direnebileceğini zannetmişti. Ama karanlık tarafından yutulmuştu – şimdi Kyp tüm yeteneklerini sorguluyor ve bir daha aynı hatalara düşmemek için tüm Jedi yeteneklerinden kurtulmak istiyordu.</p>

    <p class="normal">Uzun otların birbirine karıştığı bir açıklığa geldiklerinde Üstat Skywalker durdu. Kyp de yanına gelip durduğunda iki tane mor ve yeşil renkli derisi olan vahşi görünümlü yırtıcıları gördü. Kediyle sürüngenin karışımına benziyorlardı; omuzları kare şeklindeydi ve ön ayakları piston gibi güçlüydü. Köşeli yüzlerinde, sarı ve kısık, üç gözleri vardı ve hiç kırpmadan doğruca yabancılara bakıyorlardı.</p>

    <p class="normal">Üstat Skywalker da sessizce onlara baktı. Hırıldayan yırtıcılar ağızlarını açarak hançer gibi dişlerini gösterdiler ve uluyarak dönüp ormanda kaybolup gittiler.</p>

    <p class="normal">“Devam edelim.” dedi Üstat Skywalker ve açıklıktan geçerek yoluna devam etti.</p>

    <p class="normal">“İyi de nereye gidiyoruz?” diye sordu Kyp.</p>

    <p class="normal">“Yakında görürsün.”</p>

    <p class="normal">Dışlanma ve yalnızlık duygularını daha fazla gizleyemeyen Kyp, Jedi hocasını konuşturmaya çalıştı. “Üstat Skywalker, ya karanlıkla aydınlık tarafı ayırmakta başarısız olursam? Sanki hangi gücümü kullanacak olsam beni yine bir yok etme makinesine dönüştüreceğinden korkuyorum.”</p>

    <p class="normal">Tüylü kanatları olan bir kelebek önlerinde uçarak sarmaşıkların canlı renkteki çiçeklerinin nektarları peşine düştü. Kyp, kelebeğin uçuşunu izlerken dört farklı taraftan safir kanatlı piranha böceklerinin saldırıp kelebeğin kanatlarını parçaladığını gördü. Çırpınan kelebek yere bile düşmeye fırsat bulamadan böceklerce yutuldu. Böcekler Kyp’in o kadar yakınından geçmişti ki onların testere gibi dişlerini rahatlıkla görebilmişti; böcekler başka avlar bulmak için uzaklaşıp gittiler.</p>

    <p class="normal">“Karanlık taraf kolaydır, çabuktur ve caziptir.” dedi Luke. “Ama onu kendi duygularınla ayırt edebilirsin. Eğer onu başkalarına yardım etmek için kullanıyorsan o aydınlık taraf olabilir. Ama intikam ve öfkeyle kendi çıkarların için kullanıyorsan bir sorun var demektir. Kullanmamalısın. Sakinleşip huzur bulduğunda anlayacaksın.”</p>

    <p class="normal">Kyp dinledi ve yaptığı her şeyin yanlış olduğunu bir kez daha anladı. Exar Kun ona yanlış bilgi vermişti. Jedi Üstadı ona döndü; taşıdığı sorumluluk yüzünden yüzü yorgun görünüyordu. “Anladın mı?” diye sordu Üstat Skywalker.</p>

    <p class="normal">“Evet.” diye cevap verdi Kyp.</p>

    <p class="normal">“Güzel.” dedi Üstat Skywalker ve açıklığın kıyısındaki bir grup dalı çekerek Kyp’in ileriyi görmesini sağladı, Kyp hayretten olduğu yerde kalmıştı. Farklı bir yönden gelmişlerdi ama Kyp bu yeri asla unutmazdı. Eli ayağı bir anda buz gibi olmuştu.</p>

    <p class="normal">“Üşüyorum.” dedi. “Oraya tekrar gitmek istemiyorum.”</p>

    <p class="normal">Bitkilerin suları dingin bir gölün kenarında sona erdiği yere kadar yürüdüler. Küçük gölün suyu berrak ve renksizdi ve gökyüzünde bulutların yansımasıyla civayla doluymuş gibi görünüyordu.</p>

    <p class="normal">Gölün ortasındaki volkanik kayalardan oluşmuş bir adada obsidiyenden yapılmış bir piramit yükseliyordu. Piramit ortasındaki heykeli desteklemesi için iki parçaya ayrılmıştı. Uçuşan saçları, şişkin üniforması ve uzun siyah pelerini olan bir adamın çok yüksek ve parlak siyah taştan yapılmış heykeli. Kyp bu kişiyi çok iyi biliyordu.</p>

    <p class="normal">Exar Kun’un ta kendisiydi.</p>

    <p class="normal">Tapınağın içerisinde Kyp, Dorsk 81 duvara yapışmış halde doğal olmayan bir koma halindeyken, Sith öğretilerine ilk girişini yapmıştı. Exar Kun, gücünün bir göstergesi olarak klon Jedi öğrencisini öldürmek istemiş ama Kyp onu durdurmuş ve onun yerine Sith Lordu’nun kendisine öğretebileceği her şeyi öğretmesini istemişti. Gördüğü şeyler, hala onun kabus görmesine neden oluyordu.</p>

    <p class="normal">“Karanlık taraf burada çok güçlü.” dedi Kyp. “Oraya gidemem.”</p>

    <p class="normal">“Korkunun içinde ihtiyat, o ihtiyatın içinde de erdem ve güç yatmakta.” dedi Üstat Skywalker. Kristali andıran gölün kenarındaki bir kayanın üzerine oturdu.</p>

    <p class="normal">“Burada bekliyorum,” dedi Üstat Skywalker, “içeri girmek zorundasın.”</p>

    <p class="normal">Kyp yutkundu, korku ve tiksinti duyguları dayanılmaz bir hal almıştı. Kara tapınak onun içinde bulunan, onu yoldan çıkaran ve Luke Skywalker ile dostu Han Solo’nun hayatına kastetmesine neden olan çürümüş her şeyin simgesiydi.</p>

    <p class="normal">Bir kez daha titredi. Belki de hak ettiği ceza buydu.</p>

    <p class="normal">“Orada ne bulacağım?” diye sordu Kyp.</p>

    <p class="normal">“Artık soru sorma.” dedi Üstat Skywalker. “Sana cevap vermem. Silahını yanına alıp almamak sana kalmış.” Kyp’in belinde asılı duran ışın kılıcını işaret etti. “Sadece beraberinde götüreceğin şey seninle olacak.”</p>

    <p class="normal">Kyp, açmaktan korkarak, kılıcın kabzasına dokundu. Üstat Skywalker, onu orada bırakmasını mı yoksa yanına almasını mı isterdi? Kyp tereddüt etti. Silahı yanına alıp kullanmamak ona ihtiyaç duyup da sahip olmamaktan daha iyi bir seçenekti.</p>

    <p class="normal">Kyp titreyerek suyun kenarına geldi. Suyun hemen altında bulunan uzun taş sütunlara baktı, onlara basarak karşıya geçebilirdi.</p>

    <p class="normal">Çekinerek bir ayağını ilk taşın üzerine koydu. Su ayağının etrafında halkalar çizdi. Derin bir nefes alarak başını dik tuttu ve zihninde yankılanan sese kulak vermemeye çalıştı. Bu her ne ise onunla karşılaşmak zorundaydı. Arkasında kalan Üstat Skywalker’a bakmadı.</p>

    <p class="normal">Suyu geçti ve adanın likenlerle kaplı kayalıklarına tırmandı, tapınağın üçgen girişine giden dar patikadan yoluna devam etti.</p>

    <p class="normal">Tepesinde yükselen Exar Kun’un heykelinin altındaki giriş Corusca mücevherleri gibi ışıldıyordu. Oyma rünler ve hiyeroglif, obsidiyenin pürüzsüz ışıltısını bozuyordu. Yazılara bakan Kyp, bazılarının manalarını hatırladığını fark etti ama başını sallayarak bu düşünceleri kafasından uzaklaştırdı.</p>

    <p class="normal">Tapınağın içerisinde serin hava cereyanı vardı. Kyp içeride ne bulabileceğini bilmiyordu. Tüm bedeni meraktan kaskatı kesilmişti. Sesini çıkarmadan sürekli etrafını kolaçan etti. Kyp kapının eşiğinden içeri bir adım attı ve başını kaldırıp ölü Sith Lordu’nun asık suratına baktı. Ardından da tapınağa girdi.</p>

    <p class="normal">Duvarlar volkan camının içine yerleştirilmiş iç ışıklarla aydınlatılmıştı. Duvarlarda aşağı ya da yukarı doğru yol almış buzlanmanın izleri görülebiliyordu. Uzak bir köşede soğuk suyla dolu bir sarnıçtan su damlalarının sesi geliyordu.</p>

    <p class="normal">Bekledi.</p>

    <p class="normal">Kyp bir anda midesinin kasıldığını hissetti. Tüyleri diken diken oldu ve gözleri kararmaya başladı. Sanki etrafındaki hava tane tane olmuş tapınağın içindeki ışık bile parçalara ayrılmıştı.</p>

    <p class="normal">Dönmeye çalıştı ama sanki hava onu engelliyormuşçasına güçlükle hareket edebildi. Her şey sallanıyordu.</p>

    <p class="normal">Hızlı hareket etmeye çalışarak ilerlemeyi denedi ama bedeni onun emirlerine kulak asmıyordu.</p>

    <p class="normal">Kara duvarlardan insan şeklinde bir gölge yükseldi. Sanki Kyp’in sürekli artan korkusuyla beslenirmiş gibi gittikçe büyüdü. Büyümesini sürdüren şekil sanki zamanın ötesindeki bir karanlığın içinden geliyordu. Silüet her ne kadar hala şekilsiz de olsa Kyp’e tanıdık gelmeye başlamıştı.</p>

    <p class="normal">“Sen öldün.” dedi Kyp, sesine öfkeli ve cesur bir ton katmaya çalışarak.</p>

    <p class="normal">“Evet.” dedi tanıdık bir ses gölgelerin içerisinden. “Ama hala senin içinde yaşıyorum. Sadece sen, Kyp, benim hatıramı hayatta tutuyorsun.”</p>

    <p class="normal">“Hayır, seni yok edeceğim.” dedi Kyp. Elinde Üstat Skywalker’ı vurduğu kara yıldırımın gücünün cızırdadığını duymaya başladı: Sith’lerin kara öğretisi, azı dişli yılanın gücü. Kendi gücünü Exar Kun’a karşı kullanmak ne komik olurdu! Enerji gittikçe arttı, serbest kalmak için kıvranıyordu, kendisini ona teslim etmesini ve bu şekilde kara gölgeden ebediyen kurtulmasını istiyordu.</p>

    <p class="normal">Fakat Kyp kendisini zaptetti. Kalbi yerinden çıkacak gibi atıyor, kanının akışı kulaklarında ötüyor, öfkesi kontrolü almaya hazır bekliyordu – ve o bunun yanlış olduğunu biliyordu. Derin bir nefes alıp kendini sakinleştirdi. Böyle olmamalıydı.</p>

    <p class="normal">Parmak uçlarındaki kara Sith gücü soldu. Gölge bekledi; fakat Kyp hala gücünü geri almaya zorlanıyor, öfkesi fırsat kolluyordu. Öfke, tam da Exar Kun’un isteyeceği şeydi. Ama Kyp ona istediğini vermeyecekti.</p>

    <p class="normal">Onun yerine belinden ışın kılıcını çekti ve açtı. Saf ışıktan oluşan mor-beyaz kılıç saflığın sembolü misali parıldadı.</p>

    <p class="normal">Gölge sanki onunla savaşmayı beklermiş gibi bir hal aldı ama Kyp’in ilk hamleyi yapmasını bekliyordu. Kyp’in o tarihe kadar gördüğü her şeyden daha koyu olan kolunu kaldırdı. Kyp, Gantoris’in kılıcını kaldırarak vurmaya hazırlandı, yapmak üzere olduğu şeyden dolayı gurur duyuyordu. Bir Jedi silahı kullanıyordu – karanlığı vurmak için ışığın silahını kullanmak.</p>

    <p class="normal">Hamle yapmaya hazırdı. Gölge donmuş gibi kıpırdamadan bekledi – ve Kyp tekrar durdu.</p>

    <p class="duz-metin">Işın kılıcıyla bile olsa saldırmayacaktı. Eğer Exar Kun’a saldırırsa hala onun istediği şeyi yapmış yani şiddete başvurarak kolayı seçmiş olacaktı, kullandığı silahın bir önemi yoktu.</p>

    <p class="normal">Kyp, buz gibi kabzasından tuttuğu ışın kılıcını kapattı ve tekrar beline astı. Tek başına, yüz yüze gölgenin karşısında durdu, şimdi insan boyutlarındaki bir silüet gibi görünüyordu.</p>

    <p class="normal">“Seninle savaşmayacağım.” dedi Kyp.</p>

    <p class="normal">“Memnun oldum.” dedi ses daha anlaşılır ve tanıdık bir şekilde. Bu Exar Kun değildi. Hiçbir zaman da olmamıştı.</p>

    <p class="normal">Gölge ellerini uzatıp başlığını çıkardı ve ortaya çıkan yüz Kyp’in kardeşi Zeth’ti.</p>

    <p class="normal">“Ben ölüyüm,” dedi Zeth’in görüntüsü, “ancak sadece sen benim hatıramı hayatta tutuyorsun. Beni özgür bıraktığın için sana teşekkür ederim, kardeşim.”</p>

    <p class="normal">Zeth’in görüntüsü Kyp’i kısa bir süre kucakladı ve Kyp’in o ana kadar hissettiği tüm ürpertiyi ortadan kaldırdı. Ardından ruh yok oldu ve Kyp yine kendisini, artık kendi üzerinde bir hükmü olmayan, küflü ve boş tapınağın içerisinde buldu.</p>

    <p class="normal">Kyp tekrar gün ışığına çıktı, gölgeden kurtulmuştu. Karşı kıyıda Üstat Skywalker ayağa kalkmış, ona bakıyordu. Luke neşeliydi ve kollarını kutlar şekilde açmıştı.</p>

    <p class="normal">“Gel ve aramıza katıl, Kyp.” diye seslendi Üstat Skywalker. Sesi suyun pürüzsüz yüzeyinde yankı yaptı. “Eve hoşgeldin, Jedi Şövalyesi.”</p>
  </div>

  <div class="calibre1" id="calibre_pb_56"></div>
</body>
</html>
