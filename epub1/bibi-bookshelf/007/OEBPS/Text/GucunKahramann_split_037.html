<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>GucunKahramann</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <div class="chapter">
    <h1 class="baslik1" id="calibre_toc_36">36</h1>

    <p class="normal">Death Star yeniden hız alıp kara delik kümeleri arasında yoluna devam ederken, Millenium Falcon da iniş pençesini çoktan süperyapının üzerine geçirmişti.</p>

    <p class="normal">Han, Mara ve Lando döner koltukları üzerinde kemerlerini bağlamış yerçekiminin hışmından dişlerini sıkmışlardı. Prototip beşik gibi sallanırken Falcon tutunmaya devam etti.</p>

    <p class="normal">Yolculuğun zor kısmı sona erince Han diagnostiği taradı. “Hiperiticilerde bir şey var.” dedi. “Eğer yeterince hız yapabilirsek güç çekirdeğini uçurup kaçabiliriz.”</p>

    <p class="normal">Han koltuğunda dönüp Mara ve Lando’ya baktı. Gözlerini örten koyu saçlarını eliyle arkaya attı. “Ve kaçmayı başarabilsek bile yeterli manevra kabiliyetimiz olmadan Maw Cluster’dan asla sağ çıkamayız.”</p>

    <p class="normal">“Çıkış yolunu bilmediğimizden bahsetmiyorum bile.” dedi Mara. “Benim Jedi içgüdülerim böyle bir şeyi başarmak için yeterince güçlü değil.”</p>

    <p class="normal">“Tabii bir de o var...” diye itiraf etti Han.</p>

    <p class="normal">“Ama Han,” dedi Lando, “bir şeyler yapmamız şart. Death Star, Maw Installation’a geri dönerse bu işin sonu hiç iyi olmaz.”</p>

    <p class="normal">“Doğru.” dedi Han, ekşi bir suratla başını salladı. “İşgal gücünün kalanıyla birlikte Chewie de orada. Başı beladayken onu bırakamam.”</p>

    <p class="normal">Mara ayağa kalktı. “Mesele ortada.” dedi. “Süperlazeri devre dışı bırakmamız lazım.” Omuz silkti. “Başka ne işimiz var ki.”</p>

    <p class="normal">“Ama hiperiticiler -” diye başladı Han.</p>

    <p class="normal">“Özel kıyafetlerimiz olduğunu unuttun mu?” dedi Mara. “Falcon gibi bir gemi kim bilir kaç kez acil durum tamiratları geçirmiştir.”</p>

    <p class="normal">“Evveet.” dedi Han kelimeyi iyice uzatarak ama hala Mara’nın ne düşündüğünü tahmin edemiyordu. “İki özel kıyafet var, biri benim diğeri Chewie için.”</p>

    <p class="normal">“Güzel.” dedi Mara parmaklarını kıtlatarak. “Calrissian ve ben dışarı çıkar ve zaman ayarlı patlayıcıları güç çekirdeğine yerleştiririz. Sen de o sırada hiperiticileri tamir etmeye çalışırsın. Böylece süperyapı infilak etmeden kaçacak zamanımız olur.”</p>

    <p class="normal">Lando’nun ağzı açık kalmıştı. “Ne yani ben -”</p>

    <p class="normal">Mara ters ters baktı. “Daha iyi bir fikrin var mı?”</p>

    <p class="normal">Beş karış suratla omuz silkti. “Yok tabii. Ne demek. Sana refakat etmek benim için şereftir, Mara.”</p>

    <p class="normal">Lando koca tulumu giymeye çalışırken hapşırdı. “Bu şey Wookiee kılından geçilmiyor.” dedi. “Chewbacca bu şeyin içinde egzersiz yapıp sonra da böyle nemli mi bırakmış?”</p>

    <p class="normal">Lando, Wookieeler için yapılmış koca tulumun içerisinde kaybolmuştu. Yığılan kumaşı, kolları ve bacakları üzerinde katlayarak tulumun üzerindeki küçük ayar kemerleriyle sıkıp elinden geldiğince giyilebilir hale getirdi. Kendisini koca bir balonun içinde gidiyormuş gibi hissediyordu.</p>

    <p class="normal">“Elini çabuk tut, Calrissian.” dedi Mara. “Söylenmeyi kes yoksa kendi başıma hallederim.”</p>

    <p class="normal">“Hayır.” dedi Lando. “Sana yardım etmek istiyorum, gerçekten.”</p>

    <p class="normal">“Tut.” dedi Mara ve patlayıcıları uzattı. “Taşı şunları.”</p>

    <p class="normal">Lando patlayıcılara bakıp yutkundu. “Sağol.”</p>

    <p class="normal">Kendisi tamirle meşgul olan Han, kafasını çarpınca acıyla yüzünü buruşturdu. Lando arkadaşının söylendiğini ve bu tür işleri yapması için bir droidinin olması gerektiğinden bahsettiğini duyabiliyordu.</p>

    <p class="normal">“Komponentlerin bazıları kavrulmuş.” diye onlara seslendi Han. Sesi güç bela duyuluyordu. “Neyse ki yedek parçamız var. En azından gemiyi tekrar yürütecek kadar. Üç sigortalı devremiz var. Birini halletmesek de olur ama diğer ikisi şart.”</p>

    <p class="normal">“Yarım saatin var.” dedi Mara başlığını takıp başına iyice yerleştirdi.</p>

    <p class="normal">Han, tabutu andıran bakım bölümünde çalışmaya devam etti. Yanaklarına yağ ve soğutucu sıvı akıyordu. “Hallederim.”</p>

    <p class="normal">“Bunları ayarladığımızda halletmiş olsan iyi olur.” dedi Lando ve başlığını taktı. Başlık neredeyse bir mekik kadar büyüktü.</p>

    <p class="normal">“Hadi Calrissian,” dedi Mara, “görev bizi bekliyor.”</p>

    <p class="normal">Tol Sivron rahat koltuğundan gözlerini kısarak Maw’ın merkezindeki panoramaya baktı, durumu değerlendiriyor ama bir karar veremiyordu – iyi bir idareci gibi.</p>

    <p class="normal">“Bu yıldız destroyeri Gorgon, Efendim.” dedi stormtrooper komutan. “Selamlayalım mı?”</p>

    <p class="normal">Sivron kaşlarını çattı. “Amiral Daala nihayet görevini hatırlamış.” dedi. Ana görevi olan Maw bilim adamlarını korumayı bırakıp gittiği için ona hala kızgındı. Şimdi Installation Asilerin eline geçmişti ve Daala’nın bu hatayı telafi edebilmesi için artık çok geçti.</p>

    <p class="normal">“Neden sadece bir yıldız destroyeriyle geri gelmiş.” dedi Sivron. “Dört tane vardı. Ama biri yok edilmişti değil mi? Neyse en az üç tane olması gerekirdi. Belki de sadece silahlarıyla hava atmak istiyordur?” burnunu çekti. “Ama bu sefer bizim kendi Death Star’ımız var ve kullanmaktan da korkmuyoruz.”</p>

    <p class="normal">“Afedersiniz, Efendim,” dedi yüzbaşı, “ama Gorgon’un ağır yaralı olduğu görülüyor. Asi güçleri ona saldırmakta. Bana kalırsa ona yardım etmek görevimizdir.”</p>

    <p class="normal">Tol Sivron hayretle baktı yüzbaşıya. “Bizi terk ettiği halde Amiral Daala’ya yardım etmem gerektiğini mi söylüyorsun? Senin sorumluluk bilincinden şüphe etmeye başladım, Komutan.”</p>

    <p class="normal">“Fakat,” dedi stromtrooper, “hepimiz aynı tarafta savaşmıyor muyuz?”</p>

    <p class="normal">Sivron’un yüzü bozuldu. “Belki öyle ama önceliklerimiz farklı – zaten Daala bizi terk ederek buna çok güzel bir örnek teşkil etti.”</p>

    <p class="normal">Asi gemileri tek başına olan yıldız destroyerine ateş yağdırıyor ve her iki tarafın avcı uçakları birbirine girince ortalık daha da karışıyordu. Rengarenk savaş alanının hipnotik bir etkisi vardı ve Twi’lek’e anavatanı Ryloth’taki ateş fırtınalarını hatırlatmıştı.</p>

    <p class="normal">Midesine buzdan bir mızrak girmiş gibi hissetti. Uzun ve başarılı bir kariyere sahipti ve yıllarca büyük bir başarıyla yönettiği tesisi yok ederek bu kariyerini sona erdirecekti.</p>

    <p class="normal">Death Star prototipinin pilot koltuğunda Sivron buz gibi bir sesle konuşmaya başladı, “Pekala, şu Amiral Daala’ya bilim adamlarının da gerektiğinde neler yapabileceğini gösterelim.”</p>

    <p class="normal">Aniden alarmlar çalmaya başladı. Sivron iç çekti. “Yine ne var?”</p>

    <p class="normal">Yemm ve Doxin hemen el kitaplarını kurcalamaya başladılar, bir cevap arıyorlardı.</p>

    <p class="normal">“Yabancılar tespit ettik,” dedi stormtrooper yüzbaşı, “güç çekirdeğindeler. Anlaşılan Kessel’deyken kaçakçı gemilerinden biri içimize girmiş.”</p>

    <p class="normal">“Peki, bu adamlar ne halt ettiklerini sanıyorlar?” diye sordu Sivron.</p>

    <p class="normal">“Sensör kameralarımıza göre iki kişi şu anda gemiden ayrıldı ve anladığım kadarıyla sabotajda bulunmaya çalışıyorlar.”</p>

    <p class="normal">Sivron olduğu yerden fırlayıp dimdik oturdu. “Hemen durdurun onları!” diye bağırıp Doxin’in elindeki el kitabını kapıp kurcalamaya başladı. “Kullanacağınız acil durum prosedürü no -” sayfaları karıştırmaya devam etti ve sonunda bir şey bulamayınca bıkıp kitabı kenara bıraktı. “Sadece doğru prosedürü kullanacağız. Komutan bir şeyler yap!”</p>

    <p class="normal">“Çok az adamım var ve zamanımız yok.” dedi yüzbaşı. “İki spacetroopera özel elbiseler giyip yabancılarla bizzat ilgilenmelerini emredeceğim.”</p>

    <p class="normal">“Evet, evet,” dedi Sivron pençelerini sallayarak, “detaylarla beni bunaltma, işi hallet yeter.”</p>

    <p class="normal">Lando daha iyi görebilmek için kocaman başlığının kapağıyla oynayıp duruyordu ama Wookieelere özel kıyafet o ne kadar çaba harcasa da yığılıp hareket etmesini engelliyordu. Sadece nereye gittiğini görebilmek için bile iki kat fazla uğraşması gerekiyordu.</p>

    <p class="normal">Manyetik botlarıyla silindir şeklindeki güç çekirdeğinin metal levhaları üzerinde ağır aksak devam etti. Bir ucu elmas gibi sert ve sivri olan çekirdeğin diğer ucu Death Star’ın güney kutbunun bulunduğu yerdeki diğer temas noktasına bağlanmıştı. İki uç arasında şarj sırasında yıldırımlar çakıyordu.</p>

    <p class="normal">Çevrelerinde kirişler, erişim tüpleri, kapalı kompartımanlar, geçici odalar ve depolardan oluşan büyük bir kafes vardı. Açık alanlar metal yollarla bir ağ gibi örülmüştü. Prototip küçük bir ay büyüklüğünde olsa da yerçekimi çok zayıftı. Lando dengesini sağlamak için iki kat fazla çaba harcıyor ve gideceği yönü manyetik botlarının seçmesine izin veriyordu, “aşağı.”</p>

    <p class="normal">“Enerji podlarına yaklaşmalıyız.” dedi Mara, sesi kulaklıklardan cızırdayarak geliyordu.</p>

    <p class="normal">Lando bir süre nasıl cevap vereceğini anlamaya çalıştı ve nihayet başlık mikrofonunu buldu. “Nasıl istiyorsan. Şu patlayıcılardan ne kadar çabuk kurtulursam o kadar iyi.” İç çekerek devam etti. “İnsan, bir Death Star yok etmek benim için yeter diyor ama gel gör ki...”</p>

    <p class="normal">“Yeter kelimesini bilmeyen erkekleri tercih ederim.” diye cevapladı Mara.</p>

    <p class="normal">Lando’nun gözleri açıldı, bu yoruma ne diyeceğini bilememişti. Engel olamadığı bir sırıtma yüzünü kapladı.</p>

    <p class="normal">Mara’nın dengesini sağlamak için eldivenli ellerini uzatan Lando, silindir şekilli çekirdekte aşağıya doğru inmeye devam etti. Temas noktaları arasındaki elektrik deşarjının neden olduğu parlaklıktan etkilenmemek için vizörünü açtı. Tepelerinde Falcon, kirişlerden birine asılı halde onları bekliyordu.</p>

    <p class="normal">“Burası uygun bence.” dedi Mara ve elini uzattı. “İlk patlayıcıyı ver.”</p>

    <p class="normal">Lando yanındaki kutuyu açtı ve kalın disklerden birini aldı. Mara patlayıcıyı aldı ve metal gövdeye yerleştirmek için eğildi.</p>

    <p class="normal">“Çevresinde dönüp her tarafına yerleştirelim.” dedi Mara ve patlayıcının üzerindeki senkronizasyon düğmesine bastı. Patlayıcının üzerindeki yedi ışık yavaşça yanıp sönmeye başladı, son aktivasyonu bekliyordu.</p>

    <p class="normal">“Hepsini yerleştirdikten sonra,” dedi Mara, “yirmi standart dakikamız olacak. Falcon’a dönüp kaçmamız için yeterli bir zaman.”</p>

    <p class="normal">Mara, Lando’nun cevap vermesini beklemeden reaktör çekirdeğinin etrafında dönüp ikinci patlayıcıyı da yerleştirdi.</p>

    <p class="normal">Lando manyetik botlarının altındaki çekirdeğin yaydığı titreşimi rahatlıkla hissediyordu. Depolanan enerji sanki sabırsızlıkla serbest kalmayı bekliyordu.</p>

    <p class="normal">Çok büyük olan güç çekirdeğinin etrafını dolanmak sonu gelmez bir iş gibi görünse de yedi patlayıcıyı yerleştirdikten sonra başladıkları yere dönmüşlerdi. Mara kendisini görebilsin diye Lando’ya doğru eğildi.</p>

    <p class="normal">“Hazır mısın, Calrissian?”</p>

    <p class="normal">“Hem de nasıl.” diye cevapladı Lando.</p>

    <p class="normal">İlk cihazdaki aktivasyon düğmesine bastı. Tüm patlayıcılarda aynı anda parlayan mavi bir ışıkla geri sayım başladı.</p>

    <p class="normal">“Hemen Falcon’a dönelim.” dedi Mara. Lando da paldır küldür peşi sıra gitmeye başladı.</p>

    <p class="normal">Lando göz ucuyla bir hareket fark etti ve dönmesiyle zırhlı giysisi içerisindeki İmparatorluk spacetrooperını görmesi bir oldu. Düşmanı, takviyeli diz ve dirsekleri ve büyük botlarıyla insan şekilli bir AT-AT’ye benziyordu – ve ellerinde pençeye benzer vibrobladeler vardı. Lando’nun elbisesindeki tek bir kesik bile onun basınç yüzünden ölmesine neden olurdu.</p>

    <p class="normal">Spacetrooper tepelerindeki bir erişim kanalından çıkagelmişti. Düşük yerçekimini kullanarak kendini bırakmış ve yavaşça çekirdeğe doğru süzülmüştü. Lando ve Mara’nın yakınlarında da ağır botlarıyla metalin üzerine inmişti.</p>

    <p class="normal">“Bu da nerden çıktı?” dedi Lando ve spacetrooperın savurduğu vibrobladeden eğilerek kurtuldu. Lando fırtınadaki ince bir dal gibi geriye doğru eğilmişti. Manyetik botları sayesinde hala zemin üzerindeydi ama kendisini ters tarafa atmıştı.</p>

    <p class="normal">Mara daha çabuk tepki verdi ve tüm gücüyle elindeki boş patlayıcı kutusunu savurdu. Metal kutunun keskin kenarı spacetrooperın kalın başlığına çarptı.</p>

    <p class="normal">Trooperın tepki olarak savurduğu vibroblade metal kutuyu delip geçti. Mara, bu şaşkınlıktan faydalanıp Lando’yu tuttu ve onun ağırlığından da güç alarak spacetroopera doğru saldırdı. Bir ayağıyla hala dengesini sağlamaya çalışan spacetrooperın botunu yerden kesti. Tüm gücüyle ona yüklenip bu sefer de ağırlığıyla ikinci botunun da manyetik bağının yerden kesilmesini sağladı. Bir anda trooper serbest kalmıştı.</p>

    <p class="normal">Çekirdekle bağlantısı kesildi ve Mara’nın saldırısının momentumuyla da düşmeye başladı. Spacetrooper iki temas noktası arasındaki elektrik deşarjının bulunduğu noktaya doğru kayarken bir yandan da çekirdeğin pürüzsüz yüzeyinde tutunacak bir yerler bulabilmek için çabalıyordu. Eldivenindeki vibroblade gövdede uzun bir iz bıraksa da bir işe yaramamıştı.</p>

    <p class="normal">Aşağıya doğru inişini durduramayan trooper sonunda iki temas noktası arasındaki elektriğe kapılıp mavi-yeşil bir parlamayla buhar olup gitti.</p>

    <p class="normal">Patlayıcılar geri sayıma devam ediyordu.</p>

    <p class="normal">Lando haber verdi. “Geri dönüyoruz, Han. Yola çıkmaya hazır ol.”</p>

    <p class="normal">Lando, botları vasıtasıyla bir titreşim hissedip dönünce bu sefer da başka bir spacetrooperın aşağı indiğini gördü. Bu seferkinin elinde bir lazer tüfeği olsa da Lando güç çekirdeğine yakınlık nedeniyle kullanmak istemediğini tahmin etmişti.</p>

    <p class="normal">İkinci asker teslim olmalarını ister gibi silahını onlara doğrulttu ama başlığından herhangi bir ses duyulmadı. Acaba asker farklı bir frekans mı seçmişti yoksa onlara doğrulttuğu silahın evrensel dilini mi kullanıyordu diye düşündü Lando.</p>

    <p class="normal">“Bizi duyabilir mi?” diye sordu Lando.</p>

    <p class="normal">“Kim bilir? Onu meşgul et. Zamanımız tükeniyor.” Lando ellerini salladı ve işaret ederek ışıkları yanıp sönen patlayıcıları gösterdi. Elleriyle garip hareketler yaparak patlama olacağını anlatmaya çalıştı.</p>

    <p class="normal">Spacetrooperın diğer yöne bakmasından istifade eden Mara ileri atılıp silahın namlusunu tuttu ve onu bir kaldıraç gibi kullandı. Yine kendi ağırlığını kullanarak bu askeri de yerden kesip metal yollara doğru fırlattı.</p>

    <p class="normal">“Haydi, gidelim, onu boşver.” dedi Mara, Lando’ya dönerek. “Havaya uçmadan hemen Falcon’a ulaşalım.”</p>

    <p class="normal">Mara ve Lando kirişe asılı halde onları bekleyen gemiye doğru aceleyle gitmeye başladı. Arkalarında spacetrooper soğutucu borulardan birine tutunup düşüşünü durdurmayı başarmıştı. Lando ve Mara’yı boş vererek çekirdekteki patlayıcılara doğru inmeye başladı.</p>

    <p class="normal">Lando, Chewie’nin pelte halindeki elbisesiyle boğuşarak tüm gücüyle yoluna devam etti. Arkasını döndüğünde spacetrooperın patlayıcıları kurcaladığını gördü ama Mara’nın onları birbirine bağladığını biliyordu. Sadece birkaç dakika kalmıştı ve spacetrooperın yapabileceği bir şey yoktu.</p>

    <p class="normal">Patlamaya bir dakikadan az bir süre kala Lando ve Mara, Falcon’daki yerlerini almış ve Han da iniş pençesini içeri çekmişti.</p>

    <p class="normal">“Sizi görmek ne güzel!” dedi Han ve motorlara yüklendi.</p>

    <p class="normal">Falcon, Death Star’ın ekvatoru boyunca son hız geldiği yönden geriye doğru yol aldı. Işıkaltı motorları ardında kör edici bir beyazlıkla parladı.</p>

    <p class="normal">Hayatta kalan spacetrooper patlayıcılara erişmeyi başardı. Elbisesinde bulunan ve patlayıcıları sökmekte kullanılan lazer kaynağını titizlik ve hızla kullanarak patlayıcıları birer birer söktü ve uzay boşluğuna attı. Yedi patlayıcıdan altısını sökmeyi başarmıştı. Tam yedincinin üzerine gelmişti ki bir anda patlama gerçekleşti.</p>

    <p class="normal">Dışarıda devam eden savaşın ortasında Amiral Daala dişlerini sıktı. Sürmekte olan savaşa keyifsizce baktı.</p>

    <p class="normal">Saldırı beklediği gibi gitmemişti. Elindeki gücü yavaş yavaş azalıyordu. Zaten savaşa başladığında yeterince TIE avcısı yoktu; çoğu Gorgon’la son anda kaçmayı başardığı Cauldron Nebulası’nda yok olmuştu. Elinde sadece yedek kuvvetleri vardı ve onların da çoğu bu savaşta Asi avcıları tarafından yok edilmişti.</p>

    <p class="normal">Death Star prototipi, tepelerindeki gaz kümesinin içinden ortaya çıktığında Daala ne düşüneceğini şaşırmıştı. Bir anda sahip olduğunu zannettiği ateş gücüyle sevinçten çılgına dönmüştü. Savaşın gidişatı değişmişti – artık Asi asalakları silip süpürebilirdi.</p>

    <p class="normal">Fakat prototipin yetenek yoksunu Tol Sivron’un idaresinde olduğunu öğrendiğinde tüm keyfi kaçtı. “Neden ateş etmiyor?” dedi. “Tek atışta üç korvetle bir firkateyni yok edebilir. Neden ateş etmiyor?”</p>

    <p class="normal">Komutan Kratas hemen yanı başında duruyordu. “Bir fikrim yok, Amiralim.”</p>

    <p class="normal">Zaten bir cevap beklemediğini ima eder şekilde ona baktı. “Tol Sivron’un tüm yaşamı boyunca insiyatifi ele aldığı görülmemiştir.” dedi. “Şu anda da ondan bir işe yaramasını beklemek hata olur. Installation’a iki kat fazla yüklenin. Tol Sivron’a bu iş nasıl yapılır gösterelim.”</p>

    <p class="normal">Parlak gözlerini kısarak etrafına baktı. “Bu kadar pratik yeter.” dedi. “Maw Installation’ı ortadan kaldırmanın zamanı geldi. Ateş serbest!”</p>
  </div>

  <div class="calibre1" id="calibre_pb_74"></div>
</body>
</html>
