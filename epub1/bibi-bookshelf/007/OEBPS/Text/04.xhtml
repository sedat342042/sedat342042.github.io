<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" type="text/css" rel="stylesheet"/>
</head>

<body>
  <h1><em>Carew Cinayeti Vakası</em></h1>

  <p>Bir yıl kadar sonra, 18— yılının<a class="footnoteref" href="../Text/notlar.xhtml#n15" id="ref15">15</a> Ekim ayında, Londra görülmemiş vahşette, üstelik kurbanın yüksek konumu yüzünden daha da önem kazanan bir cinayetle yerinden oynadı. Olayın ayrıntıları fazla bilinmemekle birlikte ürkütücüydü. Nehirden fazla uzak olmayan bir evde bir başına yaşayan bir hizmetçi kız on bir sularında yukarıdaki yatak odasına çıkmıştı. Gerçi gecenin geç saatlerinde kenti sis kaplayacaktı, ama gecenin erken saatlerinde hava açıktı, dolunay hizmetçi kızın penceresinin baktığı dar sokağı ışıtıyordu. Anlaşılan, kızın romantik bir yaradılışı vardı; pencerenin hemen önünde duran sandığının üstüne oturmuş, derin hayallere dalmıştı. (Yaşadığını gözlerinden yaşlar boşanarak anlatırken dediğine bakılırsa) kendini hiçbir zaman insanlarla bu kadar barışık hissetmemiş, şu yaşadığımız dünyaya karşı hiçbir zaman bu kadar sevecen duygular beslememişti. Pencerenin önünde öylece otururken, kır saçlı, yaşlı ve yakışıklı bir beyefendinin dar sokakta oraya doğru yaklaşmakta olduğunu, sonra da ilk başta pek o kadar dikkatini çekmeyen ufak tefek bir beyefendinin ona doğru ilerlediğini fark etmişti. Konuşabilecek mesafeye geldiklerinde (tam da hizmetçi kızın gözünün önünde) yaşlı adam başını öne eğip son derece kibar bir tarzda bir şeyler söylemeye koyulmuştu. Öyle görünüyordu ki, söyledikleri pek de önemli değildi; aslında, el hareketlerine bakılırsa, yalnızca yolu soruyor gibiydi; ama konuşurken ay ışığı yüzüne vurmuş, bu da kızın çok hoşuna gitmişti; adamın tavrında masum ve şimdilerde pek rastlanmayan bir nezaket, ama aynı zamanda sanki durmuş oturmuş bir kendinden memnuniyetten gelen bir asalet okunuyordu. Çok geçmeden bakışlarını ötekine kaydıran kız, adamın daha önce efendisini ziyarete gelen ve hiç de hoşlanmadığı şu Bay Hyde olduğunu fark ederek çok şaşırmıştı. Adam elindeki kalın bastonla oynayıp duruyor; tek bir söz söylemeden, bastırılmış bir sabırsızlıkla dinliyordu sanki. Sonra birden büyük bir hiddete kapılarak ayağını hızla yere vurmaya, bastonunu sağa sola sallamaya ve (kızın ifadesine göre) deli gibi bağırıp çağırmaya başlamıştı. Yaşlı beyefendi çok şaşırmış ve azıcık kırılmış gibi bir adım geri çekilmiş, işte tam o anda Bay Hyde kendini tümden kaybedip, adamcağızı bastonuyla döve döve yere sermişti. Çok geçmeden, yabanıl bir öfkeyle kurbanını ayaklarının altına alıp üstünde tepinmeye, birbiri ardı sıra darbeler indirmeye başlamıştı; yaşlı adamın kemiklerinin tuzla buz olduğu duyulmuş, gövdesi yolun kıyısına yuvarlanmıştı. Hizmetçi kız, gördükleri ve işittiklerinin dehşeti karşısında bayılmıştı.</p>

  <p>Kendine gelip de polis çağırdığında saat ikiydi. Katil çoktan çekip gitmişti; ama tanınmaz durumdaki kurbanı sokağın ortasında yatıyordu. Cinayetin işlendiği baston son derece nadir, çok sağlam ve ağır bir ağaçtan yapılmış olsa da, o gözü dönük zalimliğin zoruyla kırılıp ikiye bölünmüştü; bir parçası hemen oradaki mazgala yuvarlanmış, öbür parçasını da kuşkusuz katil alıp götürmüştü. Kurbanın üstünden bir para kesesiyle bir altın saat çıkmıştı; ama belli ki postaya vermek üzere yanına aldığı ve Bay Utterson’ın adı ve adresinin yazılı olduğu, mühürlenmiş ve pul yapıştırılmış bir zarf dışında, ne bir kartvizit vardı ne de bir kimlik.</p>

  <p>Zarf ertesi sabah avukata daha yatağındayken getirildi; zarfı görüp de olup biteni öğrenir öğrenmez ciddi bir havaya bürünen avukatı bir düşüncedir almıştı. “Cesedi görmeden hiçbir şey söylemeyeceğim,” dedi, “çok vahim bir durum olabilir. Ben giyinene kadar bekleme lütfunda bulunur musunuz?” Yüzündeki ciddi ifadeyi bozmadan çabucak kahvaltısını etti ve arabasına atladığı gibi cesedin götürülmüş olduğu polis merkezinin yolunu tuttu. Hücreden içeri girer girmez de başıyla onayladı.</p>

  <p>“Evet,” dedi, “Tanıyorum. Ne yazık ki Sir Danvers Carew olduğunu söylemek zorundayım.”</p>

  <p>“Aman tanrım,” diye bağırdı polis memuru, “nasıl olur?” Hemen ardından da, meslekten gelen bir hırsla gözleri parladı, “Bu iş çok gürültü koparır,” dedi. “Belki siz adamı bulmamıza yardım edebilirsiniz.” Sonra da, hizmetçi kızın gördüklerini kısaca anlatıp kırık bastonu gösterdi.</p>

  <p>Bay Utterson daha Hyde adını duyar duymaz kaygıya kapıldı; ama sopa önüne konulduğunda artık en ufak bir kuşkusu kalmadı: Yıllar önce Henry Jekyll’a kendisinin hediye ettiği bastonu, kırılmış ve örselenmiş de olsa hemen tanıyıvermişti.</p>

  <p>“Şu Bay Hyde dediğiniz ufak tefek bir adam mı?” diye soracak oldu.</p>

  <p>“Hizmetçi kıza bakılırsa, bayağı ufak tefek ve bayağı ürkütücü bir adam,” dedi polis memuru.</p>

  <p>Bay Utterson düşüncelere daldı; derken, başını kaldırıp “Benimle birlikte gelirseniz,” dedi, “sanırım sizi arabamla onun evine götürebilirim.”</p>

  <p>Bu arada, saat sabahın dokuzu olmuş ve ortalığa mevsimin ilk sisi çökmüştü.<a class="footnoteref" href="../Text/notlar.xhtml#n16" id="ref16">16</a> Gökyüzü kocaman, kopkoyu bir tabakayla kaplanmıştı, ama rüzgâr savaş düzeni almış bu dumanlara durmadan yüklenip onları darmadağın ediyordu; öyle ki, araba sokaklar boyunca ağır ağır ilerlerken, Bay Utterson alacakaranlığın olağanüstü renk ayırtılarını izleyebiliyordu; ortalık akşamın son saatleriymiş gibi karanlığa bürünüyor, sonra garip bir yangının ışıkları gibi parlak ve canlı bir kahverengi ışıltı beliriyor, ardından sis bir an dağılıveriyor, bezgin bir gün ışığı fır dönen çembersi dumanlar arasından göz kırpıyordu. Bir görünüp bir kaybolan bu görüntüler arasında, kasvetli Soho semti çamurlu yolları, gelip geçen kılıksız insanları ve hiç söndürülmemiş ya da karanlığın bu dokunaklı yeniden saldırısını geri püskürtmek için yeniden yakılmış sokak lambalarıyla, Bay Utterson’a, karabasanlara boğulmuş bir kentin mahallesi gibi geliyordu. Üstelik, aklından geçen düşünceler de en ruh karartıcı renklere bürünmüştü; arabada kendisine eşlik edene bir göz attığında, kanunun ve kanun adamlarının her gün yaşadığı, hatta bazen en dürüst insanlara bile uzanabilen dehşetin biraz olsun ayırdına vardı.</p>

  <p>Araba verilen adreste durduğunda, sis az da olsa kalktı ve pislikten geçilmeyen bir sokağı, bir koltuk meyhanesini, Fransız yemekleri yapan ucuz bir aşevini, tefrika roman fasiküllerinin ve sudan ucuz salataların satıldığı bir dükkânı, kapı aralarına toplaşmış perişan kılıklı çocukları ve anahtarları ellerinde bir sabah kahvesi içmek için dışarıya fırlamış her milletten bir sürü kadını Bay Utterson’ın gözleri önüne serdi; ama çok geçmeden kızıl kahverengiye çalan sis oralara yeniden çöktü ve onu içine daldığı bu yabani ortamdan kopardı. Henry Jekyll’ın gözdesinin, çeyrek milyon sterlinin mirasçısı olan adamın evine gelmişlerdi.</p>

  <p>Kapıyı solgun yüzlü, hafif kır saçlı yaşlı bir kadın açtı. Lanet suratından ikiyüzlülük akıyordu, ama edep erkân bilir bir hali vardı. Evet, orası Bay Hyde’ın eviydi, ama kendisi evde değildi; gece çok geç gelmişti, ama daha bir saat geçmeden yeniden dışarıdaydı; bunun garipsenecek bir yanı yoktu; çünkü sağı solu belli olmayan bir adamdı ve sık sık ortadan kayboluyordu; mesela nerdeyse iki aydır onu ilk kez görmüştü.</p>

  <p>“İyi öyleyse, içeriyi bir görmek istiyoruz,” dedi avukat; kadın bunun mümkün olmadığını söylemeye kalkınca da, “O zaman yanımdakinin kim olduğunu söyleyeyim bari,” diye ekledi. “Scotland Yard’dan Komiser Newcomen.”</p>

  <p>Bunun üzerine kadının yüzü çirkef bir hazla ışıdı. “Ya!” dedi, “demek başı belada! Ne yaptı acaba?”</p>

  <p>Bay Utterson ile komiser birbirlerine baktılar. “Bu Hyde denen adam pek hayranlık duyulan biri değil galiba,” dedi komiser. “Hadi, hanım, bana ve bu beye izin ver de içeriye bir göz atalım.”</p>

  <p>Yaşlı kadının oturduğu bölüm dışında boş olan koca evde Bay Hyde’ın yalnızca birkaç odayı kullandığı anlaşılıyordu; ama bu odalar lüks eşyalar ve ince bir beğeniyle döşeliydi. Bir dolap ağzına kadar şarap doluydu; tepsi gümüş, sofra örtüleri ve peçeteler ise ketendi; duvarda (Utterson’ın tahminine göre) sanattan çok iyi anlayan Henry Jekyll’ın hediyesi güzel bir resim asılıydı; halılar ise farklı tarzlarda olmakla birlikte renk uyumu içindeydi. Ne var ki, odalar kısa bir süre önce alelacele yağma edilmişe benziyordu; cepleri tersyüz edilmiş giysiler yerlerdeydi; kitlemeli çekmeceler ardına kadar açılmıştı; şöminedeki gri kül yığınına bakılırsa bir sürü kâğıt yakılmıştı. Komiser korları eşeleyip yeşil bir çek defterinin ateşe direnmiş koçanını çıkardı; bastonun öbür yarısı da kapının arkasında bulununca, kuşkuları iyice perçinlenen komiser yüreğinin ferahladığını söyledi. Bankaya gidip de, katilin hesabında binlerce sterlin bulunduğunu gördüklerinde ise komiserin ağzı kulaklarına vardı.</p>

  <p>“En küçük bir kuşkunuz kalmasın, efendim,” dedi Bay Utterson’a. “Artık avucumun içinde sayılır. Aklı başından gitmiş olsa gerek, yoksa bastonu orada bırakır mıydı, daha da önemlisi çek defterini yakar mıydı? Parasız eli kolu bağlanır. Bankada bekleyelim ve el ilanlarını dağıtalım, yeter.”</p>

  <p>Gel gör ki, el ilanlarını dağıtmak o kadar kolay değildi; çünkü Bay Hyde’ın pek az özelliği biliniyordu – hizmetçi kadının efendisi bile onu yalnızca iki kez görmüştü; ailesinin izi bulunamıyordu; tek bir fotoğrafı bile yoktu; tarif edebilen birkaç kişinin söyledikleri de onu öylesine gördükleri için birbirini tutmuyordu. Tek bir noktada anlaşıyorlardı: Kaçağın kendisini görenleri o saat sarsan o tanımlanması olanaksız çarpıklığın uyandırdığı ürküntü.</p>
</body>
</html>