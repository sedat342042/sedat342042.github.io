<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>GucunKahramann</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <div class="chapter">
    <h1 class="baslik1" id="calibre_toc_28">28</h1>

    <p class="normal">İmparatorluk Islah Tesisi’nin koca kapısı ne kımıldamış ne de Han kapıyı çaldığında biri tarafından açılmıştı. Doğal olarak.</p>

    <p class="normal">Lando ve Mara Jade’le birlikte Kessel’in aşınmış yüzeyinde Lady Luck’ın deposundan aldıkları özel giysileri giymiş halde duruyordu. Mara, Han’a doğru eğildi, bağırışı ağzını kaplayan maske tarafından boğuldu.</p>

    <p class="normal">“Aydan tam teçhizatlı bir saldırı birliği çağırabiliriz.” dedi. “Yeterli ateş gücüne sahibiz.”</p>

    <p class="normal">“Hayır!” diye bağırdı Lando. Koyu renk gözleri endişe ve heyecanla parlamıştı. “Tesise zarar vermeden içeri girmenin bir yolu olmalı!”</p>

    <p class="normal">Soğuk ve kuru hava gözlerini yakan Han, rüzgardan korunmak için arkasını döndü. Moruth Doole’un adamı Skynxnex, onu ve Chewbacca’yı kendilerine soluma aparatlarını vermeden baharat madenlerine sürüklediği zamanı hatırladı. Şu anda Han, Doole’u hapishaneden dışarı atmaktan başka bir şey istemiyordu. Böylece o koca kurbağa kılıklı şey de nefessiz kalmanın ne olduğunu anlamış olacaktı.</p>

    <p class="normal">Islah tesisinin yöneticisi Doole, glitterstimin kara borsasını idare ediyor, Han ve kaçakçılarla anlaşarak değerli yükünü Jabba gibi gangsterlere ulaştırıyordu. Fakat Doole’un işine geldiğinde iş ortaklarını İmparatorluk’a teslim etmek gibi bir adeti vardı. Doole çok önceleri Han’a da döneklik etmiş ve onu kargosunu atmak zorunda bırakmıştı - ki bu Jabba’yı çok kızdırmıştı...</p>

    <p class="normal">Han, Kessel’e gelmeyi hiç istememişti. Karısının ve çocuklarının yanına dönmek istiyordu. Dostu Chewbacca’yı yeniden görmek istiyordu. Adam gibi bir tatile çıkmak istiyordu, bir kez olsun.</p>

    <p class="normal">“Daha iyi bir fikrim var.” dedi Mara, Han’ın düşüncelerini bölerek. Başını kaldırıp bulutlu gökyüzüne baktı. “Bilgisayar korsanı Ghent’i de beraberimde getirmiştim. Şu anda garnizon ayında. Onu hatırlarsınız. Talon Karrde’nin gözde elemanlarından biriydi. Giremeyeceği bilgisayar yok.”</p>

    <p class="duz-metin">Han genç ve ukala korsanı hatırladı: Elektronik ve bilgisayar sistemlerini yalayıp yutmuş, heyecanlı bir gençti ama tam bir boşboğazdı. Han omuz silkti. Sosyal yeteneklerine ihtiyaç yoktu zaten. Şu an onlara savunma sistemlerine girecek birisi gerekiyordu.</p>

    <p class="normal">“Tamam, Falcon’la onu buraya getir.” dedi Han. “Ayrıca gemide işimize yarayabilecek birkaç alet de var. Bu işi ne kadar çabuk halledersek buradan o kadar çabuk gideriz.”</p>

    <p class="normal">Lando da aynı fikirdeydi. “Hasar vermeden girmemizi sağlayacak herhangi bir yol...”</p>

    <p class="normal">Mara dudaklarını sıktı. “Ayrıca beraberimde bir de savaşçı timi getireceğim. Elimde dört Mistryl muhafızı ve yeni ittifaktan pek de hoşnut olmayan bir grup kaçakçı var. Uzun süredir doğru düzgün bir dövüşe katılmamaktan şikayet ediyorlardı.”</p>

    <p class="normal">Bir saat sonra özel giysileri içerisinde bile üşümüş ve rahatsız olan Han, Lady Luck’ın itici poduna oturdu. Çok uzaktaki iki atmosfer fabrikasından yükselen buhar haricinde gezegende yaşama belirtisi yoktu. Fakat baharat madenlerinin derinliklerinde gördükleri her canlıya saldırmak için hazır bekleyen korkunç enerji örümceklerinin yaşadığını biliyordu.</p>

    <p class="normal">Han, atmosferden gelen bir aracın ışıkaltı motorunun sesiyle birbirine karışan sonik patlamaları duydu. Gökyüzünü gözleriyle taradı ve sonunda onlara doğru gelen Millenium Falcon’u gördü.</p>

    <p class="normal">Gemi, Lady Luck’ın yanına beyaz ve düz bir alana indi. Rampa açıldı ve dört kaçakçı dışarı çıktı: İki uzun ve kaslı kadın – Mistryl muhafızları - kıllı, domuz suratlı bir Whiphid ve bir sürüngen Trandoshalı; her biri üzerinde Kaçakçılar İttifakı’nın arması olan bir üniforma giyiyordu. Tepeden tırnağa silahlıydılar; kemerlerinde bir savaşa yetecek kadar cephane de taşıyorlardı.</p>

    <p class="normal">Rampadan son inen kişi hala maskesini yüzüne oturtmaya çalışan fırıl fırıl gözleri ve dağınık saçlarıyla Ghent’ten başkası değildi. Mara’ya dönüp başıyla işaret etti, sonra da dikkatle barikatlı kapıya bakmaya başladı. Omzunda içi aletler, dağıtıcılar ve devrelerle dolu bir çanta asılıydı. “Benim için çocuk oyuncağı.” dedi.</p>

    <p class="normal">Mara Jade ve Lando, Han’ın yanına oturup Ghent’in Kessel’in sefil ortamına aldırmadan tüm dikkatini vererek çalışmasını izlediler.</p>

    <p class="normal">“Kessel Hapishanesi’ne girmek için bu kadar uğraşacağım kırk yıl düşünsem aklıma gelmezdi.” dedi Han.</p>

    <p class="normal">İmparatorluk Islah Tesisi’nin aşağı seviyelerinde kilitli bir kapının ardında gizlenmiş olan Moruth Doole, eski güzel günleri özlemle andı. Birkaç aydır sürekli paranoya halinde sürdürdüğü yaşamın ardından İmparatorluk’a hizmet etmek bile ona cennet gibi gelmeye başlamıştı.</p>

    <p class="normal">Yıllar önce hapishanenin kontrolünü ele geçirmesinin ardından, Doole, müdürün ofisine taşınmış ve alkali çöllerin ıssız saflığını izlemişti. Taze uçan böceklerle besleniyordu. Canı istediği zaman da kişisel haremindeki esir dişi Rybetlerle çiftleşiyordu.</p>

    <p class="normal">Ama Daala’nın saldırısının ardından korunma amacıyla yüksek güvenlikli hücrelerden birisine taşınmıştı. Kendince hazırlıklar yapmış ve savunma kurmuştu çünkü er ya da geç birinin peşine düşeceğini biliyordu.</p>

    <p class="normal">Hücrelerin duvarları kalın ve zırhlıydı. Tepesindeki ışıklar zaten iyi olmayan görüşünde şekiller belirmesine yol açıyordu. Odaklanmasına yardım eden mekanik gözü açtı. Cihaz Kessel etrafında cereyan eden savaş sırasında kırılmıştı. Mekanik konularda usta olan Doole, dişli ve lensleri bir araya getirmişti; ama eskisi gibi düzgün çalışmıyor ve görüşü zaman zaman bozuluyordu.</p>

    <p class="normal">Doole hücresinin soğuk zeminini arşınladı. Her şey kötüye gidiyordu. Kessel gezegeni terk edilmişti, yüzeyde sadece harabeler ve gökyüzünde de kara delik kümesine kadar uzanan bir alanda sayısız gemi enkazı vardı. Doole kaçmak için bile bir gemi bulamamıştı. Burada kalmak istemiyordu – ama başka şansı da yoktu.</p>

    <p class="normal">Kör larvalar bile – Doole’un zifiri karanlık odalara kilitlediği zihin açıcı glitterstimlere dönüşecek olan büyük gözlü yaratıklar - huzursuzlanıyordu. Onlarla ilgilenmiş, onlara yemek vermişti - ancak onları hayatta tutacak ama büyümelerini yavaşlatacak kadar - ama şimdi onlar da zorluk çıkarmaya başlamıştı.</p>

    <p class="normal">Doole homurdandı, kalın dudaklarıyla bir viyaklama sesi çıkardı. Larvalar, henüz son metamorfozlarını geçirmemiş olan olgunlaşmamış Rybetler, onun nankör çocuklarıydı. Kördüler, solucan şeklindeydiler ve hemen hemen Doole kadar da büyüktüler. Larvalar, şeffaf kılıflara baharat liflerini ören mükemmel işçilerdi ve ışıkla bir anlık temas bile tüm ürünü mahvederdi. Çocukları karanlıkta mutlu bir şekilde çalışırlardı. Peki ya ona karşı hiç minnet göstermişler miydi?</p>

    <p class="normal">Birkaç larva kaçmış, rasgele hapishane koridorlarında dolaşmaya başlayarak gölgeli hücrelere saklanmışlar ve eğer Doole onları aramaya gelirse diye pusuda beklemeye başlamışlardı. Fakat Doole’un onları aramak gibi bir niyeti yoktu. Yapacak daha önemli işleri vardı.</p>

    <p class="normal">Daha da kötüsü en büyük erkek larva Doole’un özellikle seçtiği dişileri de serbest bırakmıştı. Dişiler hapishanenin labirentine kaçıp kaybolmuşlardı ve böylece bu en sıkıntılı günlerinde Doole, haremiyle vakit geçirip rahatlama fırsatından da mahrum kalmış oluyordu.</p>

    <p class="normal">Kendisini ofisine kilitleyip, volta atmaktan ve kendi düşünceleriyle başbaşa kalmaktan başka çaresi kalmamıştı. Depolara gideceği zaman tam teçhizat yola çıkıyor, işini en kısa sürede halledip alabildiği kadar yiyecek alıp hemen geri geliyordu.</p>

    <p class="normal">Bir kaçış tüneli de vardı tabii ki. Baharat madenleriyle hapishane arasında bir tünel açmıştı. Doole bu tünellerde çokça vakit geçirse de gezegenden çıkmanın yolunu bir türlü bulamamıştı. Ayrıca tüneller de artık her zamankinden daha tehlikeliydi.</p>

    <p class="normal">Daala’nın saldırısının ardından madencilerin çoğu kaçmıştı. Muhafızlar ve gürültü çıkaran makineler olmayınca örümcekler yukarı çıkmış ve duvarlara glitterstimden ağlarını örmüşlerdi. Doole, kinetik enerji dedektörleriyle baktığı zaman gittikçe yüzeye yaklaşan yaratık sürülerini görebiliyordu.</p>

    <p class="normal">Çaresiz Doole ranzasına oturdu, zindanının basık havasını içine çekti. Başka bir zaman olsa bu onun için konforlu bir ortam olabilirdi ama çenesini ellerinin üzerine koyup monitörlere bakmaktan başka bir şey yapmadı.</p>

    <p class="normal">Dışarıya inen gemiyi hayretle izledi. Tüm insanlar onun gözünde birbirine benzese bile Doole, zırhlı kapının etrafında dolanan üç kişiden birini hemen tanımıştı: Han Solo, bu evrende en nefret ettiği ve tüm bunların başına gelmesine neden olan kişi.</p>

    <p class="normal">Meymenetsiz hapishane kapısının hemen önünde Han, işine devam eden Ghent’i izliyordu. Elindeki her türlü aleti ve kombinasyonu kullanarak savunma sisteminin içerisindeki bir boşluğu bulmaya çalışıyordu.</p>

    <p class="normal">Ghent zafer kazanmış edasıyla yumruğunu gökyüzüne kaldırdı. Izgara şeklindeki takviyeli savunma parmaklıkları görünmez raylar üzerinde hareket etti. Büyük bir gürültüyle yükleme boşaltma kapısı yanlara doğru açıldı ve kanatları duvarlara gömüldü. Yüksek basınçlı hava hapishaneden dışarı doğru boşaldı.</p>

    <p class="normal">Dört kaçakçı, silahlarını sırtlayıp çatışmaya hazır halde hapishaneye daldılar. İki Mistryl muhafızı en öndeydi, sırtlarını duvarlara dayayarak ilerliyorlardı. İri kıyım Whiphid ve pullu derili Trandoshalı hiç umursamadan yolun ortasından devam ettiler.</p>

    <p class="normal">Karanlık yoldan bir saldırı gelmedi. “Haydi, gidip Moruth Doole’u bulalım.” dedi Han.</p>

    <p class="normal">Fazla seçeneği olmayan Doole hemen karar vermek zorundaydı. Han Solo ve komando grubunun içeri girişini izlemişti – bir de Kessel Hapishanesi için en iyi korunan hapishane derlerdi, peh!</p>

    <p class="normal">Doole binanın savunma sistemini, dış lazerleri ve ayrıştırıcı alanları nasıl kullanacağını bilmiyordu. Sağ kolu olan Skynxnex olmadan çaresizdi ama korkuluğa benzeyen sersem, baharat tünellerinde Han’ı kovalarken enerji örümcekleri tarafından öldürülmüştü.</p>

    <p class="normal">Çaresiz kalan Doole, kendi çocukları olan, jelatin yumurtalarından çıktıkları günden beri hareminin üreme havuzunda tuttuğu kör larvalara güvenmesi gerektiğine karar verdi.</p>

    <p class="normal">Doole hemen koşup hapishanenin cephaneliğinden silahları topladı. Koruyucu kapıları açtığı sırada omuzlarındaki çantanın da içi tabancalarla doluydu. Aniden ışığı gören larvalar tırtıllar gibi geriye doğru kaçtılar, kimin geldiğini anlamaya çalışırlarken kör gözleri dışarı doğru çıkıyordu.</p>

    <p class="normal">“Benim, benim.” dedi Doole. Parlak ışık soluk derilerini aydınlatmıştı. Parmakları ve kolları kısa ve henüz şekil almamış olan nemli ve güdük eller uzandı. Larvalar kendilerine has sesler çıkarırken ağızlarının altında solucana benzeyen uzantıları titriyordu.</p>

    <p class="normal">Doole, larvaların en büyük ve güçlülerini rampalar üzerinden aşağı katlara getirdi. Onları muhafız olarak kendi hücresine koyacaktı. Kör oldukları için silahla bir şey vurmalarını beklemiyordu ama hiç değilse emir verdiği zaman şevkle ateş edeceklerini umuyordu. Yeterli çapraz ateş açarlarsa özel bir kalkanın arkasında saklanacak olan Doole, Han ve diğerlerini öldürebilirdi.</p>

    <p class="normal">Doole, onları hücresine doğru sürerken korkularının ve belirsizliklerinin mis gibi olan kokusunu alabiliyordu. Olgunlaşmamış Rybetler değişikliği sevmezdi ve yetişkin hale gelip kendi zeka ve bilinçlerine kavuşana kadar da tekdüze bir hayattan hoşlanırlardı.</p>

    <p class="normal">Zihni başka ne tür savunma metotları bulabilirim sorusuyla meşgul halde ilerlerken birden diğer odalardan duyduğu tiz çığlıklarla sarsıldı. Özgür kalmış birkaç dişi Rybet bağırarak onlara keskin nesneler fırlatıyordu.</p>

    <p class="normal">Kendisine doğru gelen kırık saydamçelik parçalar ve keskin bıçakları gören Doole hemen eğildi. Sırtındaki çantalardan bir silah çıkarmaya çalışırken koca bir bardak tam da kafasının yumuşak kısmına geldi. Çantalardan birini düşürdü ve can havliyle koridor boyunca kaçmaya başladı.</p>

    <p class="normal">Larvaların çoğu onu takip ederken diğerleri de anneleriyle birlikte kaldı. Doole kaçtı, tek istediği güvenli hücresine dönmekti. Nihayet hücresine varıp kapıyı arkasından kilitledi. Çantayı yere koyup altı tane potansiyel savunmacının her birine bir tabanca verdi.</p>

    <p class="normal">“Sadece duyduğunuz gürültüye doğrultun yeter.” dedi. “İçeri girdiklerinde ateş etmek size kalmış. İşte burası tetiği.”</p>

    <p class="normal">Pürüzsüz derili hayvanlar titredi ve ağız uzantılarını silahın namlusu üzerine koydular.</p>

    <p class="normal">“Sadece çevirin, o ateş edecek.” diyerek Doole tabancaları ellerine yerleştirip kapıya doğru çevirdi.</p>

    <p class="normal">Mekanik gözündeki görüntü yine bulanıklaştı, Doole hiçbir şey göremiyordu. Korkuyla bağırdı. Kaçış tüneli fikri şu anda ona çok daha cazip gelmişti.</p>

    <p class="normal">Artan korkusunun midesinde hissettiği baskısıyla Han, hapishane koridorlarında koşmaya devam etti. Koca bina bomboştu ve gölgelerden başka bir şey yoktu.</p>

    <p class="normal">Telsizden Mara Jade’in sesi duyuldu, “Onu bulduk, Han Solo. Zindanlardan birine gizlenmiş. Gözetleme kamerasına girdik. Yanında birkaç garip yaratık var ve silahlılar.”</p>

    <p class="normal">“Gidiyorum.” dedi Han.</p>

    <p class="normal">Alt koridorlara vardığında Han, kilitli kapının desteklendiğini gördü. Mara, kameradan iki Mistryl muhafızın kapıya detonatör yerleştirmelerini izledi.</p>

    <p class="normal">Lando gergin şekilde yürüyordu. “Zorda kalmadıkça zarar vermeyin.” dedi, “Zaten Kessel’de tamir gerektiren yeterince yer var.”</p>

    <p class="normal">İki kadın ona dikkat etmeden hemen uzaklaştı. Hemen bir köşeye çöküp kulaklarını da tıkadılar ve detonatörler infilak etti.</p>

    <p class="normal">Kapalı kapının ardından birden ateş edilmeye başlandı, lazer ışınları duvarlardan sekiyordu.</p>

    <p class="normal">“Hayır, hayır, şimdi değil!” diye bir bağırış duyuldu ki Han sesin sahibinin Moruth Doole olduğunu anlamıştı.</p>

    <p class="normal">Son detonatör de büyük bir gürültüyle patladı. Kıllı Whiphid ağır levhaları kenara çekmek için öne çıktı.</p>

    <p class="normal">“Dikkat et.” diye bağırdı Mara.</p>

    <p class="normal">Yumuşak larvalar her yöne ateş ederken Whiphid eğildi ve yerde yuvarlandı. Kocaman cam gözleri hiçbir şey göremese de fıldır fıldır dönüyordu.</p>

    <p class="normal">“Haklayın onları!” diye haykırdı Doole. Larvalar hemen sesin geldiği yöne dönüp Doole’a doğru ateş etmeye başladılar fakat o çoktan zırhlı levhanın arkasında siper almıştı. “Bana değil!”</p>

    <p class="normal">Sürüngen Trandoshalı tıslayarak içeri ateş açtı ve kör larvalardan ikisini biçti. Odaya daldı ama diğer kaçakçılar daha gelmemişti ki bir patlama da tavanda oldu. Han, Mara ve Mistryl muhafızları bunu fırsat bilip sinerek ve ateş ederek ilerlediler. Tavandan yanan kalaslar düşerken Han bir larvayı daha vurdu.</p>

    <p class="normal">İntikam aşkıyla yanan dişi Rybetler sürüsü tavandan Doole’un özel hücresine yağmaya başladı. Her biri taşıdığı silahla Doole’un arkasında saklandığı levhaya rengi kırmızıya dönene kadar ateş ettiler.</p>

    <p class="normal">Kör larvalar yeni gürültüye yöneldi ama sanki aralarında bir anda gizli bir iletişim olmuş gibi durup tekrar Doole’a yönelip ateşe başladılar.</p>

    <p class="normal">“Durun, durun!” diye bağırdı Doole.</p>

    <p class="normal">Han sürünerek Lando’nun yanına geldi, bu iç savaşın ortasında ateşleri üzerine çekmek istemiyordu. Doole çığlık atıp aşırı ısınan kalkanını bıraktı. Mekanik gözü fırlayıp bin parçaya ayrıldı. Uzun parmakları can havliyle bir düğmeye bastı ve hemen altında bir kapak açıldı. Doole çığlık çığlığa açılan kapıdan soğuk ve karanlık madenlere giden kaçış tüneline düştü.</p>

    <p class="normal">“Kaçmadan yakalayalım!” diye bağırdı Lando. “Onun baharat madenlerimde kol gezmesini istemem.”</p>

    <p class="normal">Hayatta kalan larvalar da onun peşi sıra tünele dalmak istediler, takip mi edecekler yoksa yakalamak mı istiyorlardı belli değildi. Fakat amfibik dişiler onları tutarak tünellere girmelerini engellediler. Koca gözleriyle işgalci kaçakçılara endişeyle baktılar.</p>

    <p class="normal">Han, tünele açılan kapının yanında diz çöktü ve eğilip karanlık tünele baktı. Perdeli ayaklarıyla koşan Doole’un ayak seslerinin uzaklaştıkça zayıfladığını duydu.</p>

    <p class="normal">Larvalar tünelin içinden peşi sıra birkaç el ateş ettiler. Lazer ışınları tünel boyunca gidip duvarlara çarptı. Aktif hale gelen glitterstimlerden ışıklar yayıldı.</p>

    <p class="normal">Han daha sonra kanını donduran başka bir ses duydu. Tiz bir sesti, sanki yüzlerce bacak aceleyle tünel zemininde hareket ediyordu. Han iyice zayıflasa da Doole’un ayak seslerini hala duyabiliyordu. Canlı bir bedenin ısısının çektiği çok sayıda bacak sesi de o seslere eşlik ediyordu... Sonunda körlemesine çıkış yolu arayan Doole’un nefesi kesildi.</p>

    <p class="normal">Tüm tünel, uzun süredir boş kalan tünellerde besin bulmuş olmanın coşkusuyla harekete geçen enerji örümceklerinin sesleriyle kaplanmıştı, Han’ın tüyleri diken diken oldu.</p>

    <p class="normal">Yürekleri parçalayan bir feryadın ardından Doole’un ayak sesleri sustu. Ayak sesleriyle birlikte çığlığı da bir anda kesilmişti. Ani sessizlik şimdi çığlıktan bile daha ürkütücü görünüyordu. Han hemen geri çekildi ve tünel kapağını kapatarak enerji örümceklerinin başka av aramaya çıkmasını engelledi.</p>

    <p class="normal">Geriye yaslandı, kalbi çarpıyordu. Kaçakçılar kazandıkları zaferden dolayı mutlu görünüyorlardı. Whiphid kollarını kavuşturmuş ve duvara yaslanmıştı. “İyi iş.” dedi.</p>

    <p class="normal">Trandoshalı sanki yiyecek bir şeyler arıyormuş gibi etrafına baktı. Dişi Rybetler vurulan larvaların yanına giderek yaralıyı tedavi etmeye başlarken ölenler için de yas tuttular.</p>

    <p class="normal">Lando yanına çökerken Han da iç çekti. “İşte Lando,” dedi, “şimdi istediğin gibi yeniden dekore edebilirsin.”</p>

    <p class="normal">Han, Lando ve Mara, Falcon’la tekrar garnizon ayına döndüler. Mara ve Lando birbirine biraz daha yakındı ve Lando artık ondan bir kelime ya da gülücük alabilmek için eskisi kadar zorlamıyordu. Hatta Mara, Lando’dan gözünü kaçırma ve konuşurken çenesini kaldırma huyunu bile bırakmıştı. Zamanının çoğunu Lando’yu, Lady Luck’ın hapishanenin güvenlik duvarının arkasında kalırsa daha güvende olacağına ikna etmeye çalışmakla geçirdi. Lando’nun pek içine sinmemişti ama Mara Jade’le de ters düşmek istemiyordu.</p>

    <p class="normal">“Bir sürü evrak işi bizi bekliyor.” dedi Mara. “Aydaki üste gerekli tüm belgeler hazır bekliyor. Aramızdaki formaliteleri halledebiliriz ama hala imzalanması ve gönderilmesi gereken bir sürü belge var.”</p>

    <p class="normal">“Sen nasıl istersen.” dedi Lando. “Uzun ve mutlu bir ortaklık olmasını istiyorum. Sen ve ben Kessel’deki üretimi nasıl en verimli hale getirebiliriz diye düşünmeliyiz. Glitterstim üretimine bir an önce başlamamız ikimizin de yararınadır. Özellikle de bu kadar parayı buraya yatırdıktan sonra.”</p>

    <p class="normal">Han onları dinliyordu ama aklı ailesindeydi. “Sadece eve gitmek istiyorum, gereksiz seyahatlerden bıktım.”</p>

    <p class="normal">Falcon, büyük aydan boşalan havanın oluşturduğu sisli küreyi aşarak uzaklaştı. Kessel’in türbülanslı atmosferinden ayrılır ayrılmaz da uzayda süzülerek yoluna devam etti.</p>

    <p class="normal">Bir anda telsizi aydaki üsten gelen yardım çağrısıyla çınladı. “Dikkat! Kessel’e yaklaşan büyük bir gemi tespit ettik. Hem de çok büyük.”</p>

    <p class="normal">Han hemen harekete geçti. “Lando, tarayıcıları kontrol et.”</p>

    <p class="normal">Lando hemen dik oturarak yardımcı pilot paneline baktı, bir yandan da pencerelerden dışarıyı kontrol ediyordu. “Sadece büyük değil.” dedi.</p>

    <p class="normal">Han pencereden küre şeklindeki şeyi görebiliyordu. Minyatür bir ay boyutunda ve küre şeklinde devasa bir metal iskelet.</p>

    <p class="normal">“Bu Death Star.”</p>

    <p class="normal">Tamirat Tol Sivron’un beklediğinden daha uzun sürmüştü ama prototip nihayet en yakın gezegene gidip saldıracak hale getirilmişti.</p>

    <p class="normal">Sivron koltuğunda yayılarak keyifle stormtrooper komutanın etrafa emir yağdırmasını izledi. Sorumluluğu bölmek yöneticiliğin ilk koşuluydu. Diğerleri çalışırken bu koltukta oturmak çok hoşuna gidiyordu.</p>

    <p class="normal">Güdük ve kel Doxin oturduğu koltuktan öne doğru eğildi. “Hedef görüşümüze girdi, Müdür Sivron.”</p>

    <p class="normal">“Güzel.” dedi Sivron ve gezegeni çevreleyen çizgili atmosfere ve yörüngesindeki aya baktı.</p>

    <p class="normal">“Bölgede dikkate değer bir gemi trafiği mevcut.” dedi Devaronlu Yemm. “Gelecekte işimize yarar düşüncesiyle izleyip kaydedeceğim. Prototipin performansıyla ilgili rapor hazırlamamız gerekirse tüm verilere ihtiyacımız olacaktır.”</p>

    <p class="normal">“Burası bir Asi üssü.” dedi Tol Sivron. “Buna şüphe yok. Şu gemilere ve konumlarına bak. Burası tutsağımız Han Solo’nun geldiği yer olmalı.”</p>

    <p class="normal">“Nasıl böyle eminsiniz?” dedi Golanda.</p>

    <p class="normal">Sivron omuz silkti. “Death Star’ın test edilmesi gerekiyor değil mi? Elimizin altında da Asi üssü olması muhtemel bir hedef var.”</p>

    <p class="normal">Stormtrooper komutan taktik istasyonda duruyordu. “Ay üssünden verilen alarmlarla ilgili sinyaller alıyoruz. Orada bir tür askeri tesis varmış gibi görünüyor.”</p>

    <p class="normal">Aydaki geniş bir açıklıktan çok sayıda gemi havalandı ve Kessel’in etrafı bir anda hızlı ve ağır silahlı gemilerle doldu.</p>

    <p class="normal">“Bizden kaçamazlar.” dedi Tol Sivron. “Gezegene nişan alın. Hazır olduğunuzda ateş edin.” Sivri dişlerini göstererek gülümsedi. “İçimde bununla ilgili çok iyi bir his var.”</p>

    <p class="normal">Doxin sevinçten yerinde duramıyordu. “Bu silahı çalışırken görme fırsatım hiç olmayacak zannediyordum.”</p>

    <p class="normal">“Gerekli ayarların yapılmadığı biliyorsunuz.” dedi Golanda keyifsizce.</p>

    <p class="normal">“Bu gezegen yok edici bir süperlazer.” diye çıkıştı Doxin. “Koca bir dünyayı bir anda enkaza çevirebiliriz. Ayarlamaya ne gerek var?”</p>

    <p class="normal">“Hedefe kilitleniyoruz.” dedi stormtrooper komutan.</p>

    <p class="normal">Sadece karmaşık kontrol paneli üzerindeki titreşen ışıklarca aydınlatılan, alt kalttaki kalkanlarla korunan bölümlerde stormtrooperlar, onlara verilen emir gereği gerekli talimatları iyice okuduktan sonra, Death Star’ın topçusu olarak görev yapmaya başlamıştı.</p>

    <p class="normal">“Neden bu kadar uzun sürüyor?” diye sordu Tol Sivron, komuta koltuğunun rahatsız kaplaması üzerinde kımıldanıp durdu.</p>

    <p class="normal">Aniden işlemekte olan sistemlerin neden olduğu vınlama sesinde bir azalma oldu. Prototip büyük miktarda enerji çektiği için kontrol panellerindeki ışıklar zayıfladı.</p>

    <p class="normal">Pencerelerin dışında yapının destekleri çelikten gökkuşakları gibi üzerlerinde yükseliyordu. Küçük süperlazer ışınları Death Star’ın odaklayıcı gözünden çıkıp kesişme noktasında birleştiler. Yeşil ışın, güç ve hız kazanarak çapı bir uzay gemisinden bile daha geniş hale geldi.</p>

    <p class="normal">Hedefi bir anda toz, duman ve enkaz haline gelmişti.</p>

    <p class="normal">Tol Sivron alkışladı.</p>

    <p class="normal">Yemm dikkatle not aldı.</p>

    <p class="normal">Doxin hayretle bir zafer çığlığı attı.</p>

    <p class="normal">“Iskaladınız.” dedi Golanda.</p>

    <p class="normal">Tol Sivron küçük, kara gözlerini kırptı. “Ne?”</p>

    <p class="normal">“Gezegeni değil, ayı vurdunuz.”</p>

    <p class="normal">Haklıydı. Avcı uçaklarının üs olarak kullandığı ay tuzla buz olmuş ve Kessel gezegeninin üzerine yağıyordu.</p>

    <p class="normal">Ay üssünü terk etmiş olan avcı uçakları kovanları saldırıyı uğramış arılar gibi her yanı kaplamışlardı.</p>

    <p class="normal">Tol Sivron, baş kuyruklarını bir sarıyor bir çözüyor hassas uçlarında büyük bir gerginlik hissediyordu. Koltuğunda geriye yaslandı ve umursamazmış gibi pençeli elini salladı.</p>

    <p class="normal">“Hallederiz. Hedefin önemi yok. Hiç değilse prototipin çalıştığını artık biliyoruz.” Başını salladı. “Tıpkı tüm raporlarında söylediğin gibi.”</p>

    <p class="normal">Sivron derin bir nefes aldı, içindeki korku her an daha da büyüyordu. “Artık bu silahı kullanmaya başlayabiliriz.”</p>
  </div>

  <div class="calibre1" id="calibre_pb_58"></div>
</body>
</html>
