<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>GucunKahramann</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <div class="chapter">
    <h1 class="baslik1" id="calibre_toc_19">19</h1>

    <p class="normal">İmparatorluk spider walkerları, dik ve de-lik deşik yüzeyli taş kuleye tırmandı. Uzun metal bacakları, pençeleri onları yukarı Winter ve bebek Anakin’i koruyan sağlam kapılara doğru çekerken farklı açılarda şekil alıyordu.</p>

    <p class="normal">Winter operasyon odasında dişleri sıkılmış, gözleri kısık bir şekilde dışarıda olup biteni izliyordu. İlk savunma hattına ulaşmışlardı.</p>

    <p class="normal">Anoth’daki sığınak kurulurken Amiral Ackbar ve Luke Skywalker, sadece bölgenin gizliliğine güvenmeyi istememişti. Dolayısıyla her türlü muhtemel saldırı senaryosuna göre plan yapmışlardı. Winter, bu acil durum planlarını uygulamak zorunda kalmamayı ummuştu ama şimdi kendi ve çocuğun yaşamı için savaşmak zorundaydı.</p>

    <p class="normal">Winter durum paneline baktı: Yabancı Savunma Organizması (FIDO) otomatik saldırı için tasarlanmıştı ve hazırdı. Winter FIDO’nun en azından iki spider walkerın hakkından geleceğini düşünüyordu. Konsolun kenarına tutunarak izlemeye devam etti.</p>

    <p class="normal">Üzerinde ilerledikleri kayaları un ufak eden spider walkerlar mağaralar zincirine ulaştı, taşın içerisindeki çıkmazlarla dolu labirente uzanan bir açıklık.</p>

    <p class="normal">Winter, MT-AT’ler karanlık açıklığı fark etmeden üzerinden geçerlerken bir hayli gerilmişti. En yukarıdaki saldırı aracı durdu ve iki ön lazeriyle kapılara ateş etmeye başladı. Tesisin içi, kapıdan gelen gürültülerle çınlıyordu.</p>

    <p class="normal">İkinci spider walker da ateşe hazırlanırken, kırbacı andıran ve her birinin ucunda keskin kıskaçlar olan vantuzlar gizli mağaraların içerisinden bir anda dışarı fırladı. Vantuzlar spider walkerı gafil avlamıştı.</p>

    <p class="normal">FIDO’nun kıvranan kollarından ikisi walkerı kavradı ve makinenin pnömatik kollarını kullanmasına fırsat vermeden onu uçurumun kenarına fırlattı.</p>

    <p class="normal">MT-AT, çırpınan bacakları üzerinde yuvarlanıp aşağı doğru giderek aşağıda diğer bir saldırı taşıyıcısına çarptı; birbirine giren iki araç aşağı uçup yerde büyük bir infilakla havaya uçtu.</p>

    <p class="normal">İkinci spider walker lazer toplarıyla karanlık mağaralara ateş açtı. FIDO’nun vantuzlarından biri, kararmış ve dumanlar çıkararak, hemen geri çekilip mağaranın derinliklerinde kayboldu; fakat başka bir taraftan fırlayan diğer vantuzlar bir anda walkerın etrafını sardı. Umutsuzlukla tekrar ateş açan lazerler kaya kütlelerini yerle bir etti. FIDO tüm gücüyle sıktı ve aracın ayaklarını menteşeleri çıkıp perçinleri fırlayana kadar ezdi.</p>

    <p class="normal">Uçlarında tarayıcılar olan vantuzlar MT-AT’nin kokpitinin neresi olduğunu tespit edebilecek seviyedeydiler. FIDO’nun güçlü plasteel pençeleri aracın zırhlı kanopisini delip geçti ve tavanını teneke kutu gibi açtı, oradaki iki stormtrooper yemek sonrası atılan kemik parçaları gibi yerlerinden fırladılar. Pilotsuz kalan araç, uçurumdan aşağı doğru giderken geri kalan beş araç kendilerine çarpmaması için hemen yolundan çekildi.</p>

    <p class="normal">Winter yumruklarını sıkmış heyecanını kontrol altına almaya çalışıyordu. Savunmadaki yarı organik droid, üç makineyi yok etmeyi başarmıştı fakat geri kalan beşinin FIDO’yu yok etmesi kaçınılmazdı.</p>

    <p class="normal">Ackbar, gardiyan droidin Calamari’deki ünlü deniz canavarı krakanaya benzer şekilde dizayn edilmesini istemişti. Calamarili bilim adamları dayanıklı, kısmen sezgili ve krakananın en korkulan niteliklerini taklit edebilecek bir makine dizayn ettiler. Vantuzlarında durasteel kablolar, pençelerinde de jilet keskinliğinde alaşımlar kullanılmıştı. FIDO’nun asıl yapılış amacı üssü korumaktı. Droidin vantuzları mağaralardan fırlayıp kendisine av aramaya devam etti.</p>

    <p class="normal">Geri kalan araçlardan üçü yukarı çıkıp yerlerini aldılar ve sürekli olarak mağaradan içeri ateş etmeye başladılar. Beklenmedik şekilde, yandaki boş bir delikten, diğer bir güçlü vantuz fırlayıp spider walkerlardan birini daha yakaladı ve onu mağara ağızlarının bulunduğu yere doğru çekmeye başladı.</p>

    <p class="normal">Winter bu taktiğe hayran olmuştu. FIDO bir aracı daha savaş dışı etmekle kalmamış ayrıca onu kalkan olarak da kullanmayı planlamıştı. Fakat diğer walkerlar ateşi kesmedi. Stormtrooperlar görevi yerine getirebilmek için kendilerinin harcanabilir olduğunu düşünüyorlardı.</p>

    <p class="normal">Yakalanan spider walkerdakiler de ateşe devam etti. FIDO, MT-AT’yi kendine çekti ve kalın kabuklu bir meyve gibi kayalara yapıştırdı.</p>

    <p class="normal">Yakın mesafeden stormtrooper pilot blaster toplarına güç verdi ve mağaranın içerisine ateş etti. Muazzam bir patlamayla birlikte mağaradan dışarıya taş ve toprak yağmaya başladı. Alevler, toz, duman, kaya parçaları, uçucu gazlar Anoth’un eflatun rengi gökyüzüne doğru yükseldi. Havaya uçan FIDO kendisiyle birlikte yakaladığı spider walkerı da yok etmişti.</p>

    <p class="normal">Operasyon odasında FIDO’nun teşhis ekranı karardı. Winter, parmaklarını ekranın pürüzsüz yüzeyine sürdü. İlk savunma hattı, saldırı taşıyıcılarının yarısını yok etmeyi başarmıştı. “Bravo FIDO.” diye mırıldandı. “Teşekkürler.”</p>

    <p class="normal">Çok bacaklı saldırı taşıyıcıları tüm güçleriyle kapıya yüklendi. Yer gök kapıya yağmur gibi yağan lazerlerin sesleriyle inliyordu.</p>

    <p class="normal">Winter ne yapması gerektiğini biliyordu. Operasyon odasından kaçmadan diğer savunma sistemini devreye soktu. Aceleyle, kısa süre önce Amiral Ackbar’ın kendisini şahsi B-kanadıyla ziyarete geldiği mağaraya doğru koşmaya başladı. Winter, Calamarili amiralin yanında olmasını diledi. Ona her zaman güvenebileceğini biliyordu ama şimdilik kendi işini kendisi halletmek zorundaydı.</p>

    <p class="normal">Elinden geldiğince korkusunu bastırıp ne yapılması gerekiyorsa onu yapmaya yoğunlaştı. Paniğe zamanı yoktu. Tünel boyunca koştu ve stormtrooperlar onu gördüğünde kaçabilmek için metal kapıları açık bıraktı. İniş mağarasına vardığı zaman kapıdan gelen patlama sesleri onu sağır edecek seviyedeydi.</p>

    <p class="normal">Patlamaya dayanıklı kapı içeri çökmüş, eğilmiş ve yoğun ısıdan dolayı kızarmıştı ve onun gözleri önünde kapı ortadan yarılmaya başladı.</p>

    <p class="normal">Bu yarıktan içeri girmeye çalışan pençeler kendisini gösterdi. Kapının sol kanadı iyice bükülene kadar lazer ateşi devam etti. Sağ kanadı yamulsa da hala yerinde duruyordu.</p>

    <p class="normal">Rüzgarların ıslık çalmaya başladığı iniş mağarasında, Winter saldırıyı karşılamaya hazır halde bekledi.</p>

    <p class="normal">Kükreyen bir motor sesiyle deneyimli stormtrooperları taşıyan tam teçhizatlı spider walkerlardan biri mağaraya daldı.</p>

    <p class="normal">Dretnot Vendetta yörüngedeki konumunu koruyordu. Albay Ardax, parmaklarını kulağındaki kulaklığa dokundurdu ve aşağıdaki planetoidde bulunan saldırı birliğinden gelen raporları dinledi.</p>

    <p class="normal">“Zırhlı kapıyı geçmeyi başardık, Albayım.” dedi stormtrooper komutanı telsizden.</p>

    <p class="duz-metin">“Kayıplarımız ağır. Asi savunması beklediğimizden çok daha güçlü. İhtiyatla ilerliyoruz ama yine de kısa süre içerisinde bebek Jedi’ı ele geçirmeyi umuyoruz.”</p>

    <p class="normal">“Beni bilgilendirmeye devam edin.” dedi Ardax. “Görev tamamlandığında beni bilgilendirin ve tahliye için hazırlıkları yapalım.” Durdu. “Büyükelçi Furgan da kayıplar arasında mı?”</p>

    <p class="normal">“Hayır, Efendim.” dedi stormtrooper. “Kendisi en gerideki araçtaydı ve doğrudan tehditle karşılaşmaktan kaçındı.”</p>

    <p class="normal">Albay Ardax bağlantıyı kesti. “Ne yazık.”</p>

    <p class="normal">Ardax birbirine bağlı üç planetoide bakarken birden Vendetta’nın kaptan köşkünde alarmlar ötmeye başladı. “Bu da ne?”</p>

    <p class="normal">Sensör istasyonundaki teğmen başını kaldırdı ve yüzünün rengi gitti. “Komutanım, bir Asi savaş gemisi şu anda hiperuzaydan çıktı. Silah gücü yönünden bizden kesin olarak üstün.”</p>

    <p class="normal">“Kaçınma manevrası için hazır olun.” dedi Albay Ardax. “Anlaşılan ihanete uğradık.” Dişleri arasından derin ve soğuk bir nefes çekti. Furgan, Asi casuslara bir şekilde planlarını iletmiş olmalıydı.</p>

    <p class="normal">Gri parazitlerle kaplı büyük iletişim ekranında bir anda bir Calamarinin görüntüsü belirdi.</p>

    <p class="normal">“Ben Ackbar, yıldız kruvazörü Galactic Voyager benim komutamdadır. Teslim olun ve güvertenize gelmemiz için hazırlık yapın. Elinizde eğer Yeni Cumhuriyet’e bağlı rehine varsa zarar vermeden derhal teslim edin.”</p>

    <p class="normal">“Cevabınız, Albay,” dedi iletişim subayı.</p>

    <p class="normal">“Sessizliğimizden güzel cevap olamaz.” dedi Ardax. “Şu an öncelikli görevimiz hayatta kalmaktır. Yüzeydeki birimleri terk edeceğiz. Rotayı Anoth’un iki yakın parçası arasından geçecek şekilde çizin. Elektrik yükü tarayıcıların bizi görmesini engelleyecektir ve böylece hiperuzaya kaçabileceğiz. Kalkanlar tam güç.”</p>

    <p class="normal">“Emredersiniz, Komutanım.” dedi taktik subayı. Rotacı yeni bir rota çizdi.</p>

    <p class="normal">“Hazır olduğunuzda tam yol ileri.” dedi Albay Ardax. Kaptan köşkünde gezinmeye başladı.</p>

    <p class="normal">Vendetta, son hız şekilsiz gezegene doğru ilerledi. Asi savaş gemisi de onlara ateş açtı. Dretnot kalkanındaki büyük patlamalarla titredi.</p>

    <p class="normal">“Bizden güçlüler, Komutanım, ama bizi yok etmek için değil devre dışı bırakmak için ateş ediyorlar.”</p>

    <p class="normal">Albay Ardax kaşlarını kaldırdı. “Tabii ki çocuğu yakaladığımızı düşünüyorlar. Onları öyle düşündürmeye devam edelim.”</p>

    <p class="normal">Vendetta şekilsiz gezegenin gıcırdayan dişlerine doğru hız kesmeden yoluna devam etti.</p>

    <p class="normal">Galactic Voyager’ın komutan koltuğunda oturan Leia heyecandan tırnaklarını koltuğun derisine geçirmişti. Eski Dretnot dönmüş ve yeni bir rotaya girmişti. “Blöfünüzü görüyorlar, Amiralim.”</p>

    <p class="normal">“Cevap vermiyorlar.” diye onayladı Ackbar.</p>

    <p class="normal">“Vermeyecekler.” dedi Terpfen asık bir suratla destek istasyonundan. “Kaçacaklar. Eğer bebek ellerindeyse burada durmaları için bir neden yok. Kendilerinden güçlü bir gemiye karşı savaşma riskine girmezler.”</p>

    <p class="normal">Terpfen’in haklı olduğunu bilen Leia yutkundu. Keşke Han şimdi yanında olsaydı.</p>

    <p class="normal">“O zaman kaçmalarına izin vermeyelim.” dedi Ackbar. Yolculuk boyunca Terpfen’i hep yakınında tutmuştu. Kurtarma gücünü oluştururken Ackbar, Reef Home enkazında çalışan en güvenilir adamlarını bir araya getirmişti; diğerlerini de yörüngedeki savaş gemisi tersanesinden almıştı. Tüm bu süre boyunca Terpfen’in ihaneti üzerine tek laf etmemişti.</p>

    <p class="normal">Ackbar’la Terpfen’in arasında bir tür sessiz mücadele sürüyordu. Ackbar, başkalarının nasıl kullanılacağını anladığını iddia ediyordu. Kendisi de İmparatorluk’un eline düşmüştü ve bir casus ya da sabotajcı olarak programlanmak yerine Moff Tarkin’e iletişim subayı olarak hizmet etmek zorunda kalmıştı. Ne kadar zor zamanlar olsa da Ackbar bu acımasız stratejistle olan yakınlığını Amiral Daala’nın Calamari saldırısı sırasında bir avantaja çevirmeyi başarmıştı. Şimdi de Terpfen’in tüm bu yaşadıklarını İmparatorluk’a karşı kullanmasının zamanı geldiğini söylüyordu.</p>

    <p class="normal">Galactic Voyager’ın kaptan köşkünden izleyen Leia’nın gözleri önünde dretnot ışıkaltı motorlarını ateşledi. Gözlerini kapattı, Ackbar’ın koltuğunu sıkıca tuttu ve Güç’ü kullanarak bebek Anakin’in nerede olduğunu bulmaya çalıştı.</p>

    <p class="normal">Bebeği uzayda hissedebiliyor ama tam yerini kestiremiyordu, tek yapabildiği Güç’te varlığını hissetmekti. Onu ne görebiliyor ne de temasa geçebiliyordu. Anakin hala Anoth’da olabileceği gibi dretnotta esir tutuluyor da olabilirdi.</p>

    <p class="normal">“Etkisiz hale getirmek için saldırın. Tüm ön bataryalar ateş.” dedi Ackbar şaşırtıcı derecede sakin bir sesle. “Sadece hiperuzaya girmelerini engelleyecek kadar hasar verin.”</p>

    <p class="normal">Yüksek güçlü enerji ışınları Vendetta’nın kalkanına yağmaya başladı. İsabetlerin ardından kendisini gösteren parlak radyasyon geminin hasar aldığının göstergesiydi ama dretnot hızlanmaya devam etti.</p>

    <p class="normal">“Planetoidlerin arasından geçecek.” dedi Leia. Terpfen merakla öne eğildi, gözlerini çevirerek dikkatini topladı. “Statik elektriği kamuflaj olarak kullanacak.” dedi. “Bu derece iyonlaşma sonucunda tarayıcılarımız işe yaramaz hale gelir ve onu tekrar bulana kadar istediği yöne kaçabilir.”</p>

    <p class="normal">Leia heyecanını bastırmak için derin bir nefes aldı. Çok yaklaşmışlardı eğer Anakin onların elinde değilse dretnotun kaçmaya çalışmasının bir anlamı yoktu. Yeniden bebeğin yerini hissetmeye çalıştı.</p>

    <p class="normal">Anoth’un en büyük parçasının atmosferi, dretnotun önünde belirmişti ve iki parçanın arasında geçebilecekleri sadece küçük bir kanal vardı. Yörüngedeki parçacıkların yarattığı statik elektrik her iki kütlenin atmosferleri arasında sonu gelmez yıldırımların oluşmasına neden oluyordu.</p>

    <p class="normal">“Hızı arttırın.” dedi Ackbar. “Statik içinde kaybolmadan onları durdurun.”</p>

    <p class="normal">Dretnot kaptanı hala cevap vermeyi reddediyordu.</p>

    <p class="normal">“Tekrar ateş açın.” dedi Ackbar. “Gücü arttırın.”</p>

    <p class="normal">Turbolazerler Vendetta’yı sancak tarafından vurdu, isabetin şiddetiyle gemi belli ölçüde diğer tarafa doğru kaydı. Kalkanı iflas etmişti; dretnotun ışıkaltı motorlarının bir bölümü devre dışı oldu. Fakat kaptan uçuşa devam etti. Motorlardan çıkan mavi beyaz ışığın artması geminin hiperuzaya atlamaya hazırlandığının göstergesiydi.</p>

    <p class="normal">“Hayır!” diye bağırdı Leia. “Anakin’i götürmelerine izin vermeyin.” Sözünü bitirmesiyle dretnotun yarık gezegenin arasındaki dar geçide girmesi bir oldu.</p>

    <p class="normal">Kör edici parlaklıktaki statik elektrik Vendetta’nın kalkanını bir battaniye gibi örttü. Önünde koni şeklinde parlayan iyonlaşma sanki atmosfere gelecek fırtınaların tohumlarını ekiyordu.</p>

    <p class="normal">Leia gözlerini kapatmış elinden geldiğince konsantre olmaya çalışıyordu. Anakin’le arasında bir iletişim kurabilirse dretnot hiperuzaya atlamadan önce çok zayıf da olsa yerini bulma ihtimali olabilirdi. İmparatorluk savaş gemisinin güvertesindeki insanları hissedebiliyordu – ama ne oğlundan ne de Winter’dan bir iz vardı. Vendetta atmosferi yararak ilerlerken Leia’da araştırmaya devam etti.</p>

    <p class="normal">Devasa savaş gemisi şarj edilmiş iki batarya arasındaki metal bir levha gibiydi. Dretnot iki elektrik yüklü atmosfer arasında kısa devreye neden oldu.</p>

    <p class="normal">Devasa bir yıldırım atmosferi yarıp geçti, gemiyi bir ateş topuna çevirdi. Her iki taraftan Vendetta’nın üzerine akan muazzam enerjinin ardından geriye sadece kararmış bir kütle kaldı.</p>

    <p class="normal">Soluğu kesilen Ackbar başını öne eğdi. Terpfen koltuğuna yığıldı, fakat Leia yokoluşu sadece zihninin bir bölümünde görmüştü. Aramaya devam etti; ve sonunda boşluğun içerisinde parlak bir nokta tespit etti, oğlu Anakin.</p>

    <p class="normal">Terpfen sanki zincilerinden kurtulmuş gibi ayağa fırladı. “Bakan Solo kendimi-”</p>

    <p class="normal">Leia başını iki yana salladı. “Ceza yok, Terpfen. Anakin hala yaşıyor. Gezegende. Fakat hala tehlikede. Acele etmemiz gerek.”</p>
  </div>

  <div class="calibre1" id="calibre_pb_40"></div>
</body>
</html>
