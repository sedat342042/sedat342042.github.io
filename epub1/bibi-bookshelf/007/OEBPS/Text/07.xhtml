<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" type="text/css" rel="stylesheet"/>
</head>

<body>
  <h1><em>Penceredeki Olay</em></h1>

  <p>Bir pazar günü, Bay Utterson Bay Enfield’le her zamanki yürüyüşünü yaparken, yolları bir kez daha o yan sokağa düştü; o kapının önüne geldiklerinde ikisi de durup baktı.</p>

  <p>“Eh, bu hikâye bitti sayılır artık,” dedi Enfield. “Artık Bay Hyde’ı bir daha hiç görmeyeceğiz.”</p>

  <p>“Umarım görmeyiz,” dedi Utterson. “Onu bir kere benim de gördüğümü ve sende uyandırdığı tiksintiyi bende de uyandırdığını söylemiş miydim sana?”</p>

  <p>“Onu görenin tiksinmemesi mümkün mü?” diye yanıtladı Enfield. “Bu arada, burasının Dr. Jekyll’ın evinin arka tarafı olduğunu anlamadığım için kim bilir ne kadar enayi olduğumu düşünmüşsündür! Sonradan anladım tabii, ama bir bakıma senin hatan sayesinde oldu bu.”</p>

  <p>“Demek anladın, öyle mi?” dedi Utterson. “Öyleyse avluya girip pencerelere bir bakabiliriz. Doğrusunu istersen, zavallı Jekyll için kaygılıyım; dışarı çıktığı zaman bile bir dostu ona eşlik etse iyi olur bence.”</p>

  <p>Günbatımının ışığı gökyüzüne hâlâ vuruyor olsa da, çok serin, biraz da nemli olan avlu vakitsiz bir alacakaranlık altındaydı. Üç pencereden ortadaki yarı açıktı; Utterson, pencerenin hemen önünde, dünyasından geçmiş bir mahpus gibi umarsız bakışlarla hava almakta olan Dr. Jekyll’ı gördü.</p>

  <p>“Hey! Jekyll!” diye bağırdı. “Umarım, daha iyisindir.”</p>

  <p>“Canımdan bezdim, Utterson,” diye yanıtladı doktor bıkkın bir sesle. “Emin ol canımdan bezdim. Bereket versin uzun sürmeyecek.”</p>

  <p>“Eve kapandın kaldın,” dedi avukat. “Biraz çıkıp dolaşmalısın, Bay Enfield ve benim gibi kan dolaşımını hızlandırmalısın. (Bu benim kuzenim –Bay Enfield– Dr. Jekyll.) Hadi bakalım, al şapkanı da biraz yürüyelim.”</p>

  <p>Dr. Jekyll göğüs geçirerek, “Çok iyisin,” dedi. “Ne kadar isterdim bilemezsin; ama hayır, olmaz, imkânı yok; gelemem. Yine de, Utterson, seni gördüğüme gerçekten çok sevindim; benim için büyük zevkti; seni ve Bay Enfield’i yukarı davet etmek isterdim, ama inan içerisi hiç müsait değil.” “Madem öyle,” dedi avukat yumuşak bir sesle, “o zaman biz burada kalalım, buradan konuşalım seninle.” Doktor, gülümseyerek, “Ben de bunu önerecektim zaten,” dedi. Ama daha sözünü tamamlamadan, yüzünden birden silinen gülümseyişin yerini o denli dehşet ve umarsızlık dolu düşkün bir bakış aldı ki, aşağıdaki beylerin yüreği yerinden oynadı. Gerçi o bakışı bir an için görebilmişlerdi, çünkü pencere çabucak kapanıvermişti, ama o bir an yetmiş de artmıştı bile; Utterson’la Enfield tek söz etmeden dönüp çıktılar avludan. Yine ağızlarını açmadan karşı kaldırıma geçtiler; ancak pazar günü bile hayat kıpırtılarının eksik olmadığı yakındaki bir caddeye vardıklarında, Bay Utterson dönüp arkadaşına baktı. İkisi de sapsarı kesilmişti; dehşet içinde birbirlerine bakakaldılar.</p>

  <p>“Tanrı bizi bağışlasın, Tanrı bizi bağışlasın,” dedi Bay Utterson.</p>

  <p>Bay Enfield de onu başıyla ciddi ciddi onaylamakla yetindi ve hiç sesini çıkarmadan yürümeye devam etti.</p>
</body>
</html>