<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" type="text/css" rel="stylesheet"/>
</head>

<body>
  <h1><em>Dr. Lanyon’ın Başına Gelen<br/>Akıl Sır Ermez Olay</em></h1>

  <p>Zaman geçip gidiyordu; Sir Danvers’ın ölümü kamuoyu vicdanını derinden yaralayan bir olay olarak görüldüğünden katili bulana binlerce sterlinlik ödül konulmuş, ama Bay Hyde sanki yer yarılıp içine girmiş, polisin gözünün önünde sırra kadem basmıştı. Aslında, rezilliklerle dolu geçmişinin büyük bir bölümü gün ışığına çıkarılmıştı: Aman zaman bilmez, kana susamış gaddarlığıyla, aşağılık hayatıyla, ne idüğü belirsiz dostlarıyla, tüm bir iş hayatını çepeçevre saran nefretle ilgi hikâyeler yeri göğü tutmuştu; ama şimdilerde nerede olduğundan kimsenin haberi yoktu. Cinayet sabahı Soho’daki evinden çıktığından beri kayıplara karışmıştı; Bay Utterson da zamanla, kapıldığı telaştan yavaş yavaş sıyrılmaya ve kendisiyle daha barışık olmaya başlamıştı. Onun gözünde, Sir Danvers’ın ölümünün bedeli Bay Hyde’ın ortalıktan kaybolmasıyla fazla fazla ödenmişti. Artık o kötü etkinin ortadan kalkmasıyla Dr. Jekyll için yeni bir hayat başlamıştı. Çekildiği inzivadan çıkmış, dostlarıyla ilişkilerini tazelemişti; artık yeniden dost meclislerinin o teklifsiz ve eğlenceli konuğu olup çıkmıştı; o güne dek hep hayırseverliğiyle nam salmış olan Dr. Jekyll artık dini bütünlüğüyle de tanınıyordu. Başını kaşıyacak vakti yoktu, gezip tozuyordu, kimseden iyiliğini esirgemiyordu. İnsanlara hizmet etmenin iç huzuruyla yüzüne nur gelmişti sanki; iki aydan fazla bir zamandır huzur içindeydi.</p>

  <p>Utterson, ocak ayının sekizinde, küçük bir arkadaş grubuyla birlikte Jekyll’ın evindeki akşam yemeğine katılmıştı; yemekte Lanyon da vardı; ev sahibi, birbirlerinden hiç ayrılmadıkları eski günlerde olduğu gibi, Utterson ile Lanyon’ın üstüne titremişti. Gelgelelim, önce ayın on ikisinde, sonra da on dördünde Jekyll’ın kapısı Utterson’ın yüzüne kapandı. “Doktor eve kapandı,” dedi Poole, “kimseyle görüşmek istemiyor.” Utterson, ayın on beşinde Jekyll’ın kapısını bir kez daha çaldı ve bir kez daha geri çevrildi; son iki aydır dostunu hemen her gün görmeye alıştığından, Jekyll’ın dünyadan yeniden elini eteğini çekmesi Utterson’ın ruhuna karabasan gibi çöktü. Beşinci gece Guest’i eve akşam yemeğine çağırdı; altıncı gece ise Dr. Lanyon’ın evinin yolunu tuttu.</p>

  <p>Oradan hiç değilse geri çevrilmedi; ama içeri girdiğinde, doktorun görünüşündeki değişiklik karşısında beyninden vurulmuşa döndü. Sanki ölüm fermanı yüzüne yazılıydı. O yanağından kan damlayan adam solup sararmış, yüzü bir deri bir kemik kalmıştı; gözle görülür bir biçimde saçı dökülmüş ve yaşlanmıştı; yine de, avukatın asıl dikkatini çeken, bu hızlı bedensel çöküşün belirtilerinden çok, yüreğinin derinlerine çökmüş bir dehşetin bakışları ve davranışlarındaki yansımasıydı. Doktorun ölüm korkusuna kapılmış olması pek düşünülemese de, Utterson’ın kuşkusu bu yöndeydi. “Evet,” diye geçirdi aklından, “doktor olduğuna göre durumunu ve günlerinin sayılı olduğunu biliyor olmalı; bu kadarını bilmeye katlanamıyor olsa gerek.” Ne var ki, hiç de iyi görünmediğini söylediğinde, Lanyon büyük bir metanetle bir ayağının çukurda olduğunu söylemekten çekinmedi.</p>

  <p>“Büyük bir sarsıntı geçirdim,” dedi, “artık iflah olmam. Birkaç haftalık ömrüm kaldı. Eh, neyleyelim, güzel bir hayat yaşadım; sevdim hayatı; evet, arkadaş, sefasını sürdüm bu hayatın. Bazen düşünüyorum da, bu âlemden kâm almışsak gözümüz arkada kalmamalı.”</p>

  <p>“Jekyll de hasta,” dedi Utterson. “Hiç gördün mü onu?”</p>

  <p>Yüzü birden allak bullak olan Lanyon titreyen elini kaldırdı. “Dr. Jekyll’ı görmek de istemiyorum, onunla ilgili bir şey duymak da,” dedi hırçın ve titrek bir sesle. “O adam artık umurumda değil; yalvarırım, benim gözümde ölmüş olan birinden bir daha söz etme bana.”</p>

  <p>“Yaa,” dedi Bay Utterson; uzunca bir duraklamadan sonra da, “Elimden bir şey gelmez mi?” diye sordu. “Çok eski üç arkadaşız, Lanyon; yeni arkadaşlar edinebilecek yaşta da sayılmayız.”</p>

  <p>“Hiçbir şey yapılamaz,” diye yanıtladı Lanyon; “kendisine sor.”</p>

  <p>“Benimle görüşmek istemiyor,” dedi avukat.</p>

  <p>Doktor, “Hiç şaşırmadım,” diye yanıt verdi. “Ben öldükten sonra belki bir gün işin aslını öğrenirsin, Utterson. Ama ben söyleyemem. Bak, istiyorsan otur, başka şeyler anlat bana, gözünü seveyim, kal ve başka konulardan söz et; ama bu uğursuz konudan söz açmadan edemiyorsan, n’olur git, dayanamıyorum çünkü.”</p>

  <p>Utterson, eve döner dönmez, Jekyll’a, evine alınmamasından yakınan ve Lanyon’la aralarındaki tatsız bozuşmanın nedenini soran bir mektup yazdı; ertesi gün, büyük bir bölümü dokunaklı bir üslupla yazılmış, yer yer son derece esrarengiz bir havaya bürünen uzun bir yanıt geldi. Lanyon’la arasındaki anlaşmazlığın çözülmesi olanaksızdı. “Eski dostumuzu suçlamıyorum,” diye yazıyordu Jekyll, “ama bir daha hiç görüşmememiz gerektiği konusunda ona katılıyorum. Bundan böyle tam bir münzevi olarak yaşamak istiyorum; kapım sık sık sana bile kapanacak olursa sakın şaşırma ve dostluğumdan kuşkuya düşme. Bırak, kendi karanlık yoluma gideyim. Kendi başıma öyle bir bela açtım, öyle bir tehlikeye attım ki kendimi, ne olduğunu açıklayamam. Günahkârların birincisiysem, acı çekenlerin de birincisiyim.<a class="footnoteref" href="../Text/notlar.xhtml#n17" id="ref17">17</a> Bu dünyada bu kadar insanlık dışı acı ve dehşetin bulunduğu bir yer olduğu aklımın ucundan geçmezdi; kaderimin yükünü birazcık hafifletmek istiyorsan, Utterson, beni suskunluğumla baş başa bırak.” Utterson afallamıştı; Hyde’ın kötücül etkisinin ortadan kalktığını, doktorun eski uğraşları ve dostlarına geri döndüğünü, daha bir hafta önceki görünüşünün keyifli ve onurlu bir yaşlılığı vaat ettiğini sanırken, şimdi Jekyll’ın dostluklarının da, ruh sağlığının da, hayatının tüm bir anlamının da yerle bir olduğunu görüyordu. Bu kadar büyük ve apansız bir değişim delilik belirtisiydi; ama Lanyon’ın tutumu ve sözlerine bakılırsa, bunun altında daha derin bir neden aranmalıydı.</p>

  <p>Dr. Lanyon bir hafta sonra yatağa düştü, on beş güne kalmadı öldü. Utterson, yüreğini sızlatan cenaze töreninden sonraki gece çalışma odasının kapısını kilitledi, kasvetli bir mum ışığında oturarak, ölen dostunun el yazısıyla yazılmış ve mühürlenmiş bir zarfı çıkarıp önüne koydu. Zarfın üstünde ZATA MAHSUS: YALNIZCA J. G. Utterson tarafından açılacak, kendisinin ölümü halinde <em>okunmadan imha edilecektir</em>” diye vurgulanmıştı; avukat zarfın içine bakmaktan çekindi. “Bugün bir dostumu toprağa verdim,” diye geçirdi içinden, “bunu açıp da bir dostumu daha kaybetmeyeyim.” Ama hemen sonra, bu korkusunun vefasızlık olacağına karar verip mührü kırdı. Zarfın içinde, üstünde “Dr. Henry Jekyll’ın ölümüne ya da ortadan kaybolmasına kadar açılmayacaktır” yazan mühürlü bir zarf daha çıktı. Utterson gözlerine inanamadı. Evet, ortadan kaybolması denmişti; burada da, çok önce sahibine geri verdiği o çılgınca yazılmış vasiyetnamede olduğu gibi burada da ortadan kaybolmaktan söz ediliyor ve köşeli ayraç içinde Henry Jekyll’ın adı geçiyordu. Oysa ortadan kaybolma fikri vasiyetnameye Hyde denen adamın kötü niyetli telkiniyle girmişti; oraya çok açık ve korkunç bir amaçla konmuştu. Lanyon’ın da ortadan kaybolmak diye yazması ne demek oluyordu? Avukat meraktan çatlayacaktı; yasağa kulak asmayıp esrar perdesini bir an önce aralamak geçti içinden; ama meslek onuru ve ölen dostuna sadakati omuzlarına ağır yükümlülükler yüklüyordu; sonunda zarf Utterson’ın özel kasasının en gizli köşesinde uykuya yattı.</p>

  <p>İnsanın merakını bastırması ile merakını yenmesi aynı şey değildir; Utterson’ın, o günden sonra, sağ kalan dostuyla görüşmeyi eskisi kadar istediğini söylemek zordu. Gerçi Jekyll’a karşı sevecenliğini hâlâ koruyordu; ama aklından kaygılı ve korkulu düşünceler de geçmiyor değildi. Aslında gidip kapısını çalıyordu; ama içeri alınmaması belki de rahatlatıyordu onu; belki de, o gönüllü esaret evine kabul edilip oradaki esrarengiz münzeviyle oturup konuşmaktansa, kapının önünde, koca kentin gürültüsünde Poole’la konuşmayı gizliden gizliye yeğliyordu. Doğrusu, Poole’un verdiği haberler hiç de iç açıcı sayılmazdı. Anlaşılan, doktor laboratuvarın üstündeki özel odasından artık nerdeyse hiç çıkmıyor, hatta bazen orada uyuyordu; kendini kapıp koyvermişti, ağzını bıçak açmıyor, hiçbir şey okumuyordu; sanki kafasını kurcalayan bir şey vardı. Utterson mahiyetleri hiç değişmeyen bu haberleri öyle kanıksadı ki, ziyaretlerini giderek seyrekleştirdi.</p>
</body>
</html>