<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>GucunKahramann</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <div class="chapter">
    <h1 class="baslik1" id="calibre_toc_11">11</h1>

    <p class="normal">Sabah güneşinin altın renkli ışıkları, tapınağın büyük toplantı salonunun açık çatı pencerelerinden içeri girip parlak parke taşlarından yansıyıp taş duvarları aydınlatıyordu.</p>

    <p class="normal">Hareketsiz bedeninin ardındaki yüksek platformdan Luke Skywalker’ın ruhu Cilghal’le birlikte tekrar ziyarete gelen ikizleri izliyordu. Cilghal, ikizleri ellerinden tutmuş geliyordu. Bu sabah Jedi cübbesinin yerine mavi büyükelçi üniformasını giymişti. Calamarili büyükelçinin ardından hala suçluluk hisseden Streen ve yapılı Kirana Ti gelmekteydi.</p>

    <p class="normal">Artoo-Detoo Luke’un bedeninin yanına geldi, bir muhafız gibi ileri geri gidip geliyordu. Yıkıcı fırtınanın ardından droid Jedi Üstadı’nı korumayı kendine görev bilmişti. Luke, küçük droidin sadakatinden fazlasıyla etkilense de buna hiç şaşırmamıştı.</p>

    <p class="normal">Han ve Leia’nın ikiz çocukları Luke’a baktılar, ve ruhu da uzun uzun onları izledi. İletişim kuramadığı için kendini kapana kısılmış hissetti. Böyle bir durumda acaba Obi-Wan ne yapardı? Eğer bakacağı yeri bilirse Güç’ün kendisine doğru yolu göstereceğine inanıyordu.</p>

    <p class="normal">“Gördünüz mü çocuklar? Dayınız güvende. Annenizin de yardımıyla onu dün gece koruduk. Hepimiz yardım ettik. Hala onu uyandırmanın bir yolunu bulmaya çalışıyoruz.”</p>

    <p class="normal">“Ben uyanığım!” diye bağırdı Luke boş ruh aleminde. “Sizinle iletişim kurmanın bir yolunu bulmalıyım.”</p>

    <p class="normal">İkizler hareketsiz bedene baktılar. “Uyanık,” dedi Jacen, “burada.” Küçük çocuk gözlerini Luke’un ruhuna çevirdi.</p>

    <p class="normal">Luke büyük bir heyecanla Jacen’a baktı. “Jacen, beni görebiliyor musun? Anlayabiliyor musun?”</p>

    <p class="normal">Jaina da Jacen de başlarını salladılar.</p>

    <p class="normal">Cilghal ellerini ikisinin omuzlarına koyup onları çevirdi. “Tabii ki öyle çocuklar.”</p>

    <p class="normal">Şaşıran ve umutlanan Luke onların peşinden gitmeye başlamıştı ki Streen platformun yanına gelip diz çöktü, öyle üzgündü ki ondan yayılan karmaşıklığın dalgaları Luke’a fiziki bir darbe gibi çarpmıştı.</p>

    <p class="normal">“Üstat Skywalker, çok üzgünüm!” dedi Streen. “Kafamdaki yanlış sesleri dinledim. Karanlık Adam beni kandırdı. Bir daha asla yapamayacak.” Streen başını kaldırdı, gözleri odaksızdı, Luke’a baktığı gibi etrafa da bakıyordu.</p>

    <p class="normal">“Sen de beni görebiliyor musun Streen? Beni duyabiliyor musun?” Luke yeteneklerinin değişip değişmediğini düşünüyordu.</p>

    <p class="normal">“Karanlık Adam bana geldi.” dedi Streen. “Fakat ben sizin de burada olduğunuzu hissettim Üstat Skywalker. Sizden asla şüphe etmedim.”</p>

    <p class="normal">Kirana Ti, Streen’in omzunu tuttu. Luke’un zihni karmakarışıktı. Exar Kun, diğerleriyle ancak dolaylı yollardan iletişim kurabiliyordu ve Luke artık bunu kendisinin de yapabileceğini biliyordu. Daha şimdiden ikizlerle konuşabilmişti. Heyecandan yerinde duramıyordu.</p>

    <p class="normal">Diğer Jedi öğrencileri odaya dolarken Luke da plan yapmaya başladı. Artık kendisini kurtarabileceğine inanmıştı, hatta yeni kuşak Jedi Şövalyeleri olan Jedi öğrencilerinin de yardımıyla.</p>

    <p class="normal">Taş duvarların ardından o dünyaya ait olmayan bir ses duydu. “Ne kadar dokunaklı. Senin ahmak öğrencilerin hala seni kurtarabileceklerini düşünüyor ama ben onların bildiğinden fazlasını biliyorum. Benim eğitimim seninki gibi korkaklıkla sınırlı değil.”</p>

    <p class="normal">Exar Kun kapkaraydı ve dalgalanıyordu. “Gantoris benimdi ve öldü. Kyp Durron hala benim etkim altında. Streen’i çoktan ele geçirdim. Diğerleri de benim sesimi duymaya başladı.” Saydam kolunu kaldırdı. “Hepsi elime düşecek.”</p>

    <p class="normal">“Sith Kardeşliği’ni yeniden dirilteceğim ve senin Jedi öğrencilerin de yenilmez ve Güç’le donanmış ordumun nüvesini teşkil edecek.”</p>

    <p class="normal">Luke etrafında döndü, hala bu soyut düşmanla nasıl mücadele edeceğini bilmiyordu. Exar Kun sanki aklına bir şey gelmiş gibi güldü. “Sana ilk kez rüyanda ölü baban Skywalker’ın kılığında gelmiştim... Belki de onlara senin kılığında görünebilirim. Sith öğretilerini senin ağzından duyarlarsa itaat edeceklerine şüphe yok.”</p>

    <p class="normal">“Hayır!” dedi Luke. Soyut bedeniyle atılıp Sith Lordu’nun silüetini tutmak istedi. Fakat bedeni bu gölgenin içerisinden geçip gitti, Exar Kun bir an için de olsa dağılmış gibi göründü.</p>

    <p class="normal">Luke, Kun’a dokunduğunda buzdan bir mızrak kendisine saplanmış gibi hissetti ama Kara Lord taş duvara doğru gerileyip oradaki çatlaktan kaçmaya çalışırken o bir şey olmamış gibi davrandı.</p>

    <p class="normal">“Daha önce de karanlık taraf beni kandırmaya çalıştı.” dedi Luke. “Daha da güç kazanarak karşı koydum. Zayıfsın çünkü sadece kötü öğretileri biliyorsun. Senin anlayışın benim öğrencileriminkinden fazla değil.”</p>

    <p class="normal">“Kimin daha güçlü olduğunu göreceğiz.” dedi Exar Kun kaybolmadan önce.</p>

    <p class="normal">Yavin’in devasa küresi ardında güneş battı. Henüz ay doğmadığından gökyüzünü sadece gaz devinin turuncu ışığı aydınlatıyor ve ormanı kendi rengine bürüyordu.</p>

    <p class="normal">Hiç susmayan woolamander kolonileri geceyi geçirmek için yüksek dallardaki yuvalarına yerleşmişlerdi. Ağaçların altında avlar ve avcılar hayatta kalma mücadelesine devam ederlerken safir-mavi piranha böcekleri nehirlerin üzerinde uçup kendilerine av arıyorlardı. Diğer böceklerse çiftleşme şarkılarını söylemekteydiler.</p>

    <p class="normal">Ormanın derinliklerinde gece yaratıkları karanlık mağaralarından çıkmış, çentikli kanatlarını çırparak içgüdüsel olarak doğruca Büyük Tapınak’a gitmeye başlamıştı...</p>

    <p class="normal">Bu yaratıkların kanatlarının çıkardığı ses taşa vurulan ıslak bir bezin çıkardığı sese benziyordu. Kara kalpleri çarptıkça mor damarları şişiyor ve uzun yolculuklar için ihtiyaç duydukları enerjiyi onlara veriyordu.</p>

    <p class="normal">Her bir güçlü bedene eğri ve uzun birer boyunla iki baş bağlıydı. Uçlarındaki zehir kristalleri nedeniyle parıldayan kanca gibi bir iğnenin olduğu bir de kuyrukları vardı. Değişken renkli derileri, akşam ışığında bakır rengi, kor ateşle aydınlatılmış gibi parıldıyordu. Sarı sürüngen gözlerini dört açmış hedeflerini arıyorlardı.</p>

    <p class="normal">Simya canlıları Exar Kun’un Yavin 4’te hüküm sürdüğü dönemlerde yaratılmış ve kuşaklar boyunca uzak dağların karanlık ve nemli mağaralarında yaşamışlardı. Üçü şimdi uyandırılmış ve Luke Skywalker’ın bedenini yok etmeye gönderilmişti.</p>

    <p class="normal">Uçan yaratıklar zigguratın açık çatı pencerelerine gelip içeri girdiler. Metal pençeleriyle dar pencereleri çevreleyen taş duvarları tırmalayarak indiler. Her yaratığın çift başı aşağı yukarı hareket ediyor, heyecanla tıslayıp ağızlarını açıp kapıyorlardı.</p>

    <p class="normal">Yarasayı andıran kanatlarını birbirleri üzerine katlayıp pencerelerden salona indiler. Uzun pençeleri dışarıda hep birden Luke’un savunmasız bedenine doğru gitmeye başladılar...</p>

    <p class="normal">Luke’un görüntüsü parıldıyordu ama ikizlerin yattığı loş odalara bu ışığın bir etkisi yoktu. Kapı açıktı. Cilghal koridorun öbür ucundaki odasında oturmuş çalışıyordu ama henüz Luke’un sesini duymaya hazır değildi. Jacen belki duyabilirdi - ve Luke’un zamanı yoktu.</p>

    <p class="normal">“Jacen.” dedi insanın kendi içinden konuşmasına benzer bir sesle. Çocuk uyandı. Yanında Jaina iç çekti ve dönüp uyumaya devam etti. “Jacen!” dedi Luke tekrar. “Jaina, yardımınıza ihtiyacım var. Bana ancak siz yardım edebilirsiniz.”</p>

    <p class="normal">Çocuk uyandı, koyu gözlerini kırptı. Odaya baktı, esnedi ve gözlerini Luke’un görüntüsüne dikti. “Luke dayı?” dedi, “Yardım mı? Tamam.”</p>

    <p class="normal">“Kızkardeşini de uyandır ve beni takip edin. Ona söyle alarmı çalıp tüm Jedi’ları da getirsin. Fakat sen bana şimdi yardım etmelisin! Belki sen onları yeterince oyalayabilirsin.”</p>

    <p class="normal">Jacen soru sormadı. Zaten yarı uyanık olan kızkardeşini sarsıp uyandırdı. O da Luke’u görmüştü ve çocuğun durumu açıklaması için birkaç cümle yeterli olmuştu.</p>

    <p class="normal">Önde sürekli olarak ona daha hızlı koşmasını söyleyen Luke olduğu halde, Jacen küçük bacaklarıyla koridordan asansöre doğru koşmaya başlamıştı.</p>

    <p class="normal">Jaina, Cilghal’ın odasına koşup çığlığı bastı, “Yardım edin, Luke dayımın yardıma ihtiyacı var.” Jedi öğrenciler odalarından fırladılar.</p>

    <p class="normal">Birden alarm çalmaya başladı. Luke hala büyük salonda koruma görevini yapmakta olan Artoo’nun marifeti olsa gerek diye düşündü. Diğer taraftan droidin Exar Kun tarafından çağrılan kanatlı canavarlara karşı ne yapabileceğinden pek emin değildi.</p>

    <p class="normal">Luke kendisine asansörün içinde hangi düğmelere basacağını gösterirken, Jacen bir an için durdu. “Acele et, Jacen!” dedi Luke. Asansör üst kata geldi ve hemen dışarı çıktılar. Salonun diğer ucunda Artoo tiz sesler çıkarıp aşağı yukarı gidiyordu. Uzattığı kolundan mavi kıvılcımlar saçılıyordu ama canavarlar muhtemelen Artoo’yu ciddi bir tehdit olarak görmemişlerdi ve etrafında kanat çırpıyorlardı.</p>

    <p class="normal">Asansörün kapısının açıldığını duyan yaratıklardan ikisi platformun üzerinden havalandı. Ötüp tısladılar ve kendilerine meydan okumaya gelen küçük çocuğa tükürdüler.</p>

    <p class="normal">Artoo yardım gelmesine sevinmiş gibi ciyakladı. Alarm sesi tapınağı titretmeye devam ediyordu.</p>

    <p class="normal">Üçüncü yaratık Luke’un bedenin yattığı kaidenin kenarına kondu. Öne uzattığı iki başı da birbirinden rahatsız edici sesler çıkarıyordu. Başlardan biri eğilip Luke’un üzerindeki kıyafetten bir parça kopardı. İkinci kafa ise dudaklarını içeri çekti ve parlak azı dişlerini gösterdi.</p>

    <p class="normal">“Kızgınlar.” dedi Jacen sanki yaratıklarla empati kurmuş gibi. “Onlar... Hatalılar.”</p>

    <p class="normal">“Onları bedenimden uzak tut, Jacen.” dedi Luke, gözü kuyruklarındaki zehirli iğnelerinde, keskin pençe ve dişlerindeydi. “Git Artoo’ya yardım et. Diğerleri de gelmek üzeredir.”</p>

    <p class="normal">Jacen vahşi bir savaşçı gibi korkmadan bağırarak ve kollarını açarak yaratıkların üzerine gitti.</p>

    <p class="normal">Yaratıklardan ikisi öterek hemen havalandı ve ona dalışa geçmek için kanatlarını çırptılar. Artoo ikaz çığlığını attı.</p>

    <p class="normal">Jacen son anda eğildi. Yaratıkların metalik pençeleri taş zemine sürterek ve kıvılcımlar çıkararak geçti. Çocuk durmamıştı. İştahla Luke’un kapalı ve yumuşak gözlerine bakmakta olan üçüncü yaratığa doğru koştu.</p>

    <p class="normal">Jacen platforma ulaştı. Üçüncü yaratık hemen yükseldi, bir yandan kuyruğunu savuruyor diğer yandan da her iki başı da dişlerini takırdatıyordu.</p>

    <p class="normal">Kendisini savunmaktan aciz olan Luke ise platforma çıkmaya çalışan Jacen’le aynı hizaya geldi. Kararlı ve öfkeli çocuk, dayısının bedeninin üzerinde muhafız gibi durdu. Artoo da Jacen’in yanına geldi, kolları hala tıkırdıyordu.</p>

    <p class="normal">Luke bir şekilde yeteneklerini kullanarak neler yapabileceğini düşünmeye başladı. Bedeninin yanında güç düğmeleriyle kaplı kara bir silindir yatıyordu.</p>

    <p class="normal">“Jacen,” dedi Luke, “ışın kılıcımı al.”</p>

    <p class="normal">Üç yaratık da salonda daireler çiziyor, sanki Exar Kun’dan talimat alırmış gibi birbirlerine ötüyorlardı.</p>

    <p class="normal">Çocuk hiç durmadan kılıcı aldı. Kılıcın kabzası ön kolu uzunluğundaydı.</p>

    <p class="normal">“Ne yapacağımı bilmiyorum.” dedi Jacen Luke’a.</p>

    <p class="normal">“Ben sana gösteririm.” dedi Luke. “Seni yönlendirmeme… Seninle savaşmama izin ver.”</p>

    <p class="normal">Pençeler açıldı, üç yaratık kana susamış gözleriyle çığlık atarak çocuğa doğru dalışa geçti.</p>

    <p class="normal">Jacen kılıcın kabzasını önünde tuttu ve düğmesine bastı. Güçlü bir sesle kılıcın parlak ve ölümcül ucu meydana çıktı. Küçük çocuk iki bacağını açarak yerden destek aldı ve parlayan kılıcı kaldırdı, Jedi Üstadı Luke Skywalker’ı savunmaya hazırdı.</p>

    <p class="normal">Cilghal, Jaina’yı kollarına almış koridorda koşarken yanına gelen Dorsk 81 ve Tionne ile birlikte asansöre bindi. Hocaları için savaşmaya hazır halde, fırtına hadisesinde olduğu gibi, üst kata çıktılar. Fakat büyük toplantı salonuna girdiklerinde karşılaştıkları manzara Cilghal’in hayal edebileceğinden bile çok daha şaşırtıcıydı.</p>

    <p class="normal">Küçük Jacen, bir kılıç ustasının edası ve kendine güveniyle ışın kılıcını kavramıştı. Üç uçan yaratık kuyruk, pençe ve dişlerini kullanarak ona saldırıyordu. Fakat Jacen parmakları ucunda dönüyor ve kılıcı sanki kolunun devamıymış gibi kullanıyordu. Kılıç uğulduyor ve havayı yararak geçiyordu.</p>

    <p class="normal">Öfkeli Artoo-Detoo, yaratıkları Üstat Skywalker’ın bedeninden uzak tutabilmek için elinden gelen her şeyi yaparken Jacen de savaşmaya devam etti.</p>

    <p class="normal">Yaratıklardan biri gıcırdattığı çenesini ileri doğru savurdu fakat Jacen tek hamlede kafasını bedeninden ayırdı. Geriye sadece tüten boş bir ense kalırken diğer kafa da acıyla debelenmeye başladı. Yaratık yere çakıldı ve deri kanatlarıyla boylu boyunca uzandı.</p>

    <p class="normal">Geri kalan iki yaratık da zehirli kuyruklarını savurdu. Küçük çocuk kılıcı savurdu ve kuyruğun ucundan kopan iğne yerde yuvarlanırken kesilen kuyruğun ucundan da kara zehir püskürmeye başladı. Zehir kadim Massassi Tapınağı’nın taş zeminini asit gibi eritirken yerden gri ve mor bir duman yükselmeye başladı.</p>

    <p class="normal">Acıdan çıldıran yaratık can havliyle havaya fırladı, diğer yaratık tarafından yakalanana kadar yükseldi. Diğer yaratık pençelerini ve iki başındaki dişlerini yaralı olana geçirdi. Kendi kesik kuyruğunu savurdu ama diğeri de aynısını yapmakta gecikmedi; saldırganın bedeninde yanan bir delik oluşmuştu ve zehir yayıldıkça delik de büyümeye devam ediyordu. Yaratık dişlerini diğerinin boğazına geçirdi. Kurbanı mücadeleyi bırakınca diğeri pençelerini çekip yükseldi ve öbürünün leşi de yere çakıldı. Artoo hemen gelip yaratığın öldüğünden emin olmak için leşe elektrik verdi.</p>

    <p class="normal">Gördüklerine inanamayan Cilghal, Tionne ve Dorsk 81 asansörün eşiğinde donakalmışlardı. “Ona yardım etmemiz gerek.” dedi Dorsk 81.</p>

    <p class="normal">“Nasıl?” diye sordu Tionne. “Silahımız yok ki.”</p>

    <p class="normal">Cilghal sürmekte olan çatışmayı değerlendirdi. “Belki de Jacen’in yardımımıza ihtiyacı yoktur.”</p>

    <p class="normal">Jaina, Cilghal’in elini bırakıp salon boyunca ileri doğru koşmaya başladı, diğerleri de bir anlık tereddütün ardından onu takip etti.</p>

    <p class="normal">Kendi türünün saldırısıyla iyice çılgına dönen son yaratık, iki başıyla birden çığlık atarak saldırdı ve önlenemez bir hızla dalışa geçti. Jacen onu karşılamak için geri adım attı, ışın kılıcını omuzu hizasında tutmuş doğru zamanı bekliyordu.</p>

    <p class="normal">Ağzını açıp pençelerini uzatmış yaratık ona doğru gelirken hiç paniğe kapılmayan Jacen, büyük bir maharetle ve reflekslerini en iyi şekilde kullanarak döndü. Kılıcın ışık saçan ucu iki boynu birden tek hamlede gövdesinden ayırdı. Hızla gelen yaratığın bedeni Jacen’e çarptı ve onu yerde sürükledi.</p>

    <p class="normal">Artoo ona yardım etmek için bipleyerek atıldı.</p>

    <p class="normal">“O iyi,” dedi Jaina, kaidenin yanına gelerek, “Jacen!”</p>

    <p class="normal">“Jaina.” diye bağırdı Cilghal ve koşup onu yakaladı. Tüten ve yanan yaratığın bedeninden ışın kılıcının ucunun belirmesinin ardından silahı kullanan Jacen de görüldü, altında kaldığı kanatları keserek çıkıyordu. Cilghal ona yardım etti.</p>

    <p class="normal">Jaina hayretle ilk yara alan yaratığın hala kalan tek başıyla Luke’u öldürebilmek için umutsuzca çırpındığını gördü. Kesik diğer başından hala kanlar fışkırıyordu, taş masanın kenarına geldi ve kendini yukarı çekti, zehirli kuyruğunu dikmiş saldırmaya hazırlanıyordu. Luke’un bedenini parçalamaya hazırlandığı masanın üzerinde dengesini sağlayabilmek için kanatlarını açtı.</p>

    <p class="normal">Yaratık son bir gayretle, kendisini kontrol eden kötü ruhun desteğiyle, Luke’un savunmasız boğazına doğru hamle yaptı.</p>

    <p class="normal">Fakat Jaina ondan önce davranmıştı. Küçük kız sıçrayıp kanatlarından tuttu ve tüm ağırlığını vererek geriye doğru asıldı. Debelenen yaratık deriden kanatlarını tutan elleri ısırmaya çalışıyordu.</p>

    <p class="normal">Jaina’dan birkaç saniye sonra Cilghal güçlü Calamari elleriyle yaratığı boğazından yakaladı, Jaina da kanatlarına asılmaya devam ediyordu. Cilghal tüm gücüyle boğazını sıktı ve omurlarını kuru dallarmış gibi birer birer kırdı.</p>

    <p class="normal">Yaratık masanın üzerine boylu boyunca serildi, nihayet ölmüştü.</p>

    <p class="normal">Nefes nefese kalmış olan Jaina yere çömeldi. Jacen ayağa kalkmış, şaşkınlıkla etrafına bakıyordu. Uykulu gözlerini ovuşturdu ve ışın kılıcını ustalıkla kapattı. Kılıcın vınlaması yerini büyük salonun sessizliğine bırakmıştı.</p>

    <p class="normal">Asansörün kapısı açıldı ve diğer Jedi öğrenciler içeri girdi, hayretle etraftaki leşlere baktılar.</p>

    <p class="normal">Tionne kaidenin yanına geldi, gümüş saçları bir kuyruklu yıldızı andırıyordu. Tiksinerek Luke’un bedenine doğru eğilip son öldürülen ve hala kanları saçılan yaratığın leşini alıp Jedi Üstadı’ndan uzaklaştırdı.</p>

    <p class="normal">Cilghal, Jacen’in yanına koşarken, o sakin bir şekilde ışın kılıcını Luke’un yanındaki yerine yerleştiriyordu. Onu tutup sarıldı, sonra da hayranlıkla bu küçük çocuğa baktı. Bu üç yaşındaki çocuk, birkaç dakika önce efsanevi bir ışın kılıcı silahşörü gibi dövüşüyordu.</p>

    <p class="normal">Dorsk 81 ve diğer öğrenciler de yaklaştı. “Bir üstat gibi savaştı!” dedi Dorsk 81. “Bana Gantoris’le Üstat Skywalker arasındaki düelloyu hatırlattı.”</p>

    <p class="normal">“Luke dayı benimleydi.” dedi Jacen. “Bana o gösterdi. O burada.”</p>

    <p class="normal">Cilghal koca gözlerini kırptı.</p>

    <p class="normal">“Ne demek istiyorsun?” diye sordu Tionne.</p>

    <p class="normal">“Onu şimdi görebiliyor musun?” diye sordu Dorsk 81.</p>

    <p class="normal">“Evet, tam şurada.” dedi Jacen boşluğu göstererek. “Bizimle gurur duyduğunu söylüyor.” İkizler kıkırdamaya başladı, ama Jacen yorgunluktan tükenmiş görünüyordu. Cilghal’in kucağına düşüp yığıldı.</p>

    <p class="normal">Jedi öğrenciler önce birbirlerine sonra da Luke’un yatan bedeni üzerindeki havaya baktılar. Artoo şaşkınlıkla vınladı.</p>

    <p class="normal">“Başka ne söyledi sana?” dedi Cilghal.</p>

    <p class="normal">Jacen ve Jaina bir süre bir şey söylemeden oturdu, sanki dinliyorlardı. “Exar Kun, bütün sorunların kaynağı o.” dedi Jacen.</p>

    <p class="normal">Cümleyi Jaina tamamladı, “Exar Kun’u durdurun. Sonra Luke dayı geri dönecek.”</p>
  </div>

  <div class="calibre1" id="calibre_pb_24"></div>
</body>
</html>
