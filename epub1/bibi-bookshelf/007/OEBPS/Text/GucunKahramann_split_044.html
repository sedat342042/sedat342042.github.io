<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>GucunKahramann</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <div class="chapter">
    <h1 class="baslik1" id="calibre_toc_43">43</h1>

    <p class="normal">Lady Luck, Kessel’in engebeli arazisi üzerinde alçaktan uçuyordu. Alkali düzlükler parlak güneş ışığıyla pırıl pırıldı. Gökyüzü meteorların bıraktığı izlerle kaplanmıştı – yok olan Kessel’in ayından arta kalan enkaz ince atmosferden geçerek yağmur gibi yağmıştı.</p>

    <p class="normal">“Biliyor musunuz,” dedi Lando, “bu da kendince ayrı bir güzellik.”</p>

    <p class="normal">Hemen yanında uzay yatının konforlu koltuğunda bulunan Mara, ona şüpheyle baktı. Ona sanki bir deliye bakar gibi bakmıştı. “Öyle diyorsan.” dedi.</p>

    <p class="normal">“Çok zaman alacağına şüphe yok.” diye itiraf etti Lando, bir elini konsoldan çekip koltuğunun kolu üzerine koydu. Mara bu hareketiyle biraz ürkse de belli etmedi.</p>

    <p class="normal">“İlk yapmamız gereken en kısa sürede atmosfer fabrikalarını çalışır hale getirmek. Özel dizayn edilmiş droidler getireceğim. Sullustalı dostum Nien Nunb’la konuştum. Aşağıda tünellerde yaşamaktan memnun olacağını söyledi. Sanırım ondan çok iyi bir yönetici olacak.”</p>

    <p class="normal">Lando bir kaşını kaldırıp Mara’ya en haşin gülümsemelerinden birini gönderdi. “Ay üssü olmadan savunma yapmak biraz zor olacak ama Kaçakçılar İttifakı’nın da yardımıyla harika bir sistem kuracağımıza eminim. Seninle harika bir takım olduk, Mara. Seninle böyle yakın çalışmak çok hoşuma gidiyor.”</p>

    <p class="normal">Mara iç çekti ama gerçek bir sıkıntıdan ziyade önemsiz ve hoşgörülü bir hareketti. “Hiç vazgeçmiyorsun değil mi, Calrissian?”</p>

    <p class="normal">Sırıtarak başını iki yana salladı. “Hayır, hiç tarzım değil. Asla.”</p>

    <p class="normal">Mara koltuğunda geriye yaslandı ve Lady Luck’ın ön camından dışarı baktı. “Benim korktuğum da bu zaten.”</p>

    <p class="normal">Tepelerinde, Kessel’in beyaz gökyüzünde, meteorlar yağmaya devam etti.</p>

    <p class="normal">İki medikal droid iyileşmekte olan Mon Mothma’yı tutuyordu. Bakta tankından üzerinden damlayan sıvılarla çıktı. Biraz sendeledi ve droidin pürüzsüz omuz levhalarına tutundu. Sonunda kendi ayakları üzerinde durmayı başardı ve derin bir nefes alıp gülümsemek için başını kaldırdı.</p>

    <p class="normal">Leia hayretle bu hızlı gelişmeyi izliyordu. “Sizi tekrar ayakta görebileceğimi hiç sanmıyordum, Mon Mothma.”</p>

    <p class="normal">“Ben de öyle.” dedi eski devlet başkanı omuz silkerek. “Fakat bedenim intikam alır gibi hırsla kendi kendini iyileştiriyor. Cilghal nano yıkıcıları yok edince bakta tankları da işe yaramaya başladı. Bir an önce dışarı çıkıp ben hastayken neler olduğunu görmek için sabırsızlanıyorum. Pek çok şeyden geri kaldım. Fakat medikal droidleri burada kalıp dinlenmem gerektiğini söylüyor.” Leia güldü. “Zamanınız çok, üzülmeyin.” Duraksadı, acele etmek istemese de sormadan edemedi. “Devlet başkanlığı görevini devralmaya ne zaman hazır olacağınıza dair bir fikriniz var mı?”</p>

    <p class="normal">Droidlerin yardımıyla Mon Mothma bakta tankının yanındaki sandalyelerden birine oturdu ve yavaşça sandalyenin minderine gömüldü. Islak giysileri hala üzerindeydi. Uzun süre cevap vermedi. Her baktığında yüz ifadesi Leia’nın kalbinin hızla çarpmasına neden olmuştu.</p>

    <p class="normal">“Leia, Devlet Başkanı artık ben değilim, sensin.” dedi. “Ben yıllarca hizmet ettim ama bu hastalık beni dermansız bıraktı – sadece fiziksel olarak değil beni Yeni Cumhuriyet’in gözünde de zayıflattı. Böyle zamanlarda Yeni Cumhuriyet dimdik ayakta olmalı. Liderimiz güçlü ve enerjik olmalı. Senin gibi birine ihtiyacımız var, Leia, efsanevi Senatör Bail Organa’nın kızı.”</p>

    <p class="normal">“Kararım kesindir. Ünvanımı geri istemeyeceğim. Benim için dinlenmek, iyileşmek ve ayrıca Yeni Cumhuriyet’e en iyi şekilde nasıl hizmet edilir diye düşünmek zamanıdır. Bu zaman zarfında da geleceğimiz senin ellerindedir.”</p>

    <p class="normal">Leia yutkundu, yüzünde zoraki bir soğukkanlı ifade vardı. “Ben de bunu söyleyeceğinizden korkuyordum.” dedi. “Ama birkaç İmparatorluk döneğiyle başa çıkabildiysem herhalde Konsey’i de idare etmesini bilirim. Nihayetinde hepsi bizim tarafımızdalar.”</p>

    <p class="normal">“İmparatorluk’un, Konsey üyelerinden daha çabuk pes ettiğini göreceksin, Leia.”</p>

    <p class="normal">Leia’nın yüzü asıldı. “Haklısınız galiba.”</p>

    <p class="normal">Leia, Vortex’te korkunç fırtınalara kafa tutarcasına yükselen yeni Rüzgarlar Katedrali’ne baktı. Yanında Han, şiddetli rüzgardan gözlerini kısmış hayretle muazzam yapıya bakıyordu.</p>

    <p class="normal">Yeni katedral Ackbar’ın kazasıyla yıkılan diğer katedralden farklıydı, daha aerodinamikti. Kanatlı Vorlar öncekinin aynısını yapmak istememiş kolektif yabancı zihinlerindeki diğer bir planı uygulamaya karar vermişlerdi.</p>

    <p class="normal">Kule gibi yükselen orgun büyük ve küçük tüplerini oluşturan kristal silindirler güneş altında ışıldıyordu. Kıvrımlı yüzeye girintiler ve pencereler oyulmuştu. Kanatlı Vorlar etrafta uçuşup orgun tüplerinin ağızlarını açıp kapayarak içlerinden geçen rüzgar vasıtasıyla müziği değiştiriyorlardı. Her şey yerdeyken sadece katedral tek başına Yeni Cumhuriyet’in ruhu gibi yükseliyordu.</p>

    <p class="normal">Fırtına, ovaları kaplayan eflatun, kızıl ve kahverengi çimenleri bir o yana bir bu yana savuruyordu. Vorların içinde yaşadığı küçük tepecikler yeni katedralin çevresini bir halka gibi çevirmişti.</p>

    <p class="normal">Leia ve Han yanlarında Yeni Cumhuriyet korumaları olduğu halde çimlerin üzerine sentetik mermer döşenerek yapılmış platformda durdular. Vorlar kanatlarını çırparak ziyaretçilerin etrafında daireler çizdiler.</p>

    <p class="normal">İmparator Palpatine’in kurduğu Yeni Düzen’den beri kanatlı yabancılar dış dünyalardan gelenlerin müziklerini dinlemesine müsaade etmemişti; fakat Asilerin kazanmasıyla Vorlar yeniden kapılarını ziyaretçilere açmışlardı. Sadece Yeni Cumhuriyet temsilcilerine değil, herkese. Leia’nın buraya Ackbar’la birlikte ilk ziyaret girişimi felaketle sonuçlanmıştı ama Leia bu sefer her şeyin yolunda gideceğinden emindi.</p>

    <p class="normal">Han yanı başında içinde rahatsız olduğu her halinden belli olan resmi kıyafetini giymiş şekilde duruyordu. Leia çok şık göründüğünü düşünse de bu Han’ı teselli etmeye yetmemişti.</p>

    <p class="normal">Leai’nın kendisine baktığını hissetmiş olacak ki ona dönüp gülümsedi. Hemen yanaşıp elini beline attı ve onu sıkıca kendine doğru çekti. Kanatlar etraflarında çırpılmaya devam etti.</p>

    <p class="normal">“Stresten kurtulmak güzel bir duygu,” dedi Han, “sizinle birlikte olmak da, Majesteleri.”</p>

    <p class="normal">“Ben şu anda devlet başkanıyım, General Solo.” dedi Leia göz kırparak. “Belki de size daha sık evde durmanızı emretmeliyim.”</p>

    <p class="normal">Han güldü. “Bir şey değişir mi sanıyorsun? Kurallara uymadaki başarımı sen de bilirsin.”</p>

    <p class="normal">Saçları rüzgarda uçuşan Leia gülümsedi. “Anlaşılan ortak bir uzlaşma zemini bulmamız gerekecek.” dedi. “Neden sanki tüm galaksi el ele vermiş bizi ayırmaya çalışıyor gibi geliyor bana? Bence maceralara birlikte atılmamız gerekiyor.”</p>

    <p class="normal">“Belki de bu zamana kadarki tüm sıvışma fırsatlarımın bedelini ödeme zamanı geldi.” dedi Han.</p>

    <p class="normal">“Umarım yakın zamanda yeniden fırsatın olur öyleyse.” diyen Leia iyice Han’a sokuldu.</p>

    <p class="normal">“Bana fırsatlardan bahsetme.” dedi Han parmaklarını sırtında aşağı yukarı gezdirerek. “Şimdilik yeterince şanslı hissediyorum.”</p>

    <p class="normal">Rüzgar şiddetlendi ve ona bağlı olarak çalan müzik de yükseldi.</p>

    <p class="normal">Chewbacca’nın kürkü her yöne uçuşuyor ve onu buhar banyosından çıkıp da yeni kurulanmış gibi gösteriyordu. Rüzgar ve katedralden yükselen müziğe eşlik edercesine kükredi.</p>

    <p class="normal">Threepio’nun kulak tırmalayan sesi duyuldu. “Anakin, Jacen ve Jaina! Çocuklar neredesiniz? Lütfen geri dönün. Bizi endişelendirmeyin.”</p>

    <p class="normal">Chewbacca ve Threepio sık otların arasına dalıp ikizleri ve küçük kardeşlerini aramaya başladı. Anakin katedralin açılış töreni sırasında emekleyerek kaçıp saklanmıştı. Müziğin etkisinde kalan ziyaretçilerden hiçbiri, Chewbacca ve Threepio da dahil olmak üzere, bebeğin ortadan kaybolduğunu fark etmemişti.</p>

    <p class="normal">Küçük kardeşlerinin kaybolduğunu gören Jacen ve Jaina onu bulabileceklerini iddia ederek otların arasına dalmış ve tabii ki onlarda kaybolmuştu. Chewbacca ve Threepio fazla dikkat çekmemeye çalışarak aramaya devam ettiler.</p>

    <p class="normal">“Jacen ve Jaina!” dedi Threepio. “Olamaz. Ne yapacağız, Chewbacca? Bu çok utanç verici.”</p>

    <p class="normal">Chewbacca’nın göğsüne kadar yükselen otların içerisinde aramaya devam ettiler. Threepio sarı renkli kollarını uzatmış kendisine yol açmaya çalışıyordu. “Bu yüzden gövdem çiziliyor.” dedi. “Bu tür şeyler benim görevim değil.”</p>

    <p class="normal">Chewbacca, Threepio’nun dediklerini umursamadan etrafı dinlemek için başını kaldırdı. Çocukların fısıldaşan otlar arasında bir yerde kıkırdadığını duydu. Wookiee hemen harekete geçip kıllı pençeleriyle kendine yol açarak ilerledi. Kimseyi bulamamıştı ama seslerin geldiği yerde ezilen otları görmüştü. Eninde sonunda onları bulacaktı.</p>

    <p class="normal">Sentetik mermerden yapılmış parlak mozaik platformda Amiral Ackbar yanında beyaz elbiseli Winter olduğu halde kımıldamadan durmuş katedralin müziğini dinliyordu. Farklı gezegenlerden gelmiş şık kıyafetler içerisindeki diğer temsilciler arasında yerlerini almışlardı.</p>

    <p class="normal">Hatayla da olsa Rüzgarlar Katedrali’nin yıkılmasına yol açtığı için açılış törenine katılmak istememişti. Vorların kendisine hala kızgın olabileceğinden çekinmişti fakat Vorlar sığ ve bu tür olaylardan etkilenmeyen duygusuz bir ırktı. Sadece işlerine devam ederek planlarını uygulamaya koymuşlardı. Yeni Cumhuriyet’ten tazminat talep etmemişler sadece yeni bir Rüzgarlar Katedrali inşa etmeye girişmişlerdi.</p>

    <p class="normal">Rüzgar serindi ve değdiği yeri üşütüyordu. Müzik ise çok güzeldi.</p>

    <p class="normal">Yanında mücevherlerle süslü güzel bir kadın, koltuğuna çökmüş ve yorgun genç bir adama sarılmıştı. Ackbar onlara baktı sonra eğilip alçak bir sesle Winter’a fısıldadı. “Bunların kim olduğunu söyleyebilir misin? Tanıyamadım.”</p>

    <p class="normal">Winter çifti inceledi, sonra sanki yüzü zihnindeki dosyaları tarıyormuş gibi ilgisiz bir hal aldı. “Sanırım Dargul’dan Düşes Mistal ve eşi.”</p>

    <p class="normal">“Acaba adam neden bu kadar perişan halde?” dedi Ackbar.</p>

    <p class="normal">“Belki de müzik sevmiyordur.” dedi Winter sonra da garip bir sessizliğe daldı. Sonra tekrar konuştu. “Tekrar Yeni Cumhuriyet’e hizmet etmeye başladığınız için çok memnun oldum, Ackbar. İdaremizin geleceğine katacağınız çok şey var.”</p>

    <p class="normal">Ackbar yavaşça başını sallayarak yıllardır Leia’nın yardımcısı olarak görev yapan kadına baktı.</p>

    <p class="normal">“Ben de Anoth’taki sürgün hayatından kurtulduğum için memnunum.” dedi. “Senin için endişelendim. Kişisel yeteneklerine ve sezgilerine her zaman ihtiyacımız olmuştur.”</p>

    <p class="normal">Ackbar, Winter’ın yüz ifadesini gizlemeye çalıştığının farkındaydı, sadece gülümseyerek en az o da Ackbar kadar duygularını belli etmemeye çalışmıştı.</p>

    <p class="normal">“Çok güzel,” dedi Winter, “ilerleyen zamanlarda birbirimizi daha sık göreceğiz anlaşılan.”</p>

    <p class="normal">Ackbar başını salladı. “Çok hoşuma gider.”</p>

    <p class="normal">Qwi Xux, rüzgarların müziğini uzun uzun dinledi. Notalar alçalıp yükselerek ve asla kendini tekrar etmeden kompleks bir yapı haline geliyordu ve Vorlar konserlerinin kaydedilmesini yasakladığı için aynı müziği iki kez dinlemek mümkün olmuyordu.</p>

    <p class="normal">Uçan yaratıklar kristalin şaftları arasında aşağı yukarı uçuşup küçük delikleri elleri ya da bedenleriyle kapatarak fırtınanın seyrine göre senfoniye şekil veriyordu.</p>

    <p class="normal">Müzik Qwi Xux’a kendi hayatını anlatır gibiydi. Duygularını harekete geçirmiş, gönül telini titretmiş, sanki tüm hayatı boyunca hissettiklerini burada duymuştu. Kayıp çocukluğu, acımasız eğitimi ve Maw Installation’da beyni yıkanmış halde geçirdiği yıllar... Ve kaçmasına yardım eden Yeni Cumhuriyet üyeleriyle karşılaştığı anda hissettiği özgürlük duygusu... Ve ona şu ana kadar var olduğunu bilmediği yeni dünyalar ve parlak ufuklar açan Wedge Antilles.</p>

    <p class="normal">Şimdi kendini toparlayıp Maw Installation’a dönmesi ve eski laboratuvarının koridorlarında tekrar yürümesinin ardından Qwi anıları için yas tutmasına gerek kalmadığını anlamıştı.</p>

    <p class="normal">Ardından yolunu şaşırmış olan Kyp Durron, büyük bir zalimlikle hafızasını silmişti ama artık belki de kendisine iyilik yapmış olduğunu düşünüyordu. Üzerinde çalıştığı o korkunç silahları hatırlamak istemiyordu. Sanki yeniden doğmuş, Wedge’le birlikte ona yeni bir şans verilmiş gibi hissediyordu. Yapımına yardımcı olduğu korkunç icatların anıları onu artık rahatsız etmeyecekti.</p>

    <p class="normal">Müzik devam etti; bir hüzünlü bir çoşku vericiydi ve böylesi daha önce duyulmuş değildi.</p>

    <p class="normal">“Ithor’a benimle birlikte gelmek ister misin?” dedi Wedge eğilerek. “Tatil yapmak için çok uygun bir zaman.”</p>

    <p class="normal">Qwi gülümsedi. Gür ormanların bulunduğu dünyaya gitmek harika bir fikirdi: Kendi kendine yeten ağaç tepelerine kurulmuş şehirler ve dost canlısı bir halk. Kaybettiği hafızasının acısını silmek için uygun bir yer olacaktı.</p>

    <p class="normal">“Yani artık İmparatorluk casuslarından ve Amiral Daala’dan saklanmak zorunda değil miyiz?”</p>

    <p class="normal">“Artık endişe etmemize gerek yok.” dedi Wedge. “Artık sadece eğlenmekle meşgul olabiliriz.”</p>

    <p class="normal">Vorlar Rüzgarlar Katedrali’ndeki tüm oyuk ve pencereleri açtılar. Fırtına tüm gücüyle binanın içerisinde yol alırken müzik de bir kreşendo halini aldı, tüm galakside yankılanacak muhteşem bir son.</p>

    <p class="normal">43</p>

    <p class="normal">Yavin’in dördüncü ayında gün doğumu.</p>

    <p class="normal">Artoo-Detoo öterek taş rampada giderken Jedi Şövalyeleri de onu takip etti. Sessizce Büyük Tapınak’ın tepesinde bir araya gelip sisle kaplı ağaç tepelerine baktılar. Arkalarında parlayan turuncu gaz devi de atmosferin üst katmanlarını aydınlatmıştı.</p>

    <p class="normal">Ormanlık ay yörüngesinde dönmeye devam ederken Luke Skywalker da yaklaşan şafağı karşılamak için hepsinin önündeki yerini aldı. Yanında genç Kyp Durron yürüyordu, hala tam olarak düzelmemiş yaraları nedeniyle aksıyordu ama iç kuvveti her zamankinden fazlaydı. Kısa süre içinde tüm davranış tarzı baştan sona değişmişti.</p>

    <p class="normal">Kyp yeni Jedi’ların en büyüğü olma yolunda ilerlerken Luke’un diğer öğrencileri de onun zannettiğinden çok daha güçlü olduklarını ispat etmişlerdi.</p>

    <p class="normal">Birlikte Sith’lerin Karanlık Lordu Exar Kun’u yenmişlerdi. Cilghal, yeni Jedi şifa teknikleriyle Mon Mothma’nın hayatını kurtarmıştı. Streen, kendine olan güvenini tekrar kazanmış ve hava şartlarını hissetme ve kullanma yolunda büyük adımlar atmıştı.</p>

    <p class="normal">Tionne, Jedi tarihini gün ışığına çıkarma yolundaki gayretine kaldığı yerden devam etti, bu görev Jedi Holokronu’nun imha edilmesiyle daha da güç bir hal almıştı – fakat Luke üzerlerinden bin yıldan uzun bir süre geçse de başka Holokron’lar da bulunabileceğini biliyordu. Çok sayıda kadim Jedi Üstadı yaşam öykülerini bu tür cihazlara kaydetmişlerdi.</p>

    <p class="normal">Dorsk 81, Kam Solusar ve Kirana Ti şimdilik kendilerine has nitelikler sergilememişlerdi ama onlar da her yönüyle güçlüydüler. Yeni Jedi’lardan bazıları Yavin 4’te kalıp eğitimlerine devam ederken diğerleri, Yeni Cumhuriyet’i savunan şövalyeler olarak, yeteneklerini galaksinin diğer köşelerine taşımaya karar verdiler.</p>

    <p class="normal">Artoo güneş ışığının tapınağın en uç noktasına ne zaman vuracağıyla ilgili bir hesap yaptı ve bunu bildirdi. Küçük droid Luke’un yanında olmaktan fazlasıyla mutlu görünüyordu.</p>

    <p class="normal">Luke tüm Jedi Şövalyeleri’ni etrafına topladı, gittikçe artan güçlerini hissedebiliyordu. Onlar bir takımdı sadece anlamadıkları güç ve yeteneklere sahip bir güruh değildiler.</p>

    <p class="normal">Diğerleri gözlem platformunun taşları üzerinde durup gizli güneşe doğru baktılar. Luke şu an duyduğu gururu ve beklentilerini ifade edecek doğru kelimeleri düşündü.</p>

    <p class="normal">“Sizler Yeni Jedi Şövalyeleri’nin ilkisiniz.” dedi kutsarmış gibi elini kaldırdı. “Sizler Yeni Cumhuriyet’i koruyacak büyük tarikatın nüvesini teşkil edeceksiniz. Sizler Güç’ün kahramanlarısınız.”</p>

    <p class="normal">Öğrencileri konuşmasa bile duydukları heyecan ve gururu kolayca hissediyordu.</p>

    <p class="normal">Jedi Akademisi’ne gelecek başka öğrenci ve öğretmenler de olacaktı. Luke aralarından bazılarının karanlık tarafa döneceği gerçeğini kabullenmek zorundaydı. Ama ne kadar öğrenci eğitirse aydınlık tarafın ordusu da o kadar güçlü olacaktı.</p>

    <p class="normal">Çatıda toplanmış olan Jedi’lar hep birlikte Yavin’in kıyısından kendini gösteren güneşin ışıklarını izlediler. Parlak ışık hüzmeleri ormana mücevher parçaları gibi yağıyor ve hareket halindeki atmosferden kırılıp yansıyordu.</p>

    <p class="normal">Artoo mırıldandı; Luke ve diğer Jedi’lar sadece sessiz bir hayranlıkla izledi.</p>
  </div>
</body>
</html>
