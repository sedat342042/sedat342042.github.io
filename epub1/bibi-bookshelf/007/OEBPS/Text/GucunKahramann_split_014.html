<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>GucunKahramann</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <div class="chapter">
    <h1 class="baslik1" id="calibre_toc_13">13</h1>

    <p class="normal">Jedi öğrenciler, Büyük Tapınak’ın tozlu ve terk edilmiş savaş odasında toplandılar. Exar Kun’a karşı girişecekleri savaşı planlamak için en uygun yer olduğunu düşünmüşlerdi. Antik zigguratın üçüncü katındaki savaş odası, bir zamanlar Asi İttifakı tarafından gizli üslerinin kontrol merkezi olarak kullanılmıştı. Burada, dahi taktisyen General Jan Dodonna ilk Death Star’a yapılacak saldırıyı planlamıştı.</p>

    <p class="normal">Cilghal ve diğerleri Asiler ayrıldıktan sonraki yıllar içinde harabe haline gelmiş olan odaya büyük ölçüde çeki düzen vermişlerdi. Kontrol paneli üzerindeki az sayıda çalışır haldeki tarayıcı ağının farklı renklerdeki ışıkları yanıp sönüyordu; leş gibi izleme ekranları ve çatlak saydamçelik ekran, sinyallerin yansıyıp parlamasına neden oluyordu. Tepelerindeki taktik haritanın üzeri ise yıllardır oralarda gezinen sürüngenlerin ve onları kovalayan yırtıcıların ayak izleriyle kaplıydı.</p>

    <p class="normal">Kalın taş duvarlarla çevrili odaya dışarıdan hiç ışık gelmiyordu. Köşelerdeki yeni restore edilmiş ışıklar odayı fazlasıyla aydınlattığı gibi gölgeleri de o oranda belirginleştiriyordu.</p>

    <p class="normal">Cilghal, Jedi öğrencilerine baktı. En iyilerden bir düzine... Fakat şu anda hepsi karşı karşıya oldukları imtihana hazırlıksız olmanın neden olduğu kararsızlığın ve korkunun pençesindeydi.</p>

    <p class="normal">Bazıları - Kirana Ti, Kam Solusar ve şaşırtıcı şekilde Streen - ölü Sith Lordu’na karşı çok öfkeli bir reaksiyon sergilemişlerdi. Diğerleri, özellikle Dorsk 81, anlamsız bir korkuya kapılmış ve Üstat Skywalker ve diğer öğrencileri yutmaya yetecek güçteki karanlığa karşı direnecek cesareti kendinde bulamamıştı. Cilghal de savaşmaya pek istekli değildi ama karşılarındaki düşmana karşı elinden gelen her şeyi yapacağına yemin etmişti.</p>

    <p class="normal">“Exar Kun planlarımızı duyuyorsa ne olacak?” dedi Dorsk 81, koca gözleri pırıl pırıldı. “Burada bile bizi dinliyor olabilir!” sesi yükselmiş, sarı-yeşil derisi panikle titremişti.</p>

    <p class="normal">“Karanlık Adam her yerde olabilir.” dedi Streen, darmadağınık masanın üzerine eğilerek. Kıvırcık saçları hala rüzgarla oynuyormuş gibi görünüyordu. Odanın etrafına bakarken kıpır kıpırdı, sanki birisinin izlemesinden şüpheleniyordu.</p>

    <p class="normal">“Gidebileceğimiz başka bir yer yok.” dedi Cilghal. “Eğer Exar Kun bizi burada bulabiliyorsa gidebileceğimiz her yerde bulabilir demektir. Onunla hala savaşabileceğimiz varsayımı üzerinden hareket etmeliyiz.” Jedi adaylarına baktı. Calamari’de diplomat olmak için konuşma yeteneklerini geliştirmek uğruna büyük sıkıntı çekmişti. Geçmişte sesini ve zekasını kullanarak büyük başarılara imza atmıştı ve şimdi de bu yeteneğinden faydalanmaya devam ediyordu. “Zaten yeterince gerçek sorunumuz var. Kendi hayal gücümüzün ürünü olan daha büyük sorunlarla uğraşmamıza hiç gerek yok.”</p>

    <p class="normal">Diğerleri hemfikir olarak mırıldandı.</p>

    <p class="normal">“Tionne,” dedi Cilghal, “planlarımız büyük ölçüde senin antik Jedi irfanı üzerine olan bilgine dayanmaktadır. Bizlere Exar Kun hakkında bildiklerini anlat.”</p>

    <p class="normal">Tionne harap haldeki taktik istasyonlarından birinin yanındaki şekilsiz ve rahatsız sandalyelerden birine oturmuştu. Kucağında dinlemek isteyenlere eski baladları çaldığı bir müzik aleti vardı.</p>

    <p class="normal">Tionne’nin Jedi potansiyeli çok düşüktü.</p>

    <p class="normal">Üstat Skywalker bunu kendisine açıkça söylemişti ama o bir Jedi Şövalyesi olma kararından asla vazgeçmemişti. Jedi efsanelerine hayrandı, sistemden sisteme dolaşmış, antik yazma ve halk öykülerini ve de Karanlık Zamanlar’dan önceki binlerce yıllara ait tüm Jedi hikayelerini derlemişti.</p>

    <p class="normal">Jedi Holokronu gizli bir hazineydi ve Tionne onu incelemek için çok çalışmış, unutulmuş efsanaleri yenilemiş ve detayları gün ışığına çıkarmıştı. Fakat Holokron, Üstat Skywalker, simülasyon geçit koruyucusu kadim Jedi Üstadı Vodo-Siosk Baas’tan, Sith Kardeşliği’ni yeniden kurmuş olan, öğrencisi Exar Kun’la konuşmasını istediği zaman yok olmuştu...</p>

    <p class="normal">Tionne gümüş rengi saçlarını omuzları üzerine attı ve ürkütücü inci gözleriyle diğer öğrencilere baktı. Dudakları kuru ve soluktu, gerginlikten kanı çekilmişti.</p>

    <p class="normal">“Büyük Sith Savaşı’ndan kalma doğruluğu kanıtlanabilir efsaneler bulabilmek çok güç. Dört bin yıl önceydi ve son derece yıkıcıydı – anlaşılan eski Jedi Şövalyeleri galaksiyi korumadaki başarısızlıklarından dolayı utanç duymuşlardı.”</p>

    <p class="normal">“Pek çok kayıt ya tahrif edilmiş ya da ortadan kaldırılmış, fakat sanırım yeterince bilgiyi bir araya getirebildim.”</p>

    <p class="normal">Yutkundu ve ardından devam etti.</p>

    <p class="normal">“Kun, ilk karargahını bu ormanlık ayda kurmuş gibi görünüyor. Massassi ırkını kölesi yapmış ve onları gücünün odak noktası olan bu tapınakları inşa etmek için kullanmış.”</p>

    <p class="normal">Etrafına bakınarak Jedi öğrencilerini süzdü. “Aslında bu toplantı bana Deneba gezegenindeki, eski Jedi Şövalyeleri’nin biraraya gelip galakside güçlenen karanlığı tartıştıkları, Büyük Konsey’i hatırlattı. Üstat Vodo-Siosk Baas – Exar Kun’u eğitmiş olan kişi - öğrencisini tekrar aydınlık tarafa çekmeye çalışırken hayatını kaybetmişti. Üstat Vodo başarısız olunca diğer Jedi’lar bir araya gelerek o tarihe kadar görülmemiş muazzam bir güç oluşturdular.”</p>

    <p class="normal">“Kun, her ne kadar çok güçlü olsa da anlaşılıyor ki anahtar,” – Tionne müzik aletinin kenarına parlak tırnağıyla tıkladı - “anahtar diğer Jedi’ların güçlerini bir araya getirmesiydi. Birlikte her biri diğerini tamamlayan ve Güç’ten destek alan bir makine gibi savaştılar. “</p>

    <p class="normal">“Sadece parçalı bilgiler bulabildim ama görülüyor ki son savaşta birlik olan Jedi’lar Yavin 4’ün ormanının büyük bölümünü silip süpürerek Exar Kun’u ortadan kaldırmak için gerekli gördükleri her şeyi yok etmişler. Kun, son bir çare olarak Massassi kölelerinin yaşam gücünü emmeye kalkmış. Kadim Jedi’lar onun inşa ettirdiği şeylerin büyük bölümünü ve Kun’un bedenini yok etmeyi başarmışlar ama o bir şekilde ruhunu bu tapınaklar içerisinde korumayı başarmış. Tüm bu geçen zaman boyunca.”</p>

    <p class="normal">“Öyleyse yarım kalan işi biz bitirmeliyiz.” dedi Kirana Ti ayağa kalkarak. Artık sürekli olarak sürüngen derisinden vücut zırhını giyiyordu çünkü ne zaman savaşa girmesi gerektiğini bilmiyor ve Jedi cübbesinin ayağına dolaşmasını istemiyordu.</p>

    <p class="normal">“Aynı fikirdeyim.” dedi Kam Solusar. Sıska yüzünde uzun yıllar önce gülmeyi unutmuş bir adamın ifadesi vardı.</p>

    <p class="normal">“Fakat nasıl?” dedi Streen. “Binlerce Jedi, Karanlık Adamı ortadan kaldıramamış. Bizse sadece on iki kişiyiz.”</p>

    <p class="normal">“Evet,” dedi, Kirana Ti, “ama şimdi Exar Kun kendilerinden beslenebileceği köle bir halka sahip değil. Kendinden başka kaynağı yok. Ayrıca Kun’un bir kez yenildiğini hepimiz biliyoruz.”</p>

    <p class="normal">“Ve,” diye söze girdi Cilghal masanın etrafına göz gezdirerek, “hepimiz en başından beri birlikte eğitim alıyoruz. Üstat Skywalker bizleri bir takım haline getirdi. Leia bizlere Güç’ün kahramanları dedi ve işte bu, hak etmemiz gereken bir ünvandır.”</p>

    <p class="normal">Büyük Tapınak’ın tepesinde Luke Skywalker’ın parlak bedeni turuncu gaz devinin gölgesi, ormanları kaplarken ortaya çıkan serin sabah rüzgarını hissetmeden yatıyordu.</p>

    <p class="normal">Luke ağaçların tepelerinde böcek arayan yarasaya benzeyen canlıları izledi.</p>

    <p class="normal">Exar Kun’un, Anakin Skywalker kılığına girip onu karanlık tarafa çekmeye çalıştığı kabusunu hatırladı. Luke ölene kadar çalışarak bu büyük tapınakları diken Massassi halkını görmüştü. Bu kabustan uyanmayı başarmış ama anlamını yakın zamana kadar idrak edememişti.</p>

    <p class="normal">Şimdi ormanın üzerinde duran Kun’un kukuletalı ve kara görüntüsünü görebiliyordu ama bu görüntü artık kendisini eskisi gibi korkutmuyordu. “Bana sürekli görünmen cesaretinin gittikçe arttığı anlamına geliyor. Özellikle de bedenimi yok etme girişimlerin başarısız olduğu zaman.”</p>

    <p class="normal">Uçan canavarların saldırmasının ardından, Luke, Cilghal’in Jedi Akademisi’nde ilk günden beri hissettiği özen ve empati ile onun bedenindeki küçük yaraları pansuman edişini ve temizleyişini izledi. Cilghal doğuştan bir Jedi şifacıydı.</p>

    <p class="normal">Göremese de yüksek sesle Luke’un ruhuyla konuşuyordu. “Elimizden geleni yapacağız, Üstat Skywalker. Lütfen bizden umudunuzu kesmeyin.”</p>

    <p class="normal">Luke gerçekten de umutluydu. Sith Lordu ve Kyp Durron’un kendisini yendiği tapınağın tepesinde bir kaz daha Exar Kun’la karşı karşıya gelirken heyecanlandı.</p>

    <p class="normal">“Seninle oyun oynuyorum.” dedi Kun silüet elini sallayarak. “Benim planlarımı hiçbir şey değiştiremez. Öğrencilerinden bazılarını çoktan ele geçirdim. Diğerlerine de sıra gelecek.”</p>

    <p class="normal">“Hiç sanmam.” dedi Luke beklenmeyen bir kesinlikle. “Onları çok iyi eğittim. Onlara kazanmaya giden kolay yollar göstersen de sonunda ödeyecekleri bedel büyük olacaktır. Onlara çalışmayı, kendilerine ve yeteneklerine güvenmeyi öğrettim. Senin teklif ettiğin ise, Exar Kun, göz boyamaktan ibaret. Onlara Güç’ün gerçek anlamını ve kapasitesini öğrettim.”</p>

    <p class="normal">“Bana karşı komik planlar yaptıklarını bilmediğimi mi zannediyorsun?” dedi Kun. Kara Lord’un ruhu tehditkarlıkla daha da bir parlamış görünüyordu. Belki de güveni sarsılmıştı.</p>

    <p class="normal">“Hiç fark etmez.” diye cevapladı Luke. “Seni bir şekilde yenecekler. Senin en büyük zayıflığın kendini güçlü zannetmen, Exar Kun.”</p>

    <p class="normal">“Senin zayıflığın da arkadaşlarına duyduğun güven!” diye çıkıştı Kun.</p>

    <p class="normal">Luke, gücünün ve iradesinin arttığını hissederek kahkahayı bastı. “Böyle konuşmaları çok duydum. O zaman da boştu, şimdi de boş.”</p>

    <p class="normal">Exar Kun’un kara silüeti görünmez bir rüzgarla titredi. Gölge kaybolurken son sözü şöyle oldu. “Hep birlikte göreceğiz!”</p>
  </div>

  <div class="calibre1" id="calibre_pb_28"></div>
</body>
</html>
