<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>GucunKahramann</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <div class="chapter">
    <h1 class="baslik1" id="calibre_toc_8">8</h1>

    <p class="normal">Maw Installation’ın yöneticisi olmak normal zamanlarda bile son derece stresli bir işti ama Tol Sivron bu görevi İmparatorluk’un desteği olmadan yürütmek zorunda kalacağını hiç düşünmemişti. Boş konferans odasında duran Sivron hassas Twi’lek baş kuyruğunu sıvazlayıp pencereden gizli tesisi çevreleyen karanlık uzaya baktı.</p>

    <p class="normal">Amiral Daala ve baskıcı yönetiminden hiçbir zaman hoşlanmamıştı. Maw’da geçirdikleri yıllar boyunca Sivron onun Grand Moff Tarkin için kitle imha silahları üretmenin ne kadar önemli olduğunu bir türlü anlamadığını düşünmüştü; ki ikisi de ona çok şey borçluydular.</p>

    <p class="normal">Daala’nın dört yıldız destroyeri, Sivron ve onun değerli bilim adamlarını korumak için tahsis edilmişti ama Daala bu türden pAsif bir görevi yerine getirmeyi reddetmişti. Onun yüzünden birkaç Asi mahkum Sun Crusher’ı çaldığı gibi en iyi silah tasarımcısı Qwi Xux’u da kaçırmışlardı. Yetmiyormuş gibi Daala casusları takip etmek için görev yerini terk etmiş onu yalnız ve korumasız şekilde bırakmıştı. Sivron konferans salonunda volta atarken hem gurur hem de hayal kırıklığı hissediyordu. Başını salladı ve iki tane solucanı andıran baş kuyruğu gömleğinin üzerinden hafifçe dokunarak geçti. Ardından baş kuyruklarından birini tutup sıkıca boynunun etrafına doladı.</p>

    <p class="normal">Daala’nın geride bıraktığı bir avuç stormtrooper pek bir işe yaramıyordu. Tol Sivron’un elinde 123 tane asker vardı. Resmi raporlar doldurmuş, servis kayıtları tutmuş, ileride işe yarayabilecek tüm bilgiyi toplamıştı. Bu bilginin nasıl işe yarayacağını da bilmiyordu aslında ama Sivron’un kariyerinin temeli bilgi toplama ve dosyalama konusundaki yeteneğine dayalıydı. Elbet bir gün, birilerinin işine yarayacaklardı.</p>

    <p class="normal">Stormtrooperlar emirlerine itaat ediyorlardı – onların görevi de buydu - ama o bir komutan değildi. Eğer Asiler Maw Installation’a saldırırsa bu askerleri nasıl komuta edeceğine dair bir fikri yoktu.</p>

    <p class="normal">Geçen ay Maw’daki bilim adamlarını daha iyi ve kullanışlı savunma sistemleri tasarlamaları, ihtimal hesapları yapıp acil durum prosedürleri hazırlamaları ve olabilecek her duruma uygun senaryolar yazmaları için iyice zorlamıştı. Hazırlıklı olmak bizim en güçlü silahımızdır, diye düşünüyordu. Tol Sivron asla gafil avlanmazdı.</p>

    <p class="normal">Araştırmacılarından sürekli olarak durum raporu istiyor, her şeyden her an haberdar edilmesi gerektiğini söylüyordu. Ofisine bitişik olan depo ağzına kadar raporlar ve farklı tasarımlarla ilgili modellerle doluydu.</p>

    <p class="normal">Ayak seslerinin yaklaştığını duydu, gelenler stormtrooperların eşliğinde dört grup lideriydi. Tol Sivron onlara bakmak için dönmedi, büyük bir gururla kaya kümelerinin üzerinde yükselen ve bir ayın iskeletini andıran büyük Death Star prototipine bakıyordu. Death Star, Maw’ın en büyük başarısıydı. Grand Moff Tarkin zamanında bu prototipe bakmış ve ona, tasarımcı Bevel Lemelisk’e ve baş Asistanı Qwi Xux’a birer madalya takmıştı.</p>

    <p class="normal">Dört grup lideri brifing masasındaki yerlerine oturdular, hepsinin elinde yiyecek ve içecek vardı. Ayrıca herbiri de toplantı için gerekli dosyaları da getirmişlerdi.</p>

    <p class="normal">Sivron toplantıyı kısa tutmaya karar vermişti – iki en fazla üç saat. Zaten tartışacak fazla bir şey de yoktu. Death Star’ın prototipi tepelerinde dönmeye devam ederken o yüzünü dört yöneticisine çevirdi.</p>

    <p class="normal">Doxin eni boyundan geniş biriydi, koyu ve sık kaşları hariç kafası dazlaktı ve kısık gözlerinin üzerindeki kaşları alnına saplanmış teller gibi görünüyordu. Dudakları güldüğü zaman üzerlerinde bir stileyi dengede tutacak kadar kalındı. Kendisi yüksek enerji tasarımları ve uygulamalarından sorumluydu.</p>

    <p class="normal">Yanında Golanda oturuyordu. Uzun boylu şahini andıran sivri yüz ve çeneliydi. Gagayı andıran burnuyla bir yıldız destroyerine benziyordu. Kendisi bir gundark kadar güzel denebilirdi. Golanda topçu tasarımları ve taktik konuşlanmadan sorumluydu. On yıl boyunca bir kara delik kümesinin ortasında sürekli değişen ve dolayısıyla yapılan her testi geçersiz kılan yerçekimi ortamında topçu tasarımlarıyla uğraşmanın ne kadar aptalca olduğunu söyleyip durmuştu.</p>

    <p class="normal">Üçüncü grup lideri, Yemm, doğru şeyi doğru zamanda söylemesiyle bilinen bir Devaronluydu. Dosyalama ve yasal yükümlülüklerden sorumluydu.</p>

    <p class="normal">Sonuncusu masanın en ucunda oturan uzun ve kaslı bir tip olan Wermyn’di. Pembe-yeşil renkli derisi türünü anlamayı zorlaştırıyordu. Kendisi Maw Installation’ın bakım ve idaresinden sorumluydu.</p>

    <p class="normal">“Herkese günaydın.” dedi Tol Sivron, masanın başındaki koltuğuna kuruldu ve pençesindeki parmaklarıyla masaya vurmaya başladı. “Herkesin kendi ajandasını da beraberinde getirdiğini görüyorum. Mükemmel.” Kapının dışında dikilen dört stormtroopera baktı. “Yüzbaşı, lütfen dışarı çıkıp kapıyı da kapatın. Bu üst seviyede gizlilik içeren bir toplantı.”</p>

    <p class="normal">Stormtrooper hiç cevap vermeden diğerlerini hemen dışarı çıkardı ve kapı da tıslayan gaz sesiyle kapandı. “Buyrun.” dedi Tol Sivron önündeki kağıtları karıştırarak. “Hepinizin kendi grubunuzdaki gelişmelerle ilgili rapor vermesini istiyorum. Muhtemel yeni uygulamaları tartıştıktan sonra stratejiler üzerine düşünmeye başlayabiliriz. Yenilenen acil durum planımızın tesisimizdeki herkese dağıtıldığını zannediyorum.” Sivron bu işlerden sorumlu olan Yemm’e baktı.</p>

    <p class="normal">Devaronlu gülümsedi ve başını salladı. Başındaki boynuzlar aşağı yukarı sallanıyordu. “Evet, Müdür Bey. Talimatların açıkça yazılmış olduğu 365 sayfalık talimatname herkese dağıtıldı.”</p>

    <p class="normal">“Güzel.” dedi Sivron, gündemindeki ilk madde tamamlanmıştı. “Yeni işlere toplantının sonunda değineceğiz. Şimdi devam etmek istiyorum. Wermyn sen başlamak ister misin?”</p>

    <p class="normal">Tek kollu fabrika bakım ve idare bölümü sorumlusu ikmal, enerji tüketimi ve güç reaktörlerindeki yakıt hücrelerinin tahmini ömrü üzerine raporunu vermeye başladı. Wermyn’in tek endişesi yedek parça sayısındaki düşüştü ve dışarıdan ihtiyaç duydukları malzemenin geleceğinden de şüpheliydi.</p>

    <p class="normal">Tol Sivron bunu veri pedine kaydetti.</p>

    <p class="normal">Ardından içeceğini dikleyen Doxin, bilim adamlarının test etmekte oldukları yeni silahla ilgili rapor vermeye başladı. “Metal kristal bir faz dönüştürücü,” dedi Doxin, “kısacası MCPS.”</p>

    <p class="normal">“Hmmm.” dedi Tol Sivron pençesiyle çenesini sıvazlayarak. “Bunu İmparatorluk’a sunmadan önce daha dikkat çekici bir isim bulmalıyız.”</p>

    <p class="normal">“Bu sadece bir kısaltma.” dedi rahatsız olan Doxin. “Çalışan bir model yaptık ama sonuçlarımız henüz tutarsız. Yaptığımız testler bize daha büyük ölçekli bir model inşa etmemiz için umut verdi.”</p>

    <p class="normal">“Bu tam olarak ne işe yarar?” diye sordu Tol Sivron.</p>

    <p class="normal">Doxin ona baktı. “Müdür Bey haftalardır size bu konuda sayısız rapor gönderdim. Hiçbirini okumadınız mı?”</p>

    <p class="normal">Sivron içgüdüsel olarak kafa kuyruklarını çekti. “Ben meşgul bir adamım. Okuduğum her şeyi hatırlayamam.” dedi. “Özellikle böyle sıkıcı bir adı olan bir projeyi. Hafızamı tazeleyin lütfen.”</p>

    <p class="normal">Doxin konuştukça el kol hareketleri artmaya başladı. “MCPS alanı metallerin kristal yapısını değiştirir – örneğin uzay gemilerinin gövdelerini. MCPS kalkanları geçip gemilerin gövdelerini toza çevrebilir. Gerçek çalışma prensibi çok daha karışık tabii ki. Ben sadece bir özet verdim.”</p>

    <p class="normal">“Tabii, tabii.” dedi Tol Sivron. “Kulağa hoş geliyor. Karşılaştığınız sorunlar nelerdir?”</p>

    <p class="normal">“MCPS test levhamızın sadece yüzde birinin üzerindeki bir alanda etkili oldu.”</p>

    <p class="normal">“Yani pek de kullanışlı olmayabilir.” dedi Tol Sivron.</p>

    <p class="normal">Doxin’in masanın üzerine sürttüğü parmaklarından cırtlak bir ses çıktı. “Aslında öyle değil, Müdür Bey. Yüzde birlik oran geniş bir alana dağılıp yüzeyin tamamını zayıflatıyor. Böyle bir bütünlük kaybı bir uzay gemisini yok etmek için yeterlidir.”</p>

    <p class="normal">Sivron sırıttı. “Çok güzel. Çalışmaya ve o mükemmel raporları hazırlamaya devam edin.”</p>

    <p class="normal">Golanda, topçu tasarımları ve taktik konuşlanmadan sorumlu balta kafalı kadın, bir ölçüde Sun Crusher’daki teorik çalışmalara dayanan küme rezonanslı torpidolardan bahsetti.</p>

    <p class="normal">Yemm, Golanda’nın sözünü ayağa kalkıp bağırarak kesti. Sivron ters ters ona baktı. “İş çıkarmanın zamanı değil, Yemm.”</p>

    <p class="normal">“Fakat Müdür Bey…” dedi Yemm pencereyi işaret ederek. Hepsi birden ayağa fırladı.</p>

    <p class="normal">Tol Sivron nihayet dönmüş Maw’ı çevreleyen silüetleri görebilmişti. Twi’lek baş kuyrukları çözülmüş ve sırtından aşağı sarkmıştı.</p>

    <p class="normal">Asi savaş gemilerinden oluşan bir filo Maw’ın içerisine girmişti. Uzun zamandır korkuyla bekledikleri işgal birliği nihayet gelmişti.</p>

    <p class="normal">İki Corellian korveti önde ikisi de kanatlarında olan General Wedge Antilles, refakat firkateyni Yavaris’le Maw Installation’ını oluşturan düzensiz kaya kümesine doğru ilerliyordu.</p>

    <p class="normal">Gözetleme köprüsünde hemen yanında Qwi Xux tüm güzelliğiyle duruyordu, eski iş yerinde kayıp hafızasına dair izler bulabileceği için hem umutlu hem de endişeliydi.</p>

    <p class="normal">“Maw Installation.” dedi Wedge iletişim kanalından. “Ben Yeni Cumhuriyet işgal filosu komutanı General Wedge Antilles. Lütfen teslim koşullarınızı bildirin.”</p>

    <p class="normal">Bunu söylerken kendini kibirli hissetmişti ama bu filoya karşı koymalarının mümkün olmadığını biliyordu. Kara deliklerin ortasında, kendisini savunan Amiral Daala’nın yıldız destroyerleri olmadan Installation’ın sahip olduğu savunma ateş gücü değil sadece zor ulaşılabilirlikti.</p>

    <p class="normal">Gemileri kaya kümesine yaklaşmakta olan Wedge cevap alamamıştı. Fakat Death Star’ın planetoidin yörüngesinde dönmekte olan metal iskeletini gördüğünde bir anda büyük bir korku yaşadı.</p>

    <p class="normal">“Kalkanlar yukarı.” diye bağırdı içgüdüsel olarak.</p>

    <p class="normal">Fakat Death Star ateş açmamış yörüngede dönerek gözden uzaklaşmıştı.</p>

    <p class="normal">Filo yaklaşmaya devam ederken şekilsiz atreoidin üzerindeki yerleşim modülleri ve küçük binalardan lazer ateşleri yağmaya başladı. Bu atışların çok azı hedefini vurabilmiş, onlar da kalkanlar üzerinde yok olup gitmişti.</p>

    <p class="normal">“Pekala.” dedi Wedge. “İki korvet. Sadece nokta saldırısı. Savunmaları yok edin ama Installation’a zarar vermeyin.” Qwi’ye baktı. “Burada kaybetmeyi göze alamayacağımız kadar önemli veriler var.”</p>

    <p class="normal">Wedge, öndeki iki korvet hedeflerine ateş yağdırırken onların devasa egsozlarının alevlerini izledi. Parlak kırmızı lazerler kayaları tuzla buz ediyordu.</p>

    <p class="normal">“Bu çok bAsit bir iş.” dedi Wedge.</p>

    <p class="normal">Korvet kaptanlarının birinden umutsuz bir çağrı geldi. Acil durum kanalında titrek görüntüsüyle belirmişti. “Gövdeye bir şeyler oluyor. Kalkanlar işe yaramıyor. Yeni bir tür silah. Gövdemiz zayıflıyor. Nerede olduğunu…”</p>

    <p class="normal">Korvetin patlayıp ateş topuna dönmesiyle iletişim kesildi.</p>

    <p class="normal">“Geri çekilin!” diye bağırdı Wedge açık iletişim kanalından fakat ileri atılmış olan iki korvetten diğeri çift namlulu turbolazerlerini kulanmak yerine özellikle işgal görevleri için tasarlanmış olan proton torpidolarını kullanmayı tercih etmişti. “Kaptan Ortola! Geri çekil!”</p>

    <p class="normal">İkinci korvetin kaptanı en yakın planetoide ateş açtı. Proton torpidoları serbest kalan enerjiyle fırladı. Turbolazer ateşi, yanıcı gaz ve maddeleri tutuşturmuş ve küçük planetoidi kor haline getirmişti.</p>

    <p class="normal">“Artık bir sorun olmayacak, Komutanım,” dedi Kaptan Ortola, “saldırı gücünü istediğiniz gibi kullanabilirsiniz.”</p>

    <p class="normal">Maw Installation’ı çınlatan alarm sesleri o denli rahatsız ediciydi ki Tol Sivron yapacağı konuşmayı güçlükle planlayabilmişti.</p>

    <p class="normal">“Dikkatinize,” dedi interkomdan, “acil durum prosedürüne uymayı ihmal etmeyin.”</p>

    <p class="normal">Dışarıda beyaz taş kaplı koridorda stormtrooperlar aşağı yukarı koşturuyorlar ve stormtrooperların komutanı, askerlerine önemli yerlerde savunma noktaları oluşturmaları için emirler yağdırıyordu. Hiç kimse Tol Sivron ve yöneticilerinin titizlikle hazırladığı senaryoları dikkate almamıştı.</p>

    <p class="normal">Sivron sivri dişlerini sıkarak interkomdan sesini yükseltti. “Eğer acil durum prosedürünün diğer bir kopyasına ihtiyacınız varsa ya da bulmakta zorluk çekiyorsanız derhal ilgili bölüm sorumlusuyla temasa geçin. Herkesin bir tane alıp almadığını kontrol edeceğiz.”</p>

    <p class="normal">Maw Installation’ın tepesindeki Asi gemileri ürkütücü araçlardı ve Installation’ın savunma sistemlerini böcek gibi ezmişlerdi.</p>

    <p class="normal">Doxin, laboratuvarlararası haberleşme istasyonunun yakınında oturmuştu ve Asi gemisinin parçalanıp bir metal bulutu haline gelmesini büyük bir keyifle izledi.</p>

    <p class="normal">“İşe yaradı.” dedi Doxin. “MCPS işe yaradı!” kulaklığı kulağına taktı, dinledi ve koca dudaklarını büktü. Doxin kel kafasındaki kaşlarını çattığında kırışıklıklar, tacı andıran pürüzlü kafasının tepesine kadar uzanıyordu.</p>

    <p class="normal">“Maalesef bir atış daha yapamayacağız, Efendim. MCPS arıza yaptı.” dedi Doxin.</p>

    <p class="normal">“Fakat gerçek bir hedef karşısında sağlanan bir başarı, projenin geliştirilmeye layık olduğunu göstermektedir.”</p>

    <p class="normal">“Gerçekten de.” dedi Tol Sivron, hayretle korvetten geriye kalan enkaz bulutuna baktı. “Hemen bir toplantı daha yapmalıyız.”</p>

    <p class="normal">“Sistem şu anda kullanım dışı.” dedi Doxin.</p>

    <p class="normal">İkinci Asi korveti tüm gücüyle ateş açarak geldi ve asteroidlerdeki ofisler ve yüksek enerji araştırma laboratuvarları yanıp kül oldu.</p>

    <p class="normal">“Kullanım dışı olduğu şüphe götürmez.” dedi Sivron.</p>

    <p class="normal">Doxin büyük hayal kırıklığına uğramıştı. “Artık atış sonrası analizi yapmamız mümkün değil.” dedi iç çekerek. “Gerçek veriler olmadan tam bir rapor hazırlamak güç olacak.”</p>

    <p class="normal">Tüm tesisi titreten bir vınlama duyuldu. Sivron ve diğer yöneticiler ne olduğunu görmek için koridora koştu. Tüm koridorları beyaz-gri bir duman kaplamış ve havalandırma sistemlerini tıkamıştı.</p>

    <p class="normal">Konferans odasındaki bilgisayar ekranları karardı. Sivron neler olduğunu soracakken ışıklar söndü ve hemen soluk yeşil acil durum ışıkları yerlerini aldı.</p>

    <p class="normal">Stormtrooper yüzbaşı, zemini titreten botlarıyla koşarak geldi.</p>

    <p class="normal">“Neler oluyor, Yüzbaşı?” dedi Tol Sivron. “Rapor verin.”</p>

    <p class="normal">“Ana bilgisayarı başarıyla yok ettik efendim.”</p>

    <p class="normal">“Ne yaptınız?” dedi Sivron.</p>

    <p class="normal">Yüzbaşı konuşmaya devam etti. “Yedek dosyalara ulaşmak için sizin kişisel şifrenize ihtiyacımız var, Müdür Bey. Gizli bilgileri silmek için onları ışına tutacağız.”</p>

    <p class="normal">“Bu acil durum prosedüründe mi?” Tol Sivron bir cevap alma umuduyla etrafındaki bölüm sorumlularına baktı. Acil durum prosedürünün bir kopyası da onda mevcuttu. “Yüzbaşı, bunu hangi sayfada gördünüz?”</p>

    <p class="normal">“Efendim, hayati verilerin Asilerin eline geçmesine izin veremeyiz. Bilgisayar verileri Asiler, tesisin kontrolünü ele almadan önce yok edilmeli.”</p>

    <p class="normal">“Prosedürü hazırlarken böyle bir şey yazdığımızı hatırlamıyorum.” dedi Golanda bir yandan sayfaları karıştırırken.</p>

    <p class="normal">“Belki Ekler bölümüne koyabiliriz.” diye öneride bulundu Yemm.</p>

    <p class="normal">Ayakta duran Wermyn tek eliyle sayfaları karıştırdı. “Müdür Bey, burada Bölüm 5.4, “Asi işgali sırasında, Paragraf C. Eğer böyle bir işgalin başarıya ulaşacağı görülürse ben takımımla birlikte güç reaktörü asteroidine gidecek ve soğutma kulelerini havaya uçuracağım. Böylece sistem aşırı ısınıp hem üssü hem de işgalcileri yok edecek.”</p>

    <p class="normal">“Güzel, güzel!” dedi Tol Sivron, doğru sayfayı bulup bir kez de kendi okudu. “Derhal uygulayın.”</p>

    <p class="normal">Wermyn ayağa kalktı. Yeşil-mor derisi daha koyu bir hal almıştı. “Tün prosedür onaylandı, Müdür Bey, ama ikinci adımı uygulamayacağım. Takımım nasıl kendisini kurtaracak? Ayrıca ben zincirleme reaksiyonu başlatırsam diğerleri kendisini nasıl kurtaracak?”</p>

    <p class="normal">Bir stormtrooperın interkomdan gelen sesi alarm sesini bastırdı. “Asiler üsse girdi! Asiler üsse gir-” konuşması bir silah sesiyle kesildi.</p>

    <p class="normal">“Derhal tahliye emri verin.” dedi Sivron keyifsizce.</p>

    <p class="normal">Kısık, boncuk gibi gözleriyle pencereden dışarı baktı. Asi gemileri Installation’ı yerle bir ediyordu. Aniden küçük bir ay büyüklüğündeki metal bir yapı görüntüye girdi.</p>

    <p class="normal">“Git ve reaktörlerin icabına bak, Wermyn.” dedi Tol Sivron. “Geri çekilecek ve Death Star prototipine kaçacağız. Gelip sizi alacak ve ardından da gideceğiz. Asileri kendi sonlarıyla baş başa bırakıp elimizdeki hayati bilgiyi İmparatorluk’a ulaştıracağız.”</p>

    <p class="normal">Yeni Cumhuriyet saldırı timini taşıyan üç taşıyıcı, lazer toplarıyla hangar kapılarını havaya uçurarak, Installation’ın merkez asteroidine indi. Taşıyıcıların kapılarının açılmasıyla askerler hemen dışarı çıkıp savunma düzenine geçtiler. Lazere dayanıklı zırhlarıyla mevzilenip ellerinde tüfekleri beklediler.</p>

    <p class="normal">Chewbacca rampadan inerken bir Wookiee narası attı, bowcasterı elindeydi. Arbaleti andıran silahını kavrayıp nişan aldı. Tüyleri diken diken olmuştu. Burnuna duman, yağ ve soğutucu sıvıların kokusu geliyordu. Chewbacca elini kaldırıp tim üyelerine ilerlemeleri için işaret verdi.</p>

    <p class="normal">Birden pusudaki dört stormtrooper üzerlerine ateş yağdırmaya başladı. Saldırı timinin üyelerinden biri vuruldu, ardından kırk silah birden İmparatorluk askerlerine ateş etmeye başladı.</p>

    <p class="normal">Chewbacca, Maw Installation’da tutsak olarak bulunduğu ve Amiral Daala’nın gemilerinde bakım görevinde çalışmak zorunda kaldığı zamanları hatırladı. Onların gamma sınıfı saldırı mekiklerinden birini sabote etmeye niyetlenmiş ama bunun onlara önemsiz bir hasar verip sonunda öldürülmesinden başka bir işe yaramayacağını düşünerek vazgeçmişti.</p>

    <p class="normal">Şu anda Chewbacca diğer Wookiee köleleri düşünüyordu. Eğik başları, paçavraya dönmüş kürkleri ve sıska bedenlerini hatırladı. Yıllarca süren ağır çalışma ve umutsuzluk gözlerindeki ışığı söndürmüştü.</p>

    <p class="normal">Belli belirsiz bir iç çekmeyle Wookieelerin “Gardiyan”ı olarak görev yapan ve tüm kölelerden sorumlu olan kişiyi hatırladı. Parlak gözleri, gıcık sesi ve Wookieeleri çalışmaya zorlamak için kullandığı ölüm cezası.</p>

    <p class="normal">İnterkomda alarm hiç susmuyor, Chewbacca’nın adrenalinini ve öfkesini körüklüyordu. Time acele etmesi gerektiğini bildirdi. See-Threepio’nun hala sancak gemisi Yavaris’in güvertesinde olduğunu hatırladı ve protokol droidinin bu çatışmaya dahil olmadığına memnun oldu. Chewbacca bir kez daha Threepio’nun parçalarını toplamakla uğraşmak istemiyordu.</p>

    <p class="normal">Kaya duvarlı bir çalışma odasına yaklaştı, burada hiç durmadan en ağır işlerde çalıştığını hatırlamıştı. Kapı, Chewbacca’nın bileği kalınlığındaki perçinlerle tutturulmuştu ve patlamaya dayanıklı kalkanlarla korunuyordu.</p>

    <p class="normal">Kapıyı yumrukladı. Ardında Page’in Komandoları çantalarını karıştırmaya başladılar. İki komando ellerinde termal detonatörlerle koşarak geldiler. Patlayıcıları kapıdaki kritik ek yerlerine yerleştirip üzerindeki saati ayarladılar. Yanıp sönen ışıklarla geri sayım başladı.</p>

    <p class="normal">“Geri çekilin.” diye bağırdı birisi.</p>

    <p class="normal">Chewbacca, hemen köşenin arkasına saklanan tim üyeleriyle birlikte koştu ve ardından patlamanın sesini duydular. Bunu çok daha büyük bir patlama takip etti ve patlamaya dayanıklı kapı yere yıkıldı.</p>

    <p class="normal">“İleri.” dedi tim komutanı.</p>

    <p class="normal">Chewbacca dumana aldırmadan kapıdan içeri daldı. Tıslama sesleri duyuyordu, sanki öfkeli söylentilerle şimsek çakmaları birbirine karışıyordu. Bu korkunç şartlarda yaşamak zorunda kalan esir Wookiee’ler kendi dillerini unutmuşlardı.</p>

    <p class="normal">Duman dağılınca çatışmanın sona erdiğini gören Chewbacca hayal kırıklığına uğradı. Fakat alarmı duyup durumun kendi lehlerine döndüğünü gören Wookiee’lerin direnişe geçtiğini görünce de gurur duydu.</p>

    <p class="normal">Dokuz Wookiee, sırtını sökülmüş haldeki lambda sınıfı bir mekiğe dayamış olan, Gardiyan’a saldırmıştı. Varil şekilli Gardiyan’ın yağlı derisi korkudan attığı terle iyice nemlenmişti. Dudakları küstahlıkla gerilmiş hala elindeki güç kırbacını savuruyordu. Kükreyen Wookieeler onu pençeleriyle parçalamak için yaklaşmaya çalıştılar.</p>

    <p class="normal">Chewbacca da kükreyerek onlara katıldı. Wookieelerden bazıları kendilerini kurtarmaya gelenlere baktı ama diğerleri Gardiyan’ı ele geçirme umuduyla kendilerinden geçmişlerdi.</p>

    <p class="normal">“Silahını bırak.” dedi komando komutanı Gardiyan’a. Tüm silahlar ona çevrilmişti. Bu zalim adamın, Yeni Cumhuriyet askerlerine sanki kurtarıcılarmış gibi rahatlayarak bakması Chewbacca’yı şaşırtmıştı.</p>

    <p class="normal">Wookieeler homurdanmaya devam etti. Birkaç ay öncekinden çok daha kötü görünüyorlardı. Amiral Daala’nın koruması olmadığından Gardiyan’ın bir an önce yeni savunma sistemlerinin inşası için köleleri daha fazla çalıştırdığına şüphe yoktu.</p>

    <p class="normal">“Silahını bırak dedim.” diye tekrarladı tim komutanı.</p>

    <p class="normal">Gardiyan, Wookieelerden oluşan kalabalığı uzak tutmak için güç kırbacını bir kez daha savurdu. Chewbacca, en öndeki üç erkeğin kürklerinin eski kırbaç izleri, yanıklar ve yara izleriyle kaplı olduğunu gördü. Gri kürklü en yaşlı Wookiee, Chewbacca adını Nawruun olarak hatırlıyordu, mekiğin yanına çökmüş, geminin katlanmış kanatlarının keskin panelleri altına saklanmıştı. Yaşlı Wookieenin kemikleri yıllarca süren çalışma yüzünden çarpıklaşmıştı ama öfkeli gözleri bir yıldızdan bile parlaktı.</p>

    <p class="normal">Gardiyan güç kırbacını kaldırdı, önce Wookieelere ardından da Page’in Komandoları’na baktı. Tim komutanı duvardan seken bir uyarı ateşi açtı. Gardiyan teslim olmak için bir elini kaldırdı, diğerindeki kırbacı da yere bıraktı. Kırbaç pürüzsüz yüzeye düştü.</p>

    <p class="normal">“Tamam, şimdi herkes geri çekilsin.” dedi tim komutanı.</p>

    <p class="normal">Chewbacca da kendi dilinde bir şeyler söyledi. Şaşkın tutsaklar bir an için durdu. Gardiyan korkudan yere çökmek üzereydi ki aniden Nawruun atlayıp yerdeki güç kırbacını kaptı ve düğmesini açtı.</p>

    <p class="normal">Gardiyan korkuyla duvara yapıştı, saklanacak bir yer arıyordu. Chewbacca Wookieelere durmasını söyledi fakat onu duymadıkları gibi hepsi birden ileri fırladılar. Pençeleri Gardiyan’ı parça parça etmeye hazırdı.</p>

    <p class="normal">Nawruun varile benzeyen adama yöneldi. Her ne kadar yaşlı ve çökmüş olsa da güç kırbacını sopa gibi kullanarak Gardiyan’ı yere yıktı. Adam çığlıklar atıyordu.</p>

    <p class="normal">Diğer Wookieeler de üzerine çullandı. Nawruun, güç kırbacının sapını Gardiyan’ın yüzüne dayayıp silahı son gücüne getirdi.</p>

    <p class="normal">Silahtan fırlayan enerji Gardiyan’ın kafasını delip parça parça etti. Gözlerinden kıvılcımlar fışkırmış kafatası paramparça olana kadar Wookieeler durmamıştı.</p>

    <p class="normal">Bir anda her yer sessizleşti.</p>

    <p class="normal">Chewbacca dikkatle hayatta kalan Wookieelere doğru yürüdü. Herhangi bir sorun çıkarmadan cesedin yanından uzaklaştılar. Yaşlı Nawruun başını eğip elindeki güç kırbacına baktı ve yere bıraktı.</p>

    <p class="normal">Tok bir sesle yere çarptı kırbaç ve Nawruun da yanına çöktü. Bedeni titriyor ve güçlükle nefes alıyordu.</p>

    <p class="normal">Tol Sivron, Death Star’ın pilot kompartımanında arkasına yaslanıp rahatlayacağı bir yer aradı ama prototip konfor için dizayn edilmemişti. Bir sürü ekipman, çıplak kablolar ve kaynak elektrotları her yeri kaplamıştı. Kirişler ve takviyeli gövde, çatışmanın sürdüğü Installation’ı görmesini büyük ölçüde engelliyordu ama yine de Asilerin tesisi ele geçirdiğini görebilmişti.</p>

    <p class="normal">Planetoidler kümesinin dış çemberinde soğutma kuleleri ve radyasyon vanaları aniden parladı ve çökmeye başladı.</p>

    <p class="normal">Wermyn’in boğuk sesi telsizden duyuldu. “Müdür Sivron, patlayıcılarımız soğutucu sistemleri tahrip etti. Güç reaktörleri yakında aşırı ısınacak. Saldırganların bunu durdurabileceğini sanmıyorum. Maw Installation’ın sonu geldi.”</p>

    <p class="normal">“Çok güzel, Wermyn.” dedi Sivron, yine de tesisi kaybetmekten dolayı üzgündü; ama elinden ne gelirdi ki? İmparatorluk korumaları onu terk etmişti. O ve diğer bölüm liderleri çatışmaya girmeyerek önemli bir şey yapmışlardı. Hem tam teçhizatlı bir saldırı gücüne karşı ellerinden ne gelirdi ki? Zaten prosedüre uygun hareket etmişlerdi. Kimse onları suçlayamazdı.</p>

    <p class="normal">Sivron, stormtrooper komutanına ve diğer bölüm liderlerine baktı. Maw bilim adamlarının ve stormtrooperların geri kalanı da prototipe sığınmış, ikmal ve kontrol odalarına yerleşmişlerdi.</p>

    <p class="normal">“Bu savaş istasyonu prototipinin teknik detaylarıyla ilgili raporları okuma fırsatım olmamıştı.” Tol Sivron etrafına bakındı. “Bu aracın nasıl uçurulduğunu bilen var mı?”</p>

    <p class="normal">Golanda, Doxin ve Yemm’e baktı. Stormtrooper komutanı söz aldı, “Saldırı araçlarını uçurmak konusunda biraz deneyimim vardır, Efendim. Belki kontrolleri kullanabilirim.”</p>

    <p class="normal">“Çok güzel, Yüzbaşı.” dedi Tol Sivron. “Hmmm,” komuta koltuğunda doğruldu, “buraya oturmak ister misiniz?”</p>

    <p class="normal">“Gerek yok, Efendim. Pilot istasyonundan halledebilirim.”</p>

    <p class="normal">Kaptan kontrol yığınından oluşan panele eğildi.</p>

    <p class="normal">“Wermyn’in patlamalarını tespit etmiş olmalılar.” dedi Doxin, reaktör planetoidin etrafında dolanan Asi gemilerine baktı. Tim, güç istasyonuna inerken iki mekik daha ulaşmıştı. Birleşik Asi ateş gücü tüm kurtarma çalışmalarını engelleyecekti.</p>

    <p class="normal">“Şimdi Wermyn’e nasıl ulaşacağız?” dedi Sivron.</p>

    <p class="normal">Yemm yeniden “Acil Durum Prosedürü” kitabına bakmaya başladı. “Bu durumla ilgili de bir şey koymamışız.”</p>

    <p class="normal">Tol Sivron’un baş kuyrukları endişeyle titredi. “Bu hiç de iyi değil, değil mi?” etrafına bakındı, bu duruma da nasıl uyum sağlayacağını düşünüyordu. Twi’lekler uyum sağlamakta ustaydılar. Vatanı Ryloth gezegeninden ayrıldığında uyum sağlamıştı; Moff Tarkin onu beyin takımının başı olarak atadığında uyum sağlamıştı. Şimdi de her an daha da kötüye giden bu duruma uyum sağlayacaktı.</p>

    <p class="normal">“Tamam, demek ki Wermyn’i kurtarmak için zamanımız yok. Planımızı değiştirelim. Biz İmparatorluk’a bağlıyız. Death Star prototipiyle birlikte derhal çekilmeliyiz.”</p>

    <p class="normal">Wermyn de reaktör planetoidini geri almaya gelen Asi saldırı timini görmüştü ve derhal Tol Sivron’la temasa geçti. “Müdür Bey, size yardım için ne yapabilirim? Bizi nasıl kurtarmayı planlıyorsunuz?”</p>

    <p class="normal">Tol Sivron kanalı açıp en içten ve dokunaklı ses tonuyla konuştu, “Wermyn, şunu bilmeni isterim ki dört yıllık hizmetin boyunca sana karşı hep saygı ve hayranlık duydum. Üzgünüm ama emekliliğin umduğum gibi uzun ve mutlu olmayacak. Bir kez daha takdirlerimi sunarım. Teşekkürler.”</p>

    <p class="normal">İletişimi kapattı ve stormtrooper komutanına döndü. “Buradan derhal gitmemiz gerekiyor.”</p>

    <p class="normal">Çatışmanın şiddeti azalmaya başlayınca Qwi Xux, Wedge Antilles’le birlikte Installation’a indi. Qwi, planetoidin yaklaştıkça büyüdüğünü gördü. Hayatının büyük bölümünü burada harcamıştı ama ona dair çok az şey hatırlıyordu.</p>

    <p class="normal">İlk korvetin imha olması hariç Yeni Cumhuriyet’in kayıpları çok hafifti. Maw bilim adamaları Wedge’in korktuğundan çok daha az direniş göstermişti. Qwi bir an önce eski laboratuvarına gitmek istiyordu, kendi dosyalarını bulup bazı sorularını cevaplamak umuduyla... Ama cevapları öğrenmekten de korkuyordu.</p>

    <p class="normal">Wedge uzanıp elini tuttu. “Her şey yoluna girecek. Çok yardımcı olacaksın. Bekle ve gör.”</p>

    <p class="normal">İri gözleriyle ona baktı. “Elimden geleni yapacağım.” Fakat bir şey dikkatini çekti ve işaret etti. “Wedge, şuna bak!. Onu durdurmalıyız.”</p>

    <p class="normal">Death Star prototipi Maw Installation’dan kendi gücüyle havalanmıştı, gaz bulutlarının yansıyan ışığıyla parıldıyordu.</p>

    <p class="normal">“Bendeki kayıtlara göre Maw Installation’da çalışır durumda bir prototip vardı.” dedi Qwi. “Eğer Death Star’ı Yeni Cumhuriyet’e ait bölgeye…”</p>

    <p class="normal">Cümlesini tamamlayamadan Death Star’ın devasa küresi kara delik kümesinin kıyısına doğru ilerledi ve süpersıcak gaz bulutlarının maskesi ardında kayboldu.</p>
  </div>

  <div class="calibre1" id="calibre_pb_18"></div>
</body>
</html>
