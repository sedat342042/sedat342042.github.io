<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" type="text/css" rel="stylesheet"/>
</head>

<body>
  <h1><em>Çevirmenin Önsözü</em></h1>

  <p class="center"><em>İnsan Ruhunun Gizli Kovuklarında</em></p>

  <p>İskoç yazar Robert Louis Stevenson’ın (1850-1894), üvey oğlu Lloyd ile aralarında bir oyun olarak doğan <em>Define Adası</em> (1881) adlı romanı, büyük bir ustalıkla yaratılmış ortamı, kişileri ve olaylarıyla, yalnızca çocuklar için soluk kesici bir serüven öyküsü olmakla kalmamış, insan ruhu, ahlakı ve davranışlarının çelişkili yönlerini ve ardında yatan belirsizliği irdeleyen yergili yaklaşımı ve iğneleyici biçemiyle yetişkinlerin de bir solukta okudukları bir yapıt olmuştu.</p>

  <p>Özellikle başlangıçta bir çocuk ve gençlik romanı olarak benimsenen <em>Define Adası</em>, o güne kadarki çocuk edebiyatına aykırı düşen yanlarıyla büyüklerin de gözdesi olup çıkmış; omzunda papağanla dolaşan tahta bacaklı denizcileriyle, günümüze kadar gelen pek çok kuşağın kafasındaki korsan imgesini büyük ölçüde etkilemişti.</p>

  <p><em>Define Adası</em>, çocuklar, gençler ve yetişkinleri aynı ölçüde büyüleyen masalsı imgelemiyle, çizgi romandan sinemaya birçok alanda en çok uyarlanan edebiyat yapıtlarından biri olacaktı.</p>

  <p>Tıpkı <em>Dr. Jekyll ile Bay Hyde</em> gibi.</p>

  <p>İnsan ruhunun alacakaranlığını görülmemiş bir gözü peklikle keşfetmeye kalkışan Dr. <em>Jekyll ile Bay Hyde, Define Adası</em>’ndan beş yıl sonra, 1886’da yayımlandığında, Britanyalı ve Amerikalı okuyucunun nabzına girmiş; Stevenson’ın geniş kitlelerce tanınmasını sağlamış; İngiliz, Fransız ve Rus edebiyatının büyük romanlarının damgasını vurduğu bir dönemde yalnızca on kısa bölümlük bir novellanın bu denli çarpıcı bir etki uyandırması pek çoklarını şaşırtmıştı.</p>

  <p>Edebiyatın gerçek yaşamdan damıttığı, düş gücü ve yaratıcılığın imbiğinden geçirdikten sonra gerçek yaşama armağan ettiği “kahramanlar” vardır.</p>

  <p>Örneğin, Gonçarov’un 1859’da yayımlanan <em>Oblomov </em> adlı romanına adını veren başkişisi. Rus aristokrasisinin toprak kölelerine dayalı yaşam biçimini amansızca eleştiren Gonçarov’un kahramanı, edebiyattaki en başarılı tiplemelerden biridir. Bu genç ve eli açık aristokrat, kararsızlığı yüzünden, sevdiği kadını becerikli ve pragmatik arkadaşına kaptırır. On dokuzuncu yüzyıl Rus toplumunun geriliği ve uyuşukluğunu özetleyen “Oblomovluk” kavramı bu karakterden türetilmiştir.</p>

  <p>On altıncı yüzyıldan on yedinci yüzyıla evrilen bir dönemde yaşayan Cervantes’in Don Kişot’unu anlatmaya ne hacet. Hızla değişen bir yaşamın karşısında ne yapacağını şaşırarak şövalyelik çağına sığınan, yeldeğirmenleriyle savaşan bu yaşlı aristokratın umarsız çabaları da, Türkçemize bile giren “Donkişotluk yapmak” deyimini bağışlamamış mıdır bize? Başaramayacağı yiğitlik gösterileriyle kendini gülünç duruma düşüren kimselere, “Donkişotluk yapma” deriz.</p>

  <p>Stevenson’ın <em>Dr. Jekyll ile Bay Hyde</em>’ı da, İngilizceye bir deyim kazandırmıştır. Ahlaksal ve ruhsal bakımdan büyük değişkenlikler gösteren kimseler için kullanılan “Jekyll ve Hyde” deyimini.</p>

  <p>Ruhbilimcilerin de büyük ilgi gösterdikleri, ilginç yorumlar getirdikleri <em>Dr. Jekyll ile Bay Hyde</em> genellikle, psikiyatride çoklu kişilik bozukluğu olarak tanımlanan bölünmüş kişilikle bağlantılandırılır. O yüzden, bu kısacık kitap üstüne sayısız bilimsel makale ve inceleme kaleme alınmıştır.</p>

  <p>Öte yandan, iyilik ve kötülüğün insan doğasında bir arada var olmasından kaynaklanan iç çatışma, Britanya’da Victoria dönemi kültürüne damgasını vuran kavramlardan biridir. Bunun da Hıristiyan ilahiyatıyla yakın bağlantıları vardır. O nedenle, Dr. <em>Jekyll ile Bay Hyde</em>’da sık sık Kitabı Mukaddes’e göndermelere rastlarız.</p>

  <p>Ne var ki, ruhbilimsel ve dinsel yaklaşımların ötesinde, “Neden edebiyat?” sorusunun en değerli yanıtlarından biri saklıdır <em>Dr. Jekyll ile By Hyde</em>’da; insan bütünlüğümüz ve insanca kusurlarımız içinde, yaptığımız işler, düşlerimiz ve karabasanlarımızla, bir başımıza ve bizi başkalarına bağlayan bağlar içinde, toplumdaki imgemizde ve bilincimizin gizli kovuklarında ne olduğumuzu ve nasıl olduğumuzu öğreniriz bu kitabı okurken.<a class="footnoteref" href="../Text/notlar.xhtml#n0" id="ref0">1*</a></p>

  <p>Mario Vargas Llosa, insan zihninin karanlık köşelerini ilk keşfedenin edebiyat olduğunu söylerken, Stevenson’ın  <em>Dr. Jekyll ile Bay Hyde</em>’da ne yaptığının ipuçlarını da verir bize:</p>

  <p>“…edebiyatın gerçekdışılıkları, edebiyatın yalanları, aynı zamanda en gizli insan gerçekliklerinin kavranmasına yarıyor. Edebiyatın açığa vurduğu gerçekler, her zaman o kadar iç açıcı değil; bazen, romanların ve şiirlerin aynasına yansıyan imgemiz, bir canavarın imgesi. Marquis de Sade’ın düşlediği dehşet verici kasaplıkları ya da Sacher-Masoch ve Bataille’ın ilençli kitaplarındaki kıyımları ve yabanıl kurbanlıkları okuduğumuz zaman, aynadaki canavar imgesini daha iyi görürüz. Gördüğümüz, bazen o kadar iğrenç ve ürkünçtür ki, dayanılmaz olur. Yine de, bu kitaplarda anlatılanların en kötü yanı kan, aşağılama ve kahrolası işkence tutkusu değildir; en kötüsü, bu şiddet ve aşırılığın bize yabancı olmadığını, bunların insanlığın derinlerde yatan bir parçası olduğunu keşfetmemizdir. Bu saldırgan canavarlar, varlığımızın en saklı oyuklarında gizlidirler; yaşadıkları karanlığın içinde, kendilerini göstermek, ussallığı, bir arada yaşamayı, dahası yaşamı yok eden azgın isteğin saltanatını dayatmak için uygun bir fırsat kollarlar. Ne var ki, insan zihninin bu karanlık köşelerine ilk giren, insan zihnini biçimlendiren bu gizli gücün yıkıcılığını ilk keşfeden, bilim olmamıştır. Bu keşfi edebiyata borçluyuz. Edebiyatsız bir dünya, ivedilikle görmemiz gereken bu korkunç derinlikleri doğru dürüst göremezdi.”<a class="footnoteref" href="../Text/notlar.xhtml#n00" id="ref00">2*</a></p>

  <p>Henry James, Gerard Manley Hopkins, Vladimir Nabokov, John Fowles, Jorge Luis Borges, Joyce Carol Oates, Italo Calvino gibi edebiyatçıların <em>Dr. Jekyll ile Bay Hyde</em> üstüne yazmadan edememelerinin nedeni, Stevenson’ın insan ruhunun gizli kovuklarına doğru çıktığı bu gözü pek keşif yolculuğuydu belki de.</p>

  <p class="right">Celâl Üster<br/>Ağustos 2015</p>
</body>
</html>