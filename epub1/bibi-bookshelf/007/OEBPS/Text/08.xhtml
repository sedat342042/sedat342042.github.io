<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" type="text/css" rel="stylesheet"/>
</head>

<body>
  <h1><em>Son Gece</em></h1>

  <p>Bay Utterson bir akşam yemekten sonra şöminenin karşısına geçmişti ki, Poole’un kendisini ziyarete geldiğini görünce şaşkına döndü.</p>

  <p>“Hoppala, Poole, sen buraya gelir miydin?” diye bağırdı; sonra ona yeniden bir bakarak, “Nedir canını sıkan?” diye ekledi, “Yoksa doktor hasta mı?”</p>

  <p>“Bay Utterson,” dedi adam, “bir terslik var.”</p>

  <p>“Otursana, bir kadeh şarap iç,” dedi avukat. “Acele etme, meseleyi olduğu gibi bir anlat bakalım.”</p>

  <p>“Doktorun huylarını bilirsiniz, efendim,” diye yanıtladı Poole, “kendini nasıl eve kapadığını. Şimdi yine özel odasına kapandı işte; bu durum hiç hoşuma gitmiyor, efendim – hoşuma gidiyorsa ne olayım. Bay Utterson, korkuyorum, efendim.”</p>

  <p>“Bak, ahbap,” dedi avukat, “açık seçik anlat işte. Neden korkuyorsun?”</p>

  <p>Poole, soruyu inatla geçiştirerek, “Nerdeyse bir haftadır aklım başımdan gitti,” diye karşılık verdi, “artık dayanamayacağım.”</p>

  <p>Adamcağızın haline bakılırsa söylediklerinin fazlası vardı, eksiği yoktu; perişan olmuştu; kapıldığı korkuyu ilk dile getirdiği anı saymazsak, avukatın yüzüne bir kez bile bakmamıştı. Şimdi bile, ağzına değdirmediği şarap kadehi dizinin üstünde, oturmuş, gözlerini yere dikmişti. “Dayanamıyorum artık,” diye yineledi.</p>

  <p>“Tamam,” dedi avukat, “gördüğüm kadarıyla haklı bir nedenin var, Poole; belli ki, yolunda gitmeyen bir şey var. Söyle bakalım, nedir?”</p>

  <p>“Sanırım, bir cinayet işlendi,” dedi Poole boğuk bir sesle.</p>

  <p>“Cinayet mi!” diye haykırdı avukat. Çok korkmuştu, ama duyacaklarının kendisini allak bullak edeceğinin de farkındaydı: “Ne cinayeti? Ne demek istiyorsun be adam?”</p>

  <p>Poole, “Söyleyemem, efendim,” diye yanıt verdi; “ama isterseniz gelin benimle de kendi gözlerinizle görün.”</p>

  <p>Bunun üzerine Bay Utterson hiç duraksamadan yerinden kalkıp şapkasıyla paltosunu aldı; ama uşağın birden rahat bir nefes alıp yüzünün güldüğünü, dahası ağzına hiç değdirmediği şarabı elinden bıraktığı gibi ardından geldiğini de şaşkınlıkla fark etti.</p>

  <p>Fırtınalı, soğuk, mevsimine yakışan bir mart gecesiydi; soluk ay, rüzgârla yatmış gibi sırtüstü uzanmıştı; yarı saydam, ince keten bezini andıran bir bulut kümesi gökyüzünde süzülüyordu. Rüzgâr konuşmayı zorlaştırıyor, insanın kanını yüzüne hücum ettiriyordu. Rüzgârla birlikte sokaklardan el etek çekilmiş gibiydi zaten; Bay Utterson Londra’nın bu kesimini hiçbir zaman bu kadar tenha görmediğini düşündü. Oysa böyle olmasa ne kadar iyi olurdu; hayatında hiçbir zaman insanları görmek ve onlara dokunmak için bu kadar güçlü bir istek duymamış olduğunu fark etti; bir facianın eşiğinde olduğunu sezinleyerek perişan oluyor, ama ne kadar uğraşırsa uğraşsın kafasından silip atamıyordu bu sezgiyi. Meydana vardıklarında ortalık rüzgâr ve toz topraktan geçilmiyordu; bahçedeki incecik ağaçlar parmaklık boyunca savrulup duruyordu. Yol boyunca bir-iki adım önden yürümüş olan Poole kaldırımın ortasında durdu, ısırıcı soğuğa aldırmadan şapkasını çıkarıp kırmızı mendiliyle alnını sildi. Ama oraya kadar koşar adım yürümüş olmasına karşın, alnından sildiği koştururken biriken ter damlaları değil, yüreğine çöken bir acının yaşlarıydı; beti benzi kireç gibi olmuştu, kısık bir sesle kesik kesik konuşuyordu.</p>

  <p>“Eh, geldik işte, efendim,” dedi, “kötü bir şey olmasa bari, Tanrı’dan umut kesilmez.”</p>

  <p>“Amin, Poole,” dedi avukat.</p>

  <p>Bunun üstüne uşak çok temkinli bir biçimde kapıyı vurdu; içeriden kapının zinciri açıldı ve bir ses, “Sen misin, Poole?” diye sordu.</p>

  <p>“Sorun yok, tamamdır,” dedi Poole. “Aç kapıyı.”</p>

  <p>Salona girdiklerinde içerisi ışıl ışıldı; ateş alazlanmıştı; kadınlı erkekli bütün hizmetkârlar şöminenin karşısında koyun sürüsü gibi birbirlerine sokulmuş, bekleşiyorlardı. Hizmetçi kız, Bay Utterson’ı görür görmez, sinirleri boşanarak ağlamaya başladı; aşçı kadın ise, “Çok şükür! Bay Utterson’mış,” diye bağırarak, onu kucaklamak istercesine öne fırladı.</p>

  <p>“O da ne, neler oluyor burada?” diye terslendi avukat. “Olacak şey değil, bu ne münasebetsizlik; beyiniz görse ne der!”</p>

  <p>“Çok korkuyorlar,” dedi Poole.</p>

  <p>Ortalık sessizliğe büründü, kimse konuşmuyordu; bir tek hizmetçi kız artık bangır bangır ağlıyordu.</p>

  <p>Poole, sinirlerinin ne kadar altüst olduğunu açığa vuran bir sertlikle, “Kes sesini!” dedi kıza; gerçekten de, kız ansızın feryadı basınca hepsi birden irkilerek dehşet içinde iç kapıya bakmışlardı. “Eveet,” diye devam etti uşak; ayak işlerine bakan çocuğa dönerek, “Bana bir mum ver,” dedi, “bir an önce şu işin çaresine bakalım. Sonra da, Bay Utterson’dan kendisini izlemesini rica edip arka bahçenin yolunu tuttu.</p>

  <p>“Şimdi, efendim,” dedi, “lütfen elinizden geldiği kadar sessiz olun. Duyun, ama duyulmayın istiyorum. Aman, efendim, olur da sizden içeri girmenizi isterse sakın girmeyin.”</p>

  <p>Bu hiç de hesapta olmayan kısıtlanma Bay Utterson’ın sinirini öyle bir yerinden oynattı ki, az daha dengesini yitiriyordu; ama yeniden cesaretini topladı ve uşağı laboratuvar binasından tahta sandıklar, şişeler, kullanılmayan bir sürü ıvır zıvırdan geçilmeyen ameliyathaneye, oradan da merdivenlerin başına kadar izledi. Poole, Bay Utterson’a kenara çekilip içeriye kulak vermesini işaret ettikten sonra, mumu yere bırakıp olanca kararlılığını takınmaya çalışarak merdivenlerden çıktı, özel odanın kırmızı çuhayla kaplı kapısını usulca vurdu.</p>

  <p>“Efendim, Bay Utterson sizi görmek ister,” diye içeriye seslenirken, avukata da kulak kesilmesi için bu kez daha vurgulu bir biçimde işaret etti.</p>

  <p>İçeriden sızlanırcasına bir yanıt geldi: “Söyle ona, kimseyi görecek halim yok.”</p>

  <p>Poole, adeta zafer kazanmışçasına, “Teşekkür ederim, efendim,” dedi; mumu yerden aldı, Bay Utterson’ı avludan geçirip ocağın yanmadığı, yerde böceklerin kum gibi kaynadığı büyük mutfağa aldı.</p>

  <p>Gözünü gözüne dikerek, “Efendim,” dedi Bay Utterson’a, “sizce bu benim beyimin sesi miydi?”</p>

  <p>“Epeyce değişmiş gibi,” diye yanıtladı avukat bembeyaz kesilerek, ama gözünü uşağın gözünden ayırmadan.</p>

  <p>“Değişmiş mi? Evet, ben de aynı kanıdayım,” dedi uşak. “Yirmi yıldır bu adamın evindeyim, sesini tanımaz mıyım? Yok, efendim, öldürüldü benim beyim, sekiz gün önce, Tanrı’nın adını haykırdığını duyduğumuzda öldürüldü; şu anda orada onun yerine kim var, neden orada, orasını Yaradan bilir, Bay Utterson!”</p>

  <p>“Çok garip bir hikâye, Poole; akıllara durgunluk veren bir hikâye, birader,” dedi Bay Utterson parmağını ısırarak. “Diyelim senin dediğin gibi oldu, diyelim Dr. Jekyll – tamam, öldürüldü; iyi de, katil neden orada kalsın ki? İler tutar yanı yok bunun; akıl kârı değil.”</p>

  <p>“Bay Utterson, doğrusu müşkülpesent bir insansınız, ama yine de anlatayım,” dedi Poole. “Bütün bir hafta boyunca (tanıyor olmalısınız) o ya da o şey ya da özel odada yaşayan şey her ne ise o, sabahtan akşama kadar istediği gibi olmayan bir ilacın adını haykırıp durdu. Siparişlerini bir kâğıda yazıp merdivenlere atmak gibi bir huyu vardı – beyefendinin yani. Şu son bir haftadır başka bir şey görmedik; siparişlerin yazılı olduğu kâğıtlar, kapalı bir kapı ve kapının önüne bıraktığımız, kimse görmeden içeri alınan yemekler. İnanır mısınız, efendim, her gün, hatta günde iki-üç defa siparişler ve yakınmalar birbirini izledi, şehirde toptan satış yapan eczacı kalmadı gitmediğim. O zıkkımı her getirişimde geri götürmemi bildiren bir başka kâğıt alıyordum; neymiş, ilaç yeterince katkısız değilmiş; tabii bir de farklı bir firmaya yazılmış yeni bir sipariş. O ilaca her nedense fena halde ihtiyacı var, efendim.”</p>

  <p>Bay Utterson, “O kâğıtlardan bir tane var mı sende?” diye sordu.</p>

  <p>Poole elini cebine sokup buruşuk bir kâğıt çıkardı; avukat muma eğilerek kâğıdı dikkatle inceledi. Şöyle yazıyordu: “Dr. Jekyll, Sayın Bay Maw’a saygılarını sunar. Son gönderdikleri numunenin katkısız olmadığını, o sebeple de maksada hizmet etmeyeceğini beyan eder. Dr. J., 18— senesinde Sayın Bay M.’den bu ilaçtan büyük miktarda satın almıştı. Şimdi kendilerinden, eğer kaldıysa aynı kalitede ilacı bulmak için azami gayreti göstermesini ve kendisine en kısa zamanda göndermesini istirham eder. Fiyatın hiçbir ehemmiyeti yoktur. Bu ilaç Dr. J. için hayati önem taşımaktadır.” Mektup buraya kadar mesafeli bir dille kaleme alınmıştı, ama burada üslup birden sapıtıyor, yazarın hissiyatı açığa vuruluyordu. “Yalvarırım,” diye eklemişti Dr. Jekyll, “biraz olsun bul bana o eski ilaçtan.”</p>

  <p>Bay Utterson, “Tuhaf bir mektup,” dedikten sonra birden, “Nasıl oldu da açtın bu mektubu?” diye sordu.</p>

  <p>“Maw’un oradaki adam cin ifrit kesilmişti, efendim, kâğıdı çöp sepetine atar gibi buruşturup suratıma fırlattı,” diye yanıtladı Poole.</p>

  <p>“Bu kesinlikle doktorun el yazısı, değil mi?” diye sorularını sürdürdü Bay Utterson.</p>

  <p>“Onun el yazısına benzettim,” dedi uşak yüzünü buruşturarak; hemen ardından sesi değişerek, “Ama el yazısının ne önemi var ki,” dedi. “Gördüm ben onu!”</p>

  <p>“Gördün mü? Nasıl yani?” dedi Bay Utterson.</p>

  <p>“Gördüm işte!” dedi Poole. “Şöyle oldu. Bahçeden ameliyathaneye girmiştim birden. Anlaşılan, o ilaca ya da başka bir şeye bakınmak için gizlice dışarı çıkmıştı; çünkü odanın kapısı açıktı, ameliyathanenin öbür ucunda tahta sandıkların arasında bir şey arıyordu. Ben içeri girince kafasını kaldırıp baktı, çığlık atar gibi tuhaf bir ses çıkardı, hızla yukarı fırlayıp odaya girdi. Onu çok kısa görebildim, ama tüylerim diken diken oldu. Efendim, o benim beyim idiyse, yüzünde neden maske vardı o zaman? Benim beyim idiyse, neden bir sıçan gibi çığlık atıp kaçtı benden? Bunca zaman hizmet ettim ona. Hem sonra…” Sustu ve eliyle yüzünü sıvazladı.</p>

  <p>“Çok garip bir durum,” dedi Bay Utterson, “ama bir şeyler gün ışığına kavuşuyor galiba. Senin beyin, Poole, belli ki insana hem büyük acılar veren hem de değişime uğratan o hastalıklardan birine yakalanmış; anladığım kadarıyla, sesinin değişmesi, yüzündeki maske, dostlarından kaçması hep bu yüzden; zavallıcığın bu illetten yakayı kurtarmak umuduyla o ilacın peşine düşmesi de bu yüzden – umarım umudu boşa çıkmaz! Ben olup biteni böyle açıklıyorum; çok acı, Poole, evet, düşünmesi bile dehşet verici; ama her şey apaçık ortada, taşlar yerine oturuyor, telaşa kapılmamızı gerektiren bir durum yok.”</p>

  <p>“Efendim,” dedi uşak sapsarı kesilerek, “o şey benim beyim değildi; ben bunu bilirim, bunu söylerim. Benim efendim” –çevresine şöyle bir bakıp fısıldayarak konuşmaya başladı– “uzun boylu, yakışıklı bir adamdır, oysa o şey daha çok bir cüceye benziyordu.” Utterson karşı çıkmaya kalktıysa da, “Ah, efendim,” diye bağırdı Poole, “yirmi yıldan sonra beyefendiyi tanımayacak mıyım yani, boyunun onu her Allahın sabahı gördüğüm o özel odanın kapısının neresine kadar geldiğini bile bilirim. Yok, efendim, o maskeli yaratık asla Dr. Jekyll değildi – kim bilir neydi, ama asla Dr. Jekyll değildi; ve bütün kalbimle inanıyorum ki bir cinayet işlendi.”</p>

  <p>“Poole,” diye yanıt verdi avukat, “madem sen böyle diyorsun, o zaman bu dediklerini kesinleştirmeyi de ben üstüme alıyorum. Efendini incitmeyi hiç istemesem de, onun hâlâ sağ olduğunu ispatlayan şu mektup kafamı karıştırmış olsa da, o kapıdan zorla girmeyi görev bileceğim.”</p>

  <p>“Hay dilinize sağlık, Bay Utterson!” diye bağırdı uşak. Utterson, “Şimdi gelelim ikinci soruya,” diye sözünü sürdürdü: “Kim yapacak bu işi?”</p>

  <p>Uşaktan, “Ne yani, tabii ki siz ve ben, efendim,” diye gözü pek bir yanıt geldi.</p>

  <p>“İyi dedin,” diye karşılık verdi avukat; “neyle karşılaşırsak karşılaşalım senin başının belaya girmeyeceğinden emin olabilirsin.”</p>

  <p>Poole, “Ameliyathanede bir balta var,” diye devam etti, “siz de mutfaktaki ocak demirini kapın bari.”</p>

  <p>Avukat, o hantal ve ağır aleti eline alıp şöyle bir tarttı. “Farkında mısın, Poole,” dedi başını kaldırarak, “boyumuzdan büyük bir işe kalkışıyoruz.”</p>

  <p>“Öyle diyorsanız öyledir, efendim,” diye yanıtladı Poole. “İyi, öyleyse ikimiz de açık yürekli olmalıyız,” dedi avukat. “İkimiz de kafamızdakileri yeterince kelimelere dökmüyoruz; bana sorarsan, söylenmedik bir şey kalmasın. Şu gördüğün maskeli adam var ya, teşhis edebildin mi onu?” “Efendim, doğrusu şimşek gibi kayboldu ortadan, üstelik iki büklümdü, o yüzden teşhis ettim desem yalan olur,” diye yanıt geldi uşaktan. “Ama Bay Hyde mıydı diye soruyorsanız – evet, sanırım oydu! Ne bileyim, Bay Hyde’la aynı boydaydı; onun gibi ayağına çabuktu; kaldı ki, ondan başka kim laboratuvar kapısından girebilirdi ki? Cinayet saatinde anahtarın hâlâ onda olduğunu da unutmayın, efendim. Bu kadar da değil tabii. Bilmiyorum, Bay Utterson, Bay Hyde denen bu adamla hiç tanıştınız mı?”</p>

  <p>“Evet,” dedi avukat, “bir seferinde konuştum onunla.”</p>

  <p>“Öyleyse, bu beyde bir gariplik, insanı ürküten bir şey olduğunu hepimiz kadar siz de biliyorsunuzdur; nasıl diyeyim bilmem ki, efendim, adamın kanını donduran bir şey var onda.”</p>

  <p>“Haklısın,” dedi Bay Utterson, “onu gördüğümde ben de seninkine benzer bir duyguya kapıldım.”</p>

  <p>“Eminim, efendim,” diye yanıtladı Poole. “O maskeli, maymun kılıklı yaratığın ilaç şişelerinin arasından zıpladığı gibi hızla özel odaya daldığını görünce, doğrusu soğuk terler döktüm. Ha, bunun bir kanıt olmadığının farkındayım, Bay Utterson; o kadar da kör cahil değilim; ama sezgileri de o kadar yabana atmamalı, Kitabı Mukaddes’e el basarım o yaratık Bay Hyde’dı!”</p>

  <p>“Tamam işte,” dedi avukat. “Zaten ben de bundan korkuyorum. Bu dostluktan bir kötülük doğacaktı, korkarım doğdu da. Evet, sana bütün samimiyetimle inanıyorum; ben de zavallı Harry’nin öldürüldüğüne, katilin de (nedendir Tanrı bilir) hâlâ kurbanının odasında gizlendiğine inanıyorum. Öyleyse intikamımızı alalım derim. Bradshaw’u çağır.” Evin ayak işlerine bakan çocuk hemen koşup geldi; yüzü kireç gibiydi, gergin görünüyordu.</p>

  <p>“Toparla kendini, Bradshaw,” dedi avukat. “Farkındayım, bu gerilimli ortam hepinizi fena etkiledi; ama artık buna bir son vermeyi kafaya koyduk. Poole ve ben özel odaya zorla gireceğiz. Her şeyin yolunda olduğu ortaya çıkarsa, ben suçu üstüme almaya hazırım. Ama büyük bir aksilikle karşılaşmamız ya da caninin arka kapıdan sıvışmaya kalkışması olasılığına karşı, oğlanla birlikte elinize birer kalın sopa alıp köşeyi dönün, laboratuvarın kapısını tutun. Yerinizi almanız için on dakikanız var.”</p>

  <p>Bradshaw yola koyulurken avukat saatine baktı. “Hadi bakalım, Poole, iş başına,” dedi; ocak demirini koltuğunun altına aldı, uşağın önüne düşerek avluya doğru ilerledi. Rüzgârın sürüklediği bulutlar ayı örtmüş, ortalık iyiden iyiye kararmıştı. Yürürlerken, ellerindeki mumun alevi binanın derin boşluğunda dolanıp duran rüzgârla titriyordu; ameliyathaneden içeri girdiklerinde, oturup sessizce beklediler. Dört bir yandan Londra’nın uğultuları duyuluyordu; hemen oracıkta ise sessizliği bozan, yalnızca özel odanın içinde bir aşağı bir yukarı yürüyüp duran birinin ayak sesleriydi.</p>

  <p>“Sabahtan akşama kadar böyle yürüyor, efendim,” diye fısıldadı Poole; “tabii gecenin yarısından fazlası boyunca da. Ancak eczacıdan yeni bir numune gelince biraz olsun ara veriyor. N’aparsın, insanın vicdanı rahatsızsa başını yastığa rahat koyamaz! Ah, efendim, bunun her adımında haince döktüğü kanın lekesi var! Yaklaşın biraz daha, yeniden kulak verin – can kulağıyla dinleyin, Bay Utterson, söyleyin bana, doktorun ayak sesleri mi bunlar?”</p>

  <p>İçerideki hafif ve garip adımlarla yürüyordu, sanki salına salına ve ağır ağır; Henry Jekyll’ın yerleri gıcırdatan güçlü adımlarına hiç benzemiyordu. Utterson bir iç çektikten sonra, “Başka hiçbir şey yapmıyor mu bu?” diye sordu.</p>

  <p>Poole, başını salladı. “Bir sefer,” dedi. “Bir seferinde ağladığını duydum!”</p>

  <p>Avukat, dehşetle ürperdiğini hissederek, “Ağladığını mı duydun?” dedi, “Nasıl yani?”</p>

  <p>“Bir kadın gibi ya da çaresiz bir insan gibi ağlıyordu,” dedi uşak. “Yüreğim sızladı, az daha ben de ağlayacaktım.” Bradshaw’a tanıdıkları on dakikalık süre dolmak üzereydi. Poole samanları eşeleyip baltayı çıkardı; mumu saldırıya geçerken önlerini görebilsinler diye en yakın masanın üstüne koymuşlardı; nefeslerini tutup, gecenin sessizliğinde bir aşağı bir yukarı, bir aşağı bir yukarı durmadan gidip gelen ayak seslerine yaklaştılar.</p>

  <p>“Jekyll,” diye haykırdı Utterson. “Seni görmem gerekiyor.” Biraz bekledi, ama yanıt yoktu. “Bak, dostça uyarıyorum seni, meraktan çatlıyoruz, seni görmek zorundayım; ne pahasına olursa olsun göreceğim de – ister kendi rızanla, ister kaba kuvvetle!”</p>

  <p>İçeriden bir ses, “Utterson,” dedi, “yalvarırım, acı bana!”</p>

  <p>“Aman!” diye bağırdı Utterson. “Bu Jekyll’ın sesi değil, Hyde’ın sesi! Kır kapıyı, Poole.”</p>

  <p>Poole baltayı indirince bina sarsıldı, kırmızı çuhayla kaplı kapı kilidi ve menteşeleri zorladı. Özel odadan, ürkmüş bir hayvanın çığlığından farksız, acı bir feryat geldi. Balta bir kez daha kalkıp indiğinde kapı aynası çatırdadı, kapının kasası yerinden oynadı; balta dört kez daha kalkıp indi; kapı çok sağlam bir tahtadan yapılmış, kusursuz bir işçilikle donatılmıştı; o yüzden, kilit ancak beşinci darbede yuvasından çıktı ve yıkıntıya dönen kapı odanın içindeki halının üstüne yıkıldı.</p>

  <p>Kendi gürültüleri ve ardından gelen suskunluktan ürken baskıncılar bir an geri durup içeriye göz attılar. Lambanın dingin ışığıyla aydınlanan özel oda gözlerinin önündeydi; şömine çıtır çıtır yanıyor, çaydanlık incecikten ötüyordu; bir-iki çekmece açıktı, kâğıtlar çalışma masasının üstünde düzgünce duruyor; şöminenin yakınında çay takımı hazır bekliyordu: Bundan daha sakin bir oda olamaz derdiniz; hani kimyasal maddelerle dolu cam kavanozları da görmeseniz, o gece Londra’nın en sıradan odasının burası olduğunu söyleyebilirdiniz.</p>

  <p>Odanın tam ortasında, acı içinde iki büklüm olmuş, hâlâ kıpırdanan bir adamın bedeni vardı. Ayaklarının ucuna basarak yaklaşıp adamı sırtüstü çevirince Edward Hyde’ın yüzüyle karşı karşıya geldiler. Üzerinde kendisine çok bol gelen, doktorun cüssesine uyabilecek giysiler vardı; yüzünde hâlâ hayat belirtisi gibi görünen kıpırtılar görülse de canı çoktan çekilmişti; Utterson, elindeki kırılmış küçük ilaç şişesinden ve havaya yayılmış keskin siyanür kokusundan,<a class="footnoteref" href="../Text/notlar.xhtml#n18" id="ref18">18</a> canına kıymış birinin cesediyle karşı karşıya olduğunu anladı.</p>

  <p>“Kurtarmakta da, cezalandırmakta da çok geç kaldık,” dedi sert bir sesle. “Hyde kendi hesabını kendi görmüş; şimdi bize efendinin cesedini bulmak kalıyor.”</p>

  <p>Binanın çok büyük bir bölümü, zemin katın nerdeyse tümünü kaplayan ve tavandan aydınlatılmış olan ameliyathane ile öbür uçta üst katı oluşturan ve avluya bakan özel odadan meydana geliyordu. Ameliyathane bir koridorla ara sokağa açılan kapıya bağlanıyordu; bu durumda, özel oda da ikinci bir merdivenle dışarıya açılmış oluyordu. Bir de, birkaç karanlık dolap ile geniş bir kiler vardı. Buraları da karış karış aramaya kalktılarsa da, dolaplara şöyle bir göz atmak yetti, çünkü hepsi de bomboştu; kapaklarından dökülen toz topraktan uzun süredir açılmadıkları anlaşılıyordu. Kiler ise, çoğu Jekyll’dan önce orada oturmuş olan cerrahtan kalma, kullanılmayan eşyalar ve ıvır zıvırla doluydu; ama daha kilerin kapısını açar açmaz yıllardır girişi kapatan kocaman örümcek ağı tepelerine inince daha fazla araştırmalarının ne kadar gereksiz olduğunu anlayıverdiler. Henry Jekyll’ın ölüsünden de, dirisinden de en küçük bir iz yoktu.</p>

  <p>Poole koridordaki döşeme taşlarına ayağıyla vurdu. Çıkan sese kulak kesilerek, “Buraya gömülmüş olmalı,” dedi.</p>

  <p>Utterson, “Kaçmış da olabilir,” dedi ve dönüp ara sokaktaki kapıyı incelemeye koyuldu. Kapı kilitliydi; hemen oracıkta, döşeme taşlarının üstünde, çoktan paslanmış olan anahtarı buldular.</p>

  <p>Avukat, anahtara bakarak, “Bu pek kullanılır gibi görünmüyor,” dedi.</p>

  <p>“Ne diyorsunuz, efendim!” diye sesini yükseltti Poole. “Görmüyor musunuz, kırılmış. Sanki adamın biri üstünde tepinmiş.”</p>

  <p>“Evet,” diye sürdürdü Utterson, “kırılan yerleri de paslı.” Birden korkuyla birbirlerine baktılar. “Bu işi hiç aklım almadı, Poole,” dedi avukat. “Hadi, odaya geri dönelim.”</p>

  <p>Merdivenleri hiç konuşmadan çıktılar ve cesede ikide bir hâlâ dehşetle bakarak odayı iyicene incelemeye başladılar. Masalardan birinde kimyasal bir işlemden izler vardı; porselen kaplara ölçülü miktarlarda beyaz tuz serpilmişti; bahtsız adamın yapmakta olduğu bir deney yarım kalmıştı sanki.</p>

  <p>Poole, “Bu ona her zaman getirdiğim ilacın aynısı,” derken bile, çaydanlık onları irkilten bir sesle hâlâ fokurduyordu.</p>

  <p>Kendilerini şöminenin başında buldular; ateşin yanına çekilmiş rahat bir koltuğun yanı başında çay takımları hazır bekliyordu, fincana şeker bile atılmıştı. Bir rafta çeşitli kitaplar diziliydi; bir kitap da çay takımlarının yanında açık duruyordu; Utterson, Jekyll’ın pek çok kez büyük bir övgüyle sözünü ettiği bu din kitabının sayfa kenarlarına kendi el yazısıyla akıllara durgunluk veren sövgüler yazmış olduğunu görünce şaşkınlığa uğradı.</p>

  <p>Daha sonra, odayı yeniden gözden geçirmeye koyulduklarında, karşılarındaki boy aynasının derinliklerine dehşetle bakmaktan alıkoyamadılar kendilerini. Ama ayna öyle bir döndürülmüştü ki, onlara yalnızca tavanda oynaşan kızıl ışıltıları, şöminede yanan ateşin dolapların camlarında yinelenip duran parıltılarını ve eğilmiş bakan kendi soluk ve korku dolu yüzlerini gösteriyordu.</p>

  <p>Poole, “Bu ayna bazı garip şeyler görmüş olmalı,” diye fısıldadı.</p>

  <p>Avukat, aynı ses tonuyla, “Gördükleri kendinden daha garip olmasa gerek,” diye karşılık verdi. “Çünkü bu ayna Jekyll’ın…” derken ürkerek durakladı, ama hemen sonra toparlanarak, “bu ayna Jekyll’ın ne işine yaramış olabilir ki?” dedi.</p>

  <p>“Doğru söze ne denir!” dedi Poole.</p>

  <p>Daha sonra çalışma masasına yöneldiler. Masada özenle istiflenmiş kâğıtların en üstünde büyük bir zarf duruyor ve üzerinde doktorun el yazısıyla Bay Utterson’ın adı okunuyordu. Avukat zarfın mührünü kırıp açınca yere çeşitli belgeler döküldü. İlki, avukatın altı ay önce geri çevirdiğindekiyle aynı garip maddelerin yer aldığı, ölüm halinde vasiyet, ortadan kaybolma durumunda da bağış senedi yerine geçecek bir vasiyetnameydi; ama avukat, Edward Hyde adının yerinde Gabriel John Utterson adını okuyunca tarifsiz bir şaşkınlığa uğradı. İlkin Poole’a, ardından elindeki kâğıda, sonra da caninin halının üstünde yatan cesedine baktı.</p>

  <p>“Baygınlık geçireceğim şimdi,” dedi. “Kaç gündür Hyde’ın elinin altındaydı; benden zerre kadar hazzetmezdi; adının vasiyetnameden çıkarıldığını görünce öfkeden kudurmuş olmalı; ama yine de belgeyi ortadan kaldırmamış.”</p>

  <p>Öteki kâğıdı aldı; doktorun el yazısıyla yazılmış kısa bir nottu bu, üstelik tarih de atılmıştı. “Ah, Poole!” diye bağırdı avukat, “Jekyll bugün sağmış, hem de buradaymış. Bu kadar kısa bir zamanda icabına bakılmış olamaz, hâlâ hayatta olmalı, kaçmış olmalı! Ama neden kaçtı acaba, nasıl kaçtı; hem bu durumda bunu bir intihar olarak açıklamayı göze alabilir miyiz? Yok, temkinli olmalıyız. Efendini büyük bir felaketin kucağına atmamızdan korkarım.”</p>

  <p>“Neden okumuyorsunuz, efendim?” dedi Poole.</p>

  <p>Avukat, kaygılı bir sesle, “Korkuyorum da ondan,” diye yanıtladı. “Umarım, korkum yersizdir!” dedikten sonra kâğıdı gözlerine yaklaştırıp okumaya başladı.</p>

  <p class="extract">Sevgili Utterson, — Bu not eline geçtiğinde ben şimdiden bilemediğim nedenlerle ortadan kaybolmuş olacağım, ama içgüdülerim ve içinde bulunduğum tarifi imkânsız durumun bütün şartları artık sonumun kesin ve de yakın olduğunu gösteriyor. Öyleyse önce Lanyon’ın senin ellerine teslim edeceği konusunda beni uyardığı açıklamasını oku; sonra da, daha fazlasını öğrenmek istiyorsan, itiraflarımı aç oku.</p>

  <p>Naçiz ve bahtı kara dostun,</p>

  <p class="right">HENRY JEKYLL.</p>

  <p class="extract">“Üçüncü bir belge daha mı vardı?” diye sordu Utterson. Poole, “Buyrun, efendim,” diyerek, birkaç yerinden mühürlenmiş şişkin bir paketi Utterson’a verdi.</p>

  <p>Avukat paketi cebine koydu. “Ben olsam bundan kimseye söz etmezdim. Efendin kaçmış ya da ölmüşse, hiç değilse onun saygın adını korumuş oluruz; ama saat on oldu; eve gidip bu belgeleri sakin sakin okumam gerekiyor; gece yarısından önce burada olurum, o zaman polise habere veririz.” Ameliyathanenin kapısını arkalarından kilitleyip çıktılar; hizmetkârlar salonda şöminenin başında bekleşedursunlar, Utterson bu sır perdesini kaldıracak iki yazıyı okumak üzere ofisine doğru yorgun argın yola koyuldu.</p>

  <p class="center">DR. LANYON’IN AÇIKLAMASI</p>

  <p>Ocak ayının dokuzunda, yani dört gün önce, akşam postasından taahhütlü bir mektup geldi; üstündeki adres meslektaşım ve eski okul arkadaşım Henry Jekyll’ın el yazısıyla yazılmıştı. Yazışmak gibi bir âdetimiz hiç olmadığından, çok şaşırdım; bir gece önce onunla görüşmüş, hatta yemek de yemiştim, ama görüşmemiz sırasında bu kadar mesafeli bir yazışmayı gerektirecek bir şey konuştuğumuzu hatırlamıyordum. Yazdıkları şaşkınlığımı bir kat daha artırdı; çünkü mektup şöyleydi:</p>

  <p class="extract">10 Aralık 18—<a class="footnoteref" href="../Text/notlar.xhtml#n19" id="ref19">19</a></p>

  <p>Sevgili Lanyon, — Sen benim en eski dostlarımdan birisin; bilimsel konularda zaman zaman ters düşmüş olsak da, en azından ben kendi payıma bugüne kadar muhabbetimizde bir eksilme olduğunu hatırlamıyorum. Bana, “Hayatım, onurum, akıl sağlığım sana bağlı, Jekyll,” desen, sana yardım etmek için neler vermezdim, bütün bir servetimi bile feda ederdim. Lanyon, şimdi hayatım, onurum, akıl sağlığım senin merhametine kalmış; bu gece beni yüzüstü bırakırsan, mahvoldum demektir. Böyle bir girizgâhtan sonra, senden şerefsizce bir istekte bulunacağımı düşünebilirsin. Karar senin.</p>

  <p>Bu akşamki bütün işlerini ertelemeni istiyorum – evet, hastalanıp yatağa düşmüş bir imparatora çağrılsan bile; senin araban kapının önünde değilse, bir araba çağırmanı, yazdıklarımı unutursan diye bu mektubu da alıp doğruca evime gelmeni istiyorum. Uşağım Poole gerekli emirleri aldı; bir çilingirle birlikte seni bekliyor olacak. Özel odamın kapısını zorlayıp açacaksınız; ama sen içeriye yalnız girecek, sol tarafta duran camlı dolabı (üzerinde E harfi olan) kilitliyse kilidini kırarak açacaksın; üstten dördüncü ya da alttan üçüncü (aynı şey) çekmeceyi <em>içinde ne varsa olduğu gibi </em>çekip alacaksın. Aklım başımda olmadığı için, sana yanlış bilgi vermekten çekiniyorum; ama yanlış bilgi vermiş olsam da, sen içindekilere bakarak doğru çekmecenin hangisi olduğunu anlayabilirsin: İçinde toz ilaçlar, küçük bir ilaç şişesi, bir de defter olacak. Yalvarırım, o çekmeceyi içindekilerle birlikte al, Cavendish Meydanı’na götür.</p>

  <p>Bana yapacağın iyiliğin ilk bölümü burada tamamlanıyor, gelelim ikinci bölüme. Bu mektup eline geçer geçmez yola koyulursan, gece yarısından çok önce dönmüş olacaksın; ama, yalnızca önlenemeyecek ve de öngörülemeyecek bir engel çıkmasından korktuğum için değil, aynı zamanda bundan sonraki işin hizmetkârlarının uykuda oldukları bir saatte yapılmasını tercih ettiğim için de, sana bir zaman payı tanıyacağım. Diyeceğim o ki, senden gece yarısı muayenehanende yalnız olmanı, gelip benim adımı verecek kişiyi içeriye senin almanı ve benim özel odamdan alıp getirdiğin çekmeceyi o kişiye teslim etmeni istiyorum. İşte o zaman üzerine düşeni yapmış ve minnettarlığımı kazanmış olacaksın. Beş dakika sonra da, eğer hâlâ bir açıklama istemekte ısrarlıysan, bütün bu düzenlemelerin hayati bir önem taşıdığını anlamış olacaksın; ama sana saçma gelseler de bu dediklerimden birini bile ihmal edecek olursan, ölümümün ya da aklımı oynatmamın vicdani yükü altında kalabilirsin.</p>

  <p>Bu ricamı ciddiye almazlık etmeyeceğinden emin olsam da, böyle bir ihtimalin düşüncesi karşısında bile yüreğim eziliyor, ellerim titriyor. Gecenin bu saatinde, garip bir yerde, akla havsalaya sığmaz bir ıstırabın karanlığına boğulmuş biri olarak düşün beni, ama bana hiç gecikmeden yardım edecek olursan dertlerimin anlatılıp unutulmuş bir hikâye gibi uçup gideceğini çok iyi bildiğimi de unutma. Yardımını esirgeme, sevgili Lanyon, kurtar beni.</p>

  <p class="right">Dostun,<br/>H.J.</p>

  <p class="extract">NOT. Bu mektubu tam mühürlüyordum ki, yüreğime bir başka korku düştü. Postane beni yarı yolda bırakabilir ve bu mektup yarın sabaha kadar eline geçmeyebilir. Böyle olduğu takdirde, sevgili Lanyon, senden istediğimi gün içinde senin için ne zaman uygunsa o zaman yap; benden gelecek kişiyi de yine gece yarısı bekle. Tabii artık çok geç de olabilir; o gece hiçbir olay olmazsa, anla ki Henry Jekyll’ı bir daha göremeyeceksin.</p>

  <p class="extract">Bu mektubu okuyunca, meslektaşımın aklını kaçırdığından emin oldum; ama bu en küçük bir kuşkuya yer bırakmayacak biçimde kanıtlanmadıkça, istediklerini yapmak zorundaydım. Onun ipe sapa gelmez isteklerini anlayamadığım için, önemini kavrayacak durumda da değildim; gel gör ki, bu kadar büyük bir ciddiyetle kaleme alınmış istekleri bir tarafa bırakmak da ağır bir sorumsuzluk olacaktı. O yüzden, masadan kalktım, bir faytona atlayıp Jekyll’ın evinin yolunu tuttum. Uşak beni bekliyordu; o da aynı postadan, talimatlar içeren bir mektup almış; derhal bir çilingirle bir marangoz çağırtmıştı. Biz daha konuşuyorduk ki ikisi de geldi; hep birlikte Dr. Denman’ın, (kuşkusuz senin de bildiğin gibi) Jekyll’ın özel odasına kolayca geçilen eski ameliyathanesine girdik. Özel odanın kapısı çok sağlam, kilit de pek dayanıklıydı; marangoz, eğer zor kullanılacaksa büyük sorun çıkacağını, kapıyı kırmak zorunda kalacağını söylemeden edemedi; çilingir de çaresizliğe kapılmak üzereydi. Ama marifetli bir adamdı çilingir; iki saat uğraşıldıktan sonra kapı açıldı. Üstünde E harfi bulunan dolabın kilidi açılınca çekmeceyi çekip çıkardım, içine saman doldurdum ve bir beze sardım, yanıma alıp Cavendish Meydanı’na geri döndüm.</p>

  <p>Evde çekmecenin içindekileri incelemeye başladım. Toz ilaçlar bir eczacı hassaslığıyla olmasa da özenle hazırlanmıştı; Jekyll tarafından özel olarak hazırlandıkları belliydi; poşetlerden birini açıp baktım, bana beyaz tuz kristalleri gibi göründü. Daha sonra göz attığım küçük ilaç şişesi insanın burnunun direğini kıracak kadar keskin kokulu, kan kırmızı bir sıvıyla doluydu yarısına kadar; bana içinde fosfor ve uçucu eter varmış gibi geldi. Başka neler bulunduğu konusunda bir tahmin yürütemedim. Defter sıradan bir okul defteriydi ve içinde bir dizi tarih dışında pek bir şey yoktu. Tarihler ise uzun yılları kapsayan bir dönemi içeriyor, ama kayıtlar bir yıla yakın bir süre önce birden kesiliyordu. Zaman zaman bu tarihlerin yanına genellikle tek bir sözcüğü geçmeyen kısa notlar düşülmüştü: Defterdeki birkaç yüz kaydın altı kadarında “çift” sözcüğü geçiyordu; listenin çok başlarında bir yerde ise, sonu ünlem işaretleriyle dolu “Tam bir başarısızlık!!!” yazılmıştı. Meraktan çatlasam da, bütün bunlardan kesin bir sonuç çıkaramıyordum. İçinde tentür bulunan küçük bir ilaç şişesi, bir poşet tuz ve (Jekyll’ın araştırmalarının pek çoğu gibi) elle tutulur hiçbir sonuca varmamış bir dizi deneyin kayıtları duruyordu önümde. Bütün bunların benim evimde bulunması, delifişek meslektaşımın onurunu, akıl sağlığını ya da hayatını nasıl etkileyebilirdi ki? Bu ulak neden başka bir yere gitmiyordu da bana geliyordu? Diyelim başka bir yere gitmesi sakıncalıydı; peki, benimle neden gizlice buluşması gerekiyordu? Bunlara kafa yordukça, bir beyin hastalığı vakasıyla karşı karşıya bulunduğum kanısına vardım ve hizmetkârlarımı yatmaya gönderdiğimden, olur da kendimi savunmam gerekir diye eski bir altıpatları doldurup yanıma aldım.</p>

  <p>Londra’da saatler on ikiyi çalmıştı ki, kapının tokmağı usulca vuruldu. Gidip kapıyı açtığımda, evin girişindeki sütunlara siperlenmiş ufak tefek bir adamla karşılaştım.</p>

  <p>“Dr. Jekyll’dan mı geliyorsunuz?” diye sordum.</p>

  <p>Başıyla belli belirsiz onayladı; buyur ettiğimde ise, başını çevirip karanlık meydana keskin bir bakış fırlattıktan sonra içeri girdi. Yakınlarda bir polis, elinde sürgüsü açık feneri, ilerliyordu; ziyaretçimin polisi görünce irkilip kendini alelacele içeri attığı gözümden kaçmadı.</p>

  <p>Bütün bu ayrıntılar, doğrusu beni fazlasıyla tedirgin etti; onun ardından aydınlık muayenehaneye doğru yürürken elimi silahımdan ayırmadım. Orada, artık en sonunda onu açık seçik görebilme fırsatı buldum. Şurası kesin ki, onu daha önce hiç görmemiştim. Dediğim gibi, ufak tefekti; ayrıca, yüzündeki iğrenç ifade, çeviklikle çelimsizliğin bedenindeki o akıl almaz bileşimi beni şaşkına çevirmişti; ve son olarak, o kadar yakında olmasının insana verdiği garip tedirginlik de daha az şaşırtıcı sayılmazdı. Sanki aniden ölmeden önceki o ürperti ve titremelere yakalanmıştı ve belirgin bir biçimde nabzı zayıflıyordu. O zaman bunu onun özel durumundan kaynaklanan, kişisel bir nefrete bağlamış, belirtilerin bu kadar belirgin olmasına şaşırmakla kalmıştım; ama o zamandan bu yana, bunun nedeninin insan doğasının çok daha derinlerinde yattığı ve nefretten daha derin bir dayanağı olması gerektiği kanısına vardığımı söyleyebilirim.</p>

  <p>Bu adamın (daha içeri girer girmez bende ancak tiksindirici olarak tanımlayabileceğim bir merak uyandırmıştı) kılık kıyafeti sıradan birini gülünç kılacak tarzdaydı: Giysileri, pahalı ve sade bir kumaştan dikilmiş olsa da, neresinden bakarsan bak üstüne çok bol geliyordu – uzun gelen pantolonunun paçaları yere değmesin diye kıvrılmış, ceketinin beli kalçalarına sarkmış, yakaları omuzlarına kadar yayılmıştı. Belki tuhaf gelecek ama, kıyafetindeki bu şapşallığın bana hiç de gülünç gelmediğini söylemeliyim. Aksine, karşımdaki yaratığın özünde olağandışı ve karanlık bir şey –insanı avucunun içine alan, afallatan ve tiksindiren bir şey– olduğundan, kıyafetindeki uyumsuzluk bende uyanan izlenimle uyuşuyor, hatta onu daha da pekiştiriyordu; öyle ki, adamın yaradılışı ve karakterine duyduğum ilgiye, nereden geldiğine, hayatına, akıbetinin ne olacağına, toplumdaki konumuna duyduğum merak da eklenmişti.</p>

  <p>Bu gözlemlerin yazılması epeyce yer tuttuysa da, edinilmeleri birkaç saniye aldı. Konuğumun gerçekten de heyecandan eli ayağı titriyordu.</p>

  <p>“Sende mi?” diye bağırdı. “Sende mi?” O kadar büyük bir telaş içindeydi ki, beni kolumdan tutup sarsmaya bile kalktı.</p>

  <p>Elini ittim ama, dokunduğu anda içimde buz gibi bir ürperti hissetmiştim. “Bakın, efendim,” dedim. “Henüz sizinle tanışma şerefine nail olmadığımı unutuyorsunuz. Oturun, lütfen.” Ve onun da oturması için, gecenin ilerlemiş saatinin, kafamı yiyip bitiren onca şeyin ve konuğumun uyandırdığı dehşetin elverdiği ölçüde, karşımda sıradan bir hastam varmış gibi yaparak her zamanki koltuğuma oturdum.</p>

  <p>Adam, kibarca, “Çok özür dilerim, Dr. Lanyon,” diye yanıtladı. “Yerden göğe kadar haklısınız; sabırsızlığım nezaketimi sekteye uğrattı. Buraya meslektaşınız Dr. Henry Jekyll’ın isteği üzerine, fazla sürmeyecek bir iş için geldim; yanılmıyorsam…” Durdu, elini boğazına götürdü; kendini toparlamış olmakla birlikte histeri ataklarıyla boğuştuğunu görebiliyordum<a class="footnoteref" href="../Text/notlar.xhtml#n20" id="ref20">20</a> – “yanılmıyorsam, bir çekmece…”</p>

  <p>Ama o anda konuğumun duraksamasına, belki biraz da artan merakıma dayanamadım.</p>

  <p>“Şurada, efendim,” dedim, masanın arkasında, hâlâ bezle örtülü olarak yerde duran çekmeceyi göstererek.</p>

  <p>Çekmeceye doğru atılacak olduysa da durdu, elini kalbine götürdü; çenelerindeki kasılmayla dişlerinin gıcırdadığını duyabiliyordum; suratı öyle korkunçlaşmıştı ki, ölecek ya da aklını kaçıracak diye telaşlandım.</p>

  <p>“Toparlayın kendinizi,” dedim.</p>

  <p>Bana ürkünç bir gülümseyişle baktıktan sonra, sanki çaresiz kalıp da karar vermiş gibi bezi çekip aldı. Çekmecedekileri görür görmez büyük bir rahatlamayla boğazında öyle bir hıçkırık düğümlendi ki, oturduğum yerde dondum kaldım. Hemen ardından da, son derece dizginlenmiş bir sesle, “Ölçü kabın var mı?” diye sordu.</p>

  <p>Yerimden güçlükle kalkıp istediği şeyi verdim.</p>

  <p>Gülümseyerek başıyla teşekkür etti, kırmızı tentürden birkaç damla koyup tozlardan birini ekledi. İlk başta kırmızımsı bir renk alan karışım, kristaller eridikçe parlaklaşmaya, işitilebilir bir sesle köpürmeye ve dumanlar çıkarmaya başladı. O anda köpürme birden durdu ve bileşim koyu mora çaldı, sonra rengi yeniden solarak yavaş yavaş soluk yeşile döndü. Bu değişimleri gözünü kırpmadan izlemiş olan konuğum, gülümseyerek kabı masaya bıraktı, sonra bana dönüp sorgulayan gözlerle baktı.</p>

  <p>“Şimdi sadede gelelim,” dedi. “Aklını mı kullanacaksın, yoksa merakının rüzgârına mı kapılacaksın? Lafı daha fazla uzatmadan bu kabı alıp evinden çıkıp gitmeme izin mi vereceksin, yoksa merakının açgözlülüğüne boyun mu eğeceksin? Düşünmeden cevap verme, çünkü sen ne dersen o olacak. İlkine karar verirsen, senin için hiçbir şey değişmeyecek, ne daha zengin olacaksın ne de daha akıllı, canından bezmiş bir adama yardım etmek bir ruh zenginliği sayılmıyorsa elbet. Yok, öbürünü seçersen, bu odada, tam şu anda yepyeni bir bilgi âlemi, şöhret ve kudretin yepyeni yolları serilecek önüne; Şeytan’ın inançsızlığını bile yaya bırakacak bir mucize karşısında apışıp kalacaksın.”</p>

  <p>“Efendim,” dedim, hiç de öyle olmadığım halde soğukkanlı görünmeye çalışarak, “bilmece gibi konuşuyorsunuz, söylediklerinize zerre kadar inanmadığıma şaşıracağınızı pek sanmıyorum. Ama işin sonunu görmeden size nedensiz yere yardım etmekte fazla ileri gittim belki de.”</p>

  <p>“Güzel,” diye yanıtladı konuğum. “Ettiğin yemini unutma, Lanyon: Az sonra göreceklerin mesleğimizin sırrı olarak kalacak.<a class="footnoteref" href="../Text/notlar.xhtml#n21" id="ref21">21</a> Şimdi, sen ki bunca zamandır en sığ ve maddeci görüşlere sadık kaldın, sen ki deneyüstü tıbbın yararlarını reddettin, sen ki üstatlarını alaya aldın – seyreyle de gör bakalım!”</p>

  <p>Cam kabı dudaklarına götürüp bir dikişte içti. Bir çığlık geldi; sendeledi, tökezlendi, uzanıp masaya yapıştı, gözleri belermişti, ağzını aralamış güçlükle nefes alıyordu; ona bakarken, bir değişiklik olduğunu fark ettim –şişiyordu sanki– yüzü birden kapkara kesildi, yüz hatları eriyip değişiyor gibiydi; ansızın yerimden fırlayıp sırtımı duvara yasladım, o mucizeden korunmak için kolumu kaldırıp sindim, yüreğim ağzıma gelmişti.</p>

  <p>“Aman Tanrım!” diye haykırdım, “Aman Tanrım! Aman Tanrım!”; karşımda –benzi kül gibi olmuş, dermanı kesilmiş, kendinden geçmiş ve ölümden dönmüş biri gibi el yordamıyla ilerleyen– Henry Jekyll duruyordu!</p>

  <p>Sonraki bir saat süresince bana neler anlattığını kafamı toparlayıp yazamıyorum. Gördüklerim de, işittiklerim de ruhumu karartmaya yetti; şimdi o görüntü gözümün önünden kaybolmuşken, kendi kendime gördüklerime inanıp inanmadığımı soruyorum ve verecek cevap bulamıyorum. Hayatım allak bullak oldu; gözüme uyku girmiyor; her gün sabahtan akşama kadar o amansız dehşetle yaşıyorum; bana öyle geliyor ki artık günlerim sayılı, ölecekmişim gibi bir his var içimde; gel gör ki, hâlâ kuşkuda olduğum için gözüm arkada gideceğim. O adamın, pişmanlık gözyaşları dökerek de olsa, gözlerimin önüne serdiği alçaklığı aklıma getirmek bile yüreğime dehşet salıyor. Tek bir şey diyeceğim, Utterson ve o da (aklın alırsa tabii) yetip de artacak bile. O gece evime sürünerek giren yaratık, bizzat Jekyll’ın itirafına göre, Hyde diye bilinen ve ülkenin dört bir yanında Carew’un katili olarak aranan adamdı.</p>

  <p class="right">HASTIE LANYON</p>

  <p class="center">HENRY JEKYLL’IN<br/>VAKAYLA İLGİLİ TEKMİL AÇIKLAMASI</p>

  <p>18— yılında servet sahibi bir ailenin çocuğu ve üstün yetenekler bahşedilmiş bir insan olarak dünyaya geldim; doğuştan çalışkanlığa yatkındım, ahbaplarım arasındaki bilge ve iyi yürekli insanların bana saygı göstermelerine bayılırdım; o yüzden, tahmin edilebileceği gibi, onurlu ve seçkin bir gelecek için her türlü güvencem vardı. En büyük kusurum ise, yaradılışımdaki pek çoklarını hoşnut edebilecek ele avuca sığmaz uçarılığı, benim ister istemez başımı dik tutmak ve halkın karşısında herkesten daha ciddi bir yüz ifadesi takınmak zorunda oluşumla uzlaştırmakta güçlük çekmemdi. O yüzden, sonunda, zevk aldığı şeyleri gizleyen bir insan olup çıktım; külahımı önüme koyup düşünebildiğim bir yaşa gelip de çevreme şöyle bir bakmaya, bu dünyada nereden nereye geldiğimi enine boyuna tartmaya başladığımda ise, çoktan iki yönlü bir hayatın pençesine düşmüş bulunuyordum. Benim suçluluk duyduğum bu aykırılıklar için pek çokları neler vermezdi; ama yöneldiğim yüce amaçlar yüzünden, onları nerdeyse marazi bir utanç duygusuyla gizledim. Böylece, beni ben yapan, kusurlarımın azalması değil tutkularımın dayatıcılığı oldu; bu da, insanın iki yönlü doğasını bölen ve birleştiren iyilik ve kötülük dünyalarının bende insanların çoğundakinden de derin bir uçurum açmasına neden oldu. Bu durumda, dinin köklerinde yatan ve endişenin en bereketli kaynaklarından biri olan hayatın bu katı yasasına<a class="footnoteref" href="../Text/notlar.xhtml#n22" id="ref22">22</a> aklımı taktım ve bunun üstüne derin derin düşünmeye yöneldim. İkiyüzlülük içime işlemiş olsa da asla bir sahtekâr değildim; her iki yüzüm de yapmacıksızdı; gündüz gözüyle öğrenip ufkumu genişletmeye ya da üzüntü ve acılarımdan kurtulmaya çabalarken ne denli kendimsem, zincirlerimden boşanıp utanca batarken de o ölçüde kendimdim. Sonunda, tümüyle mistik ve deneyüstü olana yönelen bilimsel çalışmalarım, ruhumla bedenim arasında sürüp giden bu savaşın ayırdına varmama güçlü bir ışık tuttu. Her geçen gün, kısmen keşfettiğim, zihnimin hem ahlaki hem de düşünsel yönleriyle feci bir enkaza dönüşmeye mahkûm olduğum gerçeğine giderek biraz daha yaklaştım: Aslında insanoğlunun bir değil, iki benliği vardı. İki diyorsam, bilgilerim şimdilik ancak bu kadarına yettiği için. Benden sonrakiler bu alanda daha da ileri gidecekler; ben, insanoğlunun önünde sonunda türlü türlü, birbiriyle bağdaşmaz, birbirinden bağımsız benlikler bütünüyle bilineceğini tahmin etme cüretinde bulunuyorum. Ben, kendi payıma, hayatın doğasından yola çıkarak, hiç şaşmadan bir yönde, tek bir yönde ilerledim. Ahlaki yanım ve kendimde, insanın derinlerinde yer etmiş ikili yaradılışı tanımayı öğrendim; bilinç dünyamda çarpışan ikili yaradılıştan biri ya da öbürü olduğum rahatlıkla söylenebilirse de, bunun ancak tümüyle her ikisi de olduğum için söylenebileceğini anladım; daha ilk başta, hatta bilimsel keşiflerimin seyri böyle bir mucizenin mümkün olduğunu bütün çıplaklığıyla ortaya koymaya başlamadan bile önce, bu iki öğeyi birbirinden ayırma düşüncesinin hazzını harikulade bir hayal gibi yaşamayı öğrenmiştim. Her biri ayrı kimliklerde barındırılabilse, diyordum kendi kendime, o zaman hayat katlanılmaz olmaktan çıkabilir; vicdansız olanı, dürüst ikizinin arzuları ve vicdan azabından kurtularak bildiğini okuyabilir; vicdanlı olanı da, haz duyduğu iyi şeylerle uğraşarak ve yabancısı olduğu bu kötülük yüzünden artık utanca ve pişmanlığa boğulmadan, kendi yolunda kararlılık ve güvenle dimdik yürüyebilir. Bu iki uzlaşmazın birbirine bağlanmış olması, bu uyuşmaz ikizlerin bilincin acılar içindeki dölyatağında durmadan savaşıyor olmaları, insanlığın tepesine çökmüş bir lanetti. Peki, bunlar birbirlerinden nasıl ayrılacaklardı?</p>

  <p>Bütün bunları aklımdan geçiriyordum ki, daha önce de dediğim gibi, laboratuvar masasından vuran bir ışık konuyu aydınlatmaya başladı. Sırtımıza geçirilmiş olan bu görünürde çok somut bedenin ürkütücü tinselliğini, esrarlı kalımsızlığını bugüne kadar açıklanmış olandan daha derin bir biçimde algılamaya başladım. Koca bir çadırı havaya savurabilecek bir rüzgâr kadar güçlü etkenlerin o bedensel giysiyi sarsıp sürükleyebileceğini gördüm. İtirafımın bu bilimsel yanına, iki sağlam nedenden ötürü, derinliğine girmeyeceğim. İlk neden, insanoğlunun hayatımızın o korkunç yazgısı ve ağır yükünü sonsuza kadar omuzlarında taşımak zorunda olduğunu, bunu sırtımızdan atmaya kalktığımızda da bize daha da yabancı, daha da korkunç bir baskıyla geri döndüğünü öğrenmiş olmam. İkincisi, bu anlattıklarımdan ne yazık ki çok açık bir biçimde anlaşılacağı gibi, keşiflerimin tamamlanmamış olması. Ancak şu kadarını söyleyeyim ki, yalnızca ruhumu oluşturan belirli güçlerin gizemi ve görkemi açısından kendi bedenimin ayırdına varmakla kalmadım; aynı zamanda, o güçlerin egemenliğine son verecek ve ruhumun düşkün yanlarının bir dışavurumu olduğu ve damgasını taşıdığı için bana hiç de yabancı olmayan ikinci bir beden ve suret sağlayacak bir ilaç hazırlamayı başardım.</p>

  <p>Bu kuramımı uygulamaya geçirmekte çok duraksadım. Hayatımı tehlikeye attığımı iyi biliyordum; çünkü kimliğimizin can evini bu kadar güçlü bir biçimde denetimi altına alıp sarsabilen bir ilaç, en küçük bir doz aşımı ya da en ufak bir vakitsiz kullanım durumunda, değiştirmesini beklediğim o ruh sığınağını tümden yerle bir edebilirdi. Ama bu denli benzersiz ve engin bir keşfin baştan çıkarıcılığı, en sonunda tehlike çanlarını susturdu. Tentürümü çoktan hazırlamıştım; hemen, toptancı bir ecza şirketine, son olarak kullanmam gerektiğini deneylerimden bildiğim bir tuzdan çok miktarda sipariş ettim ve uğursuz bir gecenin geç saatlerinde, tüm elementleri karıştırdım, kapta kaynayıp dumanları tütünceye kadar bekledim, köpürmeler dinince de iksiri gözümü karartıp içiverdim.</p>

  <p>Ardından şiddetli sancılar geldi: Kemiklerim eziliyor gibiydi, midem feci bulanıyordu, doğum ya da ölüm anında bile rastlanmayacak bir dehşete kapılmıştım. Çok geçmeden bu acılar hızla hafiflemeye başladı ve sanki büyük bir hastalığı atlatmışçasına kendime geldim. Duyularım tuhaflaşmıştı, tanımlayamayacağım bir yenilik, yeni olduğu için de akıl almaz bir hoşluk duyuyordum. Bedenimi daha genç, daha hafif, daha mutlu hissediyordum; delifişek bir pervasızlık gelmişti, hayalimden bir değirmenin çarkını çeviren sular gibi akıp giden tensel imgeler geçiyordu, yükümlülüklerin bağları çözülmüş, ruhumu bilinmedik ama hiç de masum olmayan bir özgürlük sarmıştı sanki. Bu yeni hayatın daha ilk anında, daha kötücül, on kat daha kötücül olduğumu, özümde yatan kötülüğümün kölesi olup çıktığımı anlamıştım ve bu düşünce, o anda, şarap gibi neşe ve haz verdi bana. Bu yepyeni duyumların coşkusuyla kollarımı öne uzatacak oldum ve birden bedenimin kısalmış olduğunu fark ettim.</p>

  <p>O sıralar odamda ayna yoktu; şimdi yazarken yanımda duran ayna buraya sonradan tam da bu başkalaşımlar için getirilmişti. Gece çoktan sabaha devrilmişti –gerçi ortalık hâlâ karanlıktı, ama tan ağardı ağaracaktı– evdekiler uykularının en derin saatlerindeydiler; bense, umut ve zaferin verdiği coşkuyla, yeni suretimle yatak odama kadar gitme tehlikesini göze almaya karar vermiştim. Takımyıldızların gökyüzünden bana baktıkları avludan geçerken, uykusuz gecelerinde böyle bir yaratığı ilk kez görüyor olsalar gerek dedim kendi kendime; kendi evimde bir yabancı gibi koridorlardan gizlice geçtim; odama girince, Edward Hyde’ın neye benzediğini ilk kez gördüm.</p>

  <p>Bu noktada yalnızca kuramsal olarak konuşmam gerekir; bildiklerimi değil, en olası olduğunu sandığım şeyleri söylemeliyim. Yaradılışımın artık biçimlendirme gücünü aktarmış olduğum kötücül yanı, az önce alaşağı etmiş olduğum iyicil yanı kadar dinç ve gelişkin değildi. Ne de olsa onda dokuzu uğraşıp didinmekle, erdemli olmaya ve nefsimi bastırmaya çabalamakla geçmiş olan hayatım boyunca kötücül yanım yan gelip yatmış, pek o kadar hırpalanmamıştı. Edward Hyde’ın Henry Jekyll’dan çok daha ufak tefek, zayıf ve genç olmasının nedeni bana kalırsa buydu. Birinin yüzünün iyilikle aydınlanmasına karşılık, öbürünün suratından kötülük akıyordu. Üstelik kötülük (ki hâlâ insanoğlunun ölümcül yanı olduğu inancındayım) o bedene çarpıklık ve bozulmanın damgasını vurmuştu. Yine de, aynadaki o ibretin kudretine baktığımda, tiksintiden çok bir yakınlık duyduğumu söylemeliyim. Ne de olsa, o da benden başka biri değildi. Doğal ve insani görünüyordu. Bana ruhun daha canlı bir imgesini taşıyor gibi geliyordu, o güne kadar benim demeye alıştığım yetersiz ve bölünmüş suretimden daha açık seçik ve biricikti. Buraya kadar kuşkusuz haklıydım. Edward Hyde’ın suretine büründüğümde, ilk başlarda, insanların bana belirgin bir korkuyla yaklaştıklarını gözlemledim. Bu, kanımca, karşılaştığımız insanların hepsinin iyilik ile kötülüğün bir bileşimi olmalarından ve insanlar arasında bir benzeri daha olmayan Edward Hyde’ın katışıksız kötülük olmasından kaynaklanıyordu.</p>

  <p>Aynanın karşısında bir an durdum: İkinci ve kesin sonucu belli edecek deneyi henüz yapmamıştım; kimliğimi geri gelmez bir biçimde yitirip yitirmediğimi ve artık benim olmayan bir evden gün ağarmadan kaçmam gerekip gerekmeyeceğini anlamak zorundaydım; çabucak özel odama döndüm, ilacı bir kez daha hazırlayıp kabı başıma diktim, çözünmenin verdiği acıları bir kez daha çektim; kendime geldiğimde, artık yeniden Henry Jekyll’ın karakteri, cüssesi ve suretindeydim.</p>

  <p>O gece kaçınılmaz yol ayrımına gelmiştim. Keşfime daha soylu bir ruhla yaklaşmış, deneyi yüce gönüllü ve dini bütün tutkuların etkisiyle tehlikeye atmış olsaydım, her şey bambaşka olabilir, o ölüm ve doğum acılarından bir iblis değil de bir melek olarak çıkabilirdim. İlacın ayrım gözeten bir etkisi yoktu; ne şeytaniydi ne de ilahi; tek etkisi, yaradılışımın kapatıldığı zindanın kapılarını sarsmak oldu ve içimde ne varsa Filipi’deki mahpuslar gibi dışarıya kaçıştı.<a class="footnoteref" href="../Text/notlar.xhtml#n23" id="ref23">23</a> O sıralar erdemli yanım uyukluyordu, hırsın uyanık tuttuğu kötü yanım ise atik ve çevik davranıp fırsatı kaçırmadı ve ortaya Edward Hyde çıktı. Böylece, artık iki karakterim ve iki suretim olmuştu, biri tümden kötü, öbürü ise hâlâ o eski Henry Jekyll; ama bu uyuşmaz bileşimin düzelmesinden ve iyileşmesinden çoktan umudu kesmiştim. Diyeceğim, gidiş tümüyle daha kötüye doğruydu.</p>

  <p>O günlerde bile, yalnızca çalışmakla geçen hayatımın yavanlığından duyduğum hoşnutsuzluğu henüz yenememiştim. Hâlâ felekten bir gün çaldığım zamanlar olmuyor değildi; ama (en hafif deyişle) soysuz zevklerim olduğundan ve yalnızca çok ünlü ve saygın biri olmakla kalmayıp aynı zamanda yaşlanmaya da yüz tuttuğumdan, hayatımdaki bu tutarsızlık her geçen gün biraz daha çekilmezleşiyordu. İşte bu yüzden, elimdeki yeni güç bana o kadar çekici geldi ki, sonunda onun kölesi oldum. Şöhretli profesörün bedeninden sıyrılıp, Edward Hyde’ın bedenini kalın bir palto gibi sırtıma geçirmem için kabı başıma dikmem yeterliydi. Bunu düşünmek bile hoşuma gidiyordu; o sıralar bana pek eğlenceli gelmişti; hazırlıklarımı yaparken kılı kırk yardım. Polisin Hyde’ın izini sürdüğü Soho’daki o evi alıp, dayadım döşedim; ev işlerini çekip çevirsin diye de, ağzına kilit vuracağından ve tıynetsizliğinden emin olduğum bir kadını tuttum. Bir yandan da, hizmetkârlarıma, Bay Hyde adında birinin (kendisini tarif ettim) bundan böyle meydandaki evime serbestçe girip çıkabileceğini ve her türlü yetkiye sahip olacağını bildirdim; herhangi bir aksilik çıkmasın diye de, ikinci kişiliğime bürünüp evdeki herkesçe tanınmasını sağladım. Ondan sonra, hani şu çok karşı çıktığın vasiyetnameyi kaleme aldım; Dr. Jekyll olarak başıma kötü bir şey gelirse, Edward Hyde’ın kimliğine bürünerek maddi bir zarara uğramaktan kurtulacaktım. Böylece, kendimi sanımca her bakımdan sağlama aldıktan sonra, durumumun tuhaf ayrıcalıklarının keyfini sürmeye başladım.</p>

  <p>İnsanlar eskiden hem kendilerine hem de saygınlıklarına leke sürülmesin diye kirli işlerini gözü kara haydutlara yaptırırlarmış. Oysa ben bunu zevk için yapan ilk kişiydim. Halkın gözündeki saygınlığının yüküyle gönülsüzce yaşayıp giderken, bir anda toy bir delikanlı gibi üstündekileri çıkarıp atarak özgürlük denizine balıklama dalan ilk kişiydim. Ama geçit vermez kisvemle tam bir güvenlik içindeydim. Düşünsene – ben yoktum ki! Laboratuvarımın kapısından gizlice içeri süzülüp, hep hazır tuttuğum iksiri birkaç saniye karıştırıp içtim mi, her ne yapmış olursa olsun Edward Hyde nefesin aynadaki buğusu gibi silinip gidiyor; yerini, çalışma odasındaki gece lambasını kısmış, en küçük bir kuşku uyandırmaksızın evinde sessiz sakin oturan Henry Jekyll alıyordu.</p>

  <p>Hyde’ın kılığına bürünmüş olarak ardından koştuğum hazlar daha önce de dediğim gibi, soysuzcaydı; daha ağır bir söz kullanamazdım. Ama bunlar Edward Hyde’da çok geçmeden canavarca bir nitelik almaya başladı. O kısa gezintilerden döndüğümde, bir başkası adına kalkıştığım bu sapkınlıklar karşısında şaşakalıyordum. Kendi ruhumdan çekip çıkardığım ve keyfine baksın diye bir başına salıverdiğim bu iblis doğası gereği habis ve hain bir yaratıktı; yaptığı ve aklından geçen her şey kendine odaklıydı; başkalarına çektirdiği her türlü eziyetten canavarca bir gözü dönmüşlükle zevk duyuyordu; katı yürekli bir adamın acımasızlığı vardı onda. Henry Jekyll, zaman zaman Edward Hyde’ın yaptıkları karşısında donakalıyordu; ama bu durum, hiç de olağan sayılamayacağı için, insanın vicdanını sinsice rahatlatıyordu. Ne de olsa, suçlu Hyde’dı, başkası değil. Jekyll’ı ilgilendirmezdi; sabah iyi özellikleri hiç örselenmemiş gibi uyanıyor, hatta Hyde’ın yapmış olduğu kötülüğü mümkünse örtbas etmeye bile kalkışıyordu. Böylece vicdanı da uykuya yatmış oluyordu.</p>

  <p>Bile bile görmezlikten geldiğim (çünkü bunu benim yaptığımı şimdi bile kabul edemiyorum) o rezaletin ayrıntılarına girmek istemiyorum; yalnızca sonumu yaklaştıran uyarılar ve birbiri ardı sıra olup bitenlere değinmek istiyorum. Bir kaza geldi başıma, ama kötü bir sonuca yol açmadığı için şöyle bir söz düşürüp geçeceğim. Bir çocuğa gaddarca davranmam, oradan geçen ve ertesi gün senin akraban olduğunu öğrendiğim birinin bana öfkelenmesine neden oldu; doktor ve çocuğun ailesi de onun yanında yer aldılar; yaptığımı canımla ödemekten korktuğum anlar oldu; sonunda, son derece haklı öfkelerini yatıştırmak için Edward Hyde onları evin kapısına kadar götürüp Henry Jekyll adına yazılmış bir çekle ödeme yapmak zorunda kaldı. Ama bunun ileride doğurabileceği tehlike, bir başka bankada bizzat Edward Hyde adına bir hesap açılarak kolayca önlendi; elimi geriye yatırarak ikizime bir imza kazandırmakla kaderin elinden sıyrılacağımı sandım.</p>

  <p>Sir Danvers’ın öldürülmesinden iki ay kadar önceydi, o tehlikeli gezintilerimden birinden geç saatte dönmüş ve ertesi gün yatağımda garip duygularla uyanmıştım. Çevreme baktım, ama nafile; meydandaki evimin yüksek tavanlı odasındaki düzgün eşyaları gördüm, ama nafile; karyola perdelerinin desenlerini ve maun çerçevenin biçimini tanıdım, ama nafile; sanki olduğum yerde olmadığımı, olduğumu sandığım yerde uyanmadığımı, Soho’daki evin Edward Hyde’ın bedenine bürünmüş olarak uyumaya alıştığım küçük odasında olduğumu dayatıp duran bir şey vardı. Kendi kendime gülümsedim ve o haletiruhiyeyle bu algı yanılsamasının köşe bucağını miskin miskin, hatta her zaman yaptığım gibi ara sıra keyifli bir sabah uykusuna dalarak araştırmaya koyuldum. Dalıp dalıp giderken, hafifçe uyanık olduğum bir anda, gözüm elime takıldı. Henry Jekyll’ın eli (senin de sık sık söylediğin gibi) gerek biçimi gerek büyüklüğüyle bir doktora yakışır bir eldi: iri, güçlü, beyaz ve zarifti. Oysa şimdi, erken Londra sabahının sarı ışığında açık seçik gördüğüm, çarşafın üzerinde yarı kapalı duran el cılız, damarlı, boğum boğum, solgun ve siyah kıllarla kaplı bir eldi. Edward Hyde’ın eliydi.</p>

  <p>Nerdeyse yarım dakika, şaşkınlıktan sersemlemiş bir durumda elime bakakalmış olmalıyım; şimşek çakmışçasına ansızın irkildim, cin çarpmışa dönmüştüm; yatağımdan fırladığım gibi aynanın karşısına koştum. Gördüğüm şey karşısında tüylerim diken diken oldu. Evet, yatağa Henry Jekyll olarak girmiş, Edward Hyde olarak uyanmıştım. Kendi kendime bunun nasıl bir açıklaması olabilir diye sordum; ama hemen ardından, yeni bir dehşet dalgasına kapılarak buna nasıl bir çare bulunabilir sorusunu sordum kendime. Gün ağaralı çok olmuştu; hizmetkârlar kalkmıştı ve ilaçlarımın hepsi özel odamdaydı — dehşet içinde kalakaldığım yerden oraya uzun bir yolculuk yapmalıydım, iki kat aşağı inmem, arkadaki geçitten, dışarıdaki avludan ve ameliyathaneden geçmem gerekiyordu. Belki yüzümü gizleyebilirdim, ama bedenimdeki değişikliği saklayamadıktan sonra bunun ne yararı olacaktı ki? Neyse, hizmetkârların ikinci kişiliğimin gelip gitmesine alışkın olduklarını hatırladım da rahat bir nefes aldım. Sırtıma çabucak kendi bedenime uygun giysiler geçirdim: Az sonra evin içinden geçip gittim; Bradshaw, Bay Hyde’ı o saatte ve o kılıkta görünce geri çekilerek bakakaldı; on dakika sonra Dr. Jekyll kendi suretine bürünmüş, somurtuk bir suratla oturmuş, sözüm ona kahvaltı ediyordu.</p>

  <p>Aslında gerçekten de hiç iştahım yoktu. Bu anlaşılmaz olay, daha önceki deneyimin tersine çevrilmesi, Babil’deki o elin hakkımdaki hükmü duvara yazmasıydı sanki;<a class="footnoteref" href="../Text/notlar.xhtml#n24" id="ref24">24</a> böylece, çifte varoluşumun sorunları ve olasılıkları üstüne her zamankinden daha ciddi bir biçimde düşünür oldum. Gözler önüne çıkarma gücünü edinmiş olduğum o yanımı, son zamanlarda gereğinden fazla kullanmış ve beslemiştim; son zamanlarda sanki Edward Hyde’ın bedeni irileşmiş, sanki (onun bedenine büründüğümde) kanım damarlarımda daha hızlı akıyormuş gibi geliyordu bana; bu iş daha fazla uzayacak olursa, yaradılışımın dengesinin temelli yok olacağından, kendimi bile isteye değiştirme gücünü yitireceğimden ve Edward Hyde karakterinin geri dönülemez biçimde benim karakterimin yerini alacağından korkmaya başlamıştım. İlacın etkisi her seferinde aynı olmuyordu. İlk başlarda, bir keresinde hiç etki etmemişti; ondan sonra, birkaç kez dozu iki katına çıkarmak zorunda kalmış, hatta bir defasında ölüm riskini göze alarak dozu üç katına çıkarmıştım; ender de olsa, huzurumu kaçıran, bir tek bu belirsizliklerdi. Oysa şimdi, o sabahki kazanın ışığında, ilk başlarda Jekyll’ın bedeninden kurtulmakta güçlük çekerken, artık yavaş yavaş, ama kuşkuya yer bırakmayacak biçimde Hyde’ın bedeninden kurtulmakta güçlük çektiğimi düşünmeye başlamıştım. Diyeceğim, her şey şuna varıyordu sanki: Asıl ve iyi yanım yavaş yavaş elimden gidiyor, yavaş yavaş ikinci ve kötü yanımla bütünleşiyordum.</p>

  <p>Artık bu ikisi arasında bir seçim yapma gereği duyuyordum. İki yaradılışımın belleği ortaktı, ama öteki bütün zihinsel yetiler son derece eşitsiz bir biçimde paylaşılmıştı. Jekyll (ikisinin bileşimiydi), Hyde’ın keyif ve serüvenlerini, bazen son derece duyarlı bir anlayışla, bazen de azgın bir haz duyarak tasarlıyor ve paylaşıyordu; ama Hyde Jekyll’a karşı kayıtsızdı ya da Jekyll onun gözünde bir eşkıyanın kendisinin izini sürenlerden kaçıp sığındığı bir inden başka bir şey değildi. Jekyll, Hyde’a, bir babanın oğluna gösterdiğinden daha fazla ilgi gösteriyordu; Hyde ise, babasına kayıtsız kalan oğuldan da kayıtsızdı Jekyll’a karşı. Alınyazımı Jekyll’la paylaşsam, uzun süredir gizliden gizliye alışkanlık edindiğim, son zamanlarda da fazlasıyla yüz verdiğim arzulara yenik düşecektim. Alınyazımı Hyde’la paylaşsam, o zaman da, bir yığın merak ve tutkuya yenik düşecek, bir anda sonsuza dek aşağılanan ve dostlarından yoksun kalan biri olup çıkacaktım. Böyle bir pazarlığın eşit olmadığı düşünülebilir; ama terazide göz önüne alınması gereken bir şey daha vardı; çünkü Jekyll sofuca bir hayatın ateşlerinde cayır cayır yanarken, Hyde yitirmiş olduğu şeylerin ayırdında bile değildi. İçinde bulunduğum durum tuhaf görünebilir, ama bu tartışmanın konusu da insanlık kadar eski ve sıradandır; aynı güdüler ve korkular şeytana uyup tir tir titreyen bütün günahkârlar için geçerlidir; hemcinslerimin pek çoğu gibi ben de iyi yanımı seçiyor, ama ona bağlı kalma gücünü kendimde bulamıyordum.</p>

  <p>Evet, sonunda, dostlarıyla çevrili, hilesiz umutlar besleyen, geçkin ve hoşnutsuz doktoru seçtim ve Hyde’ın bedenine büründüğümde yaşadığım özgürlüğe, gençleşmeye, çevik adımlara, yürek çarpıntıları ve gizli hazlara kararlılıkla veda ettim. Yine de, farkında olmasam da sandığım kadar kararlı değildim anlaşılan, çünkü ne Soho’daki evi terk etmiştim ne de Edward Hyde’ın hâlâ özel odamda tuttuğum giysilerini yok etmiştim. Ne var ki, iki aydır kararlılığımı sürdürüyordum; iki aydır daha önce hiç olmadığı kadar ciddi bir hayat yaşıyor ve hakkımı teslim eden vicdanımın ödüllerinin keyfini sürüyordum. Ama zamanla daha önce kapıldığım dehşetin etkisi yok olmaya, vicdanımın övgüleri sıradanlaşmaya başladı; Hyde’ın özgürlük peşinde koşarken duyduğu acı ve özlemlerin eziyetini çekmeye başladım ve sonunda, ahlaken düşkün bir anımda, o dönüştürücü ilacı bir kere daha hazırlayıp kafama dikiverdim.</p>

  <p>Bir sarhoşun, işlediği kötülüğü aklına yatırmaya kalktığında, hayvani ve fiziki duygusuzluğunun getirdiği tehlikelerden bir kez olsun ürkeceğini sanmam; ben de, içinde bulunduğum durumu kim bilir kaç kez gözden geçirmiş olsam da, Edward Hyde’ın başta gelen özelliklerini, kötülüğe karşı son derece duyarsız oluşunu, hatta kötülük yapmak için can atmasını yeterince hesaba katmamıştım. Evet, işte bunların cezasını çektim ben. İçimdeki şeytan uzun süredir kafesinde yatıyordu, ama azgınca fırladı kafesten. O ilacı alırken bile, bendeki daha da gemlenemez, daha da şiddetli kötülük eğiliminin ayırdındaydım. Sanırım, ruhumda patlayan sabırsızlık kasırgasını tetikleyen de, bahtsız kurbanımın kibarlığı oldu; aklı başında hiç kimsenin bu kadar sudan bir tahrikle adam öldürmeye kalkışmayacağını; o sırada oyuncağını kıran hasta bir çocuk kadar bile aklımın başında olmadığını Tanrı huzurunda açıklamak isterim. Ama en kötülerimizin bile her türlü yoldan çıkarıcı şeye karşın metanetlerini belirli ölçüde de olsa korumalarını mümkün kılan o dengeleyici içgüdülerden kendimi bile isteye sıyırmıştım ve benim durumumda azıcık yoldan çıkarılmak bile yıkım demekti.</p>

  <p>O anda içimde hortlayan cehennem zebanisi kuduruverdi. Kendimi kaybederek, karşımdaki direnç göstermeyen bedeni her darbeden zevk alarak sopalamaya başladım; ta ki dermanım tükeninceye kadar, işte o zaman, birden, çılgınlık nöbetinin doruğunda, dehşetin soğuk ürpertisini yüreğimde hissettim. Sisler dağıldı; hayatımın elimden alınacağını fark ettim ve aynı anda hem kendimden övünç duyarak hem de korkuyla titreyerek, kötülük şehvetim hem tatmin edilmiş hem de kışkırtılmış olarak, yaşama tutkusuyla dolup taşarak, o taşkınlığın yaşandığı yerden kaçtım. Doğruca Soho’daki eve koştum ve (kendimi sağlam kazığa bağlamak için) evraklarımı yok ettim; sonra da, aynı parçalanmış cezbe içinde, işlediğim suçtan vahşi bir zevk duyarak, ileride işleyeceğim suçları kaygısızca tasarlayarak, ama bir yandan da hem adımlarımı sıklaştırıp hem de intikamcının ayak seslerine kulak vererek, sokak lambalarının aydınlattığı yollara vurdum kendimi. Hyde ilacı hazırlarken bir şarkı mırıldanmış, sonra da ilacı ölen adamın şerefine başına dikivermişti. Henry Jekyll ise daha dönüşümün sancılarıyla kıvranırken, gözlerinden minnet ve nedamet gözyaşları boşanarak, Tanrı huzurunda diz çökmüş, ellerini kavuşturmuştu. Nefis düşkünlüğünün peçesi kalkmış, hayatım tümüyle gözlerimin önüne serilmişti: Babamın elini tutup yürüdüğüm çocukluk günlerimden meslek hayatımın özveri isteyen sıkıntılı günlerine kadar tüm bir hayatım gözlerimin önünden geçti; ama her seferinde sanki gerçek değilmişçesine o akşamın uğursuz, dehşet dolu sahneleri dikildi karşıma. Avazım çıktığı kadar haykırmak istiyordum; belleğime üşüşen o korkunç görüntüler ve seslere gözyaşları ve dualarla gem vurmaya çabalıyordum; ama yine de, onca yakarışıma karşın alçaklığımın çirkin yüzü gözlerini ruhuma dikmişti. Bu büyük pişmanlık giderek kaybolmaya yüz tuttu, yerini bir sevince bıraktı. Artık nasıl davranacağım ortadaydı. Bundan böyle Hyde’ın var olması olanaksızdı; ne yaparsam yapayım, artık varlığımın iyi yanına kıstırılmıştım; ve ah, bunu düşünürken nasıl da bayram ediyordum! Doğal hayatın sınırlamalarını yeniden nasıl da içten bir alçakgönüllülükle kucaklıyordum! Onca zamandır sık sık girip çıktığım kapıyı nasıl da içten bir özveriyle kilitleyip, anahtarı topuğumla çiğneyip kırmıştım.</p>

  <p>Ertesi gün, cinayetin pencereden görüldüğünü, cinayeti Hyde’ın işlediğini dünya âlemin bildiğini ve kurbanın toplum gözünde saygın bir insan olduğunu haber aldım. Bu yalnızca bir cinayet değil, aynı zamanda acınası bir ahmaklıktı. Sanırım bunu öğrenmek hoşuma gitmişti; sanırım böylece darağacı korkusunun iyicil dürtülerimi öne çıkarıp koruyor olması hoşuma gitmişti. Artık Jekyll benim sığınak kentimdi;<a class="footnoteref" href="../Text/notlar.xhtml#n25" id="ref25">25</a> Hyde şöyle bir görünecek olsa, tekmil insanlığın eli onu yakalayıp öldürmek için uzanacaktı.<a class="footnoteref" href="../Text/notlar.xhtml#n26" id="ref26">26</a></p>

  <p>Bundan böyle geçmiş günahlarımın kefaretini ödemeye karar verdim; doğrusunu istersen, bu kararım az çok meyvesini de verdi. Geçen yılın son aylarında acı çekenleri kurtarmak için ne kadar ciddi uğraşlar verdiğimi sen de biliyorsun; başkaları için neler yaptığımı ve o günlerin benim için ne kadar sessiz sakin, nerdeyse mutlu geçtiğini bilmiyor değilsin. Doğrusu, bu iyiliksever ve masum hayattan bezdiğimi de söyleyemem; hatta her geçen gün daha fazla zevk aldığımı söylesem yeridir; ama yine de, hâlâ o çifte amacımın lanetini taşıyordum ve tövbekârlığımın keskin ucu törpülenedursun, onca zaman hoş görüldükten sonra daha yeni zincire vurulmuş olan düşkün yanım serbest kalmak için homurdanmaya başladı. Hyde’ı hortlatmayı aklımdan geçirdiğim yoktu; bunun düşüncesi bile ürkütüp çıldırtıyordu beni; hayır, beni vicdanımı aşağısamaya bir kez daha kışkırtan şey, benim kendi içimdeydi; ve en sonunda, sıradan gizli bir günahkâr gibi, ayartıcılığın saldırılarına yenik düştüm.</p>

  <p>Her şeyin bir sonu olduğu gibi her şeyin bir sınırı da vardır; kötücül yanıma bir anlık da olsa gönül indirmem sonunda ruhumun dengesini altüst etti. Ama yine de paniğe kapılmadım; yıkılışım, keşfimden önceki o eski günlere bir geri dönüş gibi, doğal göründü. Pırıl pırıl, güzel bir ocak günüydü, buzların eridiği yerler ıslak ama gökyüzü açıktı; Regent’s Park kuş cıvıltıları ve ilkbahar kokularından geçilmiyordu. Güneşin altında bir sıraya oturdum; içimdeki hayvan, belleğimi kıyısından köşesinden eşeleyip duruyordu; uyuklamakta olan ruhum sonradan pişman olacağını sezdirse de bir türlü yerinden kımıldamıyordu. Ne de olsa komşularımdan bir farkım yok diye geçirdim aklımdan; sonra da, kendimi öteki insanlarla kıyaslayarak, yerinde duramayan iyi niyetimi onların aldırışsızlığının uyuşuk gaddarlığıyla kıyaslayarak gülümsedim. İşte tam da bu kibirli düşünce aklımdan geçerken, içime bir umarsızlık çöktü, korkunç bir mide bulantısı hissettim ve zangır zangır titremeye başladım. Bütün bunlar geçince üstüme bir bitkinlik geldi; bitkinlik de üstümden kalkar gibi olunca bende bir değişiklik olduğunu fark etmeye başladım, sanki bir gözü karalık ve korkusuzluk gelmişti içime, sorumluluk duygusunun prangaları çözülmüştü. Üstüme başıma baktım; kısalmış kollarım ve bacaklarımla giysilerin içinde kaybolmuştum; dizimin üstünde duran el boğum boğum ve kıllıydı. Bir kez daha Edward Hyde olmuştum. Az önce herkesin saygı duyduğu, varlıklı, sevilen, evindeki yemek odasında sofrası kurulmuş kendisini bekleyen biriyken, şimdi herkesin izini sürdüğü bir av, evsiz barksız, darağacını boylayacak namlı bir cani olup çıkmıştım.</p>

  <p>Kafam bulanır gibi olduysa da, aklım tamamen başımdan gitmedi. İkinci kişiliğime büründüğümde zihinsel yetilerimin bir ölçüde daha da bilendiğini, daha bir cuşa geldiğimi daha önce birkaç kez gözlemlemiştim; demek, Jekyll’ın pes ettiği yerde Hyde öne çıkıveriyordu. İlaçlarım özel odamdaki dolaplardan birindeydi; ama onlara nasıl ulaşacaktım? Çözmek için kafa patlattığım sorun buydu. Laboratuvarın kapısını kapatmıştım. Evden geçerek girmeye kalksam, hizmetkârlarım beni kendi elleriyle darağacına yollarlardı. Birinden yardım almalıyım derken aklıma Lanyon geldi. Peki, ona nasıl ulaşacaktım? Nasıl ikna edecektim? Sokaklarda yakayı ele vermeden oraya varsam bile, Lanyon’la nasıl görüşecektim? Hem sonra, hiç tanımadığı ve itici bir konuk olarak, şöhretli hekimi meslektaşı Dr. Jekyll’ın çalışma odasının altını üstüne getirmeye nasıl razı edecektim? Sonra birden, asıl kişiliğimden geriye tek bir şey kaldığını hatırladım: Hâlâ kendi el yazımla yazabiliyordum; kafamda çakıveren bu kıvılcım, izlemem gereken yolu boydan boya aydınlatıverdi.</p>

  <p>Hemen kıyafetime mümkün mertebe çekidüzen verdim, yoldan geçen bir arabaya atladığım gibi, adını şans eseri hatırladığım Portland Caddesi’ndeki bir otele doğru yola koyuldum. Arabacı, kılık kıyafetimi görünce (sırtımdaki giysiler yürekler acısı yazgımı ne kadar gizlerse gizlesin, görünüşüm gerçekten gülünçtü) kendini tutamayıp gülecek olduysa da, birden şeytani bir öfkeye kapılarak dişlerimi gıcırdattığımı fark edince suratındaki sırıtış siliniverdi – bu da ikimiz için de, ama daha çok da benim için hayırlı oldu; çünkü onu oturduğu yerden alaşağı etmeme ramak kalmıştı. Otele girer girmez etrafıma kim bilir ne kadar kötü baktım ki, görevlilerin yüreği ağzına geldi; yanımda birbirlerine bakmaya bile cesaret edemediler; isteklerimi söylerken karşımda el pençe divan durdular, beni özel bir odaya buyur edip yazı gereçlerini getirdiler. Canının derdine düşmüş bir Hyde, benim için yeni bir yaratıktı: Şeytanları başına toplanmış, cinayet işleyecek kadar kuduruk, birilerinin canını yakmak için yanıp tutuşan bir yaratık. Ama yine de cin gibiydi; öfkesini görülmemiş bir irade gücüyle yendi; biri Lanyon’a, biri Poole’a, iki hayati mektup yazdı; postalandıklarından emin olmak için de taahhütlü gönderilmelerini istedi.</p>

  <p>Ondan sonra, otelin özel odasındaki şöminenin karşısında bütün gün oturup tırnaklarını yedi durdu; besbelli ecel teri döken garson başında beklerken, korkularıyla baş başa masaya oturup akşam yemeğini orada yedi; sonra da, karanlık iyice bastırdığında, kapalı bir arabanın köşesine büzülüp şehrin sokaklarında dolanıp durmaya başladı. Hyde’dan o diye söz ediyorum – ben, diyemiyorum. O iblis insanlıktan zerre kadar nasibini almamıştı; ruhunda korku ve nefretten başka bir şey yoktu. Sonunda, arabacının kendisinden kuşkulanmaya başladığını fark ettiğinde yürümeyi göze alarak arabayı savdı; içinde kaybolduğu giysileriyle herkesin dikkatini çekerek, gecenin o saatinde gelip geçenlerin arasında yürürken, yüreğinde fırtınalar koparan iki temel duygu bunlardı işte. Korku içinde, kendi kendine konuşarak, tenha yollardan gizlene gizlene geçerek, gece yarısını iple çekerek hızlı hızlı yürüyordu. Bir ara kadının biri ona sanırım bir kutu kibrit satmaya kalkınca suratına tokadı patlatıverdi; kadın arkasına bakmadan kaçtı.</p>

  <p>Lanyon’ın evinde kendime geldiğimde, eski dostumun kapıldığı dehşet beni elbette sarsmıştır; bilemiyorum; ama geride kalanlara dönüp baktığımda duyduğum tiksintinin yanında devede kulak kalır. Bende bir değişiklik meydana gelmişti. Artık beni yiyip bitiren, darağacı korkusu değil, Hyde olmanın dehşetiydi. Lanyon’ın suçlamalarını hayal âlemindeymişim gibi dinledim; kendi evime gelip yatağa girdiğimde de hayal âleminde gibiydim. Günün onca yorgunluğundan sonra, gördüğüm karabasanların bile dağıtamadığı derin, deliksiz bir uyku çektim. Sabah uyandığımda sarsılmış, halsiz düşmüş olsam da kendime gelmiştim. Gerçi içimde uyuyan canavarın düşüncesi bile yüreğime nefret ve korku salıyordu, bir gün önce yaşadığım ürkünç tehlikeler de hâlâ aklımdan çıkmış değildi; ama bir kez daha evde, kendi evimdeydim ve ilaçlarım yakınımdaydı; kaçıp kurtulmuş olmaktan duyduğum şükran ruhumu o denli aydınlatıyordu ki, sanki yüreğimi umutla dolduruyordu.</p>

  <p>Kahvaltıdan sonra serin havayı keyifli keyifli içime çekerek avluda sakin sakin dolaşıyordum ki, yine değişimi haberleyen o tarifsiz duygulanımların pençesine düştüm; Hyde’ın ihtiraslarıyla deliye dönüp elim ayağım buz kesilmeden özel odama zor sığındım. Bu sefer yeniden kendime dönebilmem için ilacın dozunu iki katına çıkarmam gerekti; ama ne yazık ki, altı saat sonra, oturmuş, şöminenin alevlerine üzgün üzgün bakarken sancılar yeniden başladı ve ilacı bir kez daha almak zorunda kaldım. Lafı uzatmayayım, o günden sonra Jekyll’ın suretine bürünebilmem ancak kan ter içinde kalıncaya kadar uğraşıp didinerek ve hemen ilaca başvurarak mümkün oldu. Sabahtan akşama kadar, günün her saati, o bildik titremeyle uyarılıyordum; işin kötüsü, koltuğumda ne zaman uyusam ya da bir an uyuklayacak olsam, hep Hyde olarak uyanıyordum. Her an kötü bir şey olacakmış duygusunun gerginliği ve artık bir türlü uyuyamamanın bitkinliğiyle, kendimken bile, nöbetlerin yiyip bitirdiği, içini kuruttuğu, bedenen ve zihnen zayıf düşmüş, öteki benimin dehşetini saplantı haline getiren bir yaratık olup çıkıyordum. Ama uyuduğum zaman ya da ilacın etkisi azaldığında, kendimi neredeyse doğruca (çünkü dönüşüm sancıları her geçen gün biraz daha az hissediliyordu) ürkünç görüntülerden geçilmeyen bir düşlemin içinde buluyor, ruhum nedensiz nefretlerle çalkalanıyor, bedenim hayatın azgın güçlerini taşıyamazmış gibi görünüyordu. Hyde’ın gücü Jekyll’ın güçsüzleşmesiyle birlikte artmış gibiydi. Ve besbelli, onları ayıran nefret artık her iki yanda da eşitti. O nefret Jekyll için yaşamsal bir içgüdüydü. Artık bilince yansıyan olayları kendisiyle paylaşan ve ölümü de paylaşacak gibi görünen bu yaratığın çarpıklığını bütün çıplaklığıyla görmüştü; üstelik kendisine en büyük ıstırabı veren bu ortak yönlerin ötesinde, Hyde’ın, bütün o yaşam gücüne karşın yalnızca şeytani değil, aynı zamanda cansız bir şey olduğunu düşünüyordu. Ürkütücü olan, bu çukurun dibindeki çamurun çığlıklar atıp sesler çıkarıyor olmasıydı; bu şekilsiz balçığın elini kolunu oynatıyor ve günah işliyor olmasıydı; bu ölü ve şekilden yoksun şeyin hayatın işlevlerini ele geçiriyor olmasıydı.<a class="footnoteref" href="../Text/notlar.xhtml#n27" id="ref27">27</a> Ve bu başkaldıran dehşetle etle tırnak gibi olması, aralarından su sızmaması; bedenine hapsedilmiş olarak, homurtularını işitmesi ve dünyaya gelmek için boğuştuğunu hissetmesi; her zayıflık anında ve uykunun mahremiyetinde kendisine baskın çıkıp onu hayatın dışına atması daha da ürkütücüydü. Hyde’ın Jekyll’a duyduğu nefret ise bambaşkaydı. Darağacı korkusu onu ikide bir intiharı düşünmeye sürüklüyor ve başlı başına birisi değil de, birisinin bağımlı bir parçası konumuna geri döndürüyordu; gelgelelim, bu kaçınılmazlıktan nefret ediyordu, Jekyll’ın kapıldığı umarsızlıktan nefret ediyor ve kendisine karşı duyulan nefrete içerliyordu. Bana çocukça oyunlar oynaması, defterlerime benim el yazımla Tanrı’ya ve dine sövgüler yazması, mektupları yakması ve babamın portresini yok etmesi hep bu yüzdendi işte; emin ol, ölümden korkmasa, sırf beni de yıkıma sürüklemek için çoktan mahvederdi kendini. Ne ki, onda müthiş bir yaşama sevgisi var; daha da ileri gideyim: Ben ki Hyde’ı düşündüğümde bile tiksiniyorum, kanım donuyor, bu bağlılığın sefilliği ve çilesi aklıma geldiğinde, intihar ederek onu ortadan kaldırabileceğimden ne kadar korktuğunu gördüğümde yüreğim cız ediyor onun için.</p>

  <p>Açıklamalarımı daha fazla uzatmayacağım, hem bir yararı yok hem de vaktim daralıyor; ama bugüne kadar hiç kimse böyle azap çekmemiştir demekten kendimi alıkoyamayacağım; yine de, alışkanlıklar ruhumu avutmasa da bir vurdumduymazlık sağladı, umarsızlığı kabullenmemi mümkün kıldı; şimdi başıma gelen ve sonunda beni kendi suretimden ve yaradılışımdan koparıp alan bu son felaket olmasa cezam yıllarca sürüp gidecekti belki de. İlk deneyimi yaptığım günden beri hiç yenilenmemiş olan tuzum tükenmek üzereydi. Yenisini aldırtıp ilacı hazırladım; kaptaki karışım kaynayıp köpürdü, ama ilk renk değişimi gerçekleştiyse de ikincisi bir türlü gerçekleşmedi; olduğu kadarıyla içtimse de en küçük bir etkisi olmadı. Londra’nın nasıl altını üstüne getirdiğimi Poole anlatır sana; ama boşuna; artık elimdeki ilk stokun katışıksız olmadığı ve ilacın etkisini göstermesini sağlayanın da o nedeni belirsiz katışıksızlık olduğu kanısına varmış bulunuyorum.</p>

  <p>Nerdeyse bir hafta oldu, şimdi bu açıklamayı eski ilaçların son kırıntılarının etkisi altında tamamlıyorum. Diyeceğim, eğer bir mucize olmazsa, Henry Jekyll son kez kendi başına düşünmüş ya da kendi suretini (ne acı ki çok değişti!) aynada son kez görmüş olacak. Mektubumu bir an önce sona erdirmeliyim, çünkü yazdıklarım şu ana kadar yok edilmekten kurtulduysa bunu sağduyumu korumama ve şansımın yaver gitmesine borçluyum. Değişim sancılarına bunları yazarken yakalanırsam, Hyde hepsini yırtıp atar; ama mektubu bitirip bir kenara ayırmamın üstünden biraz zaman geçerse, onun şaşırtıcı bencilliği ve dikkatinin yaşadığı anla sınırlılığı yazdıklarımı büyük olasılıkla onun çocukça garezinden bir kez daha kurtaracaktır. Gerçekten de, her ikimizin de tepesine çökmekte olan kaçınılmaz son, Hyde’ı daha şimdiden değiştirmiş ve perişan etmiş bulunuyor. Yarım saat sonra, yeniden ve ebediyen o nefretlik kişiliğin suretine büründüğümde, koltuğumda nasıl tir tir titreyerek gözyaşı dökeceğimi ya da bu odayı (bu dünyadaki son sığınağım) bir aşağı bir yukarı arşınlarken, hayra yorulmayacak her sese büyük bir gerginlik ve korkuyla kendimden geçerek nasıl kulak kesileceğimi biliyorum. Hyde darağacında mı can verecek? Yoksa son anda kendinden feragat etme cesaretini gösterecek mi? Tanrı bilir; benim umurumda değil; ben ölümün eşiğindeyim, bundan sonrası benden çok başkasını ilgilendirir. Onun için, kalemi elimden bırakıp itirafımı mühürlerken, bahtsız Henry Jekyll’ın hayatına son veriyorum.</p>
</body>
</html>