<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>GucunKahramann</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <div class="chapter">
    <h1 class="baslik1" id="calibre_toc_2">2</h1>

    <p class="normal">Leia Organa Solo, Yavin 4’teki Millenium Falcon’un rampasından inerken kafasını çarpmamaya dikkat ederek dışarı çıktı. Büyük Massassi Tapınağı’nın azametli görüntüsüne baktı.</p>

    <p class="normal">Ormanlarla kaplı ayda serin bir sabahtı, yerden yükselen nem alçak dalları kucaklayıp ardından da ziguratın taş duvarlarını ince beyaz bir battaniye gibi sarmalıyordu. Bir kefen, diye düşündü. Luke için.</p>

    <p class="normal">Akademi öğrencilerinin tapınağın üst katında Luke Skywalker’ın hareketsiz bedenini bulmalarının üzerinden bir hafta geçmişti. Onu içeri taşıyıp ellerinden gelen her şeyi yapmışlardı; fakat gerçekte ne yapmaları gerektiğini bilmiyorlardı. Yeni Cumhuriyet’in en iyi doktorları bile fiziksel bir sorun bulamamışlardı. Luke’un hala hayatta olduğunda hemfikirdiler ama tümüyle bitkisel hayattaydı. Yapılan hiçbir test ya da inceleme sonuç vermiyordu.</p>

    <p class="normal">Leia da elinden bir şey gelmeyeceğini biliyordu ama hiç değilse kardeşinin yanında olacaktı. İkizler de küçük botlarıyla ellerinden geldiğince gürültü çıkararak Falcon’un rampasından aşağı inmeye başladılar. Han, Jacen’le Jaina’nın arasında, ikisinin de ellerinden tutmuş geliyordu. “Sessiz olun bakalım.” dedi.</p>

    <p class="normal">“Luke dayıyı görecek miyiz?” diye sordu Jaina.</p>

    <p class="normal">“Evet.” diye cevapladı Han. “Ama hasta. Sizinle konuşamaz.”</p>

    <p class="normal">“Öldü mü?” diye sordu Jacen.</p>

    <p class="normal">“Hayır!” diye cevap verdi Leia aniden. “Haydi. Tapınağa girelim.” İkizler koşturarak rampadan indi.</p>

    <p class="normal">Açıklıktan yürürken Leia’nın burnuna gelen keskin orman kokusu anılarını tazelemişti. Devrilmiş ağaçlar, çiçekler ve çürüyen yapraklar bu kokunun ana maddeleriydi. Burayı Luke’un akademisinin kurulacağı yer olarak teklif eden kişi Leia’nın kendisiydi ama şimdiye kadar ziyaret etme fırsatı bulamamıştı; ne yazık ki şimdi de kardeşi koma halindeydi.</p>

    <p class="normal">“Buna hiç hazır değilim.” diye mırıldandı Han. “Hem de hiç.” Leia uzanıp elini tuttu. Han da onun elini kavradı, her geçen an biraz daha sıktı.</p>

    <p class="normal">Cübbeli silüetler tapınaktan çıkıp sabah güneşinin gölgelerini dağıttılar. Leia çabucak saydı, on iki kişiydiler. En başta sert turuncu yüzlü Calamarili dişi Cilghal vardı. Leia bu balıkvari dişideki Jedi potansiyelini görmüş ve onu Luke’un akademisine katılmaya ikna etmişti. Cilghal sahip olduğu diplomatik yetenekleri kullanarak Jedi Üstadı’nın düşüşünden sonraki sancılı dönemde tüm öğrencileri bir arada tutmayı başarmıştı.</p>

    <p class="normal">Leia, nemli zeminde yürümeye devam eden diğer öğrencileri de tanımıştı: Streen, Jedi başlığının altında emanet duran garip saçıyla yaşlı bir adam; Bespin’de gaz arayıcıydı, kendi kafasının içindeki seslerden kaçmaya çalışan bir münzevi. Uzun boylu Kirana Ti’yi gördü, Leia ve Han’ın flört dönemlerinde rastladıkları Dathomir cadılarından biri. Kirana Ti ileri çıktı ve parlak gözlerle ikizlere gülümsedi; kendisinin de ikizlerden bir yaş daha büyük, anavatanında diğerlerinin himayesinde olan bir kızı vardı.</p>

    <p class="normal">Leia, uzun gümüşi saçları cübbesinin arkasından sarkan Tionne’yi de tanımıştı. Tionne, bir Jedi tarihi öğrencisiydi ve Jedi olabilmek için can atıyordu.</p>

    <p class="normal">Ardından çetin ceviz Kam Solusar geldi, bir zamanlar yoldan çıkmış ve Luke tarafından tekrar doğru yola getirilmiş olan bir Jedi. Son olarak da Dorsk 81 göründü, düzgün yapılı, pürüzsüz derili; geldiği toplum, sonunda en mükemmel halini aldıklarına inandığı için, kuşaklar boyunca klonlanmış olan yabancı.</p>

    <p class="normal">Leia diğer öğrencileri tanıyamamıştı ama Luke’un öğrenci seçimindeki titizliğini biliyordu. Jedi Şövalyesi olabilecek yetenektekileri davet eden çağrı hala tüm galakside yankılanıyordu.</p>

    <p class="normal">Öğretmenleri komada olsa bile.</p>

    <p class="normal">Cilghal perdeli elini uzattı. “Gelmenize memnun olduk, Leia.”</p>

    <p class="normal">“Büyükelçi Cilghal,” dedi Leia, “Kardeşimin durumunda bir değişiklik var mı?” Ağır ağır bunaltıcı tapınağa doğru yürümeye başladılar. Leia gelecek cevabı zaten biliyordu.</p>

    <p class="normal">“Hayır.” Cilghal başını iki yana salladı. “Fakat belki de sizin varlığınız bizim başaramadığımız şeyleri başarabilir.”</p>

    <p class="normal">Ortamdaki rahatsızlığı hisseden ikizler kıkırdamayı bırakıp küflü taş duvarları ve odaları incelemeye başladılar.</p>

    <p class="normal">Grup hangarın alt katına girdiğinde Cilghal, Leia, Han ve ikizleri asansöre doğru götürdü.</p>

    <p class="normal">“Jacen, Jaina yürüyün.” dedi Han ve tekrar ellerini tuttu. “Belki siz Luke dayınızın iyileşmesine yardım edebilirsiniz.”</p>

    <p class="normal">“Biz ne yapabiliriz ki?” diye sordu Jaina, kahverengi gözleri kocaman ve umut doluydu.</p>

    <p class="normal">“Ben de bilmiyorum güzelim,” dedi Han, “eğer aklınıza bir şey gelirse bana da söyleyin.”</p>

    <p class="normal">Kapısı kapanan asansör, tapınağın üst katına doğru çıkmaya başladı. Huzursuz olan ikizler birbirlerine iyice yapışmışlardı. İmparatorluk şehrinin perişan haldeki en alt seviyelerinde yaşadıkları kötü asansör deneyiminin ardından henüz asansör korkularını yenememişlerdi. Fakat yolculuk kısa sürdü ve Büyük Tapınak’ın toplantı salonuna ulaştılar. Diğer ucunda yüksek bir kürsünün yer aldığı geniş ve parlak taşlardan oluşan yol, güneş ışıklarıyla yıkanıyordu.</p>

    <p class="normal">Leia, Death Star’ın yok edilmesinin ardından, bu kürsüde Han, Chewbacca, Luke ve Yavin Savaşı’nın diğer kahramanlarına madalya taktığı zamanı hatırladı. Şimdiyse yutkunmakta bile zorlanıyordu. Han hemen yanı başında onun şimdiye kadar hiç duymadığı bir ton ve şekilde iç çekiyordu.</p>

    <p class="normal">Odanın diğer ucundaki bir kaidede Luke’un bedeni uzanıyordu; tıpkı boş ve yankılı bir odada uzanan bir ceset gibi.</p>

    <p class="normal">Kalbi endişeyle çarpıyordu. Onu bu şekilde görmeyi hiç istemediğinden çıkıp gitmek istiyordu ama ilerlemeye devam etti. Hızlı yürüyüşü yolun sonuna geldiğinde koşuya dönmüştü. Her bir kolunda ikizlerden biri olan Han da onu takip etti. Gözyaşlarını tutmak için mücadele ettiği gözleri kıpkırmızı olmuştu. Leia ise çoktan gözyaşlarına boğulmuştu.</p>

    <p class="normal">Luke, Jedi cübbesine sarılmış vaziyette hareketsizce yatıyordu. Saçları taranmıştı, elleri göğsünün üzerinde duruyordu. Derisi gri renkte ve plastik gibiydi.</p>

    <p class="normal">“ Luke.” diye fısıldadı Leia.</p>

    <p class="normal">“Keşke Jabba’nın Sarayı’ndan beni kurtarıp erittiğin gibi onu da kurtarabilseydin.” dedi Han.</p>

    <p class="normal">Leia uzanıp Luke’a dokundu. Güç’ü kullanarak daha derinlere erişmeye ve ruhuna dokunmaya çalıştı; fakat sadece soğuk bir boşluk hissetmişti, sanki Luke’un varlığı oradan çekilip alınmıştı. Ölü değildi. Eğer kardeşi ölmüş olsa bunu rahatlıkla hissedebilirdi.</p>

    <p class="normal">“Uyuyor mu?” diye sordu Jacen.</p>

    <p class="normal">“Evet... Bir şekilde.” diye cevap verdi ne diyeceğini bilemeden.</p>

    <p class="normal">“Ne zaman uyanacak?” diye sordu Jaina.</p>

    <p class="normal">“Bilmiyoruz,” dedi Leia, “nasıl uyandıracağımızı da bilmiyoruz.”</p>

    <p class="normal">“Belki öpersem uyanır.” Jaina tırmanıp dayısını hareketsiz dudaklarından öptü. Bir an için de olsa çocuğun sihrinin işe yarayacağını düşünen Leia nefesini tuttu. Ama Luke kıpırdamadı.</p>

    <p class="normal">“O soğuk.” diye mırıldandı Jaina. Dayısının uyanmadığını gören küçük kızın omuzları hayal kırıklığıyla çöktü.</p>

    <p class="normal">Han, Leia’nın belini canını acıtacak kadar kuvvetle kavradı ama Leia kocasının kendisini bırakmasını istemediğinden ses çıkarmadı.</p>

    <p class="normal">“Günlerdir bu halde.” dedi Cilghal arkalarından. “Işın kılıcını da beraberinde getirdik. Onu çatıda, yanında bulduk.”</p>

    <p class="normal">Bir an tereddüt eden Cilghal sonra gelip Luke’a baktı. “Üstat Luke bana Güç’ü kullanarak iyileştirme yeteneğine sahip olduğumu söylemişti. Yeteneklerimi nasıl geliştireceğimi öğretmeye daha yeni başlamıştı; bildiğim her şeyi denedim. Hasta değil. Fiziksel hiçbir sorunu yok. Sanki zamanın içerisinde donmuş gibi. Sanki ruhu ayrılıp gitmiş ve bedeni de onun dönmesini bekliyor.”</p>

    <p class="normal">“Ya da,” dedi Leia, “dönmesine yardımcı olmamız için bir yol bulmamızı bekliyor.”</p>

    <p class="normal">“Nasıl olacağını bilmiyorum.” dedi Cilghal kısık bir sesle. “Şimdilik hiçbirimiz bilmiyoruz. Ama birlikte çalışırsak belki de bir yol bulabiliriz.”</p>

    <p class="normal">“Neler olduğuna dair bir fikrin var mı?” diye sordu Leia. “Bir ipucu bulabildin mi?”</p>

    <p class="normal">Han’daki ani duygu değişimini hissedebilmişti. Cilghal koca Calamari gözleriyle uzaklara bakarken, Han acı ve kesin bir şekilde konuştu: “Kyp’ti. Bunu Kyp yaptı.”</p>

    <p class="normal">“Ne?” dedi Leia. Şaşkınlıkla ona döndü.</p>

    <p class="normal">Han hemen cevap verdi. “Luke’u son gördüğümde bana Kyp’in durumundan endişe ettiğini söylemişti.” Güçlükle yutkunup devam etti. “Kyp’in karanlık tarafa kaymaya başladığından bahsetti. Bu velet, Mara Jade’in gemisini çalıp kim bilir nereye gitmişti. Herhalde sonra gelip Luke’a meydan okudu.”</p>

    <p class="normal">“Fakat neden?” diye sordu Leia. “Amacı ne?”</p>

    <p class="normal">Cilghal başını salladı, sanki başı onun için çok ağırmış gibi. “Çalıntı gemiyi tapınağın önünde bulduk. Gemi hala burada o nedenle nasıl geri dönüp gittiğini bilmiyoruz... Eğer ormana kaçmadıysa tabi.”</p>

    <p class="normal">“Olabilir mi?” diye sordu Leia.</p>

    <p class="normal">Cilghal başını iki yana salladı. “Biz Jedi öğrencileri tüm yeteneğimizi kullanıp aradık. Onun varlığını Yavin 4’te tespit edemedik. Bir şekilde başka bir gemiyle gitmiş olmalı.”</p>

    <p class="normal">“İyi de diğer gemiyi nereden bulacak?” diye sordu Leia, fakat aniden Yeni Cumhuriyet astronomlarının bildirdiği haberi hatırladı. Cauldron Nebulası’ndaki yıldızların tümü aynı anda süpernovaya dönüşmüştü.</p>

    <p class="normal">“Kyp, Sun Crusher’ı Yavin’in çekirdeğinden çıkarmış olabilir mi?” diye fısıldadı Leia.</p>

    <p class="normal">Han ona baktı. “Bunu nasıl yapabilir ki?”</p>

    <p class="normal">Cilghal başını öne eğdi. “Eğer Kyp Durron bunu yapmayı başardıysa sahip olduğu güç bizim korktuğumuzun bile ötesinde demektir. Öyleyse Üstat Skywalker’ı yenmiş olmasına şaşmamak gerekir.”</p>

    <p class="normal">Han omuz silkti, doğru olduğunu bildiği şeyi kabul etmekten korkuyor gibiydi. Leia onun içinde ne fırtınalar koptuğunu hissedebiliyordu. “Eğer Kyp, Sun Crusher’la birlkte ortalıkta dolaşıyorsa,” dedi, “o zaman gidip onu durdurmam gerekecek.”</p>

    <p class="normal">Leia ona bakmak için kendi etrafında döndü, Han’ın tehlikeye atılmaya ne kadar meraklı olduğunu biliyordu. “Yine kahramanlık hayallerine mi kapıldın? Her şeye önce sen mi koşmak zorundasın?”</p>

    <p class="normal">“Ben onun dinleyebileceği tek kişiyim.” dedi Han, aşağıya Luke’un hareketsiz bedenine baktı. Leia dudaklarının titrediğini görebiliyordu.</p>

    <p class="normal">“Bak, eğer Kyp beni dinlemezse zaten kimseyi dinlemez ve onu ebediyen kaybederiz. Eğer sahip olduğu güç Cilghal’in zannettiği kadar büyükse Yeni Cumhuriyet bu kadar büyük bir düşmanı görmezden gelemez.” Her zamanki haliyle sırıttı. “Üstelik ona uçmanın tüm inceliklerini ben öğrettim. Bana bir şey yapabilmesi pek mümkün değil.”</p>

    <p class="normal">Jedi öğrencileriyle yenen kasvetli bir akşam yemeğiydi.</p>

    <p class="normal">Han, Falcon’un yiyecek birleştiricisini kullanarak ağır Corellia yemeklerinden bir öğün hazırlamıştı. Leia, Kirana Ti’nin ormanda avladığı woolamanderin baharatlı ve kızarmış etinden yemeyi tercih etmişti. İkizler meyve yemekle meşguldüler. Dorsk 81 tatsız tuzsuz yiyecek küplerini yemekle meşguldü.</p>

    <p class="normal">Zorunluluk haricinde hiç kimse konuşmuyordu. Hepsi de gerçekte zihinlerini meşgul eden şey hakkında konuşmaktan çekiniyorlardı; gür sesiyle Kam Solusar’ın konuşmaya başlaması ise her şeyi değiştirdi. “Bizlere haberler getirdiğinizi umut ediyoruz, Bakan Organa Solo. Burada ne yapmamız gerektiğine dair bize yol gösterin. Bizler hocaları olmayan Jedi öğrencileriyiz. Şu ana kadar öğrendiklerimiz kendi başımıza eğitimimize devam edebilmemiz için yeterli değil.”</p>

    <p class="normal">Tionne de söz aldı. “Anlamadığımız şeyleri öğrenmeye çalışıp çalışmamamız gerektiğinden emin değilim. Gantoris’e olanları unutmayın! Dikkatsizliği yüzünden denk geldiği kötü bir şey tarafından ortadan kaldırıldı. Ya Kyp Durron? Ya bizlere ne olduğunu bilmeden karanlık tarafa geçersek?”</p>

    <p class="normal">Yaşlı Streen ayağa kalktı ve başını iki yana salladı. “Hayır. Hayır. O burada. Sesleri duymuyor musunuz?”, herkes ona bakmak için döndüğünde Streen yerine oturdu, sanki Jedi cübbesinin altında saklanmak istermiş gibi omuzlarını kaldırdı. Burnunu çekti ve tekrar konuşmaya başlamadan önce boğazını temizledi. “Onu duyabilirim. Şu anda bana bir şeyler fısıldıyor. Benimle her zaman konuşur. Ondan kaçamam.”</p>

    <p class="normal">Leia’nın içinde bir umut belirdi. “Luke mu? Luke’un seninle konuştuğunu mu duyuyorsun?”</p>

    <p class="normal">“Hayır!” Streen bir anda ona döndü. “Karanlık adam. Karanlık bir adam, bir gölge. Gantoris’le de konuştu. Kyp Durron’la da. Sen ışığı yakarsın ama gölge asla kaybolmaz, fısıldar, konuşur.” Streen ellerini kulaklarına koyup şakaklarına bastırdı.</p>

    <p class="normal">“Bu çok tehlikeli,” dedi Kirana Ti kaşlarını kaldırarak, “Dathomir’de büyük bir grup karanlık tarafa geçince neler olduğunu gördüm. Gezegenimdeki kötü cadılar yüzyıllarca korkunç şeyler yaptılar; galaksinin kurtulmuş olmasının tek nedeni uzaya nasıl çıkacaklarını bilmemeleriydi. Eğer cadılar kötülüklerini sistemden sisteme yayabilseydi...”</p>

    <p class="normal">“Evet, hepimiz Jedi egzersizlerimize son vermeliyiz,” dedi Dorsk 81 iri, sarı gözlerini kırparak “bu kötü bir fikirdi. Aslında hiç denememeliydik.”</p>

    <p class="normal">Leia iki eliyle masaya vurdu. “Kesin şu saçmalığı!” dedi. “Luke öğrencilerinin dediklerini duysa çok utanırdı. Bu şekilde asla Jedi Şövalyesi olamazsınız.”</p>

    <p class="normal">Çok öfkelenmişti. “Evet riskli. Her zaman riskli olmuştur. Dikkatli olmayanların başına neler geldiğini gördünüz fakat bu sadece dikkatli olmanızı gerektirir o kadar. Karanlık tarafa geçmeyin. Gantoris’in fedakarlığı size örnek olsun. Kyp Durron’un nasıl yoldan çıktığından ders alın. Sizleri korumak için kendisini feda eden hocanızdan da ders alın.”</p>

    <p class="normal">Ayağa kalktı ve teker teker herbirine baktı. Kimi ona bakarken kimisi de bakışlarını kaçırmıştı.</p>

    <p class="normal">“Sizler Jedi Şövalyeleri’nin yeni kuşağısınız,” diye devam etti, “bu büyük bir sorumluluktur ve siz bunu taşımak zorundasınız çünkü Yeni Cumhuriyet’in size ihtiyacı var. Eski Jedi’lar, Cumhuriyet’i bin kuşak boyunca korudular. Sizler daha ilk tehditte nasıl böyle kolay vazgeçersiniz?”</p>

    <p class="normal">“Bir Jedi Üstadı’yla ya da değil, sizler Güç’ün kahramanlarısınız. Luke’un öğrendiği gibi öğrenin; adım adım. Birlikte çalışın, bilmediklerinizi keşfedin, zorda kaldığınızda savaşın. Yapmamanız gereken tek şey ise pes etmektir.”</p>

    <p class="normal">“Haklı,” dedi Cilghal rahatsız edici derecede sakin sesiyle, “eğer pes edersek Yeni Cumhuriyet galakside kötülüğe karşı sürdürdüğü mücadelede bir dayanağını daha yitirmiş olacak. Bazılarımız başarısız olsa bile diğerleri sonunda başarmak zorunda.”</p>

    <p class="normal">“Yap ya da yapma,” dedi Kirana Ti; ve Tionne, Üstat Skywalker’ın kendilerine öğrettiği bu cümleyi tamamladı, “denemek diye bir şey yoktur.”</p>

    <p class="normal">Kalbi küt küt atan ve midesi yanan Leia yavaşça yerine oturdu. İkizler hayretle annelerine bakıyor ve Han hayranlıkla onun elini sıkıyordu. Derin bir nefes alıp rahatlamaya çalıştı.</p>

    <p class="normal">Aniden bir ölüm çığlığı onun ruhunu parçaladı. Sanki Güç’ün içerisinde bir çığ gibiydi. Binlerce canlının feryadı bir anda yok olup gitmişti. Masanın etrafındaki Güç’ü hissedebilen tüm öğrenciler göğüslerini ya da kulaklarını tutmuşlardı.</p>

    <p class="normal">Streen acı acı bağırdı: “Çok fazla, çok fazla.”</p>

    <p class="normal">Leia damarlarındaki kanın yandığını hissetti. Sanki görünmez pençeler omuriliğini ve sinirlerini parçalıyor, tüm vücudu elektrik çarpmış gibi kasılıyordu. İkizler de ağlamaktaydı.</p>

    <p class="normal">Şaşıran Han, Leia’yı omuzlarından tutup sarstı. “Leia ne oldu?” hiçbir şey hissetmediği belliydi. “Ne?”</p>

    <p class="normal">Leia güçlükle konuştu. “Güç’te... Çok büyük... Bir düzensizlikti. Korkunç bir şey oldu.”</p>

    <p class="normal">Tüyleri diken diken olan Leia karanlık tarafa geçen Kyp Durron ve elindeki Sun Crusher’ı düşündü.</p>

    <p class="normal">“Korkunç bir şey.” dedi tekrar, ama Han’ın sorularına cevap vermedi.</p>
  </div>

  <div class="calibre1" id="calibre_pb_6"></div>
</body>
</html>
