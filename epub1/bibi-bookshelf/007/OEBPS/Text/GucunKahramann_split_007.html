<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>GucunKahramann</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <div class="chapter">
    <h1 class="baslik1" id="calibre_toc_6">6</h1>

    <p class="normal">Millenium Falcon’un önünde duran Han Solo, Leia’ya uzun uzun sarıldı. Ormanın bunaltan rutubeti üzerlerini bir battaniye gibi örtmüştü. Leia’yı tekrar kucaklayan Han, kokusunu içine çekti ve gülümsedi. Titrediğini hissedebiliyordu – belki de titreyen kendi elleriydi.</p>

    <p class="normal">“Gerçekten gitmek zorundayım, Leia.” dedi. “Kyp’i bulmak zorundayım. Belki de başka yıldız sistemlerini yok edip daha fazla insan öldürmesini engelleyebilirim.”</p>

    <p class="normal">“Biliyorum,” dedi, “tek istediğim atıldığımız maceralar sırasında daha çok birlikte olabilmekti.”</p>

    <p class="normal">Han beceriksizce ünlü umursamaz bakışlarından birini attı. “Elimden geleni yaparım.” dedi; sonra da onu uzun uzun öptü. “Bir daha ki sefere.”</p>

    <p class="normal">Eğilip ikizleri kollarına aldı. Jacen ve Jaina geri dönüp tapınağın içerisinde oynamak istiyordu.</p>

    <p class="normal">Çocuklar tapınağın kullanılmayan bir bölümünde küçük bir grup tüylü woolamanderin yuvalarını bulmuşlardı ve Jacen bu canlılarla nasıl konuşacağını bildiğini iddia ediyordu. Han, bu tüylü ve gürültücü yaratıkların çocuklara cevap olarak ne söylediğini merak etmişti.</p>

    <p class="normal">İniş rampasına yöneldi. “Burada güven içerisinde çocuklarla kalman gerektiğini biliyorsun değil mi?” dedi, “Ve Luke’la.”</p>

    <p class="normal">Leia başını salladı. Bunları daha önce de yaşamışlardı. “Başımın çaresine bakabilirim. Durma git. Eğer Kyp’i durdurmak için bir fırsatın varsa boşa zaman harcamaman gerek.”</p>

    <p class="normal">Leia’yı tekrar öptü, çocuklara el salladı ve gemiye bindi.</p>

    <p class="normal">İmparatorluk şehrindeki dönen bir kokteyl salonunda Lando Calrissian içkisindeki meyve çubuğunu bardağın dibinde kök salmasına fırsat vermeden çıkarıp attı. İçkisini yudumladı ve masanın karşısındaki Mara Jade’e gülümsedi.</p>

    <p class="normal">“Bir içki daha istemediğinden emin misin?” diye sordu. Mara egzotik saçı, elmacık kemikleri, dolgun dudakları ve mücevher rengi gözleriyle fazlasıyla güzel görünüyordu. Henüz ilk içkisine bile dokunmamış olsa da Lando yine de kendisine olan güvenini sergilemek istemişti.</p>

    <p class="normal">“Hayır Calrissian. Tartışmamız gereken önemli meseleler var.” Gözlem salonunun pencerelerinden İmparatorluk şehrinin göz kamaştıran ışıkları, gökyüzüne uzanan ve kristali andıran kuleleri ve gökdelenleri görülebiliyordu. Binanın üzerinde uçan araçlarda farklı dillerde duyurular ışıklı yazılarla duyuruluyor, güneşin batışını izlemek isteyen turistler taşınıyordu. Hareketin bir an durmadığı şehrin aydınlığına gökyüzündeki iki ayın ışıkları da katılıyordu.</p>

    <p class="normal">Vantuzlu, mor-siyah bir yaratığın kullandığı klavyelerden yükselen müzik odayı doldurdu. Çok sayıda uzvuyla bu canlı aynı anda pek çok notayı çalabiliyordu. Kafasında göz yerine irili ufaklı çok sayıda ince deri bulunuyor ve bunlar sayesinde sesleri çok uzaklardan duyabiliyordu. Üstteki tuşlara uzanan vantuzlarıyla çaldığı notalarsa insan kulağının algılaması için çok alçak ya da yüksek frekanstaydı.</p>

    <p class="normal">Lando bir yudum daha içti ve içini çekerek yüzünde bir gülümsemeyle sandalyesinde geriye yaslandı. Sırtındaki pelerini oturduğu sandalyeyi örtmüştü. Mara Jade sadece dar bir uçuş takımı giyiyordu; kıvrımları, karmaşık bir gezegen sistemine giden tehlikeli bir yolu andırıyordu.</p>

    <p class="normal">Lando ona şöyle bir baktı. “Demek Kaçakçılar İttifakı’nın Kessel’deki gliiterstim baharatının dağıtımıyla ilgileneceğini düşünüyorsun?”</p>

    <p class="normal">Mara başını salladı. “Bunu garanti edebilirim. Moruth Doole yüzünden baharat madenleri alt üst oldu. İmparatorluk ıslah tesisinden yapılan karaborsa kaçakçılık kendi ayakları üzerinde durmaya çalışan tüm girişimciler için ciddi bir sorun olmaya başladı. Ancak Jaba gibi suç lordlarının sahip olduğu imkanlarla kar etmek mümkün olabiliyor.”</p>

    <p class="normal">“Ben de karlı hale getirebilirim.” dedi Lando ellerini masanın üzerinde kavuşturarak. “Dargul Düşesi’nden bir milyon kredilik ödül aldım ve bu parayı sistemleri daha uygun bir seviyeye getirmek için yatırabilirim.”</p>

    <p class="normal">“Tam olarak ne planlıyorsun?” diye sordu Mara ona doğru eğilerek.</p>

    <p class="normal">Lando da eğildi ve büyük kahverengi gözlerini onunkilere yaklaştırdı. Kalp atışı hızlanmıştı. Mara toparlandı ve yine eskisi gibi oturdu, hala cevabını bekliyordu. Şaşıran Lando söyleyeceği kelimeleri seçmekte zorlandı. “Doole’ın operasyonlarını yürüttüğü hapishanenin pek de meraklısı değilim. Ama başlangıç için uygun bir yermiş gibi görünüyor. Islah tesisinin çoğunu yıkar ama binaları yeni üs için kullanırım.”</p>

    <p class="normal">“Üstelik köle kullanmaya da niyetim yok. Niyetim işçi droidler kullanmak. Nkllon’da bazı gelişmiş madencilik sistemlerini inceleme imkanı buldum ve eğer süpersoğutuculu cihazlar kullanırsam cihazların yaydığı infraruj azalacak ve önceden büyük bir sorun kaynağı olan enerji örümceklerini de çekmeyeceklerdir.”</p>

    <p class="normal">“Droidler her işi yapamaz,” dedi Mara, “Orada çalışacak birilerine ihtiyacın olacak. Böyle berbat bir işi kimlerin üzerine yıkmayı düşünüyorsun?”</p>

    <p class="normal">“İnsanlar için belki.” dedi Lando, ellerini ensesinde kavuşturdu ve dik oturdu. “Ama diğer ırklar için değil. Aklımda bu işe uygun eski bir dost var. Endor Savaşı’nda Falcon’da benim yardımcı pilotum olan Nien Nunb. Kendisi bir Sullustalıdır, yanardağlarla kaplı bir dünyada tüneller içerisinde yaşayan küçük bir canlı. Baharat madeni onun için lüks otel gibidir.” Mara’nın şüpheyle baktığı Lando omuz silkti. “Hey, onunla daha önce de çalıştım ve ona güvenirim.”</p>

    <p class="normal">“Cevapların çoğunu biliyorsun gibi görünüyor Calrissian,” dedi Mara, “Fakat şimdiye kadar yaptığımız hep konuşmaktan ibaret. Kessel’e gidip ne zaman işe girişeceksin?”</p>

    <p class="normal">“Aslında orada gemimi kaybettim. Kessel’e geri dönüp Lady Luck’ı almam ve öyle işime başlamam gerekiyor.” Kaşlarını kaldırdı. “Bana bir iyilik yapıp beni o sisteme bırakamazsın değil mi?”</p>

    <p class="normal">“Hayır,” dedi Mara Jade ayağa kalkarak, “Bırakamam.”</p>

    <p class="normal">“Tamam öyleyse. Kessel’de bir standart hafta sonra buluşalım mı? O zamana kadar yapacağımız iş de benim iyice içime sinmiş olur. Uzun süreli bir ilişkinin temellerini atabiliriz.” Tekrar gülümsedi.</p>

    <p class="normal">“İş ilişkisi.” dedi Mara ama her zamankinden daha yumuşak bir şekilde.</p>

    <p class="normal">“Benimle akşam yemeği yemek istemediğinden emin misin?” diye sordu.</p>

    <p class="normal">“Ben çoktan yedim.” dedi Mara ve gitmek için döndü. “Bir standart hafta. Kessel’de görüşürüz. ” Döndü ve gitti.</p>

    <p class="normal">Lando ona bir öpücük gönderdi ama Mara bunu görmedi, ki bu muhtemelen onun için daha iyiydi.</p>

    <p class="normal">Klavyenin başındaki vantuzlu müzisyen ise o sırada kestirilemeyen duygusal bir rezonansta hüzünlü bir parça çalmaktaydı.</p>

    <p class="normal">Bunaltıcı Konsey Salonu’nda Han Solo, bir araya gelmiş olan senatörler, generaller ve Mon Mothma’yla konuşmadan önce yemeğinden büyük bir lokma daha yuttu.</p>

    <p class="normal">“Ben genelde böylesi – Leia’nın politikacıların önünde kullandığı ağdalı kelimeleri seçmeye özen gösteriyordu - seçkin kişilerle görüşmek fırsatı bulamıyorum ama hemen gerekli bilgiyi edinmem lazım.”</p>

    <p class="normal">Mon Mothma iyi görünmüyordu. Hemen yanındaki medikal droidi devlet başkanına bağlı yaşam destek sistemleri ve monitörlerle ilgilenmekteydi. Derisi solgundu, sanki çoktan ölmüş de yere yığılmayı bekliyor gibiydi. Bir noktadan sonra artık durumunun ne kadar kötü olduğunu gizlemeye çalışmaktan da vazgeçmişti.</p>

    <p class="normal">Leia’ya göre Mon Mothma’nın bu garip ve bilinmez hastalıkla ancak birkaç haftalık ömrü kalmıştı. Ama şu anki halini gören Han bu kadar bile zamanı kalmadığını düşünüyordu.</p>

    <p class="normal">“Tam olarak ne,” diye söz aldı Mon Mothma – ardından derin bir nefes çekmek için durdu - “bilmek istiyorsunuz, General Solo?”</p>

    <p class="normal">Han yutkundu. İtiraf etmeyi ne kadar istemese de gerçeği gizleyemezdi. “Kyp Durron benim dostumdu ama bir şekilde yoldan çıktı. Luke Skywalker’a saldırdı. Sun Crusher’ı ele geçirdi ve Amiral Daala’yı öldürmek için Cauldron Nebulası’nı yok etti. Leia ve Yavin’deki tüm Jedi öğrenciler kısa süre önce güçte büyük bir düzensizlik hissettiler ve Leia, Kyp’in yine benzer bir şey yaptığını düşünüyor.”</p>

    <p class="normal">General Rieekan kaba sesiyle konuşmaya başladı, yorgun gözlerle Han’a bakıyordu. Rieekan, Hoth’daki Echo Base’in komutanıydı ve pek çok güçlüğün üstesinden gelmeyi bilmiş biriydi. “Keşif araçlarımız henüz geri döndü General Solo. Dostunuz Sun Crusher’ı yeniden kullanmış. İmparatorluk Askeri Akademisi’nin bulunduğu Carida Yıldız Sistemi’ni yok etmiş.”</p>

    <p class="normal">Han boğazının kuruduğunu hissetti ama Kyp’in İmparatorluk’tan ne kadar nefret ettiği dikkate alınırsa hiç de şaşırtıcı bir haber değildi.</p>

    <p class="normal">“Bu kıyımlara bir son verilmeli. İmparator’un kendisi bile bu kadar zalim değildi,” dedi yaşlı taktisyen General Dodonna, “Yeni Cumhuriyet böylesi vahşi yöntemlere başvuramaz.”</p>

    <p class="normal">“Fakat o yaptı.” diye sözünü kesti Garm Bel-Iblis. “İki önemli İmparatorluk hedefini ortadan kaldırdı. Her ne kadar yöntemlerini onaylamasak da başarı oranı hayret verici derecede yüksek.”</p>

    <p class="normal">Mon Mothma sert konuşacak derecede kendini toparlayarak söze girdi. “Bu genç adamın bir savaş kahramanı olarak görülmesine izin veremem.” Nefes almak için durdu ama hala söyleyeceği şeyler olduğunu göstermek için de elini kaldırdı. “Bu kişisel harekatı son bulmalı. General Solo, Kyp Durron’u durdurabilir misiniz?”</p>

    <p class="normal">“Önce onu bulmam gerekir. Keşif araçlarınızın Cauldron Nebulası ve Carida’da tespit ettiği keşif bilgilerini bana verin. Belki ben onu takip edebilirim. Eğer onunla yüz yüze konuşabilirsem onu mantıklı bir karar vermeye ikna edebileceğime inanıyorum.”</p>

    <p class="normal">“General Solo ne isterseniz almakta serbestsiniz,” dedi Mon Mothma, masadan destek almak için elini masanın üzerine koydu. “Askeri refakate... İhtiyacınız var mı?”</p>

    <p class="normal">“Hayır,” dedi, “bu onu kaçırabilir. Falcon’a binip tek başıma gideceğim. Eğer şanslıysam onu ve Sun Crusher’ı geri getirebilirim.” Han yavaşça tüm odadakilere baktı. “Bu sefer onu tümüyle ortadan kaldırdığımızdan da emin olalım.”</p>

    <p class="normal">Han, Falcon’un son dakika hazırlıklarını tamamlamakla meşgulken arkasından gelen bir ses duydu. “Han, eski dostum! Yardıma ihtiyacın var mı?”</p>

    <p class="normal">Omzunun üzerinden baktığında Lando Calrissian’ın bir X-kanatın kanatları altından eğilip geçerek kendisine doğru geldiğini gördü.</p>

    <p class="normal">“Gitmek üzereyim, Lando.” dedi Han. “Ne kadar süre uzak kalırım bilemem.”</p>

    <p class="normal">“Duydum.” dedi Lando. “Bırak ben de seninle geleyim. Chewbacca Maw’a gittiğine göre bir yardımcı pilota ihtiyacın olacak.”</p>

    <p class="normal">Han tereddüt etti. “Bunu kendi başıma yapmam lazım. Kimseden benimle gelmesini isteyemem.”</p>

    <p class="normal">“Han, Falcon’u tek başına uçurmaya niyetliysen sen kafayı yemişsin. Başına neler gelebileceğine dair hiçbir fikrin yok. Eğer silahları kullanmak zorunda kalırsan gemiyi kim uçuracak?” Londo pis pis sırıttı. “İtiraf et. Bana ihtiyacın var.”</p>

    <p class="normal">Han iç çekti. “İlk tercihim Chewbacca olurdu, o kürk yumağını özledim. Hiç değilse o Falcon’u kumarda benden almaya çalışmadı.”</p>

    <p class="normal">“Bak sen, artık böyle laf sokmayacaktık, Han.” dedi Lando. “Söz vermiştik. Bilmem hatırladın mı?”</p>

    <p class="normal">“Nasıl unutabilirim?” diye homurdandı Han. Lando onu sabacc oyununun son elinde yenerek Falcon’u kazanmış ardından da sırf Mara Jade’i etkileyebilmek için gemiyi Han’a geri vermişti. “Peki senin bu işten çıkarın ne eski korsan?” diye sordu Han kaşlarını kaldırarak. “Neden gelmeyi bu kadar çok istiyorsun?”</p>

    <p class="normal">Lando ayağını iniş rampasının parlak yüzeyi üzerinde sürüdü. Hangarın diğer ucunda bir motor ateşlendi ve durdu, ardından da bir teknisyen grubu sökülmüş haldeki A-kanadın üzerine kümelendi.</p>

    <p class="normal">“Dürüst olmak gerekirse bir hafta içerisinde Kessel’e gitmem gerek.”</p>

    <p class="normal">“Ama ben Kessel’e gitmiyorum.” dedi Han.</p>

    <p class="normal">“Şu an nereye gideceğini bilmiyorsun. Sen Kyp’i arıyorsun.”</p>

    <p class="normal">“Derdin anlaşıldı. Kessel’de ne var?” diye sordu Han. “Son seferinde olanlardan sonra oraya bu kadar kısa süre içerisinde dönmeyi düşünüceğini hiç zannetmezdim.”</p>

    <p class="normal">“Mara Jade’le bir hafta içerisinde orada buluşmam gerekiyor. Yeni baharat operasyonunu ortak olarak yöneteceğiz.” Büyük bir keyifle pelerinini arkasına attı.</p>

    <p class="normal">Han gülüşündeki alaycılığı gizlemeye çalıştı. “Peki Mara’nın bu ortaklıktan haberi var mı yoksa her şey sadece senin planın mı?”</p>

    <p class="normal">Lando rahatsız olmuştu. “Tabi ki biliyor... Bir şekilde. Ayrıca beni Kessel’e götürürsen Lady Luck’ı tekrar bulabilirim yolculuk etmek için kimseye ihtiyacım kalmaz. Bu durum can sıkmaya başladı.”</p>

    <p class="normal">“Ne demezsin.” dedi Han. “Tamamdır, Kessel yakınlarına gidersek seni oraya bırakırım ama önceliğim Kyp’i takip etmek.”</p>

    <p class="normal">“Tabii ki Han. Ona şüphe yok,” dedi Lando, sonra da mırıldandı, “Kessel’e bir hafta içinde gittiğim sürece sorun yok.”</p>
  </div>

  <div class="calibre1" id="calibre_pb_14"></div>
</body>
</html>
