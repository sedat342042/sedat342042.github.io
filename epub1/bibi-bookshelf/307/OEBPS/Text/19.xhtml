<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <meta name="charset" content="UTF-8"/>
  <title></title>
  <link rel="stylesheet" href="../Styles/main.css" type="text/css"/>
</head>

<body>
  <hr class="hr2"/>

  <h2>III</h2>

  <p>Çok geçmeden, felaketten habersiz olan Isabella’dan bir mektup geldi, taşları bile ağlattı. Dük hazretleri de birkaç satır yazmıştı -kenarları bir parmak eninde siyah şeritli, arması da yine yas renginde bir kâğıda-, kayınvalidesinin kaybından dolayı duyduğu teselli kabul etmez teessürü bildiriyordu. Doktorların öğüdüne uyup düşesten gerçeği saklamak zorunda kaldıklarını söylüyordu, onun da sağlığı öyle bozukken, annesini görmek için yola çıkmasının arifesinde, kendisini yıkacak bir darbe olurmuş!.. Mektuba ona merhumeden bir anı göndermelerini rica ederek son veriyordu; ufacık bir şey, bir tutam saç, dua kitabı, parmağmdaki alyansı falan...</p>

  <p>Ardından notere yazıp sordu, acaba rahmetli drahoma dışında kalmış birtakım mallar da bırakmış mı diye. -Bunu daha sonra posta memuru Don Emanuele Fiorio’dan öğrenmişlerdi, adamın işi gücü bütün kasaba halkının ne yapıp ne ettiğini kurcalamaktı; çünkü noter kendisi yanıt bile vermemişti, yaşlandıkça her şeye homurdanır olmuştu ya, bazı yakınlarına diyordu ki:</p>

  <p>– Bana öyle geliyor ki Dük hazretleri sinekten yağ çıkarmaya bakıyor, galiba!</p>

  <p>Zavallı mevta mezarına alelacele gitmişti, dört tane mumun ortasında; ayaklanmış, şunu isteriz bunu isteriz diye bağıran kalabalığın kargaşası ortasında; sabahtan akşama değin meydanda, elleri ceplerinde, ağızları açık bağıra çağıra dolaşıyorlar, bayrak çekili çan kulesinden yağacak nimeti bekliyorlardı. Ciolla nihayet önemli bir kişi olmuştu; şapkasında bir siyah tüy, sırtında bir kadife mintanla o yaşında çocuk gibiydi, meydanda bir aşağı bir yukarı dolaşıyor, insanlara - Hey! artık ayağınızı denk alın, ha! - der gibi bakıyordu. Tabutun önünde haçı taşıyan Don Luca kalabalığın arasından yol açabilmek için nazik nazik yüz göz işaretleri yapıyor, yol boyunca Don Gesualdo ustanın arkasından insanların neler sayıp döktüğünü duydukça tanıdıklara gülümsüyordu.</p>

  <p>– Haydutun biri! Katilin biri! Nice insan eskisinden beter yoksul, çulsuz kalırken küpünü doldurmuş biri! Ambarları bin bir nimetle dolup taşarken, hâlâ başkalarının borcuna icracı gönderiyordu. - En tiz perdeden bağıranlar da ekini daha hasattan önce yiyip bitirmiş olan borçlulardı. Başkalarının nahiye arazisinden nemalanmakla, her birinin kendi tarlacığını edinmesini engelleyenlerin başında gelmekle de suçluyorlardı. O iddianın kimden çıktığı belli değildi; ama artık gerçek sayılıyordu. Herkesin dilindeydi: Dişine kadar silahlanmış Başrahip Lupi de, sırtına yoksullar gibi kaba kumaştan bir ceket geçirmiş Baron Rubiera da. O ikisi toplaşan öbeklerin ortasındaydılar hep, sıcak ve candan davranıyorlar yürekten konuşuyorlardı:</p>

  <p>– Şu Don Gesualdo usta var ya, hiç değişmiyor! Palermo’dan bir doktor bile çağırmadan karısını ölüme terk etmişti! Bir Trao kızını! Kendisini yüze çıkar hale getiren bir kadını! Onca servet kadıncağızın ne işine yaramıştı ki? -Başrahibin ağzından kaçırıverdiği bir sır daha vardı: Ruhunun selameti için yapılması gereken duaları bile esirgemişti zavallıcıktan!</p>

  <p>– Kesin bilgi sahibiyim. Kiliseye uğradım. Kendi karısına bile yüreği yanmıyor!.. Benim ağzımı açtırmayın, yarın sabah ayinim var! - Soylularla ayaktakımı, ilk korku anı geçince, birbirleriyle canciğer olmuşlardı. Soylular şimdi ateşli özgürlük savunucuları kesilmişlerdi; boyunlarında asılı haçları ya da yakalarında IX. Pius rozetleri, omuzlarında tüfekleriyle rahipler ve papazlar da öyle. Don Nicolino Margarone kendi kendine yüzbaşı olmuş, mahmuzlar takınmış, pırpırlı kep giymişti. Donna Agrippina Macrì sargı bezleri hazırlıyor, savaş başlar başlamaz cepheye gideceğini söylüyordu. Yüzbaşı’nın hanımı tepeden tırnağa bayrağın renklerine bulanmıştı: Kırmızı ceket, beyaz eteklik giymiş, tepesine yeşil tüylerle süslü şirinlik muskası bir minik Kalabriya şapkası kondurmuş, tüfek satın alınması için para topluyordu. Öbür soylu hanımlar kasaba kapılarının dışında, kurdelelerle süslü ufak sepetlerle barikatlara taş taşıyorlardı, bando mızıka da önlerinden gidiyordu. Sabah akşam, bütün o bayraklar, sokaklarda o kalabalık, her dakika o yaşasın ve kahrolsun bağrışmaları, kilise çanlarının çınlayışı, bando mızıkanın çaldığı havalar, ardından fener alayları, ortalık şenlik yerine dönmüştü. Açılmayan pencereler yalnız Don Gesualdo’nunkilerdi. Kurt gibi inine çekilmiş, servet edindiği kasabaya düşman kesilmiş, her Tanrı’nın günü kendisinden para sızdırmaya geldiklerinden yakınıp duruyordu: Yoksullar heyeti, mecburi borç, tüfek alımı için katkı!.. Adını listenin başına yazmışlardı, ondan başkalarının iki katı kadar para istiyorlardı. Kendini savunmak, resmi itirazda bulunmak zorunda kalıyordu. Bir saat pazarlık ettikten sonra evinden yorgun argın çıkan Komite üyesi beyler, inanılmaz şeyler anlatıyorlardı. Hiçbir şey anlamaz olmuş, aptallaşmış, Don Gesualdo usta gitmiş, yerine gölgesi gelmiş, canlı cenaze; yalnız kendi mallarını korumak için hâlâ ayakta duruyor; ama Tanrı’nın eli er geç gelip yetişir diyorlardı!</p>

  <p>O arada köylülerle açlar sabahtan akşama meydandan ayrılmıyorlardı; ağızlarını açmış, bir türlü yağmayan nimeti beklerken, çektikleri zorbalıklardan, zor bela geçirdikleri kışlardan dem vurarak karşılıklı birbirlerini kızıştırıyorlardı; oysa bazılarının ambarları tıklım tıklım nimetle doluydu, tarlaları, bağları vardı!.. Soylulara ya sabır, ne olsa onlarınki doğuştandı... Ama Don Gesualdo tıpkı kendileri gibi aç, çıplak doğmuştu, işte onu bir türlü içlerine sindiremiyorlardı. -Gariban bir rençper halini herkes anımsıyordu. Özbeöz kardeşi Speranza, oracıkta, Belediye binasına çekilmiş bayrağın karşısında vaaz veriyordu: Zorla el basılan malları geri almanın, adaleti kendi eliyle yerine getirmenin nihayet zamanı gelmişti. Artık serpilmiş, iriyarı delikanlılar olmuş oğullarını dayılarına karşı kışkırtıyordu; onlar haklarını almayı bilirlerdi, tabii eğer babaları gibi birer besi horozu olmasalardı: Ancak Bianca hasta yatağındayken, kayınbiraderi başında zaten dünya kadar dert olduğunu, herkesle barışmak istediğini söyleyerek bir miktar para gönderince, Burgio sesini kesivermişti. Don Gesualdo’nun, mahsul borcunu ödemesi için katırını yok pahasına sattırdığı Giacalone, simsarın kendisiyle birlikte öbür dünyaya götürdüğü birtakım paralardan ötürü onunla halen davalı olan Pirtuso’nun mirasçısı, şu ya da bu nedenle ona diş bileyen herkes de şimdi hakkında korkunç şeyler söylüyorlar, bütün kirli çamaşırlarını ortaya döküyorlar, her meyhanede, her toplaşmada aleyhinde atıp tutuyorlardı; hepsinin gözünü dikmiş, kendi parçacığını beklediği şu paylaştırılacak nahiye arazisinin hâlâ ağza alınmadığı, ağzına alanların da susturmak için pusu kurularak öldürüldüğü martavalıyla, onunla görecek bir hesabı olmayanları da kışkırtıyorlardı... Ateşin nereden açıldığı artık biliniyordu! Titta usta Don Gesualdo’nun eski çırağı Gerbido’yu, yüzü mendiliyle örtülü kaçarken tanımıştı. Böylece Nanni l’Orbo hikâyesi yeniden su yüzüne çıktı: Adam Don Gesualdo’nun eski oynaşını çocuklarıyla birlikte üstlenmişti, o zavallı piçler de ekmeklerini kazanmak için babalarının tarlalarında kazma sallıyorlar, üstüne üstlük gidip bir de elini öpüyorlardı; Diodata olacak o hayvan da kendisine tekme savurana teşekkür ediyordu.</p>

  <p>Onları doldura doldura, Gesualdo’ya düşman ettiler, bir akşam meyhaneye götürüp dedikoduların içine karıştırmışlardı, o iki hayırsız evladın da ahpaplarının hesabını ödeyecek paraları bile yoktu. Don Gesualdo bir de baktı, ikisinden en gözü pek olan Nunzio gecenin o saatinde karşısına dikilmiş. - Babasının adını ona vermişti vermesine, ama malını, hayır! - Baba oğulun gırtlak gırtlağa gelmelerine ramak kaldı. Bağrışmalar ayyuka çıktı, kavga kıyamet yarım saat dinmedi. Diodata da saçı başı karmakarışık, sırtında yas giysileriyle koştu geldi. Kütük gibi sarhoş Nunzio, hemen oracıkta kendi hakkını istiyordu, her ikisine de ağzına geleni saydı. Yengesinin ölümünden sonra ağabeyiyle arası düzelmiş, onun sırtından yiyip içerek o zor zamanı atlatmasına yardımcı olan Santo Amcası kavgayı durdurmak için sopaya sarılmak zorunda kaldı. Zavallı Don Gesualdo, ölmüşten beter oldu, gidip yatağına girdi.</p>

  <p>Onca derdin ortasında gerçekten hasta düşmüştü. İnsanların yaptığı bütün o dedikodular onu kahretmekteydi. Neredeyse son hizmet vakti gelmiş gibi evine sızan zangoç Don Luca, bedeninin ve ruhunun selameti için ambarlarını yoksul halka açması gerektiğini söylüyordu. Onun sırtında beş evlat vardı, doyurmak zorunda olduğu beş mide, bir de karısı, etti altı. Titta usta, Don Gesualdo’dan kan almaya geldiğinde<a class="footnoteref" id="k59" href="../Text/dipnotlar.xhtml#n59"><sup>[59]</sup></a>, neşteri tutan eli havada, gerisini açıkladı:</p>

  <p>– Görüyor musunuz? Öyleleri var ki, akıllarını başlarına almazlarsa, bu sefer işin sonu kötüye varacak! Milletin canına tak dedi artık! Bakın bana, kırk yıldır sakal tıraş ediyor, kan alıyorum, hayatta bir adım ileri gidemedim!</p>

  <p>Hastalanmış, benzi sapsarı Don Gesualdo’nun ağzmda hep zehir gibi bir tat vardı, uykusu da, iştihası da kaçmıştı; midesine öyle sancılar giriyordu ki, sanki içine kuduz köpekler salınmış gibiydi. Baron Zacco geriye kalan tek dostuydu. Millet diyordu ki, onun da dostluk göstermekte bir çıkarı vardı herhalde, kafasında bir şeyler kuruyor olmalıydı. Sabah akşam onu yoklamaya geliyor, karısıyla kızlarını da götürüyordu, hepsi yas giysileri içinde, sokağı karartıyorlardı. Ona baksın diye kızını bırakıyordu:</p>

  <p>– Lavinia’nın ıhlamur kaynatmakta üstüne yoktur. - Lavinia eve göz kulak olmakta ustadır. - Bırakın, Lavinia yapsın, kıyı bucağı iyi bilir.</p>

  <p>Öte yandan Diodata, başında kara başörtüsü, peşinde çocukları, saçları erkenden ağarmış, ihtiyar gibi beli bükülmüş, yüzü tutup Don Gesualdo’nun önüne çıkacak olursa, suratı asılıyordu:</p>

  <p>– Yok, yok, kadıncağızım. Size hiç ihtiyacımız yok! Siz kendi işinize bakın daha iyi, artık yağma Hasan’ın böreği bitti burada.</p>

  <p>Sonra baş başa kaldıklarında, dostunun kulağına babaca öğütler fısıldıyordu.</p>

  <p>– Ne yapacaksınız burada o kocakarıyı?.. Ayakaltında dolaştırmanız uygun sayılmaz, artık dul o!.. Evlenmeden önce yanınızda tutmuştunuz ya... Elâlemin dedikodusu bitmez, biliyorsunuz! Hem sonra öbür hikâye var... kocasının ölümü... O da hak etmesine hak ediyordu gerçi!.. Ama elâlemin ağzını kapatmakta yarar var!.. Zaten hiçbir şeye ihtiyacınız yok, benim kızım burada nasıl olsa.</p>

  <p>Kendisi de kuzen Don Gesualdo’nun evini çekip çevirmek için didinip duruyordu, bütün işlerine burnunu sokuyor, elinde ambarların ve kilerin anahtarlarıyla oradan oraya koşturuyordu. Bir yandan da nakit parası varsa faizle yatırmasını öğütlüyordu, çünkü işler daha da kötüye gidebilirdi.</p>

  <p>– Ödünç verirsiniz, noter huzurunda sağlam bir sözleşmeyle... Kaybedecek şeyleri olmadığından ötürü hepsinden çok bağırıp çağıranlar, ambarlarınızı talan edip evinizi ateşe vermekle tehdit edenler var ya, her birine birazcık. Sonra, nahiye arazisini sahiden ele geçirebilirlerse, siz de hemen bir güzel ipoteği bastırıverirsiniz. Durum hep böyle gidemez ya. Devir yine değişecektir, siz de zamanında kendinizi sağlama almış olursunuz.</p>

  <p>Ama beriki para sözü edildiğini duymak istemiyordu. Damadının onu mahvettiğini söylüyordu, evini ateşe vermeye ya da ambarlarını talan etmeye gelen olursa elinde çifteyle karşılamayı tercih ediyordu. Tehditler savuruyordu:</p>

  <p>– Ne yapacaklarmış? Benim malımı, ha? Gelsinler de göreyim! O malı biriktirmek için kırk yıldır didiniyorum... kuruş kuruş üstüne koyarak!.. Ciğerimi de, başka neyim varsa onu da bir seferde söküp alsınlar daha iyi, zaten kahır çekmekten hepsi çürüdü gitti!.. Elimde çifteyle karşılarım onları, ilkin şöyle bir düzinesini gebertmek isterim! Malını elinden almaya kalkışanın canını almalı insan!</p>

  <p>O niyetle Santo’yu ve ihtiyar çırağı Nardo ustayı kılıçlarla, karabinalarla silahlandırmıştı. Dış kapının ardına sürgü çektirmişti, avluda bir çift vahşi bekçi köpeği vardı. Evinde bir silah deposu bulunduğu söyleniyordu; akşamları Canali’nin, Marki Limòli’nin, daha başka kimselerin o eve kumpas kurmaya gittiği söyleniyordu; bir sabah bakacağız ki, diyorlardı, meydana darağaçları kurulmuş, devrimi yapan kim varsa ipe çekilmiş. O yüzden, kötü gözle bakmasınlar diye, en yakın dostları bile onu terk etmişlerdi. Aslında Zacco ona gitmekle ve ailesini de götürmekle kendini büyük bir tehlikeye atıyordu.</p>

  <p>– Yazık ki insan sizinle hem yârdan oluyor hem serden! - demişti birkaç kez. Sonunda karısı, baktı ki o adamla bir yere varılacağı yok, bir gün Don Gesualdo ölü gibi sapsan, sedire serilmiş uyukluyor, pencerede bekçilikle görevlendirilmiş kızı da hastabakıcılık ederken, ağzındaki baklayı çıkardı.</p>

  <p>– Kusura bakmayın, kuzenim! Ne de olsa anneyim, daha fazla dilimi tutamıyorum... Sen, Lavinia, öbür odaya geç şöyle, benim kuzen Don Gesualdo ile konuşacağım bir şey var... Şimdi kızım burada değil ya, yüreğinizi açın bana, aziz kuzenim... niyetiniz neyse, açıkça söyleyin... Ben kendi açımdan dünden razıyım... eh, kocam da öyle... Ama açık konuşmamız lazım...</p>

  <p>Zavallı adamcağız hâlâ midesinin sancısından perişan, uykulu gözlerini iri iri açtı:</p>

  <p>– Efendim? Ne diyorsunuz? Ne istiyorsunuz? Lafın nereye gittiğini anlamıyorum.</p>

  <p>– Ya! Anlamıyorsunuz, ha? O halde benim kızım Lavinia’nın burada işi ne? Bekâr bir kız! Siz de nihayet dul kaldınız, yani bir karara varacak, ne yapmak istediğinizi bilecek yaştasınız herhalde!</p>

  <p>– Hiçbir şey. Benim hiçbir şey yapmak istediğim yok. Kafamı dinlemek istiyorum, rahat bırakırlarsa tabii.</p>

  <p>– Ya? Öyle mi? Rahatınıza bakın o halde... Ama bu arada... yani yakışıksız görünüyor... iyi anlayın beni lütfen!.. Ben anneyim...</p>

  <p>Ve bu kez kararlılıkla, kızına mantosunu alıp kendisiyle birlikte gelmesini buyurdu. Lavinia itaat etti, onun da öfkeden gözü dönmüştü. O evden son kez çıkıp giderlerken ikisi de eşikte bir güzel istavroz çıkardılar.</p>

  <p>– Ev değil, mahpushaneydi o baraka! Zavallı kuzin Bianca tevekkeli değil orada ince hastalıktan ölüp gitmişti!</p>

  <p>Hemen o akşam Zacco, mum parasına kıyamadığından karanlıkta karnını sıvazlayarak, bütün akşamı sızlanmakla geçiren Don Gesualdo denen o köylünün yanında sıkıntıdan patlamaktansa gidip Baron Rubiera’nın kapısını çaldı.</p>

  <p>– Beni istiyor musunuz, ha? Kuzen Rubiera... Donna Giuseppina...</p>

  <p>Don Ninì önemli meselelerin görüşüldüğü bilmem hangi toplantıya gitmişti. Baron Zacco onu beklerken, valide baronese karşı görevini yerine getirmek istedi, kendisini görmeyeli epey zaman oluyordu. Onu odasında, yanında hâlâ rahmetli kocasının av tüfeği asılı duran çift kişilik yatağının yanında, koltuğuna çivilenmiş buldu; eski bir atkıya burnuna değin sarınmış, elleri kucağında hareketsiz duruyordu. Çocuklaşmıştı, kuzen Zacco’nun içeriye girdiğini görür görmez, duygulandı, başladı ağlamaya: Bulanmış gözlerine yavaş yavaş kocaman, sessiz yaşlar doluyor, pörsümüş yanaklarından aşağı ağır ağır süzülüyordu.</p>

  <p>– Güzel, güzel, çok memnun oldum, kuzin Rubiera! Kafanız sapsağlam! İnsanları hâlâ tanıyabiliyorsunuz!</p>

  <p>Barones dertlerini de anlatmaya çabalıyordu, kocaman dili, salyalar saçan mosmor dudaklarıyla lafları ağzında geveliyor, pufluyor, birbirine karıştırıyordu. Baron, sevecenlikle, kulak kabartıyor, onun üzerine eğiliyordu.</p>

  <p>– Ha? Efendim? Evet, evet, anlıyorum, zavallıcık!</p>

  <p>O sırada gelini, öfkesi beynine vurmuş çıkageldi.</p>

  <p>– Tek söz anlaşılmıyor! - diye gözlemledi Zacco. - Siz yakınları için cehennem azabı olmalı.</p>

  <p>İnmeli barones onları müthiş bir bakışla yıldırım gibi çarptı, omuzuna devrilmiş kafasını elinden geldiğince doğrultuyordu; Donna Giuseppina ise kirloz bir mendille çenesini silerken çocuk gibi paylıyordu.</p>

  <p>– Neyiniz var? Ne istiyorsunuz? Aptal!.. Sağlığınızı mahvediyorsunuz!.. Süt bebeğine döndü, Tanrım! Söylediklerine aldırmamak lazım! Buna dayanabilmek için insanda evliya sabrı ister!..</p>

  <p>Kayınvalidesi şimdi fal taşı gibi açılmış gözleriyle ona dehşetle bakıyordu, neredeyse dayak yemekten korkuyormuş gibi, kafasını omuzlarının araşma gömüyordu:</p>

  <p>– Görüyor musunuz? Tanrım sen sabır ver!</p>

  <p>– Dedim ya - diye bağladı sözü baron. - Araf azabını yeryüzünde çekiyorsunuz, sonra dosdoğru Cennet’e gideceksiniz.</p>

  <p>Derken Don Ninì mahzenin anahtarlarını almaya geldi. Kuzenini orada bulunca, afallar gibi oldu.</p>

  <p>– Ah... Kuzen Zacco!.. Ne var ne yok? Hanımınız iyi mi?.. Burada, benim evimde... derdin bini bir para! Anne, neyin var? Yine tutarağın mı tuttu? İzninizle, Don Zacco, bir dakikalığına aşağıya inmek zorundayım...</p>

  <p>Anahtarlar hep orada, kapının pervazına asılı duruyordu. İnmeli barones tek söz söyleyemeden, onları gözleriyle izliyordu, oğlunun attığı her adımda başını elinden geldiğince çeviriyordu, cenazemsi yüzünü ansızın pençe pençe kan basıyordu. Onun üzerine, Zacco Don Gesualdo ustanın aleyhinde sayıp dökmeye başladı.</p>

  <p>– Tanrı şahidimdir, günah benim ve nedamet getirdim! Ona fazlasıyla tahammül ettim! Düşkün zamanında terk etmek ayıp gibi geliyordu... dünya âlem ona düşmanken... En azından Hıristiyan merhameti... ama tamam! yetti artık!.. O adama akrabaları bile dayanamıyor! Düşünün bir! O Don Ferdinando salağı bile!.. Eniştesinin hediye ettiği elbiseyi sırtına geçirmemek için artık evden çıkmıyor... Ömür billah, anladınız mı? Don Gesualdo ustanın aşkına kendimi mahvetmeye niyetim yok. Karım, çocuklarım var benim. Ne yani, onu taş gibi boynuma asayım da boğulayım mı?</p>

  <p>– Ha!., ben size dememiş miydim? Haydi elinizi vicdanınıza koyun! Bundan yirmi yıl önce Don Gesualdo usta neydi?.. Şimdi kalkmış tepemize çıkıyor! Bakın şu işe, beyler, bir Baron Zacco onun hizmetine koşuyor ve onun hatırına akrabalarını kendine düşman ediyor!</p>

  <p>Beriki nedamet getirmiş, başını önüne eğiyordu. İtiraf ediyordu, bir hatadır işlemişti, aslında iyi niyetle, onun daha fazla fenalık etmesini engellemek için, içinde hâlâ birazcık iyilik varsa açığa çıkarabilmek için. İnsan bu, hayatta bir kez hata yapabilir ne de olsa...</p>

  <p>– Anladınız mı sonunda ? İkimizden hangimiz haklıymışız, gördünüz mü?</p>

  <p>Karısı bir dirsek atarak lafım ağzına tıktı:</p>

  <p>– Bırakın da konuşsun. Bizden ne istediğini söylemesi gereken o şimdi... bakalım ne yapmaya gelmiş...</p>

  <p>– Pekâlâ! - diye sözünü bağladı Zacco, iyi niyet dolu bir gülüşle. - Incil’in yazdığı Müsrif Evlat durumunda geldim<a class="footnoteref" id="k60" href="../Text/dipnotlar.xhtml#n60"><sup>[60]</sup></a>, haydi bakalım! Memnun oldunuz mu?</p>

  <p>Donna Giuseppina pek de memnun değildi. Kocası ilkin ona baktı, sonra kuzen Zacco’ya baktı, ne diyeceğini kestiremedi.</p>

  <p>– Pekâlâ - diye yine söze girişti Zacco. - Haber aldım ki bu akşam şu çocuklar sokakta biraz şamata etmeye niyetlenmişler. Elinizde şu kilerin anahtarları var ya, onların keyfini yerine getirir. Ama bakın, birileri gelip de penceremin dibinde rahatsızlık verirse, ben dilimi tutmam hani. Benim de bildiğim birçok şey var, Don Gesualdo usta gibi tümen tümen düşman edinmek istemem!..</p>

  <p>Karıkoca bakıştılar.</p>

  <p>– Benim ailem var! - dedi yine baron. - Kendi mallarımı savunmak zorundayım... Bağışlayın... Şimdi birbirimizin ayağına çelme takmaya kalkışırsak...</p>

  <p>Donna Giuseppina, aklı almıyormuş gibi söze karıştı:</p>

  <p>– Aman, bunlar nasıl söz öyle?.. Şimdi işlerinize burnumu sokuyorsam bağışlayın, ama yani, sonuçta biz akrabayız...</p>

  <p>– Ben de işte onu söylüyorum ya. Biz akrabayız! Ve birlik olalım, daha iyi... bu devirde!..</p>

  <p>Don Ninì ona elini uzattı:</p>

  <p>– Elbette, canım!.. Saçmalamayalım!..</p>

  <p>Ardından yelkenleri hepten suya indirdi, bir yandan da karısına göz atıyordu...</p>

  <p>– Bu akşam tiyatroya gelin, hep bir arada marş söyleyeceğiz. Bizimle birlikte görsünler sizi. Başrahip de orada olacak. Günah sayılmaz diyor, çünkü Papanın marşı... Sonra oturup konuşuruz... Elini cebine atmak gerek, dostum. Biraz paradan çıkmak, bahşiş falan dağıtmak lazım. Beni görüyor musunuz?</p>

  <p>Ve elinde kilerin anahtarlarını sallıyordu. Kimse kendisine aldırmasa da, bütün o konuşmayı tek sözünü kaçırmadan dinlemiş olan kocakarı bir inatçı çocuk öfkesiyle homurdanmaya başladı, suratı mosmor olsun diye boynunun damarlarını mahsustan şişiriyordu. Yine kavga kıyamet koptu. Geliniyle oğlu ikisi bir ağızdan onu paylıyorlardı; o da kafasını hiddetle sallayarak, onlardan daha fazla bağırmaya çabalıyordu. Rosaria da koşup yetişti, koskocaman kamı, kirli elleri girift olmuş kır saçlarında, inmeliyi o da tehdit ediyordu:</p>

  <p>– Şuna da bakın hele! Kızıl donlu eşekler gibi, laf dinlemiyor! Nesi eksik, ha? Aç kurt gibi yiyor!</p>

  <p>Rosaria öyle, ağzına geleni sayıyordu. O durumda Baron Zacco vedalaşma sırası geldi diye düşündü.</p>

  <p>– Tamam öyleyse, bu akşam, tiyatroda birlikte marş söyleyelim bari.</p>
</body>
</html>