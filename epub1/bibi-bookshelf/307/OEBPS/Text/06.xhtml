<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<!--?xml version="1.0" encoding="UTF-8"?--><html xmlns="http://www.w3.org/1999/xhtml">
<head>
  <meta name="charset" content="UTF-8"/>
  <title></title>
  <link rel="stylesheet" href="../Styles/main.css" type="text/css"/>
</head>

<body>
  <hr class="hr2"/>

  <h2>VI</h2>

  <p>Kilisenin zangocu Don Luca, sırığın ucuna bağlı bir ot demetiyle, büyük mihrabın mumlarını birer birer söndürüyordu, bir yandan da o sıcak saatte kimsecikler bulunmayan kiliseye ikide birde akm eden sokak çocuğu sürüsünü gözden kaçırmıyor, azarlayarak kovalıyordu. Günah çıkarma kulübesinde diz çökmüş duran Donna Bianca Trao, başını uysallıkla eğiyordu; bedenini umutsuz bir kedere terk ediyordu; alçak sesle, iç çekişini andıran sözler mırıldanıyordu. Günah çıkarma kulübesinden okşar gibi bir ses sakin sakin yanıtlıyordu; onun ruhuna sızarak, bunalımları yatıştırmaya, kaygıları hafifletmeye, hataları bağışlamaya; gelecekte, meçhulde, yepyeni bir hayat gibi bir yeni mavilik açmaya yöneliyordu o ses. Öğle güneşi yukarılarda, perdelerden sızıyor, büyük mihrapta Azize Agata’nın göğsünde bir çift iri gül misali açılmış yaralarını çiçeklendiriyordu. Onun üzerine, tövbekâr kız, yüzü bulduğu teselliyle ışıldamış, dua sehpasının kenarına tutkuyla sarılarak yerinden kalkıyor; imanı büsbütün ateşlenmiş, alnını haç biçimi çaprazladığı ellerine yaslayarak, yüreğini o tatlı duyguya bırakıyordu. Uykulu sineklerin vızıltısı, bir günlük ve erimiş balmumu kokusu, ağır bir gevşeklik, bir tür yorgunluk yayılıyordu o yerden, o saatten. Çamaşırcı bohçası üstüne bırakılmış kirli bir şalı andıran bir ihtiyar kadın mihrabın basamaklarında büzülmüş bekliyordu ve homurdanarak ayağa kalktığında Don Luca paylıyordu:</p>

  <p>– Biraz saygı etsenize! Günah çıkarmaya sizden önce gelmiş bir hanım var, görmüyor musunuz?.. Onunkiler Tanrı’nın mahkemesine sizin götüreceğiniz üç buçuk dedikodu değil!.. Aile meseleleri, düşünün bir!.. Önemli işler!</p>

  <p>Günah çıkarma kulübesinin loşluğunda istavroz işareti yapan bir elin beyazlığı seçildi ve Donna Bianca nihayet sendeleyerek ayağa kalktı, ayaklarına kadar inen mantosuna sarınmıştı, yüzü tatlı bir huzurun ışıltısını saçıyordu. Don Luca baktı ki kocakarı çıkıp gitmeye niyetli değil, sırığın ucuyla atkısından dürttü.</p>

  <p>– Hey! Hey! Filomena Teyze!.. Geç oldu bugün, geç. Neredeyse öğle çanı çalacak, papaz da yemeğe gitmek zorunda.</p>

  <p>İhtiyar kadın sersemlemiş halde başını kaldırdı, inatla, şaşkın, aynı şeyi birkaç kez tekrarlattı.</p>

  <p>– Tabii, kiliseyi kapatmak üzereyim. Haydi gidin, anacığım. Bugün mü?.. Yo, bugün olmaz artık! Peder Angelino’nun Passo di Cava’da harmanı var. İş günleri bunlar, canım!</p>

  <p>Uğraşa uğraşa, onu homurdanarak, yemenilerini sürükleyerek göndermeyi başardı. Ardından, rahip kilise odasının kapısına yönelirken, Don Luca, sokak çocuklarını da sıraları ve iskemleleri devirerek, buhurdanı arkalarından fırlatacak gibi yaparak kovalamak zorunda kaldı:</p>

  <p>– Yallah, dışarıya! Dışarıya! Gidin de meydanda oynayın!</p>

  <p>Aynı zamanda altında yaldızlarla, göz kamaştıran pırıl pırıl renklerle ışıldayan Sacramento<a class="footnoteref" id="k19" href="../Text/dipnotlar.xhtml#n19"><sup>[19]</sup></a> mihrabının önünde diz çökmüş dua eden Donna Bianca’nın yanında aşağı yukarı gidip geliyordu. Öksürüyor, boğazını temizliyor, durup söylenerek burnunu siliyordu:</p>

  <p>– Kilisede bile!.. İnsan rahat rahat bir dua edemiyor!..</p>

  <p>Donna Bianca istavroz çıkararak ayağa kalktı, dudakları hâlâ Meryem Ana’ya dualarla kıpırdanıyordu, dışarıya doğru yönelirken zangoç ona doğrudan doğruya yöneldi:</p>

  <p>– Memnun kaldınız mı hanımefendi? Şu Peder Angelino ne mübarek adam, değil mi? Yüreğinizi ferahlattı mı?</p>

  <p>Kız başıyla evet işareti yaptı, hafif bir gülümsemeyle, nazik davranmış olmak için adımlarını ağırlaştırdı.</p>

  <p>– Çok iyi adamdır! Aklına güvenilir bir adam! Size uygun öğüdü ancak o verebilir... Ağabeyiniz Don Ferdinando’dan daha iyi... Don Diego’dan daha iyi, evet efendim!..</p>

  <p>Kilisenin ve çan kulesine çıkan merdivenlerin karanlığında önünü seçmeye alışkın kedi gözleriyle çevresine bakındı ve sesini alçaltarak, değişik bir tonla, büyük bir sır verir edasıyla ekledi:</p>

  <p>– Don Gesualdo Motta’ya ne cevap vermişler, haberiniz var mı? Dün öğleden sonra, Başrahip Lupi ile resmen izdivaç teklifi yollamıştı...</p>

  <p>Bianca başım kaldırmadan kızardı. Onu adım adım izleyerek yere diktiği gözlerine bakan zangoç, daha yüksek perdeden yeniden söze başladı:</p>

  <p>– Olmaz demişler ona... aynen bu söylediğim gibi... Başrahip donakalmış!.. O cevabı kimse beklemiyordu, değil mi?.. Bir yandan başrahip, bir yandan Donna Marianna, bir yandan teyzeniz barones, hepsi onca uğraşmışlardı o iş olsun diye!.. Şu gördüğünüz tahtadan İsa heykeli bile olsa insafa gelirdi! Kimse ağabeyiniz olacak o Don Diego’nun öylesine katı davranacağını sanmıyordu! Kendi halinde, iyi bir beyefendi, insanın yüreğini açabileceği biri gibi görünüyordu!.. Don Ferdinando’yu zaten hiç ağzıma almıyorum, o zavallıcık, çocuktan beter!..</p>

  <p>Gözleri parlayarak, yüzü ateşlenmiş, Donna Bianca’nın yolunu keserek durdurmayı başarmıştı, en önemli sırrı açacakmışçasına sesini daha da alçaltarak:</p>

  <p>– Don Gesualdo aklını kaçırmış gibiydi!.. Diyor ki bunu içine sindiremezmiş! Hasta olacakmış, yemin ederim!.. Onu görmeye Canziria’ya gittim... Buğdayı harman ettiriyordu... - Don Gesualdo, kendinizi böyle kahretmenizin yeri mi?.. Canınızdan olacaksınız, efendim!.. - “Bırakın beni kendi halime, azizim Don Luca, ne bileyim ben!.. Başrahip bana o güzel cevabı getireli beri!..” - İnanın yüz yaşında bir ihtiyara dönmüştü!.. Sakalı uzamış... Yiyip içmekten kesilmiş, uyku tutmaz olmuş...</p>

  <p>O anda kilisede ayak sesleri işitildi. Don Luca anında, sesini sanki bir sağırla konuşuyormuş gibi yükseltti:</p>

  <p>– Bugün Peder Angelino’nun Passo di Cava’da harmanı var. İtiraf edecek daha başka günahınız varsa, Başpapaz Bugno serbest... O da iyi insandır! Tanrı’nın hizmetkârı...</p>

  <p>Sonra sağ elinden okunmuş sular damlayarak, her mihrabın önünde eğilerek, takkesi elinde onlara doğru ilerleyen Başrahip Lupi’yi gördü:</p>

  <p>– Sabah şerifleriniz hayrolsun, muhterem Başrahip! Hangi rüzgâr attı buralara?..</p>

  <p>Başrahip ise, ona yanıt verecek yerde, dağ gelinciğini andıran is rengi sipsivri suratında aptalca bir gülümseyişle Donna Bianca’ya yöneldi.</p>

  <p>– İşlerimiz hayırlı olsun, Donna Bianca! Varlığımızı Tanrı’ya emanet edelim! Şuraya, yakına, Don Gesualdo Motta’ya gidiyordum da, baktım, siz kiliseye giriyorsunuz, dedim ki: İşte Donna Bianca, <i>Kırksaat duası</i><a class="footnoteref" id="k20" href="../Text/dipnotlar.xhtml#n20"><sup>[20]</sup></a> borcunu eda ediyor, benim gibi naçiz bir papaza örnek oluyor...</p>

  <p>– Hazır muhterem Başrahip buradayken!., affettirecek başka günahınız varsa, Donna Bianca...</p>

  <p>– Müteessirim, ama ben günah çıkaramam!.. Piskopos beni günah çıkarmakla görevlendirmedi, biliyor ki vaktim yok...</p>

  <p>Ardından sert bir sakalla kaplı çenesini sıvazlayarak, anlamlı bir gülücükle:</p>

  <p>– Hem sonra ağabeyleriniz de istemezler...</p>

  <p>Donna Bianca, yüzü sanki Çarmıhta İsa heykelinin bulunduğu mihrabı örten perdenin bütün rengini yansıtıyormuş gibi kıpkırmızı, anlamamazlıktan geldi. Başrahip konuyu değiştirerek, yeniden söze girdi:</p>

  <p>– Omuzlarımda onca ağır meselenin yükünü taşıyorum... hem kendimin, hem başkalarının meseleleri... Tam da teyzenizin verdiği bir görevle Don Gesualdo’ya gidiyordum. Baronesle birlikte kotardıkları önemli işten haberiniz var mı?</p>

  <p>Donna Bianca hayır işareti yaptı.</p>

  <p>– Büyük bir iş... Havalideki bütün nahiye arazilerini kiralamak istiyorlar!.. Don Gesualdo’da bir yürek var, bütün bu kiliseden daha büyük!.. Hem de kimlerle birlik olmuş!.. Çok büyük! Çok büyük! Donna Bianca! Sanıldığından çok daha büyük... Onda o muazzam kafa varken, Karun gibi zengin olacaktır!</p>

  <p>Don Luca, kilise giysilerini çıkarırken, başı cüppesinin içinde, kolları havada, boğuk bir sesle, ağzından kaçırdı:</p>

  <p>– Canziria’da topladığı mahsul görülecek şey, görülecek şey!</p>

  <p>– Ya, ya! Demek oradan geliyorsunuz?</p>

  <p>– Evet efendim - diye yanıtladı zangoç, kıpkırmızı suratını giysisinden çıkararak; bozulmuştu. - Öylesine, bir dolaşayım dediydim... Kiliseye iane toplamak için her yıl giderim de... Don Gesualdo zaten Azize Agata’ya bağlıdır!</p>

  <p>– Altın gibi bir yüreği var! - diye atıldı başrahip. - Cömert, hayırsever!.. Yazık ki...</p>

  <p>Ve eliyle ağzını kapattı.</p>

  <p>– Ben de Donna Bianca’ya bunu söylüyordum!., diye arka çıktı Don Luca cesaretlenerek, ufacık gözleri yine çakmak çakmaktı.</p>

  <p>– Her neyse, bu kadarı yeter! Yeter! Herkes kendi evinde dilediği gibi karar verir! Şimdi sizi kendi meselelerinizle bırakıyorum. Don Diego ile Don Ferdinando’ya çok selamlar!</p>

  <p>Donna Bianca sıkılmıştı, o da gitmeye niyetliydi; ama zangoç onu alıkoydu:</p>

  <p>– Bir dakika! Aziz Giovanni Battista yortusundan önce Tanrı’nın affına mazhar olmak isterseniz, Rahip Angelino’ya ne diyeyim...</p>

  <p>Başrahip de ısrar ediyordu:</p>

  <p>– Yo, yo, siz kalın, Donna Bianca, siz kendi işinize bakın.</p>

  <p>Sonra, o dışarı çıkıp kapıyı ardından kapansın diye bırakınca, Don Luca gözünü kırptı:</p>

  <p>– Öyle mi? Peki Don Gesualdo’ya ne diyeyim, kendisini görürsem... tesadüfen yani?..</p>

  <p>Kız kararsız görünüyordu. Adım adım kilisenin kapısına doğru yaklaşmaktaydı, adamın ısrarından sıkılmış gibi gözlerini yere dikmişti.</p>

  <p>– Ağabeylerim madem olmaz demişler...</p>

  <p>– Ağabeyleriniz saçmalamışlar! Keşke sizi elinizden tutup da Canziria’ya götürebilsem, atalarınızın bütün o is tutmuş portreleri kadar değerli değil mi, gösterebilsem!.. Af buyrun, Donna Bianca!.. Zatıâlinizin iyiliği için söylüyorum... Ağabeyleriniz is tutmuş portrelerle gururlanıyorlar, çünkü ihtiyarlar... onların nasıl olsa bir ayağı çukurda!.. Ama siz gençsiniz, sonunuz ne olacak? İnsan kız kardeşini böyle heba etmemeli!.. Böylesi bir kocayı kapınıza Tanrı’nın inayetinin elçisi olan Aziz Giuseppe bile göndermez bir daha!.. Ağabeyleriniz olmaz demekle delilik etmişler!.. Zırdelilik!.. Havalinin bütün arazisini o alacak, Don Gesualdo alacak!.. Hem sonra her işte payı var. Bir tek duvar örülmüyor ki onun bir kazancı olmasın... Yeryüzünde Tanrı mübarek! Köprüler, değirmenler, imalathaneler, karayolları!.. O şeytan dünyanın altını üstüne getiriyor! Yakında da Militello’ya değin arabayla gitmek mümkün olacak, önce Tanrı geliyor ardından Don Gesualdo MottaL Karısı sabahtan akşama arabalarda gezecek!.. Yolu altın döşeli olacak, yemin ederim! Rahip Angelino da size bu benim söylediğimi öğütlemiş olmalı... Günah çıkarmak gizlidir diye hiç kulak vermedim tabii, ama Peder Angelino aklı başında adamdır... Size iyi bir kocaya varmanızı öğütlemiştir... O suretle Tanrı’nın inayetine erersiniz.</p>

  <p>Donna Bianca ona şaşkın şaşkın baktı, Trao’ların sivri çenesi titriyor gibiydi. Ardından yaşlarla dolmuş gözlerini çarmıha gerilmiş İsa heykeline kaldırdı, solgun dudakları acılı bir kırışıklıkla kilitlenmişti. Neden sonra o kanı çekilmiş dudaklarla, alçaktan yanıtladı:</p>

  <p>– Ağabeylerim evin efendisidir... karar vermek onların hakkıdır...</p>

  <p>Don Luca ileri sürebileceği mantıklı nedenleri tüketmişti, bir an şaşalar gibi oldu, kaçmasın diye kızın önüne dikilmişti, boğazına düğümlenip kalmış onca iyi gerekçeden ötürü boğuluyordu; kekeliyor, elini kolunu oynatıyor, öfkeyle kafasını kaşıyor, zayıf noktasını yakalayabilmek istercesine kızı tepeden tırnağa süzüyor, birleştirdiği ellerini tehditle, yalvararak onun önünde sallıyordu. Sonunda patlak verdi:</p>

  <p>– Aman ya Rabbi, adalete sığar mı bu? Sizi öylesine seven dürüst bir adama böyle azap çektirmek adalete sığar mı?.. Talihini böyle tepmek?.. Af buyrun, Donna Bianca! Ben sizin iyiliğiniz için söylüyorum... Düşünmesi gereken sizsiniz! Sonuçta vesayet altında değilsiniz ya!.. Sizin için üzülüyorum... ailenizin iyi bir hizmetkârı olduğum için... soylu bir aile!.. Ne yazık ki eski hali kalmamış!.. Şimdi elinize Trao’ların ismini yeniden yüceltme imkânı geçti!.. Buna talihini tepmek denir!.. Tanrı’nın inayetine şükürsüzlük etmek denir buna.</p>

  <p>Kız kararsız, başını önüne eğmiş, hâlâ kapıya doğru ilerliyordu. Don Luca ensesinde, coştukça coşuyor, her seferinde tonunu değiştirerek her yolu deniyordu:</p>

  <p>– Hem öyle günler oluyor ki, Donna Bianca!.. Evinizde öyle günler de oluyor ki!.. Yeter, af buyrun, ben bunu ağzıma alıyorum, çünkü karımla birlikte hep oradayız, size yardıma geliyoruz... Ya siz bu dünyada var mısınız, yok musunuz, onu bile unutan akrabalarınıza ne demeli!.. Tanrı’nın kışında öyle günler geliyor ki!.. Bu kadarı yeter! Halbuki kasabanın kraliçesi olabilirsiniz! İyice düşünün. Sizin gönlünüz olsun diye Don Gesualdo gökyüzünden güneşi, ayı indirirdi!.. Gözü dünyayı görmez olmuş!.. Gören de çıldırmış der.</p>

  <p>Donna Bianca başını dikmiş, o anda kiliseye giren birisinin kapıdan kaldırdığı örtünün yüzüne birden vurur gibi olduğu alevle ayaküstü durakalmıştı. Zayıf, solgun yüzlü bir kadın belirdi; kir pas içinde, saçı başı birbirine karışmış, perişan etekliği sıska baldırlarının üstünde gebelikten ötürü havaya kalkıyordu; ömründe o koca karnı ortada dolaştırmaktan başka iş yapmamıştı sanki - yumurtaların üstünde otura otura aptallaşmış bir kuluçka tavuk, sapsarı, mukavvalaşmış, sivri suratında bir çift ufacık yusyuvarlak göz ve çenesinin altında bağlanmış eski püskü bir hasta mendili; ulu Tanrı’nın evinde kendini evinde sayan biri olduğundan, sırtına başka şey almamıştı. Daha eşikten başladı sanki doğum sancıları tutmuş gibi inlemeye:</p>

  <p>– Don Luca?.. Öğle çanını çalmıyor musunuz?.. Hani tencere neredeyse kaynayacak da.</p>

  <p>– E, sen de niye o kadar erken koydun kaynamaya? Güneş hâlâ burada, eşikte... Öğle çanını vaktinden önce çaldım mı başrahip kıyameti koparıyor... Bu seferlik... madem vakti geldi... al sana çan kulesinin anahtarı.</p>

  <p>Don Luca, cüppesi hâlâ koltuğunun altında, karısıyla çekişiyordu; kadının karnı ne kadar şişkinse, o da kirloz cüppesinin içinde bir o kadar kurumuş kalmıştı:</p>

  <p>– Senin saatin şuranda, karnında!.. Aklın fikrin yemekte!.. Ama o iş için Tanrı’nın rızası gerek!.. Kasaba halkı hâlâ sokakta... bak işte Burgio’nun çocukları şurada!..</p>

  <p>– Onlar da bekliyorlar!.. - diye sızlandı karısı, hep aynı ses tonuyla. - Öğle çanını çalın diye bekliyorlar... - Ve karnı önde, kendisi ardında, yürüdü gitti.</p>

  <p>– Don Gesualdo’nun yeğenleri! - diye yine başladı zangoç, geri dönerken Donna Bianca’ya imalı bir göz kırptı. - Orada durmuşlar, bizi gözetliyorlar!.. Anaları, Speranza bacı mahsus yolluyor, her yapıp ettiğimizden haberdar olmak için! Gözünü mallara dikmiş o kadın!.. Sanki kendisininmiş gibi!.. O da kendince planlar yapmıştır!.. Bana rast geldiğinde canımı alacak gibi bakıyor!..</p>

  <p>Kapının örtüsünü kaldırmak içinmiş gibi Donna Bianca’nın önünden ilerledi, niyeti onu bir an daha alıkoymaktı:</p>

  <p>– Zavallı adam insanın yüreğini sızlatıyor!.. Yüzünü gören de hasta sanır!.. Hiç durmadan bana sizden söz etti... Diyor ki belki de Başrahip Lupi iyi aracılık edememiş... sizinle kendisi konuşmak istiyor... bizzat görmek için... duymak için...</p>

  <p>Donna Bianca’nın yüzünü ateş bastı.</p>

  <p><i>-</i> Âşık olmuş işte, ne yaparsınız? Çılgınlar gibi âşık. Siz yeniden ağabeylerinizle konuşmalısınız. Ona iyi bir söz göndermelisiniz... daha Hıristiyanlığa sığar bir cevap... Öğleden sonra ben kendim gelir, sizden alırım, Don Ferdinando ile Don Diego yatmışlarken... Meryem Ana’ya çiçek getirme bahanesiyle... Olur mu? Ne dersiniz?</p>

  <p>Kız perdenin altından geçerken çarçabuk başım eğdi ve dışarıya çıktı. Don Luca elini cebine atacak sandı ve peşinden koşup sözü sürdürdü:</p>

  <p>– Ne yapıyorsunuz? Hayır! Gücenirim ama! Başka bir sefer... daha sonra... eliniz açılınca... En iyisi karımı göndereyim diye düşündüm, cevabınızı almaya, hanımefendi. Ağabeyleriniz beni eve girip çıkarken görünce başrahip gönderiyor sansınlar istemiyomm.</p>

  <p>Akşam duasından sonra kilisedeki hizmetini alelacele tamamlayıp doğru Canziria’ya koştu: Yokuş yukarı beş millik yol, ya sabır, Don Gesualdo’nun aşkına, doğrusu o bunu hak ediyordu!</p>

  <p>– Düşmek üzere, Don Gesualdo! Henüz bana ağzıyla açıkça evet demedi; ama tereddüt ettiği besbelli, olgunlaşmış armut gibi. Ben bu işleri iyi bilirim, çünkü her gün kilisede günah çıkarmaya gelen kadınları görüyorum... er ya da geç... Bana çok ter döktürdü!.. Ama şimdi diyorum ki armut olgunlaştı! Şöyle bir daha silkelendi mi, kollarınızın arasına düşer, sözüme inanın! Kasabaya koşup demiri tavındayken dövmelisiniz.</p>

  <p>Yine de Don Gesualdo o anda önüne gelen aşk elçisini pek öyle sevinçle karşılamadı:</p>

  <p>– Görüyorsunuz, Don Luca, bütün mahsulüm harman yerinde... Geceden beri ayak üstündeyim... Buğdayı gönlümce savurmak için rüzgâr her zaman istediğim gibi esmez!..</p>

  <p>Harman yeri bir meydan genişliğindeydi. On katır birden çevrede hiç durmadan koşturuyordu; katırların peşinde de Nanni l’Orbo ile Brasi Camauro koşturuyorlardı, dizlerine kadar ekin tozuna batmış, soluk soluğa, seslenerek, türkü çığırarak, bağırarak. Bir yanda, beyaz bir bulutun içinde, yabalarla silahlanmış, gömlekleri havada savrulan bir sıra köylünün, buğdayı kürekledikleri görülüyordu; Carmine Dayı ise, ekin yığınının tepesinde, güneşten kapkara kesilmiş, yukardan aşağı demet demet sap yağdırıyordu. Çevredeki ekili tarlalardan dakika başı yine ekinlerle yüklü yeni yeni kızaklar geliyordu; genç köylüler buğdayı çuvallara doldurup ambara taşıyorlardı, orada her yirmi kilede “Yaşasın Meryem Ana!” diye haykıran Pirtuso’nun nakaratı hiç kesilmiyordu. Dört bir yanda tavuk sürüleri kanat çırpıyordu, güvercin sürüleri havayı bulut gibi kaplıyordu; sıskası çıkmış eşekler feri sönmüş gözleriyle açlıkla samanlara saldırıyorlardı; oraya buraya daha başka yük hayvanları dağılmıştı; şarap testileri handiyse yangın söndürmeye gider gibi elden ele dolaştırılıyordu. Don Gesualdo durup dinlenmek nedir bilmiyordu, elinde bir alay çetele, çuvallara konan buğdayı işaretliyor, her şarap fıçısı için bir haç çiziyor, gelen kızakları sayıyor, Diodata’yı azarlıyor, simsarla tartışıyor, yüzünü ateş basmış, mintanının düğmeleri açık, boynuna bir pamuklu mendil bağlı, başında eski püskü bir hasır şapka, kan ter içinde, kısılmış sesiyle uzaktan adamlara bağırıyordu.</p>

  <p>– Halime bakın, Don Luca, kaybedecek zamanım mı var şimdi!.. Şarabı, buraya! Don Luca’ya içecek bir şey verin!.. Tamam, tamam, gelirim; ama ne zaman gelebilirsem artık... Şu anda dünya yıkılsa yerimden kıpırdayamam!.. Diodata!.. Bak, rüzgâr alevi harman yerine yaklaştırıyor ya Rabbim sen yardım et!.. Hayır, Don Luca! Ağabeyleri reddetti diye kızmış değilim... Gelin buraya, yanıma yaklaşın, kendi meselelerimizi millete ilan etmenin âlemi yok!.. Herkes kendi kafasıyla düşünür... Ama kararı verecek olan Bianca’dır... Madem evet diyormuş, ben geri çekilmem... Ama bugün gelemem... ne de yarın... Peki! Öbür gün!.. Öbür gün zaten şu kira işi için geleceğim, onu da konuşuruz.</p>

  <p>Don Luca önceden iki satır bir şey yazıp göndermesini tavsiye etti:</p>

  <p>– Karım hiç kuşku uyandırmadan, onu el altından Donna Bianca’ya veriverir. Şöyle güzel bir mektup, hani kızları etkileyen cinsten iki üç söz! Anlıyor musunuz, efendim? Ciolla’nın elinden gelir... Sizin kafanızı ağrıtmadan bugün ben kendim Ciolla’ya gizlice söyleyiveririm; iyi bir etki yapmış olursunuz. Sonra Ciolla’ya bir şişe şarap verip çenesini kapattırırsınız.</p>

  <p>Don Gesualdo mektup fikrini kesinlikle kabul etmedi:</p>

  <p>– Şaraba kıyamadığımdan değil; ama nedir bana anlattığınız bu hikâyeler? Onun işine geliyorsa, o kadar boş lafa ne lüzum var.</p>

  <p>– Tamam! Tamam! - diye konuyu kapattı Don Luca. -Hani işi sağlama bağlarız diye söylemiştim. Ama emir sizin.</p>

  <p>Don Luca yanında bir kuzu, elinde bir tekerlek peynir, pek memnun döndü. İhtiyaten mesajı iletmeye bir bahaneyle karısını gönderdi:</p>

  <p>– Kocamla konuştuğunuz hani o konu var ya, hanımefendi, diyor ki, günah çıkaran rahip cevabı almaya öbür gün gelecekmiş!.. Rahip cevabı pazara bekliyor!..</p>

  <p>Sokak kapısının açıldığını işiten Don Ferdinando o anda hayalet gibi beliriverdi.</p>

  <p>– Günah çıkaran rahip!.. - diye yeniden aldı sözü Bayan Grazia, kimse kendisine bir şey sormadan. - Donna Bianca günah çıkarmak istemişti de!.. Rahip bugün olmaz diyor... Yarın da olmazmış... Pazar günü olurmuş, eğer siz <span style="text-decoration:underline;">hazır</span>ım diye haber yollarsanız...</p>

  <p>Kadının ruhunu okumak istermiş gibi bakan Don Ferdinando’nun fal taşı gibi açılmış kuşkulu, tedirgin gözlerinin altında zavallıcığın eli ayağına dolaşıyor, kekeliyor, sözleri araştırıyordu. Ardından, baktı ki beriki upuzun boyuyla susuyor; yerinden kımıldamıyor, o da sustu; ağzı açık, elleri karnının üstünde, havalara bakınmaya koyuldu. Bianca, konuyu kapatmak için kadını kilere götürdü, önlüğüne bakla doldurdu. Don Ferdinando hep peşlerinde, topuklarına yapışmış, sessiz, kuşkulu, her köşeyi gözden geçiriyordu. Bakla yığınağının üstüne o da eğildi, gövdesiyle sardı, gözüyle ölçtü, elleriyle yokladı. Zangocun karısı önlüğü koskocaman karnının üstünde tutarak gittikten sonra da başladı söylenmeye:</p>

  <p>– Çok fazlaydı!.. Fazla verdin!.. Neredeyse bitmek üzere!.. Teyzen Noel’den önce artık başka bakla göndermeyecektir!.. Kız kardeşi gitmeye niyetleniyordu; ama o kileri araştırmayı, karıştırmayı, içindekileri denetimden geçirmeyi sürdürüyordu; bir halkaya asılı bir çift incecik sucuk; fareler kemirmiş bir tekerlek peynir; bir rafta çürüyüp kalmış birkaç armut; içine yirmi <i>cafisu</i><a class="footnoteref" id="k21" href="../Text/dipnotlar.xhtml#n21"><sup>[21]</sup></a> sığacak bir kapta sallanan ufak bir yağdanlık; ambar gibi koskocaman bir sandığın köşesinde topu topu bir çuvalcık un; hâlâ Rubiera’nın buğdayını bekleyen büyük hasır sepet.</p>

  <p>Sonunda yeniden başladı:</p>

  <p>– Tanrı’nın inayetine muhtacız!.. Evde doyurulması gereken üç boğazız!.. Az mı sanıyorsun? Diego için biraz da et suyu lazım... Ne zamandır halini hiç beğenmiyorum!.. Yüzü ne halde, gördün mü? Tıpkı rahmetlinin yüzü, hatırlıyor musun?.. Hani yatağa bir yattı da, bir daha kalkmadıydı! Doktor da gelmiyor artık, vizitesini ödeyemeyiz diye korkuyor... Rahmetlinin son hastalığında onca paramızı yedikten sonra!.. Rubiera Teyzen de dünyada var olduğumuzu unuttu... Sganci Teyzen desen o da onun aynı.</p>

  <p>Böyle söylenerek adım adım kız kardeşinin peşi sıra gidiyor, eğilip eğilip Grazia’nın önlüğünden düşürdüğü bakla tanelerini topluyordu. Derken, bir düşten ayılırcasına sordu:</p>

  <p>– Sen niçin Rubiera Teyzene gitmez oldun? Diego’nun iyi halde olmadığını biliyor, bir çift güvercin olsun gönderirdi... ona biraz et suyu kaynatırdık...</p>

  <p>Bianca’nın yüzüne ateş bastı ve gözlerini yere indirdi. Don Ferdinando bir an ağzı açık, gözlerini kırpıştırarak onun yanıtını bekledi. Ardından kilere geri döndü, yerden topladığı baklaları yerine koydu. Az sonra kız onun yine aynı şaşkın haliyle karşısına dikildiğini gördü.</p>

  <p>– Zangocun karısı bir daha gelirse hiçbir şey verme! Sülük gibi insanın kanını emiyor bunlar! Baklaların sonu gelmek üzere, gördün mü?.. Bir şey daha diyeceğim... Sganci Teyzene gidip birazcık zeytinyağı almalısın... ödünç yani... Ödünç istediğini iyi anlat, çünkü avuç açmak bizim harcımız değildir... Teyzenin aklına gelmemiş de ondan... Çok geçmez, karanlıkta kalırız... Diego da hasta... bütün gece!</p>

  <p>Ve şaşkın yüzünde belirsiz bir dehşet ifadesiyle, elleri ve başıyla hâlâ birtakım işaretler yapıyordu. Ara sıra uzaktan Don Diego’yu tüketen öksürük işitiliyordu; kapılardan, koridor boyunca, evin her yanında, amansız ve acılı... Bianca her seferinde yerinden sıçrıyor, kalbi sıkışarak eğilip kulak veriyordu ya da kulaklarını tıkayarak, korkmuş gibi kaçıyor, gidiyordu.</p>

  <p>– Yüreğim kaldırmıyor, hayır! Yüreğim kaldırmıyor!..</p>

  <p>Neden sonra, Don Ferdinando ağabeyinin kötüleştiğini söylediği gün, Tanrı onun önüne çıkacak gücü verdi, kir pas içindeki odacığında, o köpek döşeğini andıran yoksul yatağında uzanmıştı. Don Diego ne daha iyi, ne daha kötüydü. Oracıkta öylece Tanrı’nın emri yerine gelsin diye bekliyordu, bütün Trao’lar gibi, yakınmadan, yazgısından kaçmaya çabalamadan, yalnızca başkalarını rahatsız etmemeye, kendi dertlerini ve sefaletini kendine saklamaya özen göstererek. Kız kardeşinin girdiğini görünce başını döndürdü, mukavvalaşmış yüzüne bir gölge iner gibi oldu. Sonra eliyle yatağa yaklaşmasını işaret etti.</p>

  <p>– Daha iyiyim... daha iyiyim... zavallı Bianca!.. Ya sen nasılsın?.. Neden hiç görünmedin?.. Neden?..</p>

  <p>O bir deri bir kemik kalmış, yoksul bir hastanın pasaklı eliyle kızın başını okşuyordu. Avurdu avurduna geçmiş, kırçıl kıllarla kaplı yanaklarında bir kor rengi kalmıştı.</p>

  <p>– Zavallı Bianca!.. Ben hep senin ağabeyinim, biliyorsun!.. Seni pek çok seven ağabeyin... zavallı Bianca!</p>

  <p>– Don Ferdinando dedi ki... - diye kekeledi kız çekinerek. - Biraz et suyu ister miydiniz?..</p>

  <p>Hasta ilkin sırtüstü, havaya bakarak, hayır işareti yaptı. Ardından başını çevirdi, boş, isli gibi görünen çukurlarının dibinden hırslı gözlerini yüzüne dikti.</p>

  <p>– Et suyu mu dedin? Et var mı sanki?..</p>

  <p>– Teyzeme birini yollayacağım... Sganci Teyzeme!., diye acele yanıtladı Bianca, birden yanaklarını ateş basmıştı. Ağabeyinin yüzünü de benzeri bir alev yalamıştı.</p>

  <p>– Hayır! Hayır!., istemem.</p>

  <p>Doktor da istemiyordu:</p>

  <p>– Hayır, hayır! Doktor bana ne yapsın?.. Hepsi sahtekâr!.. İnsandan para sızdırsınlar... Asıl doktor yukarıda!.. Tanrı’nın iradesi neyse o olur... Hem zaten kendimi daha iyi hissediyorum...</p>

  <p>Sahiden de birkaç gün sonra iyileşir gibi oldu: Sganci Teyze’nin gönderdiği lezzetli et suyu ile birazcık yıllanmış şarap yataktan kalkmasına yardımcı oldu, ama hâlâ perişandı, güçlükle soluk alıyordu. Donna Marianna da bizzat ziyaretine geldi; sevecen, iyi niyetli yüzünde sevgi dolu bir sitemle:</p>

  <p>– Nasıl olur? Siz bu haldesiniz de benim hiç haberim olmaz? Türklerin arasında<a class="footnoteref" id="k22" href="../Text/dipnotlar.xhtml#n22"><sup>[22]</sup></a> mıyız yoksa? Biz akraba mıyız, değil miyiz? Hep gizlilik! Hep gölgeliklere çekilmiş, yabani, ah siz Trao’lar yok musunuz siz!.. Ayılar gibi bu ine tıkılmışsınız! Günün birinde birdenbire sizi ölüp gidivermiş bulacaklar da bütün akrabalarımız için yüzkarası olacak!.. Hem şu evlilik işi için de bana tek söz söylemediniz!..</p>

  <p>Ve bir başka nakarat tutturdu: Deli miydiler neydiler, öylesi bir teklifi reddediyorlardı?.. Don Gesualdo Motta gibi servet edinmenin yolunu tutmuş biri!.. - Don Gesualdo! Evet efendim! Bırakın delileri kendi hallerine!.. Görüyorsunuz sizi ne hale soktular!.. Size her türlü yardımı yapabilecek bir kayınbirader... sizi onca geçim sıkıntısından kurtaracak biri!.. Ah!.. Ah!..</p>

  <p>Donna Marianna çevresindeki küçücük kasvetli odacığa bakıp bakıp başını sallıyordu. Öbürleri gık demiyorlardı: Bianca’nın başı önüne eğilmiş; Don Ferdinando baykuş gözlerini ağabeyinin üstüne dikmiş, o konuşsun diye bekliyordu.</p>

  <p>Don Diego ilkin şaşaladı, söylendi:</p>

  <p>– Don Gesualdo usta, ha!.. O kadar mı düştük!.. Don Gesualdo usta Trao’ların kızıyla evlenmek istiyor, ha!..</p>

  <p>– Elbette, ya! Onunla kim evlensin istiyorsunuz peki?.. Drahomasız mı? O da artık çocuk sayılmaz!.. Düpedüz hainliktir bu!.. Siz ve kardeşiniz gözlerinizi yumunca o ne olacak?.. Ele güne hizmetçi, mi? Rubiera Teyze’ye ya da bir başkasına hizmetçi, ha?..</p>

  <p>Don Diego, o haliyle yatağından kalktı, sırtında fanila gömleği, başı bir mendille sarılı, çırpı gibi bacakları yıpranmış donunun içinde saz gibi titriyor: Perperişan bir adam! Gözleri iri iri açılmış, sözleri, hareketleri tutarsız, öksürüyor, zorlukla soluk alıyor; burnunu borazan gibi öttürerek sümkürüyordu.</p>

  <p>– Don Gesualdo usta!.. Bu da mı başımıza gelecekti, Trao ailesinden biri Don Gesualdo ile mi evlenecekti! Sen razı olur musun, Bianca?.. Söyle... Sen buna razı olur musun?..</p>

  <p>Bianca benzi kül gibi, gözlerini yerden kaldırmaksızm, ağır ağır başıyla evetledi.</p>

  <p>Don Diego titrek kollarını havada oynattı, başka söyleyecek tek söz bulamadı. Don Ferdinando da soluksuz kalmıştı, Don Diego Bianca’yı ikna etmeyi başaramayacak diye dehşet içindeydi.</p>

  <p><i>-</i> Size başka ne diyeyim ben? - diye ünledi teyze. - Sizler gibi ihtiyarlayıp gitmesi onun için parlak bir gelecek mi olur sanıyorsunuz... onca yokluk içinde?.. Bağışlayın, ama ben akrabayız diye burnumu sokuyorum... Size yardımcı olmak için ben de elimden geleni ardıma koymuyorum... ama sonuçta sizler için de hoş bir şey değil... Şimdi talih yolunuza çıkmış ve ne yapıyorsunuz, bir tekme savuruyorsunuz... Bağışlayın, ama ben buna saçmalık derim!</p>

  <p>Don Diego ansızın, bir ilham gelmiş gibi başladı gülmeye; göz kırpıyor, ellerini ovuşturuyor, başıyla pek manidar işaretler yapıyordu.</p>

  <p>– Tamam! Tamam!.. Mesele bundan mı ibaret?.. Yani şu anda biraz sıkıntıdayız diye mi?.. Söyle, ağır geliyor demek, ha?.. Böyle geçim sıkıntısında yaşamak sana ağır geliyor, ha?.. Gelecekten korkuyorsun, ha?..</p>

  <p>İskelete dönmüş eliyle kıllı çenesini ovuşturdu, yine göz kırpıyor, solgun gülümsemesini kurnazlaştırmaya çabalıyordu.</p>

  <p>– Gel buraya... Başka şey demiyorum!.. Siz de gelin, teyze!.. Gelin de bakın!..</p>

  <p>Zangır zangır titreyerek bir iskemleye tırmandı; duvarda, pencerenin üstündeki bir ufak dolabı açtı ve içinden tomar tomar dosyalar, parşömenler -dava evrakı- çıkardı; işte onlar; İspanya Kralı’ndan haklarını alabilmelerine yarayacak parayı temin ettiklerinde, ailenin kavuşacağı büyük servetin kaynağı olacaktı: Sararmış, yıpranmış, toza batmış ciltlerdi, her sayfayı çevirdikçe öksürük tutuyordu. Yatağın üstüne de çarşaf gibi bir soyağacı açıp yaymıştı: Aile ağacının kökleri özünü çapkın bir kralın kanından alıyordu, armasında da o görülüyordu - kırmızı fondaki bir şeridin üstünde üç tane altın zambak vardı, bir de ilk günahı işleyen kadını yücelten deyiş: <i>Virtutem a sanguine traho</i><a class="footnoteref" id="k23" href="../Text/dipnotlar.xhtml#n23"><sup>[23]</sup></a><i>.</i></p>

  <p>Gözlüğünü takmış, dirseklerini yatağın kenarına dayamış, yüzükoyun duruyordu, gözleri morarmış çukurlarının dibinde kor gibi yanıyordu:</p>

  <p>– Altı yüzyıllık faiz borçları var bize!.. İyi bir para!.. Her türlü sıkıntıdan ebediyen kurtulacaksınız!..</p>

  <p>Bianca, gamlı günleri savuşturmaya yarayan o tür lafların arasında büyümüştü. Kırık dökük masaların, topal sandalyelerin üstünde hep o yıpranmış kâğıt tomarlarını görmüştü. O yüzden hiç yanıt vermedi. Ağabeyi nihayet yüzünde hayırsever ve hüzünlü bir gülümseyişle, başını ondan yana çevirdi.</p>

  <p>– Ben sizler için söylüyorum... seninle Ferdinando için... Hiç değilse sizler yararını göreceksiniz... Bana gelince... ben yolun sonuna vardım zaten... Al... anahtarı sen al!.. Sende kalsın!</p>

  <p>Sganci Teyze, o sözleri işitince, ilkin zemberek gibi yerinden fırladı:</p>

  <p>– Sevgili yeğenim, aynen çocuk gibisiniz! - Fakat derhal sakinleşti, bir çocuğa laf anlatmaya çalışan birinin hoşgörülü gülümseyişiyle. - Tamam!.. Pek güzel!.. Ama bu arada onu şimdi önünüze gelen adamla everin, sonra da Karun gibi zengin olursanız, oh, ne âlâ.</p>

  <p>Don Diego kız kardeşinin anahtarı almadığını görünce kararsız kaldı, sonra yeniden başa döndü:</p>

  <p>– Sen de mi, Bianca?.. Sen de mi evet diyorsun?..</p>

  <p>Kız bir iskemleye yığılmıştı, sessizce başını eğdi.</p>

  <p>– Pekâlâ öyleyse!.. Madem sen istiyorsun... madem bekleyecek cesaretin yok...</p>

  <p>Donna Mariannina Don Gesualdo’nun avukatlığım yapmayı sürdürüyordu; o evlilik bir altın fırsattı, hepsi açısından talih kuşuydu; gözleri yaşlarla parlayarak pencereden dışarıya bakan yeğenini kutluyordu; hatta şaşkına dönmüş, hepsini teker teker süzen Don Ferdinando’ya bile yöneliyordu; gözlerini kız kardeşine dikmiş, tepeden tırnağa titreyen</p>

  <p>Don Diego’nun omuzuna vuruyordu. Bir an geldi, teyzenin sözünü kesti, kekeleyerek:</p>

  <p>– Bianca ile baş başa bırakın beni... Kendisine bir çift sözüm var... Yalnız bırakın bizi...</p>

  <p>Teyzesiyle Don Ferdinando dışarıya çıktıktan sonra, canlı cenazeye dönmüş ağabeyiyle yüz yüze kalan kız, korku içinde gözlerini kaldırdı.</p>

  <p>Biçare adam kız kardeşini daha da keskin, daha da derin bir acıyla süzdü, son söyleyeceğini eklemeden biraz daha tereddüt etti. Sonra onun ellerini tuttu, başını sallayarak, söz söyleyemeden dudaklarını kıpırdattı.</p>

  <p>– Doğruyu söyle bana, Bianca!.. Niçin evinden çıkıp gitmek istiyorsun?.. Niçin ağabeylerini terk etmek istiyorsun?.. Biliyorum! biliyorum!.. Ötekinin yüzünden!.. Başına gelen felaketten sonra bizimle kalmaktan utanıyorsun!..</p>

  <p>Sesinde ve yüzünde sonsuz bir ıstırapla, acı gözyaşları sakalının diken diken kırçıl kılları arasından süzülürken başını sallamayı sürdürüyordu.</p>

  <p>– Tanrı affeder... Ferdinando’nun bir şeyden haberi yok!.. Ben... ben... Bianca! Seni kızım gibi severim!.. Sen benim kızmasın... Bianca!..</p>

  <p>Gözyaşları boşandı, daha fazla konuşamaz oldu.</p>

  <p>Kız, canlıdan çok ölü gibi, başını ağır ağır salladı, şu sözleri geveledi:</p>

  <p>– Hayır... Hayır... Onun için değil...</p>

  <p>Don Diego kız kardeşinin ellerini yavaş yavaş bıraktı, ikisinin arasında bir uçurum açılmış gibi oldu.</p>

  <p>– Madem öyle!.. Ne istiyorsan yap... ne istiyorsan yap...</p>

  <p>Sonra ona sırtını döndü; beli bükülmüş, başka bir şey <span style="font-size: 0.93em; text-indent: 1em;">eklemeden bacaklarını sürükleyerek uzaklaştı.</span></p>
</body>
</html>