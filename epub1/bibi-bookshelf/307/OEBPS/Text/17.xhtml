<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<!--?xml version="1.0" encoding="UTF-8"?--><html xmlns="http://www.w3.org/1999/xhtml">
<head>
  <meta name="charset" content="UTF-8"/>
  <title></title>
  <link rel="stylesheet" href="../Styles/main.css" type="text/css"/>
</head>

<body>
  <hr class="hr2"/>

  <h2>I</h2>

  <p>Aradan topu topu altı ay geçmişti ki, Don Gesualdo’nun başına yeni dertler açıldı. Isabella kendini öldürmekle tehdit ediyordu; damadı başını alıp Krallığın dışında yolculuklara çıkmıştı ve karakter uyuşmazlığını ileri sürerek ayrılma davası açmaya<a class="footnoteref" id="k54" href="../Text/dipnotlar.xhtml#n54"><sup>[54]</sup></a> kalkışmasından korkuluyordu. Daha başka dedikodular gizlice zavallı babanın kulağına kadar geldi, adamcağız apar topar düşesin sağlık nedenleriyle kapatıldığı Carini villasına koştu. Geri döndüğünde on yaş ihtiyarlamıştı, olup biteni kavrayamayan karısına çattı; içinden Cirmena ile tüm akrabalara lanet okuyordu, ona üzüntüden başka şey vermemişlerdi; durumu halletmek, damat beyi etek dolusu para dökerek yatıştırmak için noterin peşinden koşmak zorunda kaldı. Zavallıcığa büyük bir darbe oldu. Karısına, boşu boşuna büsbütün kahrolmasın diye asıl nedenini söylemedi; her şeyi içine attı; ama kendi kendini yiyordu; sanki insanlar onu parmaklarıyla gösteriyorlarmış gibi geliyordu; yalnız başınayken düşünecek olduğunda ya da Cirmena olacak o haine rastladığında, kanının beynine sıçradığını hissediyordu. Köylü olmasına köylüydü gerçi; ama öylesi utançlara alışkın değildi! O arada düşes kızı varını yoğunu tüketiyordu. Her şeyden önce ona drahoma olarak verdiği Canziria, Alìa ve Donninga toprakları; onları yeniden gördüğü her seferinde yüreği kan ağlıyordu, şuna buna kiralanmış, lokma lokma parçalanmışlardı, kendisinin bir araya getirmek için verdiği onca emekten sonra şimdi sahiplerinin gözünden ırak, doğru dürüst bakılmıyor, doğru dürüst işletilmiyorlardı, sahipsiz kalmış gibiydiler. Zaman zaman kulağına daha başka kötü haberler de geliyor, atsineği gibi, eşekarısı gibi musallat oluyor, rahat huzur bırakmıyorlardı; kasabada diyorlardı ki dük hazretleri o arazilere dolu yağar gibi, iki eliyle birden borç yağdırıyormuş, kendi topraklarını sarmış, mahveden ayrıkotu gibi borçlar, çekirge sürüsünden beter, karısının mülklerine de yayılmaktaymış. Don Gesualdo’nun onca alın terine, onca yokluğa mal olan, ilk kez sahibi olduğu toprağa ayak basmanın heyecanını yaşadığı o zavallı Canziria! Bütün kasabanın nefretini üzerine çekmesine neden olan Donninga! On yıl boyunca sabah akşam gözleriyle okşadığı güzelim Alìa toprakları, bol güneşli, bir tek taşı bulunmayan, hem öylesine gevşek ki, insan elini daldırır ve onları avucunda canlı bir ten gibi yağlı, sıcacık hissederdi... Hepsini mi hepsini o kangren sarmıştı! Nasıl olmuş da Isabella eline kalemi alıp onca borcun altına imzasını basabilmişti? Lanet olsundu ona yazı yazmayı öğrettirdiği güne! Onun onca alın terine mal olan arazilerin üstüne, mart ayında apansız geliveren, yoğun ilkbahar sisinden beter, taze filizlenen buğdayı kavuran kırağı gibi, ipoteklerin gölgesinin düştüğünü görür gibi oluyordu. Ağır koşullar altında, iki üç kez daha kanını emmelerine boyun eğmeye zorlanmıştı. O açılan damardan tüm birikimleri, tüm emekleri, gece uykusu, her şey akıp gidiyordu. Üstüne üstlük, Isabella yine de mutlu değildi. Carini’deki debdebeli villada onu öyle bir halde görmüştü ki! Yüreğine ateş düşüren, kalın derisine sıtma bile işlemezken onu armalı kâğıtların nazik kokusuyla zehirleyen o mektupları yazdığında altında herhalde neler yattığını sezinliyordu. Oysa dük hazretleri o çeşit işlerin aracılığını Noter Neri’ye bırakmıştı - öyle ya, <i>en başarılı olduğu alan iş değildi.</i></p>

  <p>Ve sonunda, Don Gesualdo usta cidden ayak direyip, puflayarak reddettiğinde, ona şöyle dedirtmişti:</p>

  <p>– Anlaşılıyor ki kayınpederim, zavallıcık, kızını taşıdığı ada layık bir vakarla yaşatmanın ne demek olduğunu bilmiyor...</p>

  <p>– Vakar mı?.. Ben o vakarla çizmelerimi parlatırım! Düşes hanımın tantanasının parasını ödeyebilmek için ben soğan-ekmek yiyorum! Damat efendiye bunu böylece söyleyin! Birkaç yıl içinde bir servetin altından girip üstünden çıktı!</p>

  <p>Kıyametler koptu. Sağlığı zaten hayli bozuk olan, her sabah kan tüküren Donna Bianca, öyle bir krize girdi ki, on beş günde ölümün eşiğine geldi. Verem olduğu kasabada artık biliniyordu: Bütün o Trao’lar öyleydi işte! <i>Tükenmişlikten</i> ölen bir aile, diyordu doktor. Yalnızca hep evin dışında, iş güç peşinde, kafasında yığınla düşünce ve dertle dolaşan kocası, onu alıp Mangalavite’ye götürür götürmez iyileştireceği hayaline kapılıyordu, oranın havası merhem gibiydi, ölüyü bile diriltirdi. Bianca üzgün üzgün gülümsüyor, hiçbir şey demiyordu.</p>

  <p>İskelete dönmüştü, uysallıkla yazgısına boyun eğiyordu, artık hiçbir şey beklemez, istemez olmuştu. Tek dileği yavrusunu bir daha görebilmekti. Kocası ona söz vermişti. Gelgeldim damadıyla arası şekerrenk olduğundan, bir daha ağzına almamıştı. Isabella hep gelmeyi vaat ediyordu, bir sonbahardan öbürüne, ama bir türlü karar vermiyordu, sanki o lanet olası kasabaya bir daha ayak basmamaya yemin etmiş, yüreğinden söküp atmış gibiydi. Güçleri kendisini bıraktıkça, Bianca, kendinden kaçıp uzaklaşan hayatmış gibi, o umudun da silindiğini hissediyordu ve sayıklayarak, yüzü son canlılık alevleriyle tutuşarak, gözleri sevecenlikmiş gibi görünmek isteyen, aslında üzüntüden kaynaklanan yaşlarla buğulanarak geleceğe yönelik hayaller kuruyordu:</p>

  <p>– Şunu yaparım! Bunu yaparım!</p>

  <p>Kafeste, göremeyecekleri ilkbaharın türküsünü içlerinde duyan kuşcağızlar gibiydi. Yatak bedenini kemiriyordu, humma onu ağır ateşte eritiyordu. Şimdi öksürük nöbeti tuttuğunda tükeniyor, soluksuz kalıyordu; ağzı açık, derin çukurların dibine kaçmış gözleri fal taşı gibi açılmış, çırpıya dönmüş biçare kollarıyla sanki hayata tutunmak istercesine debeleniyordu.</p>

  <p>– Pekâlâ! - diye içini çekti karısını o halde gören Don Gesualdo. - Bunu da yapacağım!.. Dük hazretleri sana kızının yüzünü göstersin diye bu kez de kesenin ağzını açacağım!.. Nasıl olsa yük hayvanıyım ya...</p>

  <p>Doktor gidip geliyordu; bütün tedavileri, o koca koca kara kitaplarında okuduğu her türlü ipe sapa gelmez çareyi deniyordu; eczane hesabı ürkütücü boyutlardaydı.</p>

  <p>– Bari bir işe yarasa! - diye homurdanıyordu Don Gesualdo. - Ben karım için yapacağım masrafa bakmıyorum; ama paramı ona yaraması için, sonucu yüzünde görülsün diye harcamak istiyorum... hastanelerde yaptıkları gibi yeni ilaçları denesinler diye değil!.. Artık beni zengin bellediler ya, her biri kendi maksadına yararlanmaya bakıyor.</p>

  <p>Gelgeldim o yakınmaları doktorun önünde üstü örtülü olarak ima etmeye ilk kalkıştığında, rahmetli Tavuso’dan beter bir azametli doktor olan Saleni ona dik dik baktı, sertçe yanıtladı:</p>

  <p>– Madem öyle, beni niçin çağırıyorsunuz?</p>

  <p>Hiçbir şeye yaramasa da bildiğini okumaya devam etsin diye bir de yalvarıp yakarması gerekti. Immacolata yortusu<a class="footnoteref" id="k55" href="../Text/dipnotlar.xhtml#n55"><sup>[55]</sup></a> arifesinde zavallı Bianca sahiden ruhunu teslim edecek gibi oldu. Doktoru merdivenlerde karşılayan kocası hemen dedi ki:</p>

  <p>– Hiç hoşuma gitmiyor, doktor bey! Bu akşam karımın hali hiç hoşuma gitmiyor!</p>

  <p>– E, daha yeni mi farkına varıyorsunuz? Benim epey zamandır hoşuma gitmiyor. Anladınız sanıyordum.</p>

  <p>– Ama hiç çaresi yok mu efendim? Elinizden geleni ardınıza koymayın. Masrafa bakmayın... Para dediğin böyle durumlar içindir!..</p>

  <p>– A, bunu bana şimdi mi söylüyorsunuz? Sebebini şimdi mi anladınız? Tebrik ederim sizi!</p>

  <p>Saleni komediye yeniden başladı: Nabız, dil, şapkası başında, bastonu dizlerinin arasında, karyolanın ucuna ilişip biraz gevezelik. Ardından her zamanki reçetesini yazdı, hiçbir şeye yaramayan her zamanki iğrenç şeyler, sonra da karıkocayı dertleriyle baş başa bırakıp çekti gitti. Ev mağaraya dönmüştü. Herkes uzağından dolaşıyordu. Hizmetçiler bile hastalık bulaşacak diye korkuyorlardı. Karayolunun ihalesinde işbirliği ettiklerinden beri Don Gesualdo ile dost olan Zacco, felaket zamanında onları hatırlayan tek akrabalarıydı. Tanrı’nın her günü bütün ailesiyle birlikte geliyordu; barones kösele gibi kupkuru kalmıştı; yaşları ilerlemiş, gürbüz, top atsan bana mısın demeyecek kızları odayı dolduruyorlardı. Baronun hastalık kapmaktan falan korkusu yoktu! Saçmalıktı!.. Hem sonra akrabalar arasında!.. O akşam meydanda kuzin Bianca’nın büsbütün kötüleştiğini duyunca her zamankinden de erken gelmişti. Don Gesualdo’yu biraz oyalayabilmek için balkonun önüne çekti, işlerinden konuşmaya girişti.</p>

  <p>– Canınız gülmek ister mi? Kuzen Rubiera karayolunun öbür iki kısmı için açacakları ihalenin açık artırmasına katılacakmış!.. Evet efendim! O salak işte!.. Ha? Ne dersiniz, ha?.. Daha size baş aktris yüzünden aldığı borçları bile ödeyemeyen kişi?.. Sizin o mesele yüzünden, borcu kendi malından ödemek istemeyen karısı ile kavga kıyamet gidiyormuş!.. Çocuklarını, evet, drahoma olarak getirdi!.. Ama paracıklarını kendine saklamak istiyor! O zavallı Don Ninì’nin alınyazısı çoktan yazılmış!.. Hem açık artırmaya onun adına katılan kim, biliyor musunuz? îster misiniz söyleyeyim?.. Canali, düşünün bir kez!.. Canali Baron Rubiera ile birlikte şirket kurmuş, müteahhitlik yapıyor!.. Artık herkesin gözünü para hırsı bürüdü!.. Nasıl?.. Söylemekte haksız mıymışım?.. Gülmüyor musunuz?..</p>

  <p>Ama dostu onu dinlemiyordu, tedirgindi, kulağı hep öteki yandaydı. Ardından kalktı, Bianca’nın bir şeye ihtiyacı var mı diye bakmaya gitti. Hiçbir şeye ihtiyacı yoktu, o masum yaratık gözleriyle sabit bakıyor, arada bir mendilini ağzına götürüyor, ardından yine yastığının altına sokuşturuyordu. Zacco kuzinler elleri kucaklarında, karyolanın çevresinde halka olmuş oturuyorlardı. Anneleri sessizliği bozmak için çekine çekine kekeledi:</p>

  <p>– Biraz sakinleşmiş görünüyor... biz geleli beri...</p>

  <p>O sözler üzerine kızlar hep birlikte baktılar başlarıyla onayladılar.</p>

  <p>Baron da karyolaya yaklaştı, hastayla yakından ilgilendi:</p>

  <p>– Evet, evet, kıyas kabul etmez!.. Gözleri daha canlı; yüzü de canlandı... Eh, tabii!.. Çevresinde konuşulduğunu işitince... Oyalamak lazım, biraz konuşmak lazım... Bereket iyi ellerdesiniz. Doktor işinin ehli. Hem sonra insanın elinde imkânı olunca!.. Hiçbir eksiği olmayınca! Halbuki başka nicelerini tanıyorum ki... iyi yerlerde doğmuşlardır... iyi ailedendirler... ama gündüzün yiyecek ekmekleri, gece örtünecek yorganları yoktur!.. İhtiyarlamış, hastalanmışlardır; ne doktor bulurlar, ne eczacı...</p>

  <p>Don Gesualdo’nun kulağına eğildi, gerisini fısıldadı. Bianca onu işitti ya da insanların yüzlerine diktiği ışıl ışıl gözleriyle tahmin etti ve çocuk eline dönmüş sıska ve kansız eliyle kocasına yaklaşmasını işaret etti. Don Gesualdo onun üstüne eğilmiş, başıyla evetliyordu. Baron, baktı ki artık gizliliğin yeri yok, açık konuştu:</p>

  <p>– Gelmeyecek! Don Ferdinando artık iyice çocuklaştı. Hiçbir şey anlamıyor, zavallıcık!.. Acımak lazım ona. Şimdi burada, akraba arasında konuşuyoruz ya... Nesi eksik kalırdı?.. Böyle iyi yürekli bir eniştesi varken!..</p>

  <p>Hasta kendi kendine konuşan elini bir kez daha havada salladı.</p>

  <p>– Ha? Ne diyor? Ne istiyor? - diye sordu baron.</p>

  <p>Kızların en büyüğü Donna Lavinia ne istiyorsa yerine getirmek için hemen davranmıştı. Öbür kardeş, Donna Marietta ise babasını ceketinin eteğinden çekti. Bianca avurdu avurduna çökmüş yüzünü bıçak gibi keskinleştiren bir suskunluğa gömülmüştü, öyle ki baron da farkına vardı, konuyu değiştirdi.</p>

  <p>– Yüce Tanrı kimi zaman bizi daha fazla denemek amacıyla günlerimizi uzatır... Barones Rubiera’dan söz ediyorum, zavallıcık! Öyle değil mi?.. Bin bir emekle toparladığı malın mülkün gözlerinin önünde dağılıp gittiğini görmek için yaşıyor... öyle değil mi? Ha? Oğlu hayvanın biri. Gelini yediği lokmaları sayıyor!.. Tanrı şahidimdir! Ölsün de başımdan gitsin diye dört gözle bekliyor!.. Ama o, hayır! Gitmeye niyeti yok! Oğlunun Don Gesualdo’dan aldığı borcu nasıl ödeyebileceğini görmek için hayata tutunuyor... Öyle değil mi? Az önce kocanızla konuştum, Don Nim’nin aklına koyduğu büyük projeleri anlattım...</p>

  <p>Don Gesualdo sesini çıkarmıyordu, düşüncelere dalmıştı. Sonra, baronun Bianca’nın vereceği yanıtı beklediğini görünce, dudaklarından eksik etmediği gülümsemesiyle söylendi:</p>

  <p>– Yo, pek de öyle gülünecek şey değil... Perdenin gerisinde Başrahip Lupi de vardır.</p>

  <p>Zacco kararsız kaldı:</p>

  <p>– O sahtekâr mı? O dalavereci mi?.. Nereden biliyorsunuz?.. Kim söyledi?..</p>

  <p><i>-</i> Hiç kimse. Benim fikrim. Ama göreceksiniz, yanılmıyorum. Zaten hiç umurumda da değil! Aklım şimdi başka yerde benim!</p>

  <p>Ama baron bir türlü yatışmıyordu:</p>

  <p>– Nasıl? Umurunuzda değil mi? Teşekkür ederim! Hem biliyor musunuz, başka ne diyorlar? Nahiye topraklarını da elimizden almayı istiyorlarmış!.. Diyorlar ki bu sefer ne yoldan, ne şekilde yapacaklarını biliyorlarmış... ve ne siz ne ben çare bulamayacakmışız, anlıyor musunuz?..</p>

  <p>Don Gesualdo omuzlarını silkti. Artık sahiden hiç ama hiçbir şeyi umursamıyormuş gibi görünüyordu. Alçak sesle hep bir ağızdan başrahibi çekiştiren yakınlarının arasında yavaş yavaş yatıştı.</p>

  <p>– Demek dolapçının biri!., dalaverecinin biri!.. Kasabada hiçbir iş yapılmıyor ki o gelip burnunu sokmaya kalkışmasın!..</p>

  <p>Daha ihtiyatlı olan Donna Marietta, babasının ceketini bir kez daha çekiştirdi.</p>

  <p>– Kusura bakmayın! Kusura bakmayın! - diye ekledi o. - İşte laf olsun diye gevezelik ediyoruz... Hastayı oyalayalım diye... Hani insan ne konuşacağını bilmiyor da... Hem sonra Ciolla gibi kötü niyetliler ne anlatıyorlar, biliyor musunuz?.. Sekiz güne kalmaz devrim yapacaklarmış... hani namuslu kişilerin yüreğini oynatmak için... Bin sekiz yüz yirmi biri hatırlıyor musunuz, Don Gesualdo?</p>

  <p>– Ha?.. Ne yapayım?.. Devrim benim evimde şimdi!</p>

  <p>– Anlıyorum, anlıyorum... Ama aslında, sanmam ki...</p>

  <p>Gerekmedikçe ağzını açmayan barones, o şeamet kuşu suratıyla Don Gesualdo’ya döndü, Düşes hanıma annesinin o durumda olduğunu yazmışlar mı diye sordu... Bianca’da ağır hastaların keskin kulağı vardı.</p>

  <p>– Hayır! Hayır! Acelesi yok! - diye sözünü kesti Zacco. O arada Donna Lavinia gidip bir bardak su getirmek için kalkmıştı. Aynı zamanda kapı çıngırağının çaldığı duyulduğundan ötürü, koşup kim geldi diye bakmak istiyordu.</p>

  <p>– Bulunmaz Hint kumaşı! - diye ünledi alçak sesle baron, neredeyse sır verirmiş edasıyla ve memnunlukla gülümseyerek. - Bir kız ki evde varlığı hazine değerinde... Aklı başında!.. Hem kuzini Bianca uğruna kendini ateşe bile atar!..</p>

  <p>Karısı da edepli edepli gülümsüyordu. O sırada hizmetçi geldi, Baron Rubiera’nın karısıyla birlikte geldiğini bildirdi.</p>

  <p>– O mu? Amma da yüzsüzmüş!.. - diye yerinden fırladı baron, o arada başında duran şapkasını aranıyordu. - Göreceksiniz, o size söylediğim işi konuşmaya geliyordur! Evin başka bir kapısı yok mu?.. Suratını görmek istemiyorum o hayvanın!..</p>

  <p>Aile efradı da onun gibi alaş telaş vedalaşıyordu, atkılarını aranıyorlar^ iskemleleri deviriyorlar, neredeyse Don Ninì odaya elinde silahla dalıverecekmiş gibi birbirlerine tosluyorlardı. Zavallı hasta, o kargaşadan ürktü, ancak işitilen bir sesle ağzından şu sözler döküldü:</p>

  <p>– Tanrı aşkına... Dayanamıyorum artık!</p>

  <p>– Olmaz... Görmek istemem diyemezsiniz, sevgili yeğenim!.. Onlar da akrabadır!.. Göreceksiniz mahsus geliyorlardı^ fırsattan yararlanmak için... Sizi ziyaret edermiş gibi yapacaklar... Biz kalkıp gidelim, daha iyi... Doğrusu bu... Erken gelen çorbayı içer...</p>

  <p>Ama Rubiera’lar henüz ortalıkta görünmüyorlardı. Don Gesualdo hole çıktı, orada hizmetçi kendisini salonda beklediklerini söyledi, Zacco ailesinin orada olduğunu duymuşlar da...</p>

  <p>– Daha iyi! - dedi baron. - Bu demek oluyor ki Don Ninì sizinle baş başa konuşmayı istiyor!.. Madem öyle, biz yerimizden kımıldamayalım. Siz işlerinizi yapadurun, biz yeğenimin yanında kalalım. Sonra konuşuruz, bakalım o sersem size ne söylemeye gelmiş!</p>

  <p>Hizmetçi salona bir şamdan getirmişti, o yarı karanlıkta Don Ninì’nin cüssesi dağlar gibi görünüyordu; paltosuna bürünmüş, kaşkolü kulaklarına kadar dolanmış, mayıs ayına kadar kestirmediği saçları ensesine iniyordu. Donna Giuseppina ise onun tersine, kamburlaşmıştı, çepeçevre başlığının altında yüzü pörsümüş, buruşmuştu; saçları kirloz kırçıldı, doğru dürüst taranmamıştı, elleriyle çarçabuk şöyle bir bastırmış, çenesinin altından bağladığı ipek eşarpla tutturmuştu; elleri yıpranmış, kararmıştı, iyi bir ev kadını elleriydi; bedenini tepeden tırnağa örten, etekleri çamur lekeleriyle kaplı paltosuyla coşuyor, kocasının çıkarlarını savunmak için o elleri sallıyordu; bütün o haliyle süs satmaya ihtiyacı olmayan zengin hanımın, artık çocuk doğurmaz olmuş ve kendini de kocasına beğendirmek zorunda olmayan zevcenin bakımsızlık ve ihmalinin resmiydi. Ve dişsiz ağzında bir fukara gülümsemesi, bir lütuf dilemeye gelen kişinin ezik gülümseyişi donmuş kalmıştı; Don Ninì ise, külüstür şapkasını elleri arasında dolaştırarak, lafını araştırıyordu; burnuna kadar sarındığı kaşkolü ona tehdidi bir hava veriyordu. Karısı ona bir göz atarak cesaretlendirdi ve söze kendisi başladı:</p>

  <p>– Kuzinimiz hastaymış diye duyduk... Ninì ile hemen koşup geldik... Sonuçta akrabayız biz... aynı kanı taşıyoruz... Hani meseleler... çıkarlar... malum, her ailede olur böyle şeyler... Ama bazı durumlar vardır ki hepsini bir yana bırakmak gerekir... Ninì de... zavallım, kendi kendini yiyordu... Hep diyordu ki... Yani, bilmeyi isterdim neden...</p>

  <p>Don Ninì el kol hareketleriyle ve gıcırdatarak çöktüğü kanepeden bütün vücuduyla evetlemekteydi ve hemen niçin geldiklerini anlatmaya girişti - karısı, Don Gesualdo ille de ikisinin arasına, çapraz ateşin ortasına otursun diye ısrar etmişti.</p>

  <p>– Azizim Don Gesualdo, şu yeni ihale işi var önümüzde. Ben derim ki şimdi niçin birbirimizle mücadele edelim? Başkalarının ekmeğine yağ sürmek için mi?.. Öyle ya, sonuçta akrabayız biz!..</p>

  <p>– Elbette ya! - diye sözünü kesti karısı. - O yüzden gelmiştik... Kuzinimiz ne halde?</p>

  <p>– Tanrı’nın iradesi neyse o halde işte!.. Tanrı’nın gazabı omuzlarıma çöktü sanki!.. İş düşünecek halim yok şu anda...</p>

  <p>– Hayır, hayır, ben de düşünün demiyorum... Zaten diyecektim ki... işi güvendiğiniz birisine bıraksanız... Çıkarınız korunmak şartıyla tabii...</p>

  <p>Don Nim’nin yüzü bir anda karardı, geriye kaykıldı, kuşkulu bakışlarını onun yüzüne dikti:</p>

  <p>– Söyleyin hele, siz Zacco’ya güveniyor musunuz? Ha? Güveniyor musunuz?</p>

  <p>Don Gesualdo, hiç gülecek halde olmamasına karşın, ağzını gülümser gibi kastı, hiç kimseye güveni olmadığı anlamında.</p>

  <p>– İyi öyleyse! O adam neyin nesidir, bir bilseniz!.. Daha önceleri hakkınızda neler diyordu!.. Sizinle canciğer olmadan önce!.. Ne laflar çıkıyordu ağzından!..</p>

  <p>Donna Giuseppina, kendi de ağzından kaçırmak istemiyormuş gibi, avurtlarını şişirmiş, dudaklarını büzüyordu.</p>

  <p>– Her neyse, bırakalım bunu şimdi! Hepsi geçmişte kalmış gevezelikler... Nihayet o da akrabamız!.. Biz kendimize bakalım yine. Niçin birbirimizle mücadele edelim ki? Niçin avukatlarla hâkimleri sırtımızdan geçindirelim ki? Akrabalar arasında niye tatsızlık olsun? Size olan o birkaç kuruşluk borcumun yüzünden mi? Evet, birkaç kuruş! Sizin için bir tutam enfiye parası sayılır...</p>

  <p>– Af buyrun, af buyrun ama, sizin için de öyle...</p>

  <p>O noktada Donna Giuseppina lafa karıştı, geçim sıkıntısından, kalabalık ailelerinden, kayınvalidesi baronesten dem vurdu, o hayatta olduğu sürece...</p>

  <p>– Af buyrun... Ama bunun ilgisi yok... Para insana lazım oluyor, biliyor musunuz... Bense kendi paralarımı kalkıp kocanıza verdim.</p>

  <p>Don Ninì karısının önünde başladı özürler dilemeye. Tabii... paraları borç almıştı... aklının başından gittiği bir devirde... insan gençken... yani öyle zaman olur ki kafasını kestirse daha iyi eder... Niyeti ödemekti... zamanla... son kuruşuna kadar, mahkemesiz, ona daha başka masraf çıkarmadan... hele bir annesi hayata gözlerini yumsun... İyi de, Tanrım, baronesi de ona karşı kışkırtmak, doğru muydu? Onu korkunç bir şey yapmaya sürüklemek?..</p>

  <p>– Ya? - dedi Don Gesualdo. - Ya?</p>

  <p>Ve gözlerini Donna Giuseppina’ya çevirdi, peki neden o ödemiyor diye sorarcasına.</p>

  <p>Don Ninì ne yapacağını şaşırmış, bir ona bakıyordu, bir karısına. Kadın sonunda çantasından çekip çıkardığı bir mendili sallayarak onun sözünü kesip konuştu.</p>

  <p>– Mesele yalnız bu değil... Arazi meselesi... Kuzeniniz Gesualdo’ya hâlâ açmadınız mı onu?..</p>

  <p>– Evet... Nahiye arazisi işi...</p>

  <p>– Biliyorum - oldu Don Gesualdo ustanın yanıtı. - Kira sözleşmesi ağustosta sona eriyor. Sonra açık artırmaya katılmak isteyen...</p>

  <p>– Hayır! Hayır!.. Ne size ne bana nasip olacak değil ki.</p>

  <p>– Yeni yasa! - diye atıldı Donna Giuseppina buruk bir gülümsemeyle. - Araziyi artık kiralamayacaklarmış! Nahiye idaresi onları işlesinler diye yıllık kiralayacakmış... en yoksullara... Her birine bir lokmacık... Çok geçmeden kasabada hepimiz toprak sahibi olacağız!.. Haberiniz yok muydu?</p>

  <p>Don Gesualdo bir an için dertlerini bir yana itip kulak kabarttı. Sonra yüzünde gönülsüz bir gülümseme belirdi.</p>

  <p>– Tanrı şahidimdir! - diye ekledi Baron Rubiera. - Ben tasarıyı gördüm, evet, Belediye’de! Diyorlar ki hem nahiye kazançlı çıkacakmış, hem her bir köylünün kendi tarlası olacakmış.</p>

  <p>Bunun üzerine Don Gesualdo enfiye kutusunu çıkardı, tuzak kokusu almıştı.</p>

  <p>– Nasıl yani?</p>

  <p>– Don Gesualdo! - diye seslendi hizmetçi eşikten. - Bir dakika, efendim...</p>

  <p>– Buyrun, buyrun, ne işiniz varsa yapın! - dedi Donna Giuseppina. - Bizim acelemiz yok. Bekleriz.</p>

  <p>– Hanımefendi! Sizinle konuşmak istiyor!</p>

  <p>– Neymiş? Ne istiyorlar? Ne diyorlar? - diye hemen üstüne çullandılar Zacco’lar, Don Gesualdo hastanın odasına girer girmez.</p>

  <p>– Sizi çağırtan benim - dedi baron kurnaz bir gülümsemeyle.</p>

  <p>Ama o yanıt vermedi, karısının üstüne eğilmişti, kadıncağız söylemek istediği şeyi gözleriyle ve onun yerine konuşan o zavallı sıska eliyle dile getiriyordu:</p>

  <p>“Hayır!.. Onunla birlik olmayın sakın... bana bir defacık olsun kulak verirseniz... Siz kuzenim Rubiera ile birlik olmayın!.. Bakın, ölüm halindeyken söylüyorum!..”</p>

  <p>Sesi kısılmıştı, ışıldayan sabit gözleri insanın içine işliyordu. İşitmek için karyolanın üstüne eğilmiş olan Zacco zaferle ünledi.</p>

  <p>– Tanrı’nın mübarek kulu! Öbür dünyadan seyreden biri gibi konuşuyor! O adamla hiçbir hayırlı iş yapamazsınız! Ahmağın biridir! Fırıldak gibi döner! Karınızın böyle bir anda söylediği şey Tanrı kelamıdır, Don Gesualdo! Bunu hiç aklınızdan çıkarmayın! Ben olsam onun dediğine kulak asmazsam vicdanım sızlar, şerefim üzerine!..</p>

  <p>– Ya o Donna Giuseppina? Numaracıdır, kötü yüreklidir!.. - diye ekledi Zacco’nun hanımı. - Kayınvalidesinin ömrünü törpüledi! Ayakaltından çekileceği günü dört gözle bekliyor!</p>

  <p>– Gidin, gidin gerisini dinleyin. Biz buradayız. Gidin, gidin, yoksa yarına kadar kalırlar orada.</p>

  <p>Don Ninì hâlâ kanepede oturuyordu, şapkası kafasında, yün kaşkolü boynunda, sıcaktan pufluyordu; Donna Giuseppina ise mobilyaların üstüne güzelce dizilmiş duran süs eşyasını karanlıkta seyrediyordu: Kahve takımı, cam fanuslar altında yapma çiçekler, yelkovanla akrebi kımıldamayan saat. Don Gesualdo’nun döndüğünü görür görmez dedi ki:</p>

  <p>– Sizi Baron Zacco mu çağırtmış? Hiç gereği yoktu... Burada gizli kapaklımız yok...</p>

  <p>– Gizli kapaklımız yok! - diye oradan sözü aldı kocası. -Aramızda anlaşmalıyız... bütün iyi niyetli kişiler... Tabii o da iyi niyetliyse... o bey de!..</p>

  <p>– İyi de, - dedi Don Gesualdo, - işler bu bana dediğiniz merkezdeyse, benim elimden bir şey gelmez ki... Benden ne istiyorsunuz peki?</p>

  <p>Donna Giuseppina’nın suratı bile değişmişti, kara ağzında bir gülümseme geveleyerek, iğne gibi delen gözlerini bir ona bir ötekine çeviriyordu. Kocasını iyice geriye itti, kuzeni Motta’yı hepten kuşatma altına aldı.</p>

  <p>– Evet, var bir çaresi!.. Var! - Ve sözlerinin etkisini artırmak için bir an gözlerini onun yüzünden ayırmadı. Ardından, çantasını elleriyle sıkı sıkı tutmuş, bir kalça atıp, sır verecekmiş gibi yaklaştı ona:</p>

  <p>– Toprakları bizim adamlarımızın almasını sağlamalıyız... el altından... - dedi baron.</p>

  <p>– Hayır! hayır!.. Bırakın da ben anlatayım... Nahiye arazisi kiraya verilecek, değil mi? Ufacık parçalara bölünecek ki her köylü kendi payını alsın, ha? Pekâlâ! Bırakalım yapsınlar. Daha iyisi, el altından, daha başka istekliler öne sürelim... imalatçı ustaları, tarlayı ne işe yaratacaklarını bilmeyen, kirasını bile ödeyemeyecek kimseler. Herkesin hakkı eşit, değil mi? O halde biraz akıllı davranıp, ona buna ufak borçlar vererek... Yıl sonunda hepsi iflas edecektir, biz de verdiğimiz borcun karşılığında tarlalarına el koyarız. Anladınız mı? Elden geldiğince, işe köylülerin el basmalarını önlemek lazım. Çünkü onlar tarlalarını bir daha asla ellerinden bırakmayacaklardır. Topraklarını vereceklerine canlarını verir onlar!</p>

  <p>Don Gesualdo birden yerinden fırladı, burun delikleri kabarmış, odada gezinmeye koyuldu. Sonra, şaşırarak ayağa kalkmış olan öbürlerinin yüzüne yeniden baktı:</p>

  <p>– Bu fikir sizin kafanızdan çıkmamıştır! - diye ünledi. -İyi fikir bu! Nereden geldiğini biliyorum!</p>

  <p>– Ah! Ah! Anlıyor musunuz? Görüyor musunuz?.. - diye yanıtladı baron zafer edasıyla. - Her şeyden önce Nanni l’Orbo’nun ağzını kapamak lazım... Akıllıca tarafından... biraz para yedirerek... tabii kimseye zarar vermeden... Adli merciler...</p>

  <p>– Sizin nüfuzunuz vardır... Adam dalaverecinin, kışkırtıcının biri... bütün kasabayı aleyhimize kışkırtabilir. Sizin nüfuzunuz var ya, onun ağzını kapamalısınız.</p>

  <p>Don Gesualdo içinden geldiği gibi davranıp sürüklendiğine pişman olmuştu, başını kaşıyarak yerine oturdu.</p>

  <p>Ama kapı arkasından dinleyen Baron Zacco daha fazla kendini tutamadı.</p>

  <p>– Af buyrun, af buyrun, beyler! - diyerek içeri girdi. -Eğer rahatsız ediyorsam... gizli konuşuyorduysanız... Giderim... - Ama şapkası başında, oturmuştu bile.</p>

  <p>Hepsi suspus oldu, her biri göz ucuyla yanındakini izliyordu; Don Ninì’nin burnu kaşkolünün içinde, karısı dudaklarını kısmış. Durdu durdu, Bianca’nın hastalığına pek üzüldüğünü söyledi.</p>

  <p>– Sahi söylüyorum! Kasaba yasa boğuldu. Ninì ne zamandır bana söyleyip duruyordu: Giuseppinacığım, gidip bir bakalım, kuzinim ne halde... İnsanın çıkarı başka şeydir, hısımlık başka şey...</p>

  <p>– Diyordum ki, - diye yine sözü Don Gesualdo aldı, -nahiye arazisini el altından sahiplenmek gibi parlak bir fikir kimin kafasından çıktı?</p>

  <p>O noktada numara yapmanın gereği kalmamıştı. Donna Giuseppina yeniden kasabanın cadı kazanına döndüğünden, devrim tehdidi bulunduğundan dem vurmaya koyuldu. Baron Zacco telaşlandı, Don Gesualdo’ya bir baş işareti yaptı.</p>

  <p>– Ha? Ha? Az önce ne demiştim size?</p>

  <p>– Sonuçta... - diye lafı bağladı Donna Giuseppina, - en iyisi birbirimizle açık konuşalım ve zararlı çıkacak olan hepimiz elbirliği edelim...</p>

  <p>Ve bir kez daha, nahiye arazisini en yoksul kesime dağıtma tasarısı dedikleri o hainlikten bahsetmeye girişti, toprağı bin parçaya böleceklerdi, her birine minnacık bir şey, kimseye zararı olmaz!.. Öylesine gülüyordu ki, öfkesinden göbeği hop hop hopluyordu.</p>

  <p>– Ya??? - diye haykırdı baron yüzü mosmor kesilmiş, gözleri yuvalarından fırlamıştı. - Ya??? - Ve başka şey demedi. Don Gesualdo da gülmekteydi.</p>

  <p>– Ne? Siz gülüyorsunuz, ha?</p>

  <p>– Ne yapayım istiyorsunuz? Hiç umurumda değil, diyorum size!</p>

  <p>Donna Giuseppina şaşkınlığından donakaldı:</p>

  <p>– Nasıl olur!.. Siz!.. - Sonra onu bir kenara çekti, işlemeyen saatin bulunduğu büfenin yanında, elleri gözleri hizasında, alçak sesle konuşmaya başladı. Don Gesualdo çenesini sıvazlayarak, insanları çileden çıkaran o sakin gülümsemeyle, susuyordu. İki baron uzaktan, bekçi köpekleri gibi, gözlerini ona dikmişlerdi. Sonunda başını salladı.</p>

  <p>– Hayır! Olmaz! Başrahip Lupi’ye deyin ki böyle dalavereler için artık benden para çıkmaz. Araziyi kim istiyorsa alsın... Benim kendi arazim var...</p>

  <p>Öbürleri hepsi birlik oldular, bağrışarak, birbirlerini fitilleyerek, onun aleyhine döndüler. Zacco, şimdi meselenin ne olduğunu anlamıştı ya, hepsinden fazla coşuyordu:</p>

  <p>– Mükemmel bir buluş! Sakalı değirmende ağartmamış bir adamın buluşu! Nahiye arazisini yoksullara dağıtmak hainliğini engellemenin en iyi yolu!.. Anlıyor musunuz?.. O demek olur ki benim malım benim olmaktan çıkıyor, herkes de kendi payını istiyor!..</p>

  <p>Don Gesualdo yumuşamıyordu, kafasını sallıyor; aynı sözleri yineliyordu:</p>

  <p>– Hayır! Hayır! Benim başımı bir daha derde sokamazlar! - Birden Baron Zacco Don Ninî’yi kaşkolundan tuttu, kanepeye doğru itekledi, onu neredeyse yiyecekmiş gibi kulağına fısıldadı:</p>

  <p>– Beni dinler misiniz? Açık söyleyeyim ister misiniz? Bu demektir ki bu adam topumuzu şapa oturtmak için bir şeyler tasarlıyor!.. Onu iyi tanırım ben!..</p>

  <p>O patırtıyı işiten Zacco ailesinin hanımları holün kapısına çıkmışlardı. Akrabalar bir an ne yapacaklarını bilemeden kalakaldılar. Zacco ile Don Ninì anında yatıştılar, yine teklifli davranmaya koyuldular.</p>

  <p>– Af buyrun! Af buyrun! Kuzin Bianca böyle bağrıştığımızı duyunca kim bilir ne sanacaktır... hem de hiç yoktan!..</p>

  <p>– Zacco, hâlâ ateş basmış yüzüyle masum masum gülümsüyordu. Don Ninì kaşkolünü yeniden boynuna dolamaktaydı. Karısı da nazik bir gülümseyişle veda etti.</p>

  <p>– Donna Bianca’ya çok çok selamlar... Rahatsız etmek istemiyoruz... Meryem Ana bir mucize yapar diye umalım...</p>

  <p>Don Ninì açık kalmış ağzında bir şeyler gevelediyse de işitilmedi.</p>

  <p>– Bir dakika. Sizinle geliyorum - diye seslendi Zacco. Ve şapkasıyla bastonunu aranır gibi yaparak, holün karanlığında Don Gesualdo’ya yaklaştı.</p>

  <p>– Dinleyin beni... Hata ediyorsunuz, şerefim üzerine! Ciddi bir teklif bu!.. Baron Rubiera ile anlaşmamakla hata ediyorsunuz!..</p>

  <p>– Hayır, başımı derde sokmak istemiyorum!.. Zaten başka yığınla dert var başımda!.. Hem sonra, karım olmaz dedi. Kendi kulağınızla duydunuz.</p>

  <p>Baron sahiden zıvanadan çıkacak gibi oldu!</p>

  <p>– Ya!.. Karınız, ha? Demek sözünü dinliyorsunuz, işinize geldiğinde!</p>

  <p>Ama hemen ses tonunu değiştirdi.</p>

  <p>– Her neyse, nasıl biliyorsanız öyle yapın!.. Nasıl biliyorsanız öyle yapın, dostum!.. Bekleyin, Don Nin'ı. Hemen geliyoruz.</p>

  <p>Karısı uzattıkça uzatıyordu. Hastanın yatağından ayrılamaz gibiydi, üzgün bir yüzle, ağzında Meryem Ana’ya dualar geveleyerek yorganını düzeltiyor, yastığını kabartıyor, su bardağıyla ilaçları elinin erişeceği yere koyuyordu. Gerekirse kızı orada kalsın da, gece bakımını üstlensin istiyordu. Donna Lavinia canla başla evetliyordu, o da özen gösterisinde, bir şeyler yapma derdindeydi, daha şimdiden anahtarları ele geçirmişti, sanki evin hanımıymış gibi her şeyi denetliyordu.</p>

  <p>– Hayır!.. - diye mırıldandı Bianca, boğuk sesiyle. - Hayır!.. Kimseye ihtiyacım yok!.. Kimseyi istemem!..</p>

  <p>Onların odada dolaşmalarını tedirgin, kuşkulu, güvensiz bakışlarla izliyordu, sanki bir mağaranın dibinden gelen sesinde biraz hınç seziliyordu. Olduğundan daha güçlü görünmeye çabalıyor, neredeyse geceliğini delip çıkacak sipsivri omuzlarıyla, titrek dirseklerine dayanarak güç bela doğruluyordu. Sonra, Zacco ailesinin hanımları çekip gider gitmez, bitkin düşerek kocasına yanına yaklaşmasını işaret etti.</p>

  <p>– Dinleyin!.. Dinleyin!.. Bunları bir daha görmek istemiyorum!.. Şu kadınları bir daha başıma getirmeyin... Akıllarına sizi başgöz etmeyi koymuşlar... sanki çoktan ölmüşüm gibi.</p>

  <p>Çukurlaşmış boynunun gölgesinde sivri çenesiyle başını evet, evet, hiç de yanılmıyorum anlamında sallıyordu; Gesualdo da onun üzerine eğilmiş, bir çocukla konuşur gibi konuşuyor; gülümsüyordu, ama gözleri şiş şişti.</p>

  <p>– Lavinia’yı sizin evinize getiriyorlar... Bir an önce gözlerimi yumayım diye sabırsızlanıyorlar...</p>

  <p>Beriki hayır diye itiraz ediyordu, Lavinia umurunda değildi, hayatta bir daha evlenmeyi istemiyordu, yeterince felaket yaşamıştı. Zavallıcık da memnun mutlu dinliyordu, doğru mu söylüyor diye, ışıldayan gözleriyle onun yüreğinin içini araştırıyordu.</p>

  <p>– Dinleyin... bakın... bir şey daha...</p>

  <p>Hep eliyle işaretler yapıyordu, çünkü sesi çıkmaz olmuştu, sanki uzaklardan geliyordu o ses, gözlerine ara sıra gölge düşüyordu. Doğrulmak, sanki hayata tutunmak için ondan başka şey kalmamış gibi, kolunu onun boynuna dolamak için büyük bir çaba harcamıştı; sanki ona bir günahını açıklamak ister gibiydi, büsbütün incelip uzamış yüzünü onun göğsüne saklamak için kımıldandı. Ama bir an sonra kollarını gevşetti, yeniden katılaşan yüzünde anlaşılmaz bir ifadeyle, bambaşka bir sesle şöyle dedi:</p>

  <p>– Daha sonra... Başka zaman söylerim... Şimdi söyleyemiyorum...</p>
</body>
</html>