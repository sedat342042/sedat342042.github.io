<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <meta name="charset" content="UTF-8"/>
  <title></title>
  <link rel="stylesheet" href="../Styles/main.css" type="text/css"/>
</head>

<body>
  <hr class="hr2"/>

  <h2>III</h2>

  <p>Uzun süredir, her gün, aynı saatte, bir yandan çorap örerek sokaktan Peperito’nun geçmesini bekleyen Donna Giuseppina Alòsi, koyulaşsın diye balkona serdiği domates salçasını karıştıran Don Filippo Margarone, kanarya kafesini gölgeliğe asan Başpapaz Bugno, Bomma’nın eczanesinde esneyenler bile, gözlerini yukarıya, damların üstünde yükselen Castello’ya doğru çevirecek olurlarsa, gördükleri şey şu oluyordu: Don Diego ile Don Ferdinando Trao, birbiri ardından, ihtiyatla başlarmı bir pencereden çıkarıyor, bir sağa, bir sola bakıyor, ardından salyangoz misali kafalarını içeri çekiyorlardı. Nihayet, birkaç dakika sonra, büyük balkonun kapısı gıcırdayarak, sarsılarak, üst üste birkaç kez itilerek açılıyor ve Don Diego beliriyordu, beli bükülmüş, sıskası çıkmış, pamuklu takkesini kulaklarına kadar geçirmiş, öksürerek, tükürerek, bir eliyle demir parmaklığa tutunarak; arkasından elinde süzgeçli kovayla Don Ferdinando; sapsarı, upuzun, tam bir hayalet. Don Diego, Bianca’nın çiçeklerini suluyor, temizliyor, ayıklıyordu; yere eğilip kuruyanları ve pörsümüş yaprakları topluyordu; bir kiremit parçasıyla toprağı kabartıyordu; yeni beliren goncaları denetimden geçiriyor, gözleriyle okşuyordu. Don Ferdinando dikkat kesilmiş, onu adım adım izliyordu; o da burnunu dikelterek, kaşlarmı çatarak, solgun yüzünü her saksıya yaklaştırıyordu. Ardından dirseklerini parmaklığa dayıyorlar, aynı tüneğin üstüne tünemiş iki tavuk misali, Fortunato Burgio’nun buğday yüklü katırının gelişine, ya yumurtacı kızın Rosario yokuşundan yukarı çıkışına, ya da zangocun karısının akşam duası çanım çalmak üzere meydandan geçişine göre, kafalarını bir o yana bir bu yana çeviriyorlardı. Don Ferdinando aşağıda, tepenin yamacından birbirinin üstüne abanarak inen evlerin arasmda görünen sokak parçacığından kaç kişinin geçtiğini saymaya uğraşıyordu; Don Diego ise güneşin Paradiso’nun ve Monte Lauro’nun doruklarına doğru ağır ağır yükselen son ışıklarını gözleriyle izliyor, onların tarlaların arasında, beyazımsı lekeler halinde kaybolmaya yüz tutan kulübelerin camlarında birden ışıldadıklarını görünce neşeleniyordu. O zaman gülümsüyor, bir deri bir kemik kalmış titrek parmağını uzatıyor, ağabeyini dürtüyordu; o da başıyla evetliyor, o da çocuk gibi gülümsüyordu. Ardından kendi gördüğünü anlatıyordu:</p>

  <p>– Bugün yirmi yedi oldu!.. Yirmi yedi kişi geçti... Başpapaz Bugno kuzen Limòli ile birlikteydi!..</p>

  <p>Ağustos ayı başlarıydı, birkaç gün süreyle, çiçekleri sulamaya Don Ferdinando yalnız çıktı, kır saçları rüzgârda savruluyor, ayaklarını zahmetle sürüyor, her adımda suyu üstüne başına saçıyordu. Don Diego da yeniden ortaya çıktığında, dirilip mezarından kalkmış Lazarus’u<a class="footnoteref" id="k34" href="../Text/dipnotlar.xhtml#n34"><sup>[34]</sup></a> andırıyordu: Safi burun, gözaltları simsiyah, bir eski gocuğun içine diri diri gömülmüştü, her adımda canı çıkarcasına öksürüyordu; öksürüğü öylesine cılızlaşmıştı ki, hemen hiç işitilmiyordu; yine de hem onu hem ona kolunu veren ağabeyini tepeden tırnağa sarsıyordu, sanki her saksıya bir temenna eder gibiydiler. Ve o son kez oldu. O günden sonra, kırıkları kâğıtla örtülmüş camların ardında iki kardeşin güneşi araştıran ak saçlı başları seyrek olarak göründü; Don Diego her an tükürüyor, yere bakıyordu. Belediye Binası’nda o hercümercin çıktığı gün bağrışmalar ta Sant’A-gata meydancığından duyuluyordu, pencerede titrek bir beyaz takkenin tepesi görünüp kayboldu. Ama San Giuseppe yortusunda dinsel alay aileye saygı sunma geleneğini yerine getirmek üzere Trao’ların kapısı önünde durduğunda, kalabalığın şamatasına karşın, pencereler kapalı kaldı. Don Ferdinando, göğsü astımdan tıkanmış, gözleri uykudan kavrulmuş, iki büklüm olmuş, gelenek uyarınca azizin resmini satın almak üzere aşağıya indi, kararmış elleri öylesine titriyordu ki, resim için ödeyeceği iki meteliği cebinde bulmakta zorlanıyordu. Alayı yöneten San Giuseppe kilisesinin papazı dedi ki:</p>

  <p>– Bu resim nasıl mucizelidir, göreceksiniz! Tanrı’nın inayetiyle evinizden afiyet sıhhat eksik olmasın!</p>

  <p>Üstelik ona hastanın başucuna koysun diye azizin gümüş asasını da verdi; değdiği yere şifa götürürdü. Gelgeldim o da çare olmadı.</p>

  <p>Cosimo Dayı ile Pelagatti, gün doğmadan iki saat önce tarlaya giderken ya da gece bastırdıktan sonra döndüklerinde, Don Diego’nun penceresinde hep ışık görüyorlardı. Ve Motta’ların kara köpeği meydanda inler gibi uluyordu. Sonra, saat dokuza doğru, Don Luca’nın çocuğu kapıyı çalıyor; bir bardak süt götürüyordu. Ara sıra elinde üstü peçeteyle örtülü bir tabakla Don Giuseppe Barabba da geliyordu, ya da Mal Müdürü’nün uşağı bir şişe şarap getiriyordu. Yavaş yavaş o ziyaretler de seyreldi. Son kez, Doktor Tavuso omuzlarını silkerek çıkıp gitmişti. Komşu çocukları artık açılmaz olan o kapının ardında gün boyu oynuyorlardı. Bir akşam, geç vakit, komşular yemek yerken, Don Ferdinando’nun kuluçka tavuk sesiyle karşıdaki zangocu çağırdığını işittiler: İnsanın yediği lokmayı boğazında bırakan bir ses. Ve hemen ardından harap kapıya vurulan şiddetli bir darbe, telaşla uzaklaşan adımlar.</p>

  <p>Tam da jandarmaların geldiği geceydi. Bütün kasabada bir hercümerçtir gidiyordu. Alışılmadık patırtıya Don Diego da bir an gözlerini açtı. Kendi evinin balkonunda, gürültülerin geldiği Büyük Meydan’a kulak kabartmış duran Burgio, Trao’iarın balkonunda birilerini görünce tedirginlikle sordu:</p>

  <p>– Ne var?.. Ne oluyor?..</p>

  <p>– Don Diego!.. - diye yanıtladı zangoç ve sanki Fortunato onu karanlıkta görebilirmiş gibi, istavroz çıkardı. - Yapayalnız kalmış!.. Bir de benim sırtıma yüklediler!.. Grazia’yı doktora saldım... gecenin bu saatinde!..</p>

  <p>– Aşağıda, meydandaki patırtıyı duyuyor musunuz?.. Duyuyor musunuz?.. Acaba nasıl bir gün doğacak yarın, Tanrı hepimizin yardımcısı olsun!..</p>

  <p>– İnsanın vicdanı temiz olsun, yeter, Fortunato Dayı. Ben hep oldum olası garibanın biriyimdir!.. Bana ekmek verenin elini öperim...</p>

  <p>– Doktor, ha!.. Bak işte, o!.. Bu saatte zangır zangır titriyordur herhalde!.. Başrahip Lupi de öyle, diyorlar!.. Haydi, iyi geceler!.. Karanlıkta duvarın kulağı vardır!</p>

  <p>Nitekim kasabanın tüm asilerinin başı olan ve yaprak gibi titreyerek odunluğa saklanmış bulunan Doktor Tavuso, kapısının kırılacak gibi vurulduğunu duyunca son saatinin geldiğini sandı.</p>

  <p>– Zaptiyeler!.. Jandarmalar!..</p>

  <p>Oysa gelenin zangocun karısı olduğunu, can çekişen Don Diego için çağırdığını söylediklerinde, canavar kesildi.</p>

  <p>– Hâlâ ölmedi mi o?.. Cehennemin dibine kadar yolu var!.. Gelip ödümü patlatıyorlar!.. Bu saatte!.. Bu devirde!.. Aile babasıyım ben!.. Beni çağıracağınıza akrabalarım çağırın!., ya daha iyisi papaza haber verin, Ahret Azığı’nı götürsün!..</p>

  <p>Sganci Teyze kapıyı açmaya bile yanaşmadı. Koskoca bir sürgü çekilmiş kapının ardından ses veren Barabba oldu:</p>

  <p>– Kadıncağızım, öyle gece vakti sokaklarda koşturmanın zamanı değil şimdi. Yarın sabah, Tanrı’nın izniyle, hayatta kalanlar görüşürler.</p>

  <p>Bereket Grazia’nın korkacak şeyi yoktu; kocası da onu hiç kuşkulanmadan bir bölük askerin arasına salabilirdi. Öylesi bir gecede, öylesine geç saatte sokakları arşınlamak, aslında gerçekten ürkütücüydü. Margarone’lerin evinden erkenden ayrılan genç Baron Rubiera da yanına eli fenerli bir adam almıştı.</p>

  <p>– Ninì! Nin'ı! - diye çığlık attı balkondan Donna Fifì incecik sesiyle, sanki nişanlısı kendini uçurumdan atmaya gidiyormuş gibi.</p>

  <p>– Korkma... yok bir şey! - diye yanıtladı o, sesini gürleştirerek.</p>

  <p>Meydanda birilerinin olduğunu duyan Don Luca, koşarak dışarıya çıktı, Trao’ların kapısı top atılmış gibi gümbürdedi:</p>

  <p>– Baron hazretleri!.. Kuzeniniz Don Diego ölmek üzere!.. Köpek gibi yalnız!.. Evde hiç kimse yok!..</p>

  <p>Trao’ların kapkara, gamlı konağının karşısında Margarone’lerin balkonu ışıl ışıl parlıyordu ve o ışıkta Donna Fifì’nin gölgesi çiziliyordu, o da genç barona bir zamanlar artık harabeye dönmüş konağın penceresinde bekleyen bir başka gölgeyi hatırlatıyordu. Don Ninì başını önüne eğerek, acele acele çekip gitti, şimdi kapalı ve ışıksız olan o pencerenin anılarını da kendisiyle birlikte götürdü.</p>

  <p>– İyi halt ettiler!.. Ölüyü benim sırtıma yüklediler!.. Bir başıma bana! - diye homurdandı Don Luca, can çekişen hastanın odasına dönerken.</p>

  <p>Don Ferdinando yatağın ayakucuna oturmuştu, ağzından tek söz çıkmıyordu; tıpkı bir mumya. Arada bir gidip ağabeyinin yüzüne bakıyordu; sonra gözleri yuvalarından oynamış, Don Luca’ya bakıyordu ve yine başını göğsüne eğiyordu. Ama zangocun öfkesi patlak verince, birden, handiyse sarsmışlar gibi doğruldu ve uykusunda konuşan birinin mahmur sesiyle sordu:</p>

  <p>– Uyuyor mu?</p>

  <p>– Evet, ya, uyuyor!.. İsterseniz siz de gidip uyuyun!..</p>

  <p>Ama beriki yerinden kımıldamadı. Hasta önceleri dakikada bir saatin kaç olduğunu bilmek istiyordu; sonra, gece yarısına doğru, hiçbir şey sormaz oldu. Burnunu duvara çevirmiş, yorganı kulaklarına kadar örtülü, sessiz sedasız yatıyordu. Grazia, dönünce kapıyı aralık bırakmış, mumu yanına, sehpanın üstüne koymuş, kendi evine bir göz atmaya gitmişti. Kocası elinden geldiğince iki sandalyeye yerleşmişti. Don Ferdinando arada bir yeniden ayağa kalkıyor, ayaklarının ucunda yürüyerek şeamet kuşu gibi yatağın üstüne eğiliyor ve Don Luca’nın kulağına fısıldayarak soruyordu:</p>

  <p>– Ne yapıyor? Uyuyor mu?</p>

  <p>– Evet, evet!.. Siz de gidip uyuyun!.. Gidin, haydi!</p>

  <p>Ve hiç değilse o sıkıntıyı başından atmak için onu kendisi odasına götürdü. Don Ferdinando düşünde komşu Motta’ların kara köpeğinin kendi göğsünün üstüne çöreklenmiş olduğunu görüyordu, kendisi ne kadar sıyrılmaya, haykırmaya çalışsa da köpek bir türlü kalkıp gitmiyordu. Uzundu, upuzundu köpeğin kuyruğu, bir türlü ucu gelmiyordu, bir yılan gibi onun boynuna ve kollarına dolanmıştı, sıkıştırıyordu, boğuyordu onu, gırtlağında sesini kısıyordu, derken bir başkasının sesini işitti, yüreğini şiddetle çarptırarak onu yataktan sıçrattı.</p>

  <p>– Kalkın, Don Ferdinando! Uyuma saati değil bu!..</p>

  <p>Don Diego kuvvetle horuldar gibiydi, ta öbür odadan duyuluyordu, gözleri açık ve fersiz, burun kanatları kararmıştı; tanınmaz olmuştu o yüz. Don Ferdinando ilkin onu yavaştan çağırdı, sonra yeniden seslendi ve boş yere sarstı, o zaman kafasındaki birkaç tel saç dimdik oldu, çaresizlikle, yalvararak zangoca döndü:</p>

  <p>– Şimdi ne yapıyor?.. Ne yapıyor?..</p>

  <p>– Ne mi yapıyor?.. Ne yaptığını görüyorsunuz işte!.. Grazia! Grazia!</p>

  <p>– Hayır!.. Durun!.. Şimdi açmayın!</p>

  <p>Gün aydınlanmıştı. Donna Bellonia, bütün gece kasabada işitilen hengâmeden ürkmüş, iç etekliğiyle balkonda durmuş, kocasının görevlendirmesiyle Büyük Meydan’a doğru olup biteni gözetliyordu; Burgio da Trao’ların kapısına bağladığı katırı tımar ediyordu. Don Luca’nın bağırtıları üzerine, başını balkona doğru kaldırdı, başıyla ne var diye sordu? Zangoç da bir el hareketiyle, birisinin Ahret yolcusu olduğu yanıtını verdi.</p>

  <p>– Kim? - diye sordu Margarone hanım, fark ederek. -Kim? Don Diego mu, yoksa Don Ferdinando mu?</p>

  <p>– Evet hanımefendi, Don Diego! Bir tek benim omuzuma yüklediler!.. Doktora koşayım... hiç olmazsa papaz Ahret Azığı götürsün diye reçete versin, ama ne gezer!.. Efendiler! Bir Hıristiyana dünyadan böyle göçmek reva mı, ne doktor var başında, ne eczacı!..</p>

  <p>Speranza kocasını katırı götürüp can çekişen birinin evine bağlamış diye paylamakla başladı:</p>

  <p>– Uğursuzluk getirir! Zaten bir bu eksikti!..</p>

  <p>Ardından koşup Rutilio Benincasa’nın kitabını getiren Donna Bellonia ile birlikte lotoda hangi sayılara oynamaları gerektiğini tahmine çalıştılar.<a class="footnoteref" id="k35" href="../Text/dipnotlar.xhtml#n35"><sup>[35]</sup></a> Donna Giovannina bir yandan yüzünü kurulayarak pencereye çıktı; ama zangoçtan başka kimseyi göremedi, adam Tavuso’yıı çağırmaya koşmuştu; iki adım ötede, ufak, yeşil bir kapıydı; çıngırağının ipi gidip geceleyin rahatsız etmesinler diye yükseğe bağlanmıştı. Zangoç asıldı, çaldıkça çaldı, sonunda Tavuso’nun hizmetçisi anahtar deliğinden fısıldadı:</p>

  <p>– Kesin şunu, dünya yıkılsa doktor evden çıkmayacak! Ben herkesten beter hastayım diyor!</p>

  <p>Bomma, yüzü safran sarısı, vebalı gibi yapayalnız, eczanenin dibinde havanda tartır kaymağı dövmekle meşguldü. Don Luca, soluk soluğa içeri daldı:</p>

  <p>– Don Arcangelo efendim!.. Don Diego Trao ölmek üzere. Doktor da gelmek istemiyor... Ne yapayım?</p>

  <p>– Ne mi yapasınız?.. Tabut yapın yahu, lanet olası! Ödümü kopardınız! İçeriye böyle dalmak olur mu hiç... Bugün ne kadar namuslu adam varsa, hepsinin yüreği ağzında!.. Bana geleceğinize gidin de papazı çağırın... şurada, Collegio’da, Başrahip Lupi var, kendisini kilisede görsünler diye şafaktan başlayarak ayin yapıyor, sabah duası ettiriyor!.. Adam hep dört ayak üstü düşüyor! Zaptiyelerin arkasından gülüyor!.. Ben eczacılık yapıyorum! Tartır kaymağı dövüyorum, başka şey dövemediğimden ötürü... nasıl olsa elimden gelmiyor!</p>

  <p>Ama Ciolla’nın hırsız gibi kelepçelenmiş geçtiğini görünce dilini ısırdı, başını havanın üstüne eğdi.</p>

  <p>– Efendilerim! - diye haykırıyordu Ciolla, - halime bakın!.. Meydanda, kendi işinde gücünde, namuslu bir adamım ben!..</p>

  <p>Jandarmalar, ona kulak asmadan, itekleye itekleye önlerinde sürüyorlardı; kılıcını çekmiş, onlara eşlik eden Don Liccio Papa bağırıyordu:</p>

  <p>– Savulun! Jandarmalara yol açın!..</p>

  <p>Soylular Kahvesi’nin kaldırımının üstünden Hâkim hükmünü verdi:</p>

  <p>– Âleme ibret vermek lazım! Az kalsın malum yerimize bir tekme indireceklerdi!.. Haydut sürüsü!.. Hem bizimki gibi bir kasabada ki, şimdiye kadar manastırdan farksızdı!.. Kaleye götürün! Kaleye! Don Liccio, buyrun anahtarları!..</p>

  <p>Tanrı’ya şükür, yeniden rahat bir soluk alınıyordu. Düzen adamları yeniden sokaklarda görünmeye başladılar; başrahip kahvehanenin önündeydi; Peperito, Rosario sokağı boyunca bir aşağı bir yukarı gidip geliyordu; Canali ile Don Filippo kol kola balmumcunun evine yollandılar; Don Giuseppe Barabba yine Donna Mariannina Sganci’nin köpeğini gezdiriyordu; Capitana handiyse kendi bayramıymış gibi tepeden tırnağa süslenmiş püslenmişti; öyle ya, şimdi ortalıkta bir alay asker dolaşıyordu, nakışlı çantasını koluna takmış, tüylerle bezenmiş şapkasını giymişti; kırıta kırıta, cıvıldayarak, arkasından Don Bastiano Stangafame’yi, teğmeni, kocasının meslektaşlarını sürükleyerek gidiyordu; kocası ise, bastonunu arkasında tutarak, tam bir ahmak gibi, bir kenardan seyrediyordu; meslektaşları kendi karısıyla gezip tozuyorlar, pergel gibi açılarak boy gezdiriyorlar, yüksek sesle gülüyorlar, pencerelere çıkmaya cesaret eden kadınlara kasım kasım kasılarak bakıyorlar, kılıçlarının şakırtısıyla mahmuzlarının tıngırtısıyla dört bir yanı çınlatıyorlardı; sanki topuklarına çıngıraklar takılmış gibiydi. Margarone’nin kızları balkona doluşmuşlardı, hasetten kendi kendilerini yiyorlardı. - Üstelik teğmenin atkuyruğu misali gür bıyıkları vardı, karnının üstündeki çift sıra düğme ta uzaktan pırıldıyordu.</p>

  <p>Öyle ki, o bayram havasında ölene son hizmet götüren papazın çıngırağı büsbütün acıklı çınladı. Uğursuz söylentiler de dolaşıyordu:</p>

  <p>– Bir çarpışma olmuş!.. İdam mahkûmları varmış!..</p>

  <p>Dinsel alayda tentenin arkasında feneri tutanlardan biri Ahret Azığı’nın Trao’ların evine götürüldüğünü söyledi.</p>

  <p>– Bir büyük aile daha sönüyor demek! - diye ciddi bir yüzle yorumda bulundu Mal Müdürü, şapkasını çıkarırken.</p>

  <p>Capitana ipek çoraplarını görsünler diye iskarpinlerinin burnunda hafiften sıçrayarak, Don Bastiano’yu, baştan çıkarıcı bir gülümsemeyle paylıyordu:</p>

  <p>– Bilmez olur muyum! Bilmez olur muyum! Gemici yemini hepsi!..</p>

  <p>Jandarma Yüzbaşısı tam o sırada oradan geçen Donna Bianca’yı gözüyle işaret etti. - Bu da bir başka âlem!.. Benim ne kabahatim var? - diyen bir halde ve abartılı bir saygıyla şapkasını çıkardı. Gel gör ki o zavallı hiç yanıt vermedi. Atkısı omuzlarından kaymış, kaygılı, solgun bir yüzle, telaş içinde, koşar adım gidiyordu. Donna Fifì Margarone, onun Sant’Agata yokuşundan meydancığa girdiğini görünce suratını buruşturarak balkondan geri çekildi.</p>

  <p>– Hah!.. Nihayet geldi!.. Hamiyetli kız kardeşi!.. Nasıl da tenezzül etmiş böyle!..</p>

  <p>– Bianca! Bianca! - diye bağırıyordu arkasından onun adımına yetişemeyen Limòli Amcası. İki kanadı da ardına değin açılmış giriş kapısının önüne Burgio’nun çocukları ile Don Luca’nın çocukları üşüşmüşlerdi. Zangocun karısı o anda dışarıya çıkıyordu, saçı başı birbirine karışmış, sapsarı, karnı boşalmış, sağlı sollu tokatlar indirmeye koyuldu:</p>

  <p>– Defolun! Defolun buradan!.. Ne bekliyorsunuz ki? Şenlik mi var? - Ardından telaşla kiliseye girdi. Meraklı komşu kadınlar pencerelere üşüşmüşlerdi. Merdivenin tepesinde Don Giuseppe Barabba delik deşik, fareler kemirmiş siyah bayrakların tozunu silkiyordu, üzerlerinde Trao’ların arması vardı: Baştan aşağı güve yenikleriyle dolu bir kırmızı leke. Yanında kızıyla Macrì Teyze, hemen yakında oturan Baron Mendöla koşup gelmişlerdi; evin içinde bir koşuşturmaca, bir günlük ve mum kokusu, bir keşmekeştir gidiyordu. Dipte, aralık bir kapının ardında, yoksul, alçak bir döşeğin ucu ve gündüz gözü yakılmış cenaze mumları görülüyordu. Çevresine üşüşen, yolunu engelleyen tüm o akrabaların ortasında, Bianca’nın gözü başka bir şey görmedi:</p>

  <p>– Hayır!.. Bırakın gireyim!</p>

  <p>Bir an için Don Ferdinando’nun allak bullak olmuş yüzü bir hayalet gibi belirdi; sonra kapı kapandı. Onu sevecenlikle saran dost kolların arasında, Macrì Teyze tekrarlıyordu:</p>

  <p>– Bekle!.. Bekle!..</p>

  <p>Zangocun karısı soluk soluğa geri döndü, önlüğünün altında şamdanlar getiriyordu. Kocası yeniden kapıdan baktı, haber verdi:</p>

  <p>– Papaz Ahret Azığı’nı getirdi... son hizmetler yapılıyor... Zaten bilinci yerinde değil...</p>

  <p>– Görmek istiyorum ağabeyimi!.. Bırakın gireyim!</p>

  <p>– Bianca!.. Şu anda olmaz!.. Bianca!..</p>

  <p>– Onu öldürmek mi istiyorsun?.. Heyecanlanır!.. Ya duyuyorsa!.. Haydi Bianca, yapma böyle!.. Bir bardak su verin!.. Çabuk!..</p>

  <p>Donna Agrippina mutfağa koştu. Kapı bir kez daha bir alay pırıltısına açıldı. Papaz, tente, kutsal şarap-ekmeğe eşlik eden fenerler bir hayal gibi geçtiler. Marki yerlere kadar eğilerek mırıldandı:</p>

  <p>– <i>Domine, salva me...</i><a class="footnoteref" id="k36" href="../Text/dipnotlar.xhtml#n36"><sup>[36]</sup></a></p>

  <p>– <i>Amen! -</i> diye yanıtladı zangoç. Ben elimden gelen her şeyi yaptım... köpek gibi yalnızdı!.. İki kez doktora koştum!.. Gecenin köründe!., eczacıya da!., diyor ki bu uzun hikâyeymiş... hem bende mezardayken dirilen Lazarus’un otu yok diyor!..</p>

  <p>– Neden ama?.. Neden bırakmıyorsunuz gireyim?.. Suçum ne benim?..</p>

  <p>Bianca öylesine titriyordu ki dişleri bardağı çınlatıyordu, neredeyse aklı başından gitmiş gibi, korku dolu gözlerini oradakilerin üstünde gezdiriyordu.</p>

  <p>– Bırakın beni! Bırakın gireyim!</p>

  <p>Marki amcası üstüne saçtığı suları kurulamak için mendilini çıkardı. Baron Mèndola ile Macrì Teyze pencerenin önünde çene çalıyorlardı:</p>

  <p>– Uzun sürdü hastalığı!.. Bu Trao’ların hepsi böyledir!.. Yapılacak bir şey yok!..</p>

  <p>– Bak! - diye bağırdı baron, bir süredir dikkat kesilmişti. - Benim damımda bir pencere açmışlar... şurada!.. Canali denen o hırsız!.. Bereket farkına vardım! Dava açayım da görsün!.. Kanunun verdiği her hakkı kullanacağım!..</p>

  <p>– Don Luca! Don Luca! - diye bir bağırtı işitildi. Kapı birden açıldı, Don Ferdinando belirdi, kollarını havada sallıyordu. Don Luca koşa koşa geldi. Bir anlık bir kargaşa koptu: Çığlıklar, heyecanlı sesler, çılgınca bir koşuşturma, Donna Agrippina ilaç diye kullanılan sirkeyi arıyor, öbürleri Bianca’yı durdurmaya çalışıyorlardı; aklını kaçırmış gibiydi, ağzından köpükler saçıyor, gözleri şimşekleniyordu, tanınmaz bir haldeydi.</p>

  <p>– Neden?.. Neden istemiyorsunuz? Bırakın gireyim! Bırakın beni!.. Bırakın beni gireyim!..</p>

  <p>– Evet! evet! - dedi marki amcası. - Onu görmek hakkıdır!.. Bırakın girsin.</p>

  <p>Bianca alçak, yoksul döşekte upuzun, kupkuru kalmış bir vücut gördü, kırçıl bir sakalla diken diken olmuş, yukarıya kalkık sivri bir çene ve fal taşı gibi açılmış bir çift mavi göz.</p>

  <p>– Diego!.. Diego!.. Ağabeyciğim!..</p>

  <p>– Öyle yapmayın, Donna Bianca! - dedi alçak sesle Don Luca. - Eğer hâlâ işitebiliyorsa, zavallıcık, düşünün nasıl heyecanlanır!..</p>

  <p>Bianca, zangır zangır titreyerek, dehşet içinde, elleri saçlarında, rüyadaymış gibi çevresine bakınarak kalakaldı. Derken kupkuru, yanan gözlerini şaşkınlık içinde, kollarıyla neredeyse onu yataktan uzaklaştırmaya çalışır gibi hareketler yapan Don Ferdinando’ya dikti.</p>

  <p>– Hiçbir şey!.. Bana hiçbir haber vermediniz!.. Bir daha hiç haberim olmadı... Yabancı oldum, çıktım!.. Kovdunuz beni, evden de gönülden de!.. Kovuldum!.. Her yerden!</p>

  <p>– Sus!.. - diye kekeledi Don Ferdinando titrek parmağını dudaklarına bastırarak. - Sonra konuşuruz!.. Şimdi sus!.. Herkes bize bakıyor, görüyorsun!..</p>

  <p>– Bianca! Bianca! - diye yalvarıyorlardı öbürleri ona sarılarak, itekleyerek, giysilerinden çekiştirerek.</p>

  <p>– Götürün onu buradan!.. - diye bağırdı Macrì Teyze eşikten. - Zavallıcık, bu durumunda... şimdi ikinci bir felaket gelecek başımıza!..</p>

  <p>O arada alı al moru mor, kana tere batmış, Donna Sarina Cirmena çıkageldi.</p>

  <p>– Şimdi haberim oldu! - diye kekeledi, büyük salonda toplanmış akrabaların ortasında meşin koltuğa kendini bırakırken. - Nereden bileyim? Kasabada bir kıyamet kopuyor ki! Yani şayet dini alayın bu yana geldiğini görmeseydim...</p>

  <p>Marki başıyla öbür odanın kapısını işaret etti. Sandalyeye yığılmış kalmış olan Cirmena Teyze, mendili gözlerinde, sızlandı:</p>

  <p>– Ah, benim yüreğim bu sahneleri kaldırmıyor!.. Altüst oldum ben!.. - Ve gözleriyle bir ona bir öbürüne soruşturmayı sürdürdüğünden, Donna Agrippina alçak sesle, üzgün, istavroz çıkararak yanıtladı:</p>

  <p>– Az önce!.. Beş dakika oluyor!</p>

  <p>Don Giuseppe kucağında bir yığın bayrakla geldi:</p>

  <p>– İşte!.. Marangoza da haber salındı.</p>

  <p>Baron Mèndola o ne istiyor diye bakmak için ayağa kalktı...</p>

  <p>– Tamam, tamam - dedi Mèndola. - Şimdi hepsini düşünürüz. Don Luca? Hey? Don Luca?</p>

  <p>Zangoç kapıdan başını çıkarır çıkarmaz, yürek paralayan çığlıklar işitildi.</p>

  <p>– Zavallı Bianca!.. Duyuyor musunuz?</p>

  <p>– Delirmiş gibi! - diye onayladı Don Luca. - Saçını başını yoluyor!..</p>

  <p>Baron Mèndola onu herkesin önünde sorguladı:</p>

  <p>– Her şeyi düşündünüz, değil mi, Don Luca?</p>

  <p>– Evet efendim. Katafalk, bayraklar, ne kadar papaz varsa o kadar ayin. Ama masrafları kim ödeyecek?</p>

  <p>– Gidin! gidin! - diye sözünü kesti Cirmena, zangocu omuzlarından ölünün odasına itti, içerde kargaşa artmaktaydı.</p>

  <p>– Üzgünüm! - dedi Macrì Teyze, güneşin nereye kadar vardığını görmek için ayağa kalkarken. - Üzgünüm ama, geç oldu, evimde bir lokma yemek hazırlayacak hiç kimse yok.</p>

  <p>Don Luca tedirgin bir yüzle ölünün odasından dışarıya çıktı.</p>

  <p>– Durum vahim... Güzellikle de olsa, zorla da olsa, hanımı alıp götürmek lazım!.. Durum vahim diyorum!</p>

  <p>– Müsaadenizle! Girebilir miyiz?</p>

  <p>Barones Mèndola’ya eşlik eden uşağın kalın sesi çınladı; kafasında tüylü şapkası, ayağında içleri sanki ceviz dolu çoraplar. İhtiyar hatun, başka bir şey duymayı beklemeksizin, direk misali dimdik, kupkuru, gidip kocaman antika sandalyelerde üzgün yüzlerle, elleri karınlarının üstünde çepeçevre oturan ve onun-sahnede belirmesiyle suspus olan akrabalarının arasında yerini aldı. Barones çevresine bakınıyordu, tiz perdeden bağırdı:</p>

  <p>– Peki Rubiera nerede? Ya kuzin Sganci? Ne yapacağız şimdi? Cenaze için akrabalara haber salmalı...</p>

  <p>– İşte orada! - dedi Donna Sarina, Macrì Teyze’nin kulağına. - İsterse dünya yıkılsın... hiç eksik olmaz!.. Sokaklardaki kargaşayı gördünüz mü?</p>

  <p>Kuzini solgun bir gülümsemeyle yanıtladı, ihtiyar barones sağır olduğundan, hiçbir şeyden korkmuyor diye işaret etti.</p>

  <p>– Mesele şu ki... - diye söze başladı baron.</p>

  <p>Donna Agrippina ile zangoç bayılmış, kolları yanlarına sarkmış Bianca’yı getiriyorlardı, kıpkırmızı kesilmişler, soluk soluğa, zor nefes alıyorlardı.</p>

  <p>– Ölü gibi! - diye ofladı zangoç. - Kemikleri ağır çekiyor!..</p>

  <p>Macrì Teyze öğüt verdi:</p>

  <p>– Şuraya, şuraya, kendi odasına!..</p>

  <p>– Mesele şu ki... - diye yeniden söze başladı Baron Mèndola, kuzen Limòli ile Donna Sarina Cirmena’yı bir yana çekerek, - mesele şu ki cenaze için aramızda anlaşmalıyız. Şimdi göreceksiniz, eniştesi Motta’nın yakınları ortaya çıkacaklardır... İyi bir seyirlik olacağız doğrusu!.. Burgio ile Nunzio Motta’nın yanında!.. Ama kocasını dışlayanlayız da... Felaket bir durum, tamam... ama Don Gesualdo ustayı sineye çekmemiz lazım, öyle değil mi?..</p>

  <p>– Elbette! elbette! - oldu Cirmena Teyze’nin yanıtı.</p>

  <p>Başka gözlemlerde de bulunmak niyetindeydi. Ama Marki Limòli kendi fikrini söyledi:</p>

  <p>– Sevgili kuzinim, her şeyi kendi akışına bırak!.. Nasıl olsa!.. Ölen öldü, bir şey söylemez artık.</p>

  <p>– Madem öyle!.. - diye karşı çıktı Cirmena Teyze, kıpkırmızı kesilerek, - Don Gesualdo ustanın hiç gelmemiş olması da rezalet sayılır!</p>

  <p>Mèndola sahanlığa çıktı, Barabba’ya Sganci’nin evine koşmasını söyledi.</p>

  <p>– Para lazım - dedi alçak sesle, geri döndüğünde. - Zangocun ne dediğini işittiniz mi? Masrafları kim karşılayacak?</p>

  <p>Macrì Teyze hiç duymamazlığa geldi, bir yandan alçak sesle Cirmena ile konuşuyordu:</p>

  <p>– Zavallı Bianca!.. O durumunda! Kaç aylıkmış? Biliyor musunuz?..</p>

  <p>– Yedi... yedi aylık olmalı... Yani durum vahim!..</p>

  <p>Mèndola ve Barabba ile cenaze hazırlıklarını tartışmakta olan Marki Limòli sözü bağladı:</p>

  <p>– Bana kalırsa Arcicofradia dei Bianchi’yi<a class="footnoteref" id="k37" href="../Text/dipnotlar.xhtml#n37"><sup>[37]</sup></a> davet etmeliyiz, çünkü ileri gelen biriydi...</p>

  <p>– Tabii... Cenazeyi haysiyetiyle yapmalı... masraftan kaçınmadan!..</p>

  <p>Gelgeldim, iş paracıkları ortaya koymaya gelince her biri sıvışmaya bakıyordu. O sırada ölünün odasında zangocun karısıyla Don Ferdinando arasında bir çekişmedir gidiyordu: Kadın onu dışarı çıkarmak istiyordu, o ise köpek eniği gibi inleyerek, kalmak için ayak diriyordu; Grazia Teyze sert sesiyle bar bar bağırıyordu:</p>

  <p>– Kutsal Meryem Ana! Siz hiç laf anlamaz mısınız?.. Tıpkı çocuk gibisiniz! Oğlum olsa sizden daha akıllı davranırdı!</p>

  <p>Ve apansızın, daire olmuş alçak sesle konuşan akrabaların ortasına ayaklarını sürüyerek Don Ferdinando geldi, saçı başı birbirine karışmış, mintanının önü açık, yüzü onun da ceset gibi, elindeki evrak dosyasını herkese gösteriyordu:</p>

  <p>– İşte imtiyaz burada!.. Kral Martino’nun verdiği berat... bunu mezar taşına yazdırmak lazım... Bizim kraliyet mezarlığına gömülme hakkımız olduğunu bildirmek lazım... <i>una cum regibus!..</i><a class="footnoteref" id="k38" href="../Text/dipnotlar.xhtml#n38"><sup>[38]</sup></a> Armalı bayrakları çıkardınız mı? Cenazeyi hazırladınız mı?</p>

  <p>– Evet, evet, hiç kuşkunuz olmasın...</p>

  <p>Her biri ona sırtını dönerek muhatap olmaktan kaçındığından ötürü, Don Ferdinando, gözlerinde yaşlarla, aynı sözleri geveleyerek birinden öbürüne dolaşıyordu:</p>

  <p>– <i>Una cum regibus!..</i> Zavallı ağabeyim... <i>Una cum regibus!..</i></p>

  <p>– Pekâlâ, pekâlâ - diye yanıtladı Marki Limòli, - Siz bu işleri kendinize dert etmeyin.</p>

  <p>Dışarda, sahanlıkta, birileriyle konuşmuş olan Baron Mèndola, el kol hareketleri yaparak yeniden içeri girdi:</p>

  <p>– Beyler!.. Bir bilseniz!.. Hayretler içinde kaldım!..</p>

  <p>– Susun! - diye işaret etti ona marki - susun! Şimdi ne oluyor?..</p>

  <p>Bianca’nın odasında kıyamet kopuyordu; telaşlı, yalvaran sesler; birileri boğuşuyormuş gibi itişip kakışma patırtıları; çılgınca acı ve öfke haykırışları; derken hepsini yerinden sıçratan bir çığlık. Kapı kuvvetle çarpıldı, birden dışarıya allak bullak olmuş marki çıktı. Bir dakika sonra Macrì Teyze bağırarak başını uzattı:</p>

  <p>– Çabuk! Bir doktor çağırın! Çabuk!</p>

  <p>O sırada daha başka hısım akraba üzgün suratlar, siyah eldivenlerle, kafile halinde geliyorlardı. Oradan oraya çekilen sandalyelerin gürültüsü arasında, Macrì Teyze yeniden feryat etti:</p>

  <p>– Çabuk! Bir doktor! Çabuk!</p>
</body>
</html>