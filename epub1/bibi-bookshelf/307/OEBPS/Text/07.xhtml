<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <meta name="charset" content="UTF-8"/>
  <title></title>
  <link rel="stylesheet" href="../Styles/main.css" type="text/css"/>
</head>

<body>
  <hr class="hr2"/>

  <h2>VII</h2>

  <p>Don Gesualdo’nun kirayla tutmuş olduğu La Gurna ailesinin güngörmüş konağında, damatla gelini bekliyorlardı. Kapının önünde sokak çocukları toplaşmışlardı; Burgio’nun oğlu, akraba sıfatıyla, onları değnekle tehdit ederek uzak tutmaya uğraşıyordu; merdivenlere portakal yaprakları serpilmişti; sahanlığın tırabzanına dört kollu bir şamdan yerleştirilmişti ve Brasi Camauro, sırtında lacivert pamuklu kadifeden avcı ceketi, kolalanmış gömleği, gıcır gıcır çizmeleriyle, taze badanalanmış kapının önünde son süpürge darbelerini vuruyordu. İkide birde yanlış bir haber geliyordu. Çocuklar bağrışıyorlardı:</p>

  <p>– İşte geliyorlar! İşte geliyorlar! - Camauro süpürgeyi elinden bırakıyordu, insanlar aydınlatılmış balkonlara üşüşüyorlardı.</p>

  <p>Hava karardıktan bir saat sonra, bastonuyla kendine yol açarak, Marki Limòli geldi. Şamdanı gördü, portakal yapraklarını gördü.</p>

  <p>– Aferin size! - dedi. Gelgeldim merdivenleri tırmanırken, az kalsın kafasını yarıyordu, onun üzerine başladı sayıp sövmeye:</p>

  <p>– Hayvanlar!.. Ortalığı çöplüğe çevirmişler!..</p>

  <p>Brasi elinde süpürgeyle koşturdu.</p>

  <p>– Hepsini süpüreyim mi, Marki hazretleri? Ne var ne yok kaldırıp atayım mı?</p>

  <p>– Yok, yok!.. Artık geçtim nasıl olsa. Süpürgeyle fazla kazıma, daha iyi edersin. Ahır kokusu duyuluyor.</p>

  <p>Yukarıda bekleyen Santo Motta, seslerini işitince, sırtında yeni elbisesi, tabanlarından bağlı pantolonu ve çiçekli ipekten yeleğiyle, kasketini başına geçirerek sahanlığa çıktı.</p>

  <p>– İşte geldim! İşte geldim!.. Buradayım!.. Ah, Marki hazretleri!.. Ellerinizi öpeyim!..</p>

  <p>Limòli’den başkasını göremeyince biraz şaşaladı.</p>

  <p>– Dalkavukluk etmeyin, dalkavukluk etmeyin, azizim Don Santo!.. Artık el öpmek falan yok... artık hısım olduk.</p>

  <p>Merdivenin tepesinde Cirmena Teyze de belirdi, gelinin akrabaları arasından bir tek o gelmeye tenezzül etmişti, kafasında yapma çiçeklerden bir tas, çekmecede dura dura kâğıt gibi buruşmuş ipekli elbisesi, kulaklarını paralayan aile yadigârı küpeleriyle, uzun süredir su gibi terleyerek beklemekten usanmış, ta tepeden ciyak ciyak bağırmaya koyuldu:</p>

  <p>– İyi de, ne yapıyorlar bunlar? Yeni bir haber var mı?</p>

  <p>– Hiçbir haber yok, hiçbir haber yok - diye yanıtladı marki, basamakları ağır ağır tırmanırken. - Kilisede bütün akrabalardan yalnız ben olduğumu görmesinler diye önceden çıktım... Bir göz atayım diye geldim.</p>

  <p>Don Gesualdo hayli masraf etmişti: Catania’dan özel olarak getirtilmiş mobilyalar, altın yaldızlı aynalar, kapitone koltuklar, kristal fanuslu şamdanlar: Işıl ışıl aydınlatılmış peş peşe odalar, böyle bütün kapıları ardına değin açılmış göründüğünde, sanki kozmorama merceğinden bakıyormuş gibi geliyordu insana.</p>

  <p>Don Santo ceketinin parmak uçlarına değin inen yenlerini ikide birde yukarı doğru çekiştirerek önden gidiyor, açıklamalar yapıyordu.</p>

  <p>– Nasıl olur? Hâlâ kimse gelmedi mi? - diye ünledi marki, mihrap misali süslenmiş gerdek odasının önüne vardıklarında.</p>

  <p>Santo başını tıpkı bir tosbağa gibi, kadife yakasının içine çekti.</p>

  <p>– Bence bir eksik yok... Ben akşam duası çanından beri buradayım... Her şey hazır...</p>

  <p>– Ben hiç değilse öbür akrabaları burada bulurum sanıyordum... Nunzio ustayı... ablanızı...</p>

  <p>– Hayır efendim... utanıyorlar... Kıyametler koptu! Ben ikramlara nezaret etmeye geldim...</p>

  <p>Ve kapıyı açıp gösterdi: Koskocaman bir masanın üstü tatlılarla ve şekerli likör şişeleriyle doluydu; kentten nasıl getirilmişlerse öyle, cicili bicili kâğıtlarla kaplıydılar; aralarına karanfillerle Arap yaseminleri serpilmişti, kasabada yetişen çiçeklerin tamamı; çünkü Bayan Capitana çiçek gerekir diye haber göndermişti; Sant’Agata’dan ve başka kiliselerden ödünç alabildikleri şamdanların tümü oradaydı. Diodata bütün peçeteleri külah biçimi katlayarak, tahta çomaklar gibi güzelce sıraya dizmiş, her birinin tepesine bir çiçek iliştirmişti.</p>

  <p>– Güzel olmuş! Güzel olmuş!- diye onay verdi marki. -Ömrümde böyle bir şey görmemiştim!.. Peki bu ikisi niye burada böyle?</p>

  <p>Masanın iki yanında, Kudüs’teki Kutsal Mezarın Musevi bekçileri misali durmuş dikilen Pelagatti ile Giacalone, o tertemiz yıkanıp taranmış halleriyle mukavvadan yapılmış gibiydiler.</p>

  <p>– İkram sırasında hizmet etmek için efendim, evet!.. Titta usta ile onun hempası olan öbür berber bir bahane buldular, gelmeyi reddettiler!.. O sefiller, ancak soylu evlere giderlermiş!.. Onca pis işe batıp çıkarlar, ama burada elleri kirlenir diye korktular!..</p>

  <p>Giacalone, saygılı bir tavırla, hemen iki elinde iki şişe şarapla koşturdu. Marki geri çekildi:</p>

  <p>– Sağ ol, evladım!.. Dikkat et, üstüme sıçratacaksın!</p>

  <p>– Ötede de şerbet güğümleri var! - diye ekledi Don Santo.</p>

  <p>Ama mutfağın kapısını açar açmaz, anahtar deliğinden gözetlemekte olan kadınların kaçıştığı görüldü.</p>

  <p>– Gördüm, gördüm, sevgili hısımım. Bırakın kendi hallerine, hiç ürkütmeyin.</p>

  <p>O anda aşağıda, sokakta büyük bir patırtı koptu, gelinle güveyin arabasının gelişini görmek için balkona tam zamanında çıktılar. Arabacı mahallinde, kasketi kulaklarına kadar inen Nanni l’Orbo, tıpkı sahici bir arabacıymış gibi kamçısını şaklatıyor, haykırıyordu:</p>

  <p>– Yol açın!.. Çekilin!.. Savulun!..</p>

  <p>Ama sürüden yeni ayrılmış katırlar tepiniyor, burunlarından soluyorlardı; öyle ki Başrahip Lupi hemen oldukları yerde arabadan inmelerini önerdi, Burgio da arabanın kapısını açmak üzere yerinden fırlamıştı. Ama katırlar ansızın ikisi birden başlarını eğiverdiler ve olanca hızlarıyla kapıdan içeriye daldılar.</p>

  <p>– Anında ölüm diye buna derler! - diye bağırdı başrahip öne doğru devrilerek, burnu gelinin dizlerine çarptı.</p>

  <p>Merdivenleri kol kola çıkıyorlardı. Gösterişli ipek kravatının orta yerinde parlayan bir iğneyle Don Gesualdo, ayakkabıları gıcır gıcır, giysisinin düğmeleri yaldızlı, yeni tıraş olmuş yüzünde damatlık gülümsemesi; yalnız fazla yüksek gelen kadife yakasından sıkılıyordu. Bianca o beyaz köpük gibi gelinliği içinde büsbütün genç ve şirin görünüyordu; kolları çıplak, göğsünün birazı açık, zamanın moda saç biçiminden ötürü Trao’ların o köşeli yüzü süzülmüş, saçları şakaklarında kıvrılıp, tepesinde yüksek bir bağa tarakla tutturulmuştu; onu gören başrahip dilini şaklatmadan edememişti; gelin solgun, çekingendi, neredeyse ürkmüştü, ömründe ilk kez onca gözün ve onca şamdanın önünde o çıplaklıkları sergilemekten ötürü kızarıyordu.</p>

  <p>– Yaşasın yeni evliler! Yaşasın yeni evliler! - diye bağırmaya başladı başrahip mendilini sallayarak; keyfi yerine gelmişti.</p>

  <p>Bianca Cirmena Teyze’den ve marki amcasından öpücükler aldı ve içinde kimsecikler bulunmayan güzel odalara yalnız başına girdi.</p>

  <p>– Hey, hey, dikkat et de kocanı kaybetmeyesin! - diye seslendi arkasından marki amcası, herkesin gülüşmeleri arasında.</p>

  <p>– Hepimiz bu kadar mıyız? - diye söylendi alçak sesle Donna Sarina. Başrahip atılıp onun yerine yanıtladı.</p>

  <p>– Evet, hanımefendi. Aman, kalabalık olmasın da kafamızı dinleyelim!</p>

  <p>Arkalarından Alessi, elinde kasketiyle, yukarıya çıkıyordu, bütün o şamdanların, o gösterişli düzenin karşısında ayakları dolaşıyordu. Daha eşikten başladı kekelemeye:</p>

  <p><i>-</i> Beni Barones Rubiera yolladı... Diyor ki gelemiyormuş, çünkü başı ağrıyormuş... Yeğenine selam söyledi, Don Gesualdo’ya da...</p>

  <p>– Sen mutfağa git, bu tarafta - diye yanıtladı marki. -Söyle de içecek bir şeyler versinler.</p>

  <p>Don Gesualdo o anı fırsat bilip alçak sesle kardeşine tembihledi:</p>

  <p>– Bütün bu insanların önünde, dikkatli davran!.. Otur yerine, bir daha da kımıldama. Ben ne yaparsam sen de aynını yap.</p>

  <p>– Anladım. Güven bana!</p>

  <p>Cirmena Teyze geline el koymuş ve öyle bir anaç havaya girmişti ki, handiyse öfkeli gibi görünüyordu. Güzelim aynalı salonda herkes yerini aldıktan sonra, ortalığa bir sessizliktir çöktü; her biri bir şey yapmış olmak için sağına soluna bakınıyor, baş işaretleriyle hayranlığını belirtiyordu. Sonunda başrahip buzları eritmenin kendisine düştüğünü düşündü:</p>

  <p>– Don Santo, oturun buraya. Yaklaşın, korkmayın.</p>

  <p>– Ben mi? - diye yanıtladı Santo, kendisine de <i>don</i> denildiğini işitince.</p>

  <p>– Bu senin kayınbiraderin - dedi marki Bianca’ya. Bir dakika sonra noter aldı sözü:</p>

  <p>– Bakın! Bakın! Kristof Kolomb’un karaya çıkışı sanki!</p>

  <p>Sofanın kapısında üst üste yığılmış itişen bir sürü kafa görünüyordu, handiyse bastıkları yerde mayın patlayacakmış gibi meraklı ve çekingendiler. Başrahip diğer yumurcakların arasında Don Gesualdo’nun yeğeni Nunzio’yu fark etti, göz kırparak eliyle içeri gelmesini işaret etti. Ama oğlan bir vahşi gibi fırladı, kaçtı; başrahip, hep öyle gülümseyerek, söylendi:</p>

  <p>– Cin çekici!.. Anasının tıpkısı...</p>

  <p>Marki, yeğeninin yanında, kollu koltuğa yayılmış, başkan gibi duruyordu, sözü kimselere bırakmıyordu.</p>

  <p>– Aferin! Aferin!.. Kocan her şeyi yerli yerince yapmış!.. Bu evde hiçbir eksiğin olmaz!.. Prensesler gibi yaşayacaksın!.. Bir tek söz söylemen yeter... bir istekte bulunman...</p>

  <p>– Madem öyle, kocanıza söyleyin de katırları değiştirsin - diye ekledi başrahip gülerek.</p>

  <p>– Doğru; rengin pek solmuş... Yoksa arabada ürktün mü?</p>

  <p>– Bu katırlar çok genç... sürüden yeni ayrılmışlar... arabaya alışkın değiller... Şimdilerde arabalara at koşuyorlar -dedi başrahip.</p>

  <p>– Elbette! Elbette! - diye telaşla yanıtladı Don Gesualdo. Elim değer değmez. Para dediğin harcamak içindir... varsa tabii.</p>

  <p>Marki ile başrahip sohbeti canlı tutuyorlardı, Don Gesualdo baş işaretleriyle onaylıyordu; diğerleri dinliyorlardı; Cirmena Teyze elleri karnında, yüzünde laf etmesine gerek bırakmayan sevimli bir gülücükle; şöyle diyordu o gülücük:</p>

  <p>– Eh, ne yapalım!.. Madem kalkmış, gelmişim bir kere!.. Böyle şık giyinmeyi de hak ediyormuş doğrusu!..</p>

  <p>Bianca bütün o lüksün ortasında bir yabancı gibi duruyordu. Kocasına gelince, o da tutuktu, onca kişinin, karısının, dostların, hizmetkârların ortasında, kendi hayalini tepeden tırnağa yepyeni giysiler içinde gördüğü bütün o aynaların karşısında, burnunu silmek istese acaba başkaları burunlarını nasıl siliyorlar diye bakmak durumundaydı.</p>

  <p>– Mahsul bereketli olmuş! - dedi marki, ötekiler lafı nereye vardırmak istediğini izlesinler diye. - Ben de başkalarından duydum. Öyle mi, ha? Fortunato Dayı?</p>

  <p>– Öyle efendim, hamdolsun!.. Ama fiyatlar da düştü!..</p>

  <p>– Tarlalarda yapacak çok iş var herhalde! Kasabada kimse kalmadı.</p>

  <p>Cirmena Teyze artık kendini tutamadı:</p>

  <p><i>-</i> Kuzen Sganci’yi balkonunda gördüm... ben hatta gelecek sanıyordum!..</p>

  <p>– Kim bilir ne olmuştur? Kim bilir? Bir ara yağmur yağdı ya, sokağı çamur deryasına çevirdi!.. Ben az kalsın düşüp kafamı kırıyordum. Ama bağlara iyi gelir diyorlar. Öyle mi? Ha? Fortunato Dayı?..</p>

  <p>– Öyledir efendim, Tanrı’nın izniyle!..</p>

  <p>– Herkes bağbozumuna hazırlanıyordur. Bizden başka herkes, Donna Sarina! Biz şarabı yağmur duasına çıkmadan içiyoruz!.. Gelini bağbozumuna Giolio’ya götürmelisiniz, Don Gesualdo!.. Göreceksin ama, ne bağlar, Bianca!</p>

  <p>– Elbette!.. Emir onun!., tabii!..</p>

  <p>– Bir dakika!.. - diye bağırdı başrahip ayağa fırlayarak. - Galiba gelenler var!..</p>

  <p>Gözlerini ağabeyine dikmiş, alesta bekleyen Santo, ikrama başlamanın zamanı geldi mi diye bir işaret yaptı. Ama başrahip balkonda hiç kalmadan içeriye girdi, başını sallıyordu.</p>

  <p>– Hayır!.. Kasabaya dönen köylülermiş. Bugün cumartesi ya, insanlar geç vakte kadar kalıyorlar.</p>

  <p>– Ben tahmin etmiştim! - diye yanıtladı Cirmena. - Kulağım iyi işitir!.. Siz kimi bekliyordunuz?</p>

  <p>– Donna Giuseppina Alòsi’yi canım!.. Hiç olmazsa o hiçbir yerden eksik kalmaz!</p>

  <p>– <i>Cavaliere</i> alıkoymuştur onu... - diye ağzından kaçırdı marki, sabrı tükenmişti.</p>

  <p>Santo, hemen ayağa kalkmışken, yine kös kös yerine oturdu.</p>

  <p>– Müsaadenizle! Müsaadenizle! - dedi başrahip. - Bir dakikacık! Bir koşu bir yere gidip geleyim!</p>

  <p>Donna Sarina peşinden sofaya seğirtti, başrahibin yüksek sesle yanıtı işitildi:</p>

  <p>– Hayır! Buraya,yakma... Yüzbaşı’yaL</p>

  <p>Kulak kabartmış dinleyen marki hep öyle mobilyaları ve odaları hayranlıkla seyredermiş gibi yapıyordu, yine başladı:</p>

  <p>– Güzel! Güzel!.. Soylu bir ev doğrusu! La Gurna ailesinin konağına yerleşmeyi başarabilmeniz büyük talih!.. Ah! Ah!.. Ne muhteşem kutlamalar yapıldıydı... işte tam şuracıkta!.. Hatırlıyorum da... La Gurna’ların son çocuğunun vaftizinde... Corradino’nun... Şimdi ellerinde avuçlarında kalanı tükettikten sonra, bütün aile topluca çekip gitti, Siracusa’ya yerleştiler!.. <i>Mors tua vita mea!..</i><a class="footnoteref" id="k24" href="../Text/dipnotlar.xhtml#n24"><sup>[24]</sup></a> Burada krallar gibi yaşayacaksınız!.. Eh! Eh!.. İhtiyarım ya, ne dediğimi iyi bilirim!.. Burada olsak biz de rahat ederdik, öyle değil mi, ha, Donna Sarina?.. Öyle değil mi, ha?</p>

  <p>Donna Sarina dilini tutabilmek için sandalyesinde kıvranıyordu:</p>

  <p>– Bana göre hava hoş!.. - dedi sonra - Tanrı’ya bin şükür!.. Nitekim La Gurna’ların oğlu Corradino da yazlığa bana geliyor. Onun kabahati yok, zavallı masum yavru!</p>

  <p>– Yo, yo, şimdi bunun gibi yumuşacık bir sandalyede oturmak, La Gurna’lar gibi geçimini sağlamak için oradan oraya dolaşmaktan iyidir!.. O da ancak insan dolaşabiliyorsa!.. Hem şöyle güzelce kurulmuş bir sofrası olmak, yemekten sonra biraz gezmek için atlı araba, sonracığıma yazlığa çıkmak için bağevi ve başka bütün her şey!.. En önemlisi de güzel bir sofra!.. İhtiyarım ben, marki takımının sofraya kurulup oturarak yemek yiyememesi üzer beni... Duman ancak mutfağa yaraşır... Ne dediğimi iyi bilirim... Nice ev var ki, mutfaktaki duman sofralarındaki kızarmış etten fazla... hani şu kapılarının üstünde arması en büyük olanlar... ve elâleme en çok burun kıvıranlar!.. Dünyaya bir daha gelirsem, bana Alfonso Limòli usta desinler de, sizin gibi param başımdan aşsın isterim, yeğenim... Paracıklarımın keyfini kendi kendime süreyim... kimseleri davet etmeden... yo, hayır!..</p>

  <p>– Susun!.. Kapının çıngırağı çalınıyor! - diye sözünü kesti Donna Sarina. - Sen vaaz veredur, epeydir çalınıyor...</p>

  <p>Ama hafiften çalınıyordu kapı, fukara işi bir çalış. Santo kapıyı açmaya koştu ve karşısında zangocu buldu, peşinde karısı, koltuğunun altında bohçayı andıran bir örtü, sanki taşınmaya gider gibiydi. Don Luca, kocası Burgio’yu gönderip kendisine bin bir hakaret yağdırmış olan Speranza’nın ağabeyini görünce, bir an ne yapacağını bilemedi; ama yine de cesareti kırılmadı, hemen bir bahane uyduruverdi:</p>

  <p>– Başrahip Lupi burada mı?.. Bu benim hanım dedi ki, yeni evlilerle birlikte arabaya binmiş de...</p>

  <p>Grazia örtüyü yavaş yavaş açarak girdi, içinden ağzı çaputla tıkalı, ufak bir kolonya şişesi çıkardı.</p>

  <p>– Okunmuş su!.. Donna Bianca’ya yarar dedik!</p>

  <p>Ve karıkoca salonun ortalık yerinde dikilip sakin sakin beklemeye koyuldular.</p>

  <p>Tam o sırada Başrahip Lupi döndü, yüzü kıpkırmızı, oflayıp pufluyor, terini kuruluyordu. Ve hiçbir soruya yer bırakmadan, hemen ev sahibine döndü, gülümseyerek, kayıtsızlıkla:</p>

  <p>– Don Gesualdo... eğer ağzımızı tatlandırmaya niyetliyseniz!.. Sanırım vakti geldi!.. Şafakla ayin yapmak zorundayım, tarlaya gitmeden önce.</p>

  <p>– Gideyim mi? - diye derhal yerinden fırladı Santo. -Başlayalım mı?</p>

  <p>Gelin ayağa kalktı; ardından tüm davetliler ayaklandılar, kafileyi kimin açması gerektiğini bilemeden beklediler. Başrahip ha bire kollarını sallayarak Santo’ya işaret ediyordu, sonra baktı ki anlamıyor, kilisede ayinde kargaşa çıktığında yaptığı gibi, bağrından yükselen bir sesle bağırdı:</p>

  <p>– Size söylüyorum!.. Yengenize kolunuzu verin!..</p>

  <p>Ama kayınbirader bey o görevi üstlenmeye hazırlıklı değildi. Sonunda zorla iteklediler. O arada Limòli Amcası gelinle birlikte öne geçmişti bile, başrahip de Don Gesualdo’nun kulağına homurdandı:</p>

  <p>– İnanır mısınız?.. Capitana’nın da küçümseyeceği tuttu! Oysa yalanacak bir tabak olan yerlerden hiç geri kalmaz! Onun da küçümseyeceği tuttu! Herkes de o hanımefendi hazretlerinin nereden geldiğini bilmiyor sanki!.. Hayır! Hayır! Ne yapıyorsunuz?.. - diye haykırdı birden, Santo’dan yana atılarak.</p>

  <p>Delikanlının sabrı tükenmiş, sesini çıkarmadan ceketinin kollarını sıvamaktaydı. Bereket yengesi Limòli Amcasıyla konuşuyordu da, farkına varmadı. Markinin de aklı başka yerdeydi, ille kendisine bir şeyler ikram etmeye çalışan Giacalone ile Pelagatti’nin elinden yakasını kurtarmaya çabalıyordu.</p>

  <p>– Şu iki çocukcağız sonunda bir kaza çıkaracaklar! - diye söylendi sonunda.</p>

  <p>O çıkışa Bianca da gülümser gibi oldu, tehlikeden kaçınmak için ikisi de masadan uzaklaştılar.</p>

  <p>– Hiç bir şey istemiyor!.. - diyerek geri döndü kayınbirader Don Santo, sırtından büyük bir yükü atmışa benziyordu. - Ben, elimden geldiğince ikramımı yaptım!..</p>

  <p>– Bir kadehçik <i>perfetto amore</i><a class="footnoteref" id="k25" href="../Text/dipnotlar.xhtml#n25"><sup>[25]</sup></a> de almayacak mısınız? -diye söze girdi başrahip imalı bir zarafetle.</p>

  <p>Cirmena Teyze başladı gülmeye, Santo da ne yapması gerektiğini görmek için ağabeyine baktı. - Ehem! Ehem!..</p>

  <p>– Bir şeyler alsanız, amca?</p>

  <p>– Sağ ol, sağ ol, Biancacığım... Ama artık bende ne diş kaldı ne mide... Düşkünleştim ben... Öyle, seyrine bakıyorum ancak... daha fazlası elimden gelmiyor...</p>

  <p>Başrahip, biraz nazlandıktan sonra, cebinden çarşaf kadar bir mendil çıkardı. O arada Cirmena Teyze kolundaki üstüne koskoca bir köpek işlenmiş çanta azmanını dolduruyordu, içine yığınla şey sığıyordu! Zangocun ise cüppesinin altında dizlerine kadar inen cepleri vardı, gerçek birer heybe gibi, dikkati çekmeden ne isterse oraya kaydırabiliyordu. Bianca da kendi eliyle kayınbiraderi Santo’ya bir kutu şekerleme armağan etti.</p>

  <p>– Ablanız ve çocukları için...</p>

  <p>– Kendisi... yani gelinin... gönderdi demeyi unutma... -diye ekledi Gesualdo pek memnun olarak, karısına minnetle gülümsedi.</p>

  <p>Diğerleri sofranın çevresine doluşmuşlarken, ikisi biraz kenarda duruyorlardı. Gesualdo onun üzerine alçak sesle, biraz da sevecenlikle dedi ki:</p>

  <p>– Aferin! Böyle aklı başında bir kız olmanı beğeniyorum, aileyi barıştırmaya uğraşıyorsun... Başıma ne kıyamet kopardılar bilmiyorsun!.. Hele kız kardeşim!.. Düğün günümü bile zehir ettiler bana!..</p>

  <p>Kız iyilik dolu yüzüyle ona güven verdiğinden ötürü, farkına varmadan içini dökmek üzereydi, ama Cirmena Teyze gelip sözünü kesti:</p>

  <p>– Zangocu unutmayın; orada karısıyla birlikte dikilmiş, bekliyor.</p>

  <p>Don Luca önüne onca nimet konduğunu görünce güya şaşırmış gibi yaptı.</p>

  <p>– Hayır efendim! Biz şekerlemeler için gelmedik... Hiç rahatsız olmayın efendim!</p>

  <p>O böyle söylerken, karısı mihrap örtüsünü andıran koskocaman örtüsünü yaymaktaydı. O ise, minnetini göstermek için, havalara bakıyormuş gibi yapıyor, kaşlarım hayretle kaldırıyordu.</p>

  <p>– Şuraya bak, Grazia!.. Bir kuşsütü eksik!.. Amma da para harcamışlar burada! - Ardından, Don Gesualdo sırtını döner dönmez, o da karısının torbayı doldurmasına yardımcı oldu.</p>

  <p>– Sanki vebalıymışız gibi!.. - diye söylendi Donna Sarina, torbasını tıka basa doldurmuş, Başrahip Lupi ile birlikte dönerken. - Ağabeyleri bile gelmediler!.. Gördünüz, değil mi?..</p>

  <p>– Zavallıcıklar!.. Zavallıcıklar!.. - diye yanıtladı beriki, onların artık akılları başlarında değil anlamında elini alnının önünde sallayarak. Sonra çevresine bakınarak sesini alçalttı:</p>

  <p>– Gelini almaya gittiklerinde evden ölü çıkıyormuş gibiydiler!.. Tıpkı bir çift baykuş!.. Karanlıkta, odadan odaya kaçıp saklanıyorlardı... Tıpkı bir çift baykuş!.. Donna Bianca ise her şeyi güzellikle yapmak istiyordu... yani hiç değilse insanca!.. Sonuçta bu adımı atmak zorunda kaldıysa...</p>

  <p>İşaretparmağıyla başparmağını dudaklarında haç biçimi üst üste getirerek bir başka şey daha anlatmak istedi. Ama o arada göz ucuyla salona Bianca ile kocasının da girdiklerini görünce, sanki başka bir konuşmayı sürdürür gibi, dolu mendilini gösterdi:</p>

  <p>– Benim bahşişim oluyor bunlar!.. Papaz hakkı!</p>

  <p>Gelinin varlığını fark etmemiş olan zangocun karısı ise şöyle ekledi:</p>

  <p>– Hâlâ orada duruyorlar, ikisi de, pencere camlarının ardında, oracıkta, karanlıkta, ıssız meydana bakıyorlar!.. Aynen iki mumya gibi!..</p>

  <p>Donna Bianca, geçerken, o sözler kulağına geldi.</p>

  <p>– Mutluluklar dilerim! - diye onun sözünü kesti zangoç, hanımefendiyi görünce. - Eve gittiğimizde ufaklıklar bayram edecekler!.. Beş tane evlat, Donna Bianca!..</p>

  <p>Sonra kamındaki öbür yükle sallana sahana giden karısına dönerek:</p>

  <p>– Mutluluklar ve erkek evlatlar!.. Malınız mülkünüz bol!.. Şimdi Tanrı’ya niyaz edelim de evlat versin size... Dokuz ay sonra sizi de Grazia gibi görelim...</p>

  <p>Marki kısa kesmek için onu uğurladı:</p>

  <p>– Tamam! İyi akşamlar, aziz Don Luca!</p>

  <p>Öbür odada, davetliler çıkar çıkmaz, bir kıyamettir koptu. Komşular ev halkı, Brasi Camauro, Giacalone, Nanni l’Orbo, bir açlar sürüsü, ikramın artıklarına hücum etti; şekerlemeleri çekişiyorlar, birbirlerinin elinden kapışıyorlar, saç saça baş başa geliyorlardı. Santo da, malını korumak bahanesiyle, eline ne geçirirse dört elle sarılıyor; ağzına, ceplerine, gömleğinin içine, bulabildiği her yere tıkıştırıyordu. Burgio’nun oğlu Nunzio, kedi gibi içeriye süzülmüş, sofranın üstüne tırmanmış, deli gibi bağıra bağıra sağa sola tekmeler, yumruklar savurarak o da eline ne gelirse kapıyordu; öbür yumurcaklar emekleyerek masanın altında dolaşıyorlardı. Don Gesualdo’nun öfkeden gözü dönmüştü, elinde sopayla yetişip o keşmekeşe bir son vermeye niyetleniyordu; fakat marki amca onu kolundan tutup durdurdu:</p>

  <p>– Bırakın yapsınlar... zaten, ne çıkar!..</p>

  <p>Hiç değilse biraz eğlenmiş olan Cirmena Teyze, odanın ortasında dikilip, artık gitme zamanı geldi dercesine insanların yüzlerine bakıyordu. O arada koşa koşa, soluk soluğa zangoç geldi, büyük bir su veriyor havasıyla:</p>

  <p>– Bütün kasaba burada!.. Aşağıda, sokakta durmuş seyrediyorlar!.. Baron Zacco, Margarone ailesi, Mèndola’nın karısı da... kasabanın bütün ileri gelenleri!.. Düğününüz gürültü koparıyor, Don Gesualdo!..</p>

  <p>Ve geldiği gibi, alaş telaş, koltukları kabarmış, gitti.</p>

  <p>Cirmena Teyze söylendi:</p>

  <p>– Çattık!.. Keşke bir başka çıkış kapısı olsaydı!..</p>

  <p>Başrahip ise, merak içinde, gidip görmek istedi.</p>

  <p>Karşı tarafta, San Sebastiano’nun köşesinde toplanmış bir öbek insan vardı; sokağın karanlığında açık renk giysilerin beyaz lekesi görülüyordu. Kimileri de ağır <i>ağıt,</i> ayakuçlarında, duvarlara yapışarak, başları havada geçmekteydiler. Alçak sesle konuşmalar, hatta kısık gülüşmeler, kaçamak ayak sesleri işitiliyordu. Santa Maria di Gesiı kilisesi tarafından gelen iki kişi, balkonun açıldığını görünce duraladılar. Ve hepsi şuraya buraya sıvıştılar. Geriye bir tek Ciolla kaldı, türkü çığırarak kendi yolunda gidermiş gibi yapıyordu:</p>

  <p class="poem"><i>Ah, sevda, sevda, neler ettin sen bana?</i></p>

  <p>Donna Sarina ile Marki Limòli de balkondan bakıyorlardı. Durumu gören marki dedi ki:</p>

  <p>– Artık gidebilirsiniz, Donna Sarina. Aşağıda kimse kalmadı!..</p>

  <p>Cirmena Teyze zemberek gibi yerinden fırladı:</p>

  <p>– Benim korktuğum falan yok, Don Alfonso!.. Ben ne istersem, içimden ne gelirse onu yaparım!.. Burada Bianca’ya annelik etmek için bulunuyorum... mademki başka yakın akrabası yok. Gelini buluntu çocuk gibi ekip gidemeyiz ya... hiç değilse aile şerefi var!..</p>

  <p>– Ya? demek öyle?.. - diye hınzırca gülüyordu marki.</p>

  <p>Donna Sarina sesine ancak hâkim olarak dik dik yanıtladı:</p>

  <p>– Hiç anlamamazlığa gelmeyin, Don Alfonso!.. Siz de benden iyi bilirsiniz!.. Hem aileden olduğunuza göre size de dert olmalı... Ele güne karşı böyle yapmak gerekiyor... Bianca için olmasa bile!.. - Ve hâlâ üst perdeden söylenerek gerdek odasının kapısına yöneldi.</p>

  <p>– Pekâlâ, pekâla! Öfkelenmeyin bari... Demek oluyor ki biz gideceğiz!.. Hey, hey, muhterem Rahip... Galiba toparlanmanın zamanı gelmiş!.. İhtiyatlı olalım biraz!..</p>

  <p>– Ah! Ah!.. Ah! Ah! - diye gıdaklıyordu başrahip.</p>

  <p>– İyi geceler yeğenlerim! Nikâhınız mübarek olsun diyeyim, nasıl olsa söylemesi bedava...</p>

  <p>Bianca’nın benzi kül gibi olmuştu. O da ayağa kalktı, çenesinin kaslarında hafif bir titreme, güzelim mavi gözleriyle çaresizlikle bakınarak, yeni elbisesinin eteği ayaklarına dolaşarak, kekeledi:</p>

  <p>– Amca!.. Bakın ne diyeceğim, amca!.. - Ve onu bir kenara çekip, ateşli bir konuşmaya girişti.</p>

  <p>– Kaçıklar! - diye onun sözünü kesti marki yüksek sesle, o da ateşlenmişti. - Zırdeli onlar! Dünyaya bir daha gelirsem, onlara da söyleyeceğim ki, adıma Alfonso Limòli usta desinler!..</p>

  <p>– Aferin! - diye güldü başrahip. - Bu lafınızı beğendim işte!</p>

  <p>– İyi geceler! İyi geceler! Sen bunu kafana takma! Yarın sabah onlara giderim... Ve unutma sakın, dokuz ay sonra yine davet edilmek istiyorum, bu kez vaftize... Başrahip Lupi ile ben... yalnız biz ikimiz... Kuzin Cirmena’ya bile gerek yok!..</p>

  <p>– Biz bize olalım da kafamız rahat etsin! - diye sonuçlandırdı beriki.</p>

  <p>Don Gesualdo onları kapıya değin uğurladı, için için başrahibin iltifatlarından gururlanıyordu; her şeyi yerli yerince yaptığını söyleyip durmuştu:</p>

  <p>– Bütün davetlilerin gelmemesi ne yazık! Krallar gibi para harcadığınızı görürlerdi. Bayan Sganci’ye şaştım doğrusu!.. Barones Rubiera da yeğenine nasıl saygı ettiğinizi görseydi memnun olurdu... nekes davranmadığınızı görseydi... öyle ya, yakında onunla ortak olacaksınız.</p>

  <p>– Eh! Eh! - diye yanıtladı Don Gesualdo, o noktada heba olmuş paracıklarına hayıflanarak. - Daha vakit var! daha vakit var! Yıkılan köprünün altından ne sular geçecek daha... Barones hanıma bunu böyle söyleyin.</p>

  <p>– Ne demek? Ne demek? Hani anlaşmıştınız? Hani ortak olacaktınız?</p>

  <p>– Benim ortağım işte bunlar! - diye yanıtladı Don Gesualdo, eliyle cebine vurarak. - Barones Rubiera hanımın beni ortak almaktan utanmasını istemem... bunu böylece söyleyin isterseniz.</p>

  <p>– E, adam haklı! - diye ekledi marki, merdivenlerin ortasında durarak. - Onun da parasının gururu var, olmaz olur mu!.. Kuzin Rubiera tenezzül edip gelebilirdi pekâlâ... Bu kadarcık bir şeyle soylu kanına halel gelmezdi ya!..</p>

  <p>– Kim bilir? Kim bilir neden gelmemiştir?.. Başka bir nedeni olmalı... Hem sonra, iş meselesi... başka meseledir... İyi düşünün!.. Bir desteğiniz eksik kalır!.. O zaman hepsini kendinize düşman edersiniz!..</p>

  <p>– Hepsi düşman, ha... yok yahu! O niye peki?</p>

  <p>– Niyesi var mı, paranızdan ötürü!.. Çünkü siz de sofraya el uzatabilirsiniz!.. Hem artık onlarla hısım oldunuz!.. Tokat attınız, azizim! Hepsinin suratına bir tokat aşk ettiniz!</p>

  <p>– Bakın size ne diyeceğim! - diye bağırmaya başladı o zaman marki başını havaya dikerek. - Beni açlıktan gebermekten kurtaran şu Malta şövalyesi gelirim olmasaydı, bütün o soylu hısımların suratlarına ben de bir tokat aşk etmek zorunda kalırdım... Sokakları süpürmek düşerdi bana!..</p>

  <p>Ve söylene söylene çekip gitti.</p>

  <p>– Don Gesualdo - dedi Nanni l’Orbo mutfaktan başını uzatarak. - Çocuklar buradalar, hanımefendinin elini öpmek istiyorlar... herkes gittiyse...</p>

  <p>– Eh, hadi, çabuk olun öyleyse! Çabuk olun! - diye yanıtladı o canı sıkılarak.</p>

  <p>İlkin koyun sürüsü gibi eşiğe yığıldılar; sonra, Nanni l’Orbo’nun ardından, bütün hepsi sıra olup kafile halinde içeriye girdi; yüzlerinde mahcup bir gülümseme, ellerinde kasketleri, kadınlar atkılarına sarınmış, kilisedeymiş gibi yerlere kadar eğiliyorlardı.</p>

  <p>– İşte bu Diodata - dedi Nanni l’Orbo. - Efendimin sevap işlemek için yanına aldığı bir zavallı öksüzdür.</p>

  <p>– Evet efendim!.. Sağlığınıza duacıyım!.. - Ve Diodata başka bir şey söyleyemedi.</p>

  <p>– Altın gibi yüreği vardır, Don Gesualdo’nun! - diye sürdürdü Nanni l’Orbo ateşlenerek. - Ona drahoma da veriyor! Tanrı ondan razı olsun!</p>

  <p>Don Gesualdo şamdanları söndürmekteydi. Sonra, Diodata gözlerini kaldırıp ona bakmaya bile cesaret edemezken, o tepeden tırnağa yeni giysileri içinde döndü, konuyu kapattı:</p>

  <p>– Tamam. Memnunsunuz, değil mi?</p>

  <p>– Evet efendim - diye yanıtladı Nanni l’Orbo, Diodata’ya sevecenlikle bakarak. - Çok memnunuz!.. Kendisi de söyleyebilir!..</p>

  <p>– Nanni arkadaşımız nicedir o paracıklara göz dikmişti zaten, aman elimden kaçırmayayım diyordu! - diye ekledi Brasi Camauro. - Kısmetli doğmuş anasmdan!</p>

  <p>– Diodata ile evleniyor - diye açıkladı bunun üzerine Don Gesualdo karısına. - Onunla everiyorum.</p>

  <p>Bekçi de gülerek başka bilgiler ekledi:</p>

  <p>– Birbirlerinin peşinden seğirtip duruyorlardı! Bir de onlara bekçilik etmek lazımdı!.. Anlaşmamızda bulunmayan o bekçilik için de patron bana ayrıca birkaç kuruş bahşiş verse iyi eder!..</p>

  <p>Bunun üzerine hepsi birden kahkahayı bastılar, çünkü Carmine Dayı genellikle çok nükteliydi. Kızcağızın yüzünü ateş basmıştı, ona bir yaban hayvanı bakışıyla baktı.</p>

  <p>– Doğru değil bu! Hayır efendim, Don Gesualdo!..</p>

  <p>– Evet! Evet! Hem Brasi Camauro da! Hem Giacalone de, arabayı almaya geldiğinde!.. Hepsi birden tutkun, hepsi kafadar!..</p>

  <p>Kahkahaların sonu gelmiyordu; en başta Nanni l’Orbo, elleriyle kasıklarını tutarak gülüyordu. Yalnız Diodata, yüzünü ateş basmış, gözlerinde yaşlarla, aynı şeyi tekrarlamaya çabalıyordu:</p>

  <p>– Hayır efendim!.. Doğru değil!.. Carmine Dayı bunu nasıl söylersiniz?.. Hiç vicdanınız yok mu?</p>

  <p>Donna Sarina yeniden eşikte belirdi, kollarını kavuşturmuş, tek laf etmiyordu; yalnız tepesinde sallanan çiçekler onun yerine konuşuyorlardı.</p>

  <p>– Bu kadarı yeter! - diye noktaladı efendileri. - Gidin artık, vakit geç oldu. Onlar da beceriksizce eğilerek, hepsi bir ağızdan karmakarışık bir şeyler kekeleyerek, bir kez daha selamladılar, itişip kakışarak çıktılar, büyükbaş hayvanların ağır adım sesleriyle ayaklarını sürüyerek uzaklaştılar. Dışarıya çıkar çıkmaz başladılar kendi aralarında gülüşüp şakalaşmaya; Brasi Camauro ile Pelagatti itişiyorlardı; Nanni l’Orbo ile Carmine Dayı birbirlerinin gırtlağına sarılmış, şarapla kafayı bulmuş kardeşler gibi, küfürler, ağza alınmaz hakaretler savuruyorlardı. O şamata Don Gesualdo’yu bile güldürdü.</p>

  <p>– Hayvan gibi bunlar! - dedi odaya dönerken. - Sen onlara aldırma, sevgili Bianca!</p>

  <p>– Bir dakika! - diye ciyakladı Cirmena Teyze, onu sanki karışma şiddet gösterecekmiş gibi, elleriyle geri iterek. - Şimdi giremezsiniz! Dışarı çıkın! Dışarı!</p>

  <p>Ve kapıyı suratına kapattı.</p>

  <p>O anda Diodata alaş telaş, gözleri yaşlarla dolu koşa koşa merdivenlerden yukarı çıktı.</p>

  <p>– Don Gesualdo!.. Beni rahat bırakmıyorlar!.. Oradalar, işitiyor musunuz?.. Nanni ile bütün ötekiler!..</p>

  <p>– Tamam da, ne var bunda? Nasıl olsa kocan olmayacak mı?</p>

  <p>– Evet efendim... Onun için diyor!.. O ne isterse yaparmış!.. Beni kendi halime bırakmıyorlar!.. Hepsi!</p>

  <p>– Dur, bekle! Bekle, elime bir sopa alayım!</p>

  <p>– Hayır! hayır! - diye bağırdı Nanni sokaktan. - Evimize gidiyoruz. Ona ilişen yok.</p>

  <p>– Duydun mu? Sana ilişen yok. Git haydi... Ne yapıyorsun şimdi?</p>

  <p>Kızcağız, iki basamak altta dururken, gizlice onun elini tutmuş, tam efendisine tutkun bir sadık köpek gibi öpücüklere boğuyordu:</p>

  <p>– Tanrı sizden razı olsun!.. Tanrı sizden razı olsun!..</p>

  <p>– Şimdi de ağlayıp sızlama faslı yine! - diye öfledi o. - Bu akşam bir an bile rahat ettiğim yok!..</p>

  <p>– Hayır efendim... ağlayıp sızlama yok. Sağlığınıza duacıyım!.. Zevcenizin de!.. Son bir kez elinizi öpmek istedim de!.. Biraz bacaklarım titriyor... Siz bana onca iyilik ettiniz!..</p>

  <p>– Tamam! Tamam!.. Sen de neşelen!.. Bugün herkesin gönlü hoş olmalı!.. Sen de iyi bir kocaya varıyorsun... Ekmeğini eksik etmez... Hem mahsulün kötü gittiği yıl, ambarım size her zaman açık olacak, unutma... Sen de memnun musun? Söyle.</p>

  <p>Kız memnunum diye başını birkaç kez salladı, çünkü boğazına bir yumru tıkanmıştı, konuşamıyordu.</p>

  <p>– Tamam, hadi! Şimdi memnun git... Başka şey aklına getirme, ha!.. Aklına başka şey getirme!..</p>

  <p>Ama kız sanki onun da yüreğinin derinindeki bir üzüntüyü okuyormuş gibi ıstıraplı gözlerle, bir tuhaf baktığından ötürü, Gesualdo kendi de onu düşünmemek için, başladı öfkelenmişçesine bağırmaya.</p>

  <p>– Öyle öküzün altında buzağı aramadan!.. Şunu bunu düşünmeden... Tanrı herkesi korur... Sen de bir zavallı buluntu çocuktun, bak, Tanrı yardım etti işte!.. Hem sonra, gerekirse, ben buradayım... Elimden geleni yaparım... Taş yürekli değilim, hayır!.. Biliyorsun! Hadi git, memnun olarak git!..</p>

  <p>Ama ona sırtım dönmüş, göğsünü tırabzana bastırmış duran Diodata, sanki yüreği o acıya dayanamıyormuşçasına, önünü alamadığı hıçkırıklarla tepeden tırnağa sarsılıyordu. Onu gören efendisi başladı sayıp sövmeye:</p>

  <p>– Hay aksi şeytan!.. Hay aksi şeytan!</p>

  <p>O anda merdivenin tepesinde Cirmena Teyze belirdi, başına atkısını örtmüş, kocaman çantasını koluna geçirmiş, o seferlik oynamak zorunda kaldığı annelik rolünün gerektirdiği gibi gözleri yaşarmıştı.</p>

  <p>– İşte geldim, Don Gesualdo! İşte geldim! - Ve çarmıhta İsa misali kollarını uzatıp onun boynuna sarıldı. - Size öğüt vermeme ihtiyaç yok... Aklı başında bir adamsınız... Zavallı Bianca!.. Yüreğime dokundu, bakın!</p>

  <p>Kocaman çantasında, içine doldurduğu onca şeyin arasında patiska mendilini araştırıp gözlerini kuruladı. Sonra yeniden damadı öptü, aynı mendille ağzını da sildi, ardından aşağıda elinde fenerle bekleyen uşağına seslendi.</p>

  <p>– Don Camillo! Feneri yakın, gitme vakti geldi. Don Camillo? Hey? Ne yapıyorsunuz? Uyuyor musunuz?</p>

  <p>Sokaktan elinde gitarıyla geçen Ciolla’nın yanıtı geldi:</p>

  <p class="poem"><i>Ah sevda, sevda, neler ettin sen bana?</i></p>

  <p>Peşinden işsiz güçsüz takımı gidiyor, homurtularıyla ona eşlik ediyorlardı.</p>

  <p>– Yapmayın! - diye bağırdı Cirmena Teyze yeğeninin önüne dikilerek, handiyse bir çılgınlık etmesini önlemek istercesine. - Onlara kulak asmayın. Sarhoşlar!.. Hasedinden çatlayan ayaktakımı! Siz gidin de karınızla meşgul olun! Aman, dikkat... öyle başka kızlara olduğu gibi davranamazsınız... Bizim aile başka hamurdandır... bütün aile... Şimdi sanki öz yavrumu ellerinize teslim etmiş gibi duyuyorum kendimi!.. Benim kız evladım olmadı... böyle bir duyguyu hiç yaşamamıştım!.. Yüreğim altüst oldu!.. Hayır! Hayır! Siz bana bakmayın!.. Sakinleşirim nasıl olsa... Siz, Don Camillo, haydi, fenerle önden gidin bakalım...</p>

  <p>Beriki ona sırtını döndü.</p>

  <p>– Amma da gevezelik yahu! Yani sonuçta biz karıkoca mıyız, değil miyiz? - Gerdek odasına girerken derin derin içini çekti.</p>

  <p>– Off! Hamdolsun bu da bitti! Ne işmiş bu... ama hamdolsun bitti!.. Tanrı şahidimdir, yeniden başla deseler bir daha yapmam!..</p>

  <p>Niyeti karısını da güldürmek, biraz keyfini yerine getirmek, şöyle biraz samimi olmaktı, karıkoca arasında öyledir ya. Ama Bianca aynanın karşısında sırtı kapıya dönük oturmuştu, onun içeriye girdiğini görünce titredi ve yüzünü ateş bastı. Ardından eskisinden beter solgunlaştı, narin yüz çizgileri birdenbire büsbütün keskinleşmiş göründü.</p>

  <p>Aynen Cirmena Teyze’nin söylediği gibi! Durduk yerde bayılıveren, dili tutulan, eli ayağına dolaşan bir kız. Bir anlık bile mutluluk bulamadığı o düğün günü canına yetmeye başlamıştı.</p>

  <p>– Hey?.. Neden hiçbir şey söylemiyorsun ki? Neyin var senin?..</p>

  <p>Ne diyeceğini kendi de bilemeden bir an öyle şaşkın kalakaldı; güzelim yeni giysileri içinde, kendisine dünyanın parasına patlamış olan o mobilyalarının ortasında, ezilmişti.</p>

  <p>– Bak ne diyeceğim... yani durum buysa... şimdi sen de böyle davranıyorsan... O halde ben de iyi geceler der, gidip bir iskemlenin üstünde uyurum, Tanrı şahidimdir!..</p>

  <p>Kız anlaşılmaz birkaç sözcük kekeledi; utangaç, karmakarışık seslerden bir mırıltı ve uysallıkla başını eğdi, narin, evinde her türlü işi yapmaya alışık yoksul kızların örselenmiş parmaklarıyla bağa tarağını saçlarından çekip çıkarmaya koyuldu.</p>

  <p>– Aferin! Aferin! Böyle yaptığında beğeniyorum seni!.. Benim dediğim gibi uzlaşırsak, evimiz gelişir... hem de çok gelişir! Benim sözüm sözdür! Milleti hasetten çatlatırız... Bu akşam düğüne gelmek istemediler, gördün mü?.. Onca masraf boşa gitti!.. Bir yandan kendi kendimi yerken, öbür yandan gülüyordum, gördün mü?.. Son gülen iyi güler!.. Haydi, haydi, ellerin niye titriyor öyle?.. Artık senin kocan değil miyim ben?.. Hasetlerinden çatlasınlar!.. Neden korkuyorsun?.. Bak!.. Şu Ciolla’ya!.. Elimden bir kaza çıkartacak!..</p>

  <p>Kız yine anlaşılmaz birkaç söz kekeledi, sözler yine solgun dudaklarında söndü ve ilk kez olarak başını kaldırarak gözlerini onun yüzüne dikti, ona söyledikleri sevgi dolu ve itaatkâr zevceyi vaat eden o masmavi, o tatlı gözleri. Bunun üzerine Gesualdo pek memnun oldu, yüzünü de yüreğini de aydınlatan rahat bir kahkaha atarak tekrarladı:</p>

  <p>– Bırak çığırsın türküsünü. Şimdi Ciolla hiç umurumda değil... ne o, ne de bütün diğerleri!.. Hasetlerinden çatlıyorlar, çünkü işlerim pupa yelken gidiyor, Tanrı yürü ya kulum dedi! Pişman olmayacaksın, hayır, bu yaptığın işten!.. İyi insansın sen!.. Bütün senin takımın tafrası yok sende...</p>

  <p>O arada, bir yandan onun saçlarını çözmesine yardım ederken, yüreği alışık olmadığı bir rikkatle dolup taşıyordu. Trao’lardan bir kızın saçlarını çözen kocaman elleri, o incecik saç tellerinin arasında gezinirken tüy gibi hafiflediklerini hissediyorlardı! Apak, narin omuzlarını örten dantelleri, sırtına birer kanat gibi konmuş kısa karpuz kolları gördükçe, gözleri ateşleniyordu. Omurlarının üst düğümlerinde beliren altın rengi tüylerden, incecik, apak kollarında acemi bir sağlık görevlisinin bıraktığı aşı izlerinden, kendi elleri gibi ağır iş görmüş olan ve bakışlarının altında titreyen o ufacık ellerden, önüne eğilmiş, bir solgunlaşıp bir kızaran o enseden, onu kendisine yaklaştıran bütün o mütevazı yokluk izlerinden hoşlanıyordu.</p>

  <p>– Benim dediğim gibi anlaşırsak, seni bir kraliçeden iyi yaşatmayı isterim!.. Bütün kasabayı ayaklarının dibine sereyim isterim!.. Şimdi arkamızdan gülüp alaya alan bütün o hayvanlar!.. Göreceksin! Göreceksin!.. Don Gesualdo usta hazımlıdır!.. Bütün emellerini yıllar yılı gönlünde saklamayı bilir... ayakları da güçlüdür... nereyi hedeflemişse oraya ulaşır... Sen iyisin, güzelsin!.. Kaliteli malsın!.. Kaliteli malsın sen!..</p>

  <p>Kız başını omuzlarının arasına gömdü, saldırı karşısında titreyen bir güvercine benziyordu.</p>

  <p>– Şimdi seni sahiden seviyorum, biliyor musun!.. Ellerimle dokunmaktan korkuyorum... benim ellerim iri iridir, çünkü o kadar çok iş gördüler ki... söylemekten hiç de utanmam... Bu noktaya ulaşmak için çalıştım... Kim derdi ki?.. Hiç bile utanmam, hayır! Sen güzelsin, iyisin... Kraliçeler gibi yaşatacağım seni... Herkes ayaklarına serilecek!.. İşte bu ufacık ayacıklarına! Sen kendin istedin ya gelmeyi... bu ufacık ayacıklarınla... evime gelmeyi... Hanımefendisisin evimin!.. Benim güzel hanımım!.. Bak şu işe, neler saçmalatıyorsun bana!..</p>

  <p>Ama kızın kulağı başka yerdeydi. Aynaya bakar gibiydi, uzaklara, uzaklara.</p>

  <p>– Ne düşünüyorsun? Hâlâ Ciolla’yı mı?.. Düğün gecemde hapishaneye düşürecek beni sonunda!..</p>

  <p>– Hayır! - diye sözünü kesti o, kekeleyerek, fısıltı gibi bir sesle. - Hayır... dinleyin... size bir şey söylemek zorundayım...</p>

  <p>Damarlarında bir damla bile kanı kalmamış gibiydi, öylesine solgun, öylesine perişandı. Titreyen dudaklarını iki üç kez kıpırdattı.</p>

  <p>– Konuş - diye yanıtladı o. - Ne istiyorsan söyle... Sen de mutlu olasın istiyorum!..</p>

  <p>Aylardan temmuzdu, hava çok sıcaktı, Gesualdo elbiselerini çıkarıp bekledi. Kız sanki göğsünün ortasına bir yumruk yemişçesine, sertçe geriye çekildi; benzi kül gibi, gözlerinin çevresinde siyah halkalarla kaskatı kesilmişti.</p>

  <p>– Konuş, konuş!.. Buraya, kulağıma söyle... burada nasıl olsa kimse duymaz!..</p>

  <p>Memnun, mutlu, kaba saba gülüyordu, başını döndürmeye başlayan yakıcı arzuyla, kollarını sıvamış, kekeleyerek, saçma sapan şeyler söyleyerek, ürperdiğini, neredeyse direndiğini hissettiği o narin vücudu boynunda çarpmaya başlayan yüreğinin üstünde sıkıyordu ve tatlılıkla onu başını tutup kaldırdığında, iki kolunun yanına düştüğünü hissetti. Kız hâlâ ıstırapla kasılmış yüzüyle, hummalı gözlerindeki yaşları kuruladı.</p>

  <p>– Ah!.. Ne zevkli ama!.. Cirmena Teyze’nin bir bildiği varmış!.. Güzel sefa, doğrusu!.. Onca zahmetten, onca acı lokma yuttuktan sonra!.. Onca masraf ettikten sonra!.. İnsan burada öyle mutlu olmalı ki... yani birbirini seven iki kişi diyorum!.. Hayır efendim! Buna da hakkım yokmuş demek! Düğün günümde bile, hay aksi şeytan!.. Hiç değilse neyin vag onu söyle!..</p>

  <p>– Siz bana aldırmayın... Çok heyecanlandım da...</p>

  <p>– Ah! Şu Ciolla yok mu!.. Hâlâ orada!.. Tanrı şahidimdir, şimdi kafasına bir vazo fırlatacağım!.. Düğün gecemde onun da yuvasını yapayım da görsün!</p>
</body>
</html>