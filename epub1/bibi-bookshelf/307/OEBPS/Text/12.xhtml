<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <meta name="charset" content="UTF-8"/>
  <title></title>
  <link rel="stylesheet" href="../Styles/main.css" type="text/css"/>
</head>

<body>
  <hr class="hr2"/>

  <h2>V</h2>

  <p>Don Ninì o işi gizli tutacağını ummuştu. Gelgeldim annesi, onu böylesine değişmiş, inatçı, kaygılı, her sabah yüzü ateşli, taze tıraşlı gördükçe, bir süredir kendi kendini yiyordu. Geceleri çocuğunun bütün o ipek eşarplara ve kolonya şişelerine verecek parayı nereden bulabildiğini düşünmekten gözünü uyku tutmuyordu. Rosaria ile Alessi’yi onun peşine takmıştı. Çiftçiyi ve köylüleri sorguya çekiyordu. Ambarla kilerin anahtarlarını yastığının altında tutuyordu. İçine doğmuştu, zavallıcığın! Kuzen Limòli, tepeden tırnağa süslenip püslenmiş, kırıta kırıta giden Bayan Aglae’yi göstermeden edememişti.</p>

  <p>– Görüyor musunuz? O işte. Gelininiz nasıl ama, beğendiniz mi, ha? Memnun musunuz? - Tam da Don Diego Trao ölürken onu lanetlemiş gibiydi!</p>

  <p>Ufak kasabalarda kötü haberi size ulaştırmak için dünyanın yolunu tepmeye hazır kişiler bulunur. Bir sabah barones balkonda, hasır tentenin gölgesinde oturmuş, kenevir çuvallar teyelliyordu; basamağa oturmuş Rosaria da, hantal ellerinden iğneyi kaçırmamak için gözlerini de dudaklarını da büzerek, becerebildiğince dikiyordu, arada bir de başını çevirip ıssız sokağa bakıyordu.</p>

  <p>– Bu üç oldu! - diye ağzından kaçırdı Rosaria, Ciolla’nın o kapıcı suratıyla, barones hanımefendinin evini yukardan aşağıya süzerek, bir kez daha geçtiğini görünce; adam iki adımda bir duruyor, sanki çağrılmayı bekliyormuş gibi, dönüp dönüp bakıyordu. O gidip gelmeleri bir süredir gözlüğünün altından izleyen Barones Rubiera, dayanamadı, eğildi, şunu açıkça şöyle diyen bir bakışla gözlerini Ciolla’ya dikti: Ne yapıyorsunuz, derdiniz ne?</p>

  <p>– Sabah şerifleriniz hayrolsun. - Söze başlayan Ciolla oldu. Ve karşı duvara yaslandı; kasketi ensesine kaymış, elinde kadastro memurunun ölçeğini andıran bastonla, iki ayağının üstüne dikilip durdu. Barones o selama karşılık olarak, tatlı sert bir gülümsemeyle sordu:</p>

  <p>– Ne yapıyorsunuz orada? Evime değer mi biçiyorsunuz? Satın almaya mı niyetlendiniz yoksa?</p>

  <p>– Ben mi, hayır!.. Ben mi, hayır hanımefendiciğim!..</p>

  <p>– Ben mi, hayır! - diye yeniden daha kuvvetle tekrarladı, onun yeniden dikişine döndüğünü görerek. Onun üzerine Rubiera, gözlüğü parıldayarak yeniden yan sokaktan tarafa eğildi, ikisi bir an öyle karşı karşıya iki ejderha misali bakıştılar.</p>

  <p>– Bana bir diyeceğiniz varsa, yukarı çıkabilirsiniz.</p>

  <p>– Yok, yok bir şey - diye yanıtladı Ciolla; ama bunu derken kapıya yöneliyordu.</p>

  <p>Rosaria kapının ipini çekti, başladı söylenmeye:</p>

  <p>– Şimdi ne istiyor bu adam? Birazdan ocağı yakma vaktidir.</p>

  <p>Ama o arada avludaki hayvanların şamatası ve merdivenleri ağır ağır çıkan Ciolla’nın ayak sesi işitiliyordu. Adam kasketi başında, saygılar sunarak içeriye girdi, bir yandan <i>Deo gratias! Deo gratias!</i><a class="footnoteref" id="k43" href="../Text/dipnotlar.xhtml#n43"><sup>[43]</sup></a> diyerek o evin her yanına hâkim olan düzeni övüyordu.</p>

  <p>– Artık şimdilerde sizin gibi ev hanımları doğmuyor, Barones hazretleri! İşte! İşte! Hep hazır ve nazırsınız, işinize göz nuru döküyorsunuz. O eller yok mu, ne işler yapmışlardır!.. İsraf nedir bilmediler, hayır efendim!</p>

  <p>Kulağını dikmiş bekleyen barones tedirgin olmaya başlamıştı. O arada Rosaria iskemlelerden birinin üstündeki çuval yığınını kaldırmıştı, kafasını kaşıyarak kulak kabartıyordu.</p>

  <p>– Sen bir git de bak bakalım, tavuklar yumurtlamış mı - dedi hanımı. Ve yine Ciolla’yla her zamandan daha nazik konuşmaya başladı, dilinin altındaki baklayı çıkarttırmak istiyordu. Ama Ciolla henüz torbayı açmamıştı. Havadan, o yılın mahsulünden, jandarmaların kasabada bıraktığı kargaşadan, kendi başına açılan dertlerden dem vuruyordu.</p>

  <p>– İp her zaman inceldiği yerden kopar, hanımefendi, asıl zararı verenlerse paçayı kurtarır. Ne mutlu size ki evinizden çıkmıyorsunuz, çıkarlarınızı kolluyorsunuz. Çok iyi ediyorsunuz! Yerden göğe kadar hakkınız var! Burada insanın gözünün gördüğü her şey sizin eseriniz. Methetmiş olmak için söylemiyorum, ha! Elleriniz sağ olsun! Zevciniz, toprağı bol olsun!.. Her neyse... ölünün arkasından konuşulmaz... ama elinde para tutmazdı... bütün Rubiera’lar gibi... Bütün araziniz ipotek altındaydı... Bu eve gelince... Yani Rubiera’ların konağı neydi ki?.. Bu beş oda mı?..</p>

  <p>Barones methiyelere kanarmış gibi yapıyor, adama istediği açıklamaları veriyor, onu oda oda gezdiriyor, eski bölümlerle yenileri birleştiren kapıların nerelere açıldığını gösteriyordu.</p>

  <p>Ciolla hep öyle kapıcı gözüyle çevresine bakmayı sürdürüyordu, başıyla evetliyor, bastonuyla havada işaretler yapıyordu:</p>

  <p>– Ben de onu söylüyordum! İşte şu beş oda, o kadar. Bütün kalanı sizin eseriniz. Siz hayattayken hiç kimse malınıza mülkünüze ilişemez... Tanrı size yüz yıl ömür versin! Böylesi bir ev... gerçek bir saray! Manastır gibi geniş! Düşmanlarınız onu dağıtacak olurlarsa büyük günah işlerler... hani düşmanlar dediysem, hepimizin düşmanı vardır yani!..</p>

  <p>Barones yüzünden kanının çekildiğini duyarken, bir kahkaha atar gibi yaptı: Öbürünü işkillendiren bir kahkaha.</p>

  <p>– Ne yani? Aptalca bir şey mi söyledim? Düşman hepimizde var. Mesela Don Gesualdo ustayı alın!.. Ben doğrusu benim işlerime köstek olsun istemezdim.</p>

  <p>O da kuşkuyla çevresine bakınır gibi yapıyordu, sanki Don Gesualdo ustanın her yere uzanan ellerini her yanda görüyordu.</p>

  <p>– Adam akima koymuş, evinize sızacak... yavaş yavaş... bundan yüz yıl sonra... hani kirpiler nasıl siner...</p>

  <p>Barones ona kulak asmadan hava almak için balkona dönmüştü, aslında niyeti ağzındaki baklayı çıkarttırmaktı. O biraz daha nazlandı, gitmeye hazırlandı, kasketini çıkarıp silkeledi, elinde tuttuğu bastonu arandı, o vakte kadar gevezelikleriyle kafa şişirdiğinden ötürü özür diledi.</p>

  <p><i>-</i> Sizin çok işiniz vardır, değil mi? Don Gesualdo’nun kızının vaftizine gitmek için hazırlanacaksınız, herhalde? Muhteşem bir vaftiz olacakmış... Trao’ların konağında!.. Görüyorsunuz ya, şeytan nerelere burnunu sokuyor, Don Gesualdo’nun çocuğu tam da Trao’ların evinde doğdu!.. Bütün hısım akraba orada olacakmış... herkes barışıyormuş... Siz de akrabasısınız...</p>

  <p>Barones hâlâ gülüyordu, o gülüyor diye Ciolla da gülüyordu; ikisi de birbirlerinin yüzüne bakıyorlardı, yalnız gözleri ciddiyetini koruyordu.</p>

  <p>– Hayır mı? Gitmeyecek misiniz? Yerden göğe haklısınız! O adamdan kendinizi kollayın! Başka şey demiyorum! Oğlunuz da hayvanın teki!.. Başka şey demiyorum!..</p>

  <p>– Oğlumun malı kendine, benim malım bana... Olmayacak işler yaptıysa parasını cebinden öder, ödeyebilirse tabii... Ama ben ödemem! Kendi öder, kendi hesabından, o gördüğünüz beş odayla... Başka şeyi yok maalesef... Ama ben kendi malımı kendime saklıyorum... Oğlum gönül eğlendiriyorsa bana memnun olmak düşer... Delikanlıdır... Varsın eğlensin... Ama parasını ben ödemem, hayır efendim!</p>

  <p>– Herkes diyor ki Don Gesualdo usta kendini kurnaz sanıyormuş. Ama bu kez galiba kendinden daha kurnaz birine çattı. Don Ninì’ye metres tutması hoş doğrusu!.. Herhalde kendisini de gençlik çılgınlıklarını yaşıyor sanıyordur!..</p>

  <p>Barones katıla katıla gülerken düşmemek için mobilyalara tutunuyordu.</p>

  <p>– Hah! Hah! Hah!.. Bu güzel işte!.. Bakın bunu doğru söylediniz, Don Roberto!..</p>

  <p>Ciolla kendi de gülüyormuş gibi yaparak onu izliyordu, durumu öyle neşeyle karşılamasına sinirleniyordu. Ama çuvalları almaya gelen Rosaria, hanımının benzini öylesine solmuş gördü ki, az kalsın imdat çağıracaktı.</p>

  <p>– Hayvan seni! Ne yapıyorsun! Niye orada kazık gibi dikiliyorsun? Öyle duracağına Don Roberto’yu kapıya kadar geçir!</p>

  <p>Böylece Ciolla neden sonra çekip gitmeye razı oldu, hizmetçiye içini döktü:</p>

  <p>– Hanımının da pek neşesi yerinde! Sevindim doğrusu! Neşe insanın kanını kaynatır, ömrünü uzatır. Böylesi daha iyi! Daha iyi!</p>

  <p>Rosaria, yukarıya döndüğünde, hanımını korkunç bir halde buldu, hiçbir şeyi bulamayan ellerle, görmeyen gözlerle, ağzından köpükler saçılarak çekmeceleri, dolapları karıştırıyor, kuzen Motta’nın vaftizine gitmek için alelacele giyiniyordu.</p>

  <p>– Evet, gideceğim... Göreceğiz bakalım, ne olmuş... Gerçek neyse, bileyim daha iyi.</p>

  <p>Onu şapkası başında, soluk soluğa sokaklardan geçerken görenler ne düşüneceklerini bilemiyorlardı. Sant’Agata kilisesinin önündeki meydancıkta meraklı bir kalabalık toplanmıştı, Trao’ların konağına vaftiz konukları geliyorlardı, zangoç Don Luca da şamdanlarla kutsal takım taklavatı koltuğunun altına sıkıştırarak mekik dokuyordu. Speranza, eteklerini savurarak, yumruklarını beline bastırmış, ikide birde balkona çıkıyor, ağabeyinin mirasını kendisinden çalan o çocuğa sayıp döküyordu:</p>

  <p>– Muhteşem bir vaftiz olacakmış! Konak tıklım tıklım dolmuş... bütün soylular orada... Yalnız biz olmayacağız! Biz gitmeyeceğiz... soylu akrabalar bizden utanmasınlar diye... Bizim hiç ilgimiz yok!.. Yeğenim vaftiz ediliyor da, bizi çağıran olmadı... Bizim kanımızdan gelmediği besbelli...</p>

  <p>Sabahleyin, Gesualdo gidip vaftiz sırasında minik torununun başına okunmuş suyu dökmesi için çağırdığında, ihtiyar Motta da gelmem demişti. Sofradaydı -bir lokma bir şey yiyordu- ağzına götürdüğü şarap şişesini yukarıya kaldırarak hayır dedi. Ardından, elinin tersiyle ağzını silerek, ona ters ters baktı.</p>

  <p>– Kızının vaftizine sen git. Senin meselen o! Ben kodamanların arasında bulunmak için doğmadım... Siz beni yalnız ihtiyacınız olduğunda çağırıyorsunuz... milletin ağzını tıkamak için... Hayır, hayır... sen işin içinde bir kazanç olduğunda beni aramaya hiç gelmezsin!.. Biliyorsun, değil mi? Hani karayolu ihalesinde... arazi kiralanmasında...</p>

  <p>Bir kez fırsatını bulmuşken, Nunzio usta sitem teranesinin tamamını sıralamaya niyetliydi. Ama Gesualdo, evi konuklarla doluyken ve babası bir kez Nuh dedi mi peygamber demeyeceğini bildiğinden, omuzları çökmüş, yüreği sıkışarak, aldı başını gitti. Zavallıcık, kutlamaları ve gözünüz aydmları güler yüzle karşılamak zorundaydı, ama aslında o da mutlu değildi. Ancak öfkesini merdivenlerin dibinde, ille şekerleme isterim diye musallat olan o yüzsüz Nanni I’Orbo’dan çıkardı:</p>

  <p>– Tabii ya!.. Git bir bak bakalım!.. Şimdi bu evde bir çocuk doğdu diye çatının kirişi bile yerinden oynamış mı görürsün!</p>

  <p>Barabba ile Barones Mèndola’nın uşağının da yardımlarıyla, ortalık süpürülmüş, tozlar alınmış, şapel olarak kullanılan büyük salonda yıllar yılıdır gömme dolapta kapalı duran kırık dökük mihrap payandalanmıştı. Salon aslında hâlâ Don Diego’nun vefatından sonraki yas düzenindeydi, eski ailelerde âdet olduğu üzere, cenazeye gelen hısım akraba için çepeçevre duvarlardaki portrelerin üstü örtülmüş, biblolar siyah bezlere sarılmıştı. Don Ferdinando yeni tıraş olmuş, kuzen Zacco’nun sırtı dar gelen siyah elbisesini giymiş, her yana burnunu sokuyordu; suratı beş karış asık, kolları kısa gelen yenlerinden aşağıya sarkmış, tedirgin, kuşkulu, herkese soruyordu:</p>

  <p>– Neler oluyor? Ne yapmak niyetindesiniz?</p>

  <p>– Kayınbiraderiniz işte burada! - dedi Sganci Teyze, salona Don Gesualdo ile birlikte giriyordu. - Şimdi bir güzel kucaklaşmaksınız, ortada o mini mini kız varken dargınlık küskünlük olmaz.</p>

  <p>– Merhaba, merhaba - diye homurdandı Don Ferdinando ve ona sırtını döndü.</p>

  <p>Ama ondan daha aklı başında olan öbür akrabalar Don Gesualdo’ya güler yüz gösteriyorlardı: Mèndola olsun, Zacco’lar olsun, hepsi. Hem devir değişmişti; yirmi dört saat süreyle kasabanın altı üstüne gelmişti, bugünden yarına neler olacağı da belli değildi. Artık iyilikle de olsa, zorla da olsa, Don Gesualdo usta akrabaların arasına girmişti ve onu hesaba katmak zorundaydılar. O durumda da hepsi bebeği -ah, bir çiçekti o, bir mayıs gülü- görmek istiyorlardı. Rubiera Teyze evladına yeniden kavuşmuş bir ana misali, Bianca’yı kucaklıyor, süngere dönmüş mendiliyle gözlerini kuruluyordu.</p>

  <p>– Yo! Hıncım falan yok benim!.. Seni kızım gibi büyütmüşken, olmaz böyle şey demiştim!.. Hayvanın biriyim ben... Köylüydüm, köylü kaldım... tıpkı rahmetli anam gibi... içim dışım birdir benim...</p>

  <p>Bianca, koskocaman yatağın tentesi altında süslenip püslenmiş, yüzü balmumu gibi solgun, bütün o kargaşadan sersemlemişti, ne yanıt vereceğini bilmiyordu; insanlara şaşkınlık içinde bakıyor, kekeleyerek gülümsemeye çabalıyordu. Kocası ise bütün o dostların, akrabaların ve kutlamaya gelenlerin ortasında, kalın, babaca omuzları, ışıl ışıl, şen yüzüyle kendi rolünü pek güzel oynuyordu, o arada çevresinde ve arkasında dönen konuşmaları işitebilmek için kulak kabartıyordu. Bundan sonra artık nur topu gibi bir oğlan doğmasını dileyenler vardı, kızların sürüsüne berekettir, büyüdüler mi evde ne var ne yok toparlayıp gider, kocaya varırlar; Cirmena Teyze coşmuştu, cevap yetiştiriyordu:</p>

  <p>– Eh... çocukları Tanrı nasıl gönderirse öyle kucak açmak gerekir, kız olsunlar, oğlan olsunlar... Gidip pazardan seçmek mümkün olsaydı eğer... Don Gesualdo’nun erkek evlat almaya yetecek parası eksik değil elbet.</p>

  <p>– Aman bana erkek evlattan söz etmeyin! - diye atıldı sonunda Rubiera Teyze. - Erkek evlatların neye mal olduğunu bilmiyorsunuz!.. Ne üzüntülere!.. Onu bana sorun!</p>

  <p>Ve ateşlenmiş, Bianca’nın kulağına içini dökmeye başladı, bir yandan da göz ucuyla Don Gesualdo’ya bakıyordu, bakalım ne diyecek diye. Don Gesualdo hiçbir şey demiyordu, Bianca ise, başı önüne eğilmiş, renkten renge giriyordu.</p>

  <p>– Oğlumu tanıyamaz oldum, hayır!.. Onu doğuran ben bile!.. Hatırlıyor musun, nasıl da altın gibi bir evlattı?.. Uysal, sevgi dolu, itaatli... Şimdi o yabancı kadın yüzünden annesine bile kafa tutar oldu... tiyatro aktrisi, tanıyor musun? Diyorlar ki dişleri de saçları da takmaymış... Oğluma büyü yapmış olmalı! Hem tiyatrocu hem yabancı, anlıyor musun!.. Oğlumun gözü dünyayı görmez oldu... Varını yoğunu harcıyor... Kötü insanlar... düzenbazlar da ona yardımcı oluyorlar... Ama ben zırnık ödemem!.. Yo, hayır, işte bunu kabul edemem!</p>

  <p>– Teyzeciğim! - diye kekeledi Bianca, bütün kanı başına vurmuştu.</p>

  <p>– Ne yaparsın? Başımın belası! Eğer bunu vaktinde bilseydim diyorum...</p>

  <p>Don Gesualdo kuzen Zacco ile konuşmaya dalmıştı, ikisi de canciğer dost olmuşlardı. O noktada barones yüreğini kemiren soruyu ortaya atıverdi:</p>

  <p>– Senin kocan ona para veriyormuş diyorlar... el altından... doğru mu?.. Onun buraya, kocana geldiğini gördüğün oldu mu?.. Söylesene, bir bildiğin var mı?</p>

  <p>– Tabii, tabii - diye yanıt verdi bunun üzerine Don Gesualdo. - Çocukları Tanrı nasıl verirse öyle kabul etmeli.</p>

  <p>Zacco onu destekleyerek kendi kızlarını işaret etti, mütevazı ve mutlu, bir orgun boruları gibi yan yana dizilmişlerdi.</p>

  <p>– Buyrun işte! Beş kızım var benim, aralarında hiç ayrım yapmam, hepsini bir severim!</p>

  <p>– Tabii! - diye cevabı yapıştırdı Limòli. - O yüzden onları evermeye yanaşmıyorsunuz.</p>

  <p>Kızların en büyüğü, Donna Lavinia arkasına dönüp dik dik baktı.</p>

  <p>– Ah, burada mısınız? - dedi baron. - İlahilerden hiç eksik olmayan şeytan gibi, hep hazır ve nazırsınız!</p>

  <p>Vaftiz babalığı yapacak olan marki Malta haçını takınmıştı. Don Luca gelip başrahibin hazır olduğunu bildirdi ve hanımlar, bebeği taşıyan Donna Marianna’nın peşi sıra, ipekli eteklerini hışırdata hışırdata, salona geçtiler. Açık kapıdan oynaşan mum alevleri görülüyordu. Koridorun ucundan, Don Ferdinando meraklı kafasını uzattı. Bianca, yüreğine dolup taşan rikkatle, sessiz sessiz ağlıyordu. Macrì’nin tembihlediği gibi, yüzünü duvara çevirmiş, dizüstü duran kocası, onu yatıştırmak için doğruldu.</p>

  <p>– Sus... Fark ettirme!.. Şunların önündeyken mutlu görünmek lazım...</p>

  <p>Apansızın aşağıda, meydanda müthiş bir kestane fişeği patırtısıdır koptu. Don Ferdinando ödü koparak sıvıştı. Vaftize katılan diğerleri ellerinde mumlarla balkona koştular. Don Gesualdo’nun kardeşi Santo’ydu, minik yeğeninin vaftizini kendince öyle kutluyordu, partallar içinde, yerde emekleyerek, elinde yanan fitille. Don Gesualdo pencereyi açtı, ağzına geleni saydı:</p>

  <p>– Hayvan seni!.. Hep marifetlerini göstermesen olmaz!.. Hayvan!..</p>

  <p>Dostları onu yatıştırdılar:</p>

  <p>– Zavallı gariban... Bırakın ne istiyorsa yapsın. O da mutluluğunu böyle anlatıyor işte...</p>

  <p>Sganci Teyze minik kızını gururla onun kucağına verdi:</p>

  <p>– Buyrun size Isabella Trao!</p>

  <p>– Motta ve Trao! Isabella Motta ve Trao! - diye düzeltti marki. Zacco bunun bir kaynaşma anlamına geldiğini ekledi. İki aile artık bir tek aile sayılıyorlardı. Oysa kucağında çocuğu tutan Don Gesualdo’nun suratı hâlâ hayli asıktı. O arada Don Luca, Barabba ve uşağın yardımıyla şerbet ve tatlı servisi yapıyordu. Küçük yeğeni La Guma’yı mahsus yanında getirmiş olan Cirmena Teyze çocuğun cepleriyle mendiline şekerleme doldurmaktaydı. Zacco kız kardeşler ise, büyük abla kibarlık olsun diye hiçbir şey almadığından ötürü, birbiri ardından, hepsi ikramı reddettiler, ama tepside gözleri kalmıştı. Don Luca alsınlar diye özendiriyordu:</p>

  <p>– Hepsi taptaze. Santa Maria kilisesiyle Collegio’ya ben kendim gidip rahibelere ısmarladım. Masraftan kaçınmadık.</p>

  <p>– Vay canına! - dedi Zacco, sıcak davranmak için bahane arıyordu. - Vay canına! Ne güzel şey bunları görmek!.. - Öbürleri de bir ağızdan destekliyorlardı - İşte Trao’ların hanesi yeniden doğuyordu. Tanrı’nın iradesiyle. Annesinin evinde dünyaya gelmeyi istemiş olan o çocukla. Hatta Başrahip Lupi Marki Limòli’yi de kutladı, öyle ya, ailenin Don Ferdinando’nun ölümüyle tükenmesini engellemenin çaresini akıl etmiş olan oydu.</p>

  <p>– Elbette, elbette - diye söylendi Don Gesualdo. - Anlaşma çoktan yapılmıştı... Size daha o zamandan evet demiştim... Ağzımdan bir söz çıktı mı da...</p>

  <p>Ve gidip kızını karısının kucağına verdi, bebeği teyzelerin biri bırakıyor, biri alıyordu. Barones Mèndola ne dediklerini merak ediyordu. Gayretkeş Zacco kimsenin düşünmemiş olduğu Don Ferdinando için şekerleme istemeye geldi.</p>

  <p>– Tabii, tabii. Evin sahibi o.</p>

  <p>– Görüyor musunuz? - dedi Rubiera Teyze. - Kızınızı da, malınızı mülkünüzü de sizden alıp götürecek kişi dünyaya gelmiştir bile.</p>

  <p>Herkes kahkahayı bastı. Donna Agrippina dudak büktü ve nice şeyler söyleyen iri gözlerini, sanki ayıp bir şey işitmiş gibi yere indirdi. Don Gesualdo da gülüyordu, herkese güler yüz gösteriyordu. Sonunda Yaradan’a sığınıp o da bir nükte yaptı:</p>

  <p>– Sonra da evlendiğinde Trao adını geri verecek... Ama drahomayı hayır, onu geri vermez!..</p>

  <p>Barones Rubiera uygun anın geldiğini düşündü, fırsatı kaçırmak istemiyordu, onu baş başa konuşmak üzere yatağın yanına sürükledi, o arada koridorun ucunda Mèndola ile Don Ferdinando’nun avaz avaz bağrışarak kavga ettikleri işitiliyordu, hepsi ne oluyor diye görmeye koştular.</p>

  <p>– Don Gesualdo, dinleyin beni; ben sözümü sakınmam. Oğlum olacak o serkeşten söz etmek istiyorum. Bana sen yardımcı ol, Bianca.</p>

  <p>– Ben mi, teyze?..</p>

  <p>– Kusura bakmayın, benim içim dışım birdir... anamdan nasıl doğmuşsam öyleyim... Şimdi artık siz de babasınız Don Gesualdo, yüreğimdeki acıyı anlarsınız... nasıl bir diken... nasıl bir işkence!..</p>

  <p>Dikkat kesilmiş gözlerini yeğeniyle kocasının birinden öbürüne çeviriyordu, yüzünde netameli işleri konuştuğu zamanlar için annesiyle babasının öğrettikleri sade, iyi niyetli gülümseme vardı. Don Gesualdo sakin sakin durmuş, dinliyordu. O girizgâhtan işkillenmiş, minik kızı kucağında, balmumundan bir heykeli andırıyordu.</p>

  <p>– Ninì ile şu tiyatro aktrisi hakkında yapılan dedikoduları biliyorsunuz, değil mi? Pekâlâ. Ben bunu dert etmem. Hayatındaki kadınların ne ilki, ne sonuncusu olacak. Rahmetli babası da tıpkı böyleydi. Yine de şimdiye kadar bir saçmalık yapmasını engelledim. Ama şimdi arada birtakım düzenbazlaş kötü arkadaşlar da var... Bianca, bak ne diyeceğim, ben olsam kızımı bu başrahibe vaftiz ettirmezdim!..</p>

  <p>Bianca şaşkınlık içinde, kansız dudaklarını oynatıyor, ama diyecek söz bulamıyordu. Don Gesualdo’nun dudaklarında ise, barones ağzından o yorumu kaçırınca, bir gülümseme dolaştı. Kadın, gidenlerin geri döndüklerini işitince, sonunda açık açık sordu:</p>

  <p>– Bana doğruyu söyleyin. Sizden borç para istedi, değil mi? Verdiniz mi?</p>

  <p>Don Gesualdo açıkça gülüyordu. Sonra baktı ki barones pancar gibi kıpkırmızı oluyor, şöyle yanıtladı:</p>

  <p>– Af buyrun... af buyrun... Yani gerekiyorsa... Bunu neden kendisine sormuyorsunuz?.. Amma da iş!.. Ben oğlunuzun günahını çıkaran papaz değilim ki...</p>

  <p>Mèndola odaya dalıverdi, gelip eniştesiyle barışmak istemeyen Don Ferdinando olacak o yabaniyle aralarında geçen sahneyi kahkahalardan kırılarak anlatıyordu. Barones Rubiera, başka bir şey söylemeksizin, şekerlemelerden yapış yapış olmuş mendiliyle dudaklarını kuruluyordu, akrabalar ise kapıya yönelmişlerdi. Vedalaşırken, her biri davetin ne kadar güzel geçtiğini övgü dolu sözlerle belirtiyordu. Donna Marianna alçak sesle Rubiera’ya dikkati çekmemek için, dedikoduları susturmak için kalkıp gelmekle çok iyi ettiğini söylüyordu... Beriki ters ters bakarak yanıtladı, Donna Agrippina derhal kavradı:</p>

  <p>– Çok işime yaradı doğrusu! Yılan bunlar! Başka bir şey demiyorum. Yılanı koynumuza aldık!.. Günün birinde göreceksiniz...</p>

  <p>Karısıyla yalnız kalan Don Gesualdo, tek söz etmeden, koca bir bardak soğuk suyu başına dikti. Bianca, handiyse bayılacak gibi, yüzü allak bullak olmuş, çocuğunu göğsüne bastırarak, onun her hareketini ürkmüş görünen gözlerle izliyordu.</p>

  <p>– Ya sen, içmek ister misin? - dedi o. - Sen de susamışsındır.</p>

  <p>Bianca başıyla evetledi. Ama bardak elinde öylesine titriyordu ki, bütün suyu üstüne başına döktü.</p>

  <p>– Önemi yok, önemi yok - diye ekledi kocası. - Şimdi nasıl olsa bizi gören yok.</p>

  <p>Ve mendiliyle çarşafı kurulamaya koyuldu. Sonra çığlık çığlığa feryat eden bebeği kollarına aldı, susturmak için pışpışladı, odada gezdirdi.</p>

  <p>– Gördün mü, ha, ne insanlar? Ne sevgi dolu akrabalar? Ama kocanı gafil avlayamazlar, hayır.</p>

  <p>Dışarda, meydanda, bütün komşular davetlilerin çıkışını izlemek için toplanmışlardı. Dipte, damların üstünde, Margarone’lerin penceresinden de ikide birde kafasını uzatanlar oluyordu. Rubiera uzaktan, yelpazesiyle, mendiliyle selamlamaya başladı, bir yandan da Marki Limòli ile konuşuyordu, hem öylesine ateşlenmişti ki, gören de şimdi saç saça baş başa gelecekler derdi.</p>

  <p>– Yılan soyu bunlar! Namussuzlar sürüsü! Oğlum olacak o serkeşi bir lokmada yutarlar!.. Ama önce benimle kozunu paylaşması gerekecek! Dinleyin, Margarone’lere uğrayacağım, yanımda gelin... Ne zamandır görüşmedik... Sonuçta eski dostlarla bozuşmak için bir sebep yok... bir çocukluk işte... Siz evli barklı adamsınız... kimi zaman... yerinde söylenen bir söz...</p>

  <p>Kapıyı Donna Giovannina açtı, suratı beş karış asıktı. Dipte, misafir salonunun kapısının ardına kadar açık olduğu görülüyordu; mobilyaların kılıfları çıkarılmıştı. Yani tören havası esmekteydi.</p>

  <p>– Ne var? - diye sordu marki, içeriye girerken. - Ne oluyor?</p>

  <p>– Benim haberim yok! - diye ünledi Donna Giovannina, dokunsan ağlayacak gibiydi. - Orada birileri var, sanıyorum; ama benim bilgim yok.</p>

  <p>– Zavallı yavru! Zavallı yavru!</p>

  <p>Marki kızı okşayarak holde oyalanıyordu. Hınzırca göz kırparak, rahiplerin yaptığı gibi, yanağından makas alıyordu, çevresine bakınarak alçak sesle dedi ki:</p>

  <p>– Elden ne gelir? Ya sabır! Kim önce doğmuşsa hak önündür. Herhalde misafirleri annenle birlikte ağırlayan Donna Fifì olmalı, ha? Don Bastiano, ha? Şu jandarma Yüzbaşısı?..</p>

  <p>Gerçekten de Don Bastiano salondaydı, sivil giyinmişti, yepyeni elbisesi üstünde pırıl pırıldı, yeni tıraş olmuştu; damat gibi kanepede, anne Margarone’nin yanında oturuyordu, arada bir de bir türlü biçime girmeyen yeni uzattığı bıyığını sıvazlayarak, kıza baygın baygın, içli içli şöyle bir bakıyordu. Donna Fifì, Rubiera’nın geldiğini görünce, kibirlendi, horozlandı; ona inat, yabancıyla alttan alta cilveleşiyordu.</p>

  <p>– Oh, oh, - dedi marki, biraz şaşalayan Don Bastiano’yu selamlayarak. - Siz hâlâ buralarda mısınız? Güzel! Güzel!</p>

  <p>Ve başladı Yüzbaşı’yla gevezeliğe; o arada hanımlar hep bir arada konuşuyorlar; onu soru yağmuruna tutuyorlardı: Neden Jandarma Birliği onsuz çıkıp gitmişti, niyeti bir süre kalmak mıydı, kasabayı sevmiş de askerlikten ayrılmayı mı düşünüyordu. Don Bastiano ortadan konuşuyordu, doğal manzarayı, iklimi, kasaba halkını övüyoı; sözlerini Donna Fifi’den yana anlamlı bakışlarla vurguluyordu; kız da hülyalı gözlerle balkondan dışarıya bakarmış gibi yapıyoı; o iltifatları her duyduğunda, sanki ona yöneltilmişler gibi yüzü kızararak başını öne eğiyordu. Marki birden Don Filippo nerelerde diye sordu; Nicolino’yu gezdirmeye dışarı çıktığı yanıtını verdiler.</p>

  <p>– Oh, güzel! Güzel!</p>

  <p>Barones Rubiera, kuzen Limòli’nin sözü o bildiği konuya getirmesini bekleyerek dudaklarını ısırıyordu. Ama göz ucuyla Donna Fifi’nin ayım bayım oluşunu izliyordu, kız Don Bastiano Stangafame’nin ateşli bakışları altında eriyordu sanki, iskemlesinde rahat duramaz olmuştu, dümdüz göğsü körük gibi kabarıp iniyor, ikide birde elbisesinin eteğinden görünüp kaybolan ufacık tedirgin ayakları neler neler söylüyordu. Sohbet tavsamaktaydı. Vaftiz töreninden ve kimlerin gittiğinden söz edildi. Ama her birinin aklı kendi meselelerindeydi, o arada dudaklarında dalgın bir gülümsemeyle sözcükleri aranarak, havadan sudan gevezelik ediyorlardı. Yalnız marki, kendince düşünceleri yokmuşçasına, Yüzbaşı’nın söyledikleriyle pek ilgilenirmiş gibiydi. Sonra, aralık kapıdan gözetlemekte olan Donna Giovannina’nın kızarmış yüzünü fark edince, yüksek sesle çağırdı:</p>

  <p>– Gelin, gelin, güzel kızım. O dilber yüzünüzü gösterin. Burada biz bizeyiz, aile içindeyiz...</p>

  <p>Annesiyle ablası kıza canını alacakmış gibi baktılar; Giovannina eşikte duraklamıştı, öyle, ev kılığıyla yakalandığından ötürü utanmış, hizmetçi ellerini önlüğünün altında gizliyordu. Limòli, hiçbir şeyi fark etmeyerek, alçak sesle Donna Bellonia’ya soruyordu:</p>

  <p>– Bu güzel kızı ne zaman everiyoruz? İlkin sırada en büyükleri vat; haliyle. Ama unutmayın ki ben burada çöpçatanlığa hazırım... <i>gratis et amore</i><a class="footnoteref" id="k44" href="../Text/dipnotlar.xhtml#n44"><sup>[44]</sup></a>, tabii... Eski dostuz biz!..</p>

  <p>Donna Bellonia markiye ters ters kaş göz ediyordu, ama marki hiç oralı olmuyordu. Sonra alçak sesle dedi ki:</p>

  <p>– Neler söylüyorsunuz!.. Kafasına ne fikirler sokuyorsunuz!.. O daha çok küçük... daha dün kısa entariyle geziyordu...</p>

  <p>– Görüyorum! Görüyorum! - diye yanıtladı marki, Donna Giovannina’nın beyaz çoraplarına bakarak.</p>

  <p>Donna Fifì Yüzbaşı’yı alıp balkondaki çiçeklerine bakmaya götürmüştü. Güzel bir karanfil koparıp, gözlerini yumarak uzun uzun kokladı ve kendisine uzattı.</p>

  <p>– Görüyorum, görüyorum - diye tekrarladı ihtiyar adam.</p>

  <p>O noktada Rubiera, zoraki bir gülümsemeyle, şapkasında titreşen sarı çiçeklerle, ayrılmak için izin istedi. Hanımlar öpüşüp kucaklaşırlarken, marki Yüzbaşı’ya döndü:</p>

  <p>– Tebrik ederim!.. En kalpten tebriklerim... samimi söylüyorum... Don Bastiano.</p>

  <p>– Neden?.. Neyi tebrik ediyorsunuz?..</p>

  <p>Yüzbaşı şaşırmış ve sıkılmıştı, bir yanıt araştırıyordu. Ama beriki ona sırtını dönmüş, hanımların her birine bir nazik söz söyleyerek vedalaşıyordu; suratı hâlâ asık olan Giovannina’yı babaca okşuyordu.</p>

  <p>– Neyin var? Neyin var? Bu da ne demek oluyor? Kız dediğin şen olmalıdır. Anneni duydun mu? Daha büyümeye zamanın var diyor. Haydi öyleyse! Yüzün gülsün!</p>

  <p>Barones Rubiera şalının altında kendini patlayacak gibi hissediyordu; sokaktan dönüp balkonda sıralanmış bütün Margarone’lere el salladıktan sonra, başladı söylenmeye:</p>

  <p>– Anladınız, değil mi?</p>

  <p>– Elbette, canım! Anlamak için arif olmaya gerek yoktu. Giovannina için de yüreğini serin tutmak gerek...</p>

  <p>– Tabii canım, tabii! Ben yüreğimi seve seve serin tutarım... Amma da fettanmış!.. Gördünüz mü o karanfil numarasını? Oğlumun da benim de çekeceğimiz varmış... Neredeyse hak ediyordu ama o! Sefih! Öz anasının düşmanı!..</p>

  <p>İki adım ilerde Canali’yle karşılaştılar; Margarone’lere gidiyordu ve uzaktan sokakla balkon arasında gidip gelen öpücükleri görmüştü. Canali’nin yüzünde tuhaf bir ifade vardı, baronesi durdurup selamladı, lafı uzaktan dolandırdıktan sonra meraktan iri iri açılmış gözlerini hanımın yüzüne dikti.</p>

  <p>– Donna Bellonia’ya gittiniz, ha? İyi etmişsiniz. Sizinki gibi eski bir dostluk!.. Ne yazık ki Don Ninì...</p>

  <p>Barones de zaman kazanmaya çalışıyordu, rahat bir halde yelpazeleniyor, lafı uzatıp duruyordu.</p>

  <p>– Ne yapalım canım... cahillik... gençlik cahilliği işte...</p>

  <p>– Yo, yo, af buyrun! - diye yanıtı yapıştırdı Canali. -Onun yerinde olsanız siz ne yapardınız acaba!.. Bir baba evladını kime verdiğini bilmek için gözünü açık tutmak zorundadır... Oğlunuz bakımından söylemiyorum... İyi delikanlıdır... altın gibi yüreği vardır... Ama başkalarının sözüne kandı, sürüklendi... çevresinde sahte dostlar var... Düzenbazlar hiçbir zaman eksik olmaz... Elinden birkaç imza koparmışlar...</p>

  <p>Barones artık daha fazla dinlemeden onu olduğu yerde bırakıp yürüdü.</p>

  <p>– Duyuyor musunuz? Görüyor musunuz? - diye söyleniyordu Limòli’ye. Sonra onu da öylece ekti gitti, çünkü marki adımlarına yetişemiyordu.</p>

  <p>– Hoşça kalın, hoşça kalın. - Ve ekip beti benzi atmış, soluk soluğa Noter Neri’ye koştu, bakmak için... duymak için... Noter hiçbir şey bilmiyordu... en azından somut hiçbir şey.</p>

  <p>– Biliyor musunuz, Don Gesualdo kurnaz tilkinin biri... Böyle şeyler oluyorsa, el altından yapılıyordun.. Yabancı bir noterde sözleşme yapmışlardır... Militello’daki Noter Sghembri, diyorlar... Ama sakin olun... Bu tür bir mesele yüzünden bu hale de gelmemek lazım... Yüzünüzün halini hiç beğenmiyorum.</p>

  <p>Hanımı eve döndüğünde kümesi temizlemekte olan Rosaria, avludan apansızın tüyleri diken diken eden bir haykırış işitti, sanki yukarı katta iri bir hayvanı boğazlıyorlarmış gibiydi, öyle bir hızla seğirtti ki çarıkları ayağından fırladı. Barones hâlâ oracıktaydı, soyunmaya başladığı yerde, konsola dayanmış, böğrüne sancı saplanmış gibi iki büklüm olmuştu; inim inim inliyor; sızlanıyordu, ağzından köpükler saçılıyor; gözleri yuvalarından uğruyordu:</p>

  <p>– Katil! Hayırsız evlat!.. Yo! malımı mülkümü yedirmem ben!.. Ona bırakacağıma yoksullara bırakırım... manastırlara... Vasiyetname yapmak istiyorum!.. Bağış yapmak istiyorum!.. Noteri çağırın bana, derhal!..</p>

  <p>Don Ninì borcunu ve Don Gesualdo’yıı sırtına yüklendiği andan beri ona cehennem olan o izbe han odasında sevgili Aglae’siyle kavga etmekteydi. Dağılmış yatak, kadının pasaklı giysileri, darmadağın saçları, hatta okşayışları, dostu Pallante’nin pişirdiği yemekler, hepsi pek pahalıya patlamaya başlayalı ona zehir oluyordu. Alessi onu çağırmaya gelip, noterden ve bağıştan söz edince, birdenbire rengi attı. Baş aktris, yarı çıplak, ne mutfaktan koşup gelen Pallante’ye ne gözleri fal taşı gibi açılmış, ellerini ovuşturan Alessi’ye aldırmadan boş yere onun boynuna sarıldı.</p>

  <p>– Ninì! Ninìm benim!.. Beni bu halde bırakıp gitme!..</p>

  <p>– Lanet olası! Bırakın gideyim... hepiniz birliksiniz!.. Size şaka gibi geliyor!.. O kadın her şeyi yapabilir!</p>

  <p>Don Ninì yeniden mal mülk aşkına tutulmuştu, bayılma sahnesinden bile duygulanmadı. Bir trajedinin son perdesindeymiş gibi yerlere upuzun serilmiş yatan zavallı Aglae’yle, onun elbisesini çoraplarının üstüne çekeleyen Pallante’yi oracıkta bırakıverdi, şapkasını bile almadan eve koştu. Evde ana oğul arasında korkunç bir sahne yaşandı. Delikanlı ilkin inkâra kalkıştı; sonra öfkesi beynine sıçradı, kendisine çocuktan beter, köle muamelesi yapıldığından, cebinde harcayacak beş parası olmadığından yakındı; barones de vasiyetname düzenlemek için noteri çağırmazlarsa, notere kendisi bizzat, hemen o saatte, hem de olduğu gibi, kombinezonla gitmekle tehdit ediyordu. Bunun üzerine Don Nin'ı aşağıya inip giriş kapısına kilit vurdu, anahtarını kendi cebine koydu, uşağı da ağzını açacak olursa kemiklerini kırmakla tehdit etti.</p>

  <p>– Ya! Demek ödülüm bu! - diye homurdandı Alessi. Bir dahaki sefere notere sahiden gideyim de görsün.</p>

  <p>Nihayet, biraz tatlılıkla, biraz zorla, baronesi yatağına sokmayı başardılar; kadın debeleniyor, malını har vurup harman savurmak için onu fücceten öldürmek istediklerini haykırıyordu:</p>

  <p>– Don Gesualdo usta!.. Evet, o!.. Malımı mülkümü o yiyor!</p>

  <p>Oğlu bir güzellikle, bir zorla, yatıştırmaya çalışıyordu:</p>

  <p>– İyi halde olmadığınızı görmüyor musunuz? Hasta düşüp de benim ruhumu cehennemlik mi etmek istiyorsunuz yani?</p>

  <p>Sonra bütün gece gözünü yummadı, dakikada bir kalkıp annesi hâlâ öyle çığlık çığlığa bağırıyor mu diye kulak kabartıyordu, komşular duyar da jandarmayla noteri alıp evine gelirler diye korkuyordu; baş aktrisi de, onu karşısına çıkaranı da içinden lanetliyordu, bir an uykuya dalsa bir alay karabasanla allak bullak oluyordu: Don Gesualdo usta, borç, üstüne üşüşen ve evine doluşan insanlaş müthiş bir kalabalık.</p>

  <p>Sabahın köründe Rosaria gelip kapısını vurdu:</p>

  <p>– Don Ninì! Baron hazretleri! Bir gelin, bakın... Hanımefendinin dili tutulmuş!.. Ben korkuyorum, bir görseniz...</p>

  <p>Barones yatağında, kasabın darbesini yemiş bir öküz gibi serilmiş yatıyordu; bütün kanı yüzüne basmış, dili bir yana sarkmıştı. Safrası, midesinde toplanmış olan üzüntüler, bütün o kötü safralar midesinde kaynayıp kabarıyor, ağzından burnundan fışkırıp, yastığının üstüne akıyordu. Ve o halinde, sanki toparlanmak ister gibi, sanki şişmiş, ağırlaşmış elleriyle çırpınır gibi, imdat ister gibi, o vıcık vıcık salyaya anlaşılmaz sesler karışıyordu.</p>

  <p>– Anne! Anneciğim!</p>

  <p>Don Ninì dehşete kapılmış, uykusuzluk başına vurmuş, bağıra çağıra odadan odaya dolaşıyor; kafasına yumruklar indiriyor; balkona çıkıyor, umutsuzlanıyordu; o arada komşular kilitli kapıyı çalıyor, yumrukluyorlardı. Çok geçmeden bir alay insan; doktor, berber, hısım akraba, meraklılar eve üşüştü. Gece gördüğü karabasan gerçek oluyordu. Don Nin'ı gözyaşlarını siler, burnunu borazan gibi öttürerek sümkürürken, herkese aynı şeyi anlatıyordu. Noter Neri’nin de geldiğini görünce, artık annesinin başucundan ayrılmaz oldu, dakikada bir doktora soruyordu:</p>

  <p>– Ne dersiniz, doktor? Yeniden dili açılır mı?</p>

  <p>– Zamanla, zamanla - diye yanıtladı sonunda doktor sıkılarak. - Ne yani, hapşırık mı tuttu sanıyorsunuz?</p>

  <p>Don Ninì bir günde tanınmaz oldu; sakalı uzamış, saçı başı karmakarışık, annesinin başucunda bekliyor ya da evin işleriyle uğraşıyordu. Artık onun izni olmadan evden bakla tanesi bile çıkmıyordu. Belalar kişinin aklını başına devşirir derler, doğrudur. Annesi de ona bunu söylerdi, eğer dili açılsaydı. Gözleri kan çanağına dönmüş, eşiğin pervazına asılı anahtarı almaya her geldiğinde onun ellerine bakışından belliydi. Ve şimdi artık mal kendi ellerinden geçiyordu ya, zavallı kadına ne kahırlar çektirmiş olduğunu o da kavrıyordu; bin pişmandı, sabırla, sevgi gösterileriyle o kahırları bağışlatmaya çabalıyordu, yanından hiç ayrılmıyordu, hastaya ve ziyarete gelenlere göz kulak oluyor, annesi yabancıların yanında dilini zorlamaya çabaladıkça beti benzi atıyordu. Zavallı felçlinin tehdit ettiği gibi malını ondan esirgemek için bile kıpırdayamadığım ve konuşamadığını düşündükçe yüreğini büyük bir rikkat kaplıyordu.</p>

  <p>– Hayır, hayır, yapmayacaktır bunu! Bir öfke anında söylenen şeyler onlar... Yapar mı hiç!.. Sonuçta evladıyım... Malını mülkünü şuna buna bırakmaktansa daha önce kahrından ölür...</p>

  <div>
    <p></p>
  </div>

  <div>
    <p></p>
  </div>
</body>
</html>