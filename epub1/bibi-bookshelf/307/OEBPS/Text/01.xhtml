<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<!--?xml version="1.0" encoding="UTF-8"?--><html xmlns="http://www.w3.org/1999/xhtml">
<head>
  <meta name="charset" content="UTF-8"/>
  <title></title>
  <link rel="stylesheet" href="../Styles/main.css" type="text/css"/>
</head>

<body>
  <hr class="hr2"/>

  <h2>I</h2>

  <p>San Giovanni kilisesinin çanı şafak ayinini haber veriyordu, ama kasaba hâlâ mışıl mışıl uyumaktaydı, çünkü üç gün arasız yağmur yağmıştı ve ekili tarlalarda insan baldırına değin çamura batıyordu. Derken o sessizlikte bir kıyamettir koptu; Sant’Agata kilisesinin küçük çanı tiz çınlayışıyla imdat çağırıyordu, kapılar pencereler vuruluyor, millet gecelik entarisiyle evlerden dışarıya uğruyor, avaz avaz haykırıyordu:</p>

  <p>– Deprem! Aziz Gregorio Magno, kurtar bizi!</p>

  <p>Henüz gün ağarmamıştı. Uzaklarda, gepgeniş, kapkara Aha düzlüğünde yalnız bir kömürcü ışığı göz kırpıyordu, biraz daha solda uzayıp giden Paradiso yaylasında tansökümünü ikiye biçen koskocaman alçak bir bulutun üstünde sabah yıldızı ışıldıyordu. Bütün kıra uğursuz, acıklı bir köpek uluması yayılıyordu. Ve hemen aşağı mahalleden San Giovanni kilisesinin koca çanının tok sesi geldi, o da tehlikeyi bildiriyordu; onu San Vito’nun çatlak çanı izledi; ve daha uzaktan büyük kilisenin çanı; Sant’Agata’nın çanı ise, minicik meydanın sakinlerinin tepesine iner gibi çaldı. Birbiri ardından Collegio, Santa Maria, San Sebastiano, Santa Teresa manastırlarının ufak çanları da uyanmışlardı: Tümünden yükselen bir toplu çan tangırtısı karanlıkta, korku içinde, damların üstünde koşturuyordu.</p>

  <p>– Hayır! Hayır! Yangın var!.. Trao’ların konağı tutuşmuş!.. Aziz Giovanni Battista, yetiş imdada!</p>

  <p>Erkekler, çakşırları ellerinde, bağıra çağıra koşuşturuyorlardı. Kadınlar pencerelere mumlar yerleştiriyorlardı: Tepenin üstünde bütün kasaba perşembe geceleri, saat ikiyi çaldığındaki gibi, ışıklarla kaynaşmaktaydı; uzaktan bakanın tüylerini diken diken edecek bir şeydi.</p>

  <p>– Don Diego! Don Ferdinando! - diye çağıran sesler işitiliyordu ufacık meydanın dibinde; biri konağın kapısına bir taşla vuruyordu.</p>

  <p>Büyük Meydan’a çıkan yokuştan ve diğer yan sokaklardan insanlar akın ediyordu: Zemin taşlarında kaba kunduraların dur durak bilmeyen takırtısı; arada bir uzaklardan haykırılan bir ad; aynı zamanda Sant’Agata meydancığının dibindeki ağır kapının güm güm vuruluşu ve bağırıp duran o ses:</p>

  <p>– Don Diego! Don Ferdinando! Topunuzun üstüne ölü toprağı mı serpildi yahu?</p>

  <p>Yavaş yavaş ışımaya başlayan tansökümünde, Trao’ların konağından, kırık dökük çatının üstünden, gerçekten de dalga dalga, kıvılcımlarla pırıldayan yoğun duman topaklarının yükseldiği görülüyordu. Ve yukardan aşağı yağan kızıl parıltı, harap sokak kapısının önüne birikmiş, başlarını havaya dikmiş komşuların kaygılı suratlarını ateşliyordu. Birden bir pencere takırtısı işitildi, yukardan tiz bir ses bağırmaya başladı:</p>

  <p>– İmdat!.. Hırsız var!.. Yetişin a komşular!</p>

  <p>– Yangın! Eviniz yanıyor! Kapıyı açın, Don Ferdinando!</p>

  <p>– Diego! Diego!</p>

  <p>Don Ferdinando Trao’nun şaşkın suratının ardında nihayet Don Diego’nun kirloz gecelik takkesiyle, darmadağın kır saçları belirdi. Veremlinin boğuk sesi işitildi, o da çığlık çığlığa bağırıyordu:</p>

  <p>– İmdat!.. Evimizde hırsız var! İmdat!</p>

  <p>– Ne hırsızı yahu!.. Oraya hırsız niye girsin ki?., diye gülerek alay etti kalabalıktan biri.</p>

  <p>– Bianca!.. Bianca! Yetişin! Yetişin!</p>

  <p>O sırada Nanni l’Orbo<a class="footnoteref" id="k3" href="../Text/dipnotlar.xhtml#n3"><sup>[3]</sup></a> geldi soluk soluğa, Trao’ların evindeki hırsızları gözüyle gördüğüne yeminler ediyordu.</p>

  <p>– Gözümle gördüm!.. Biri Donna<a class="footnoteref" id="k4" href="../Text/dipnotlar.xhtml#n4"><sup>[4]</sup></a> Bianca’nın penceresinden sıvışmaya çalışıyordu; baktı, gelenler var, yeniden içeriye daldı!..</p>

  <p>– Konak yanıyor konak, anlamıyor musunuz? Bütün mahalle çıra gibi yanar! Bitişiğinde benim evim var; Tanrım! - diye bağırmaya başladı Don Gesualdo Motta usta. O arada öbürleri kapıyı iterek, levye ile zorlayarak, birer birer avluya girmeyi başardılar, diz boyu otların arasında bağrışarak, şamata gürültü, ellerinde su dolu kovalar, testilerle; Cosimo Dayı elinde oduncu baltasıyla; kilisenin zangocu Don Luca milleti ayaklandırmak için bir fasıl daha çanlara asılma derdindeydi; Pelagatti ilk imdat çağrısını duyar duymaz öylece koşup gelmişti, gübrelerin altını eşip çıkardığı kocaman eski piştovuyla.</p>

  <p>Avludan yangın henüz görünmüyordu. Ancak ara ara, karayelin esintisiyle, saçakların üstünden dalga dalga dumanlar geçiyor, ufak bahçenin yığma taştan duvarının ardında, çiçeklenmiş bademlerin dalları arasında dağılıyordu. Harap sundurmanın altında çalı çırpı demetleri yığılıydı; dipte, komşu Motta’nın evine yaslanmış kalın tahtalar duruyordu: İşe yaramayan kalaslar, çürümüş keresteler, satmayı bir türlü beceremedikleri bir değirmen direği.</p>

  <p>– Bunlar çıradan beter, görüyor musunuz! - diye avaz avaz haykırıyordu Don Gesualdo usta. Bütün mahalle cayır cayır yanar; yahu!.. Tanrı nasıl biliyorsa öyle yapsın bunları!.. Hem de benim duvara yaslamışlar; nasıl olsa onların kaybedecek şeyleri yok, Tanrı nasıl biliyorsa öyle yapsın!..</p>

  <p>Merdivenlerin tepesinde, Don Ferdinando, bir eski gocuğa sarınmış, başında bir kirloz mendil bağlı, sekiz günlük sakalla, buruş buruş astımlı suratında kurşun rengine çalan gözleri deli gözleri misali belermiş, ördek gibi vaklıyordu:</p>

  <p>– <i>Di qua! Di qua!</i><a class="footnoteref" id="k5" href="../Text/dipnotlar.xhtml#n5"><sup>[5]</sup></a></p>

  <p>Gel gör ki zangır zangır sallanan merdivenden yukarı tırmanmayı kimse göze alamıyordu. Ev tam bir harabeydi: Duvarlar yıkık, sıvalar dökülmüş, çatıdan yere kadar inen çatlaklar; rezelerinden oynamış, camsız pencereler; kırık dökük aile arması kapının üstünde bir paslı çiviye asılı. Don Gesualdo usta ilkin avludaki bütün o kereste yığınını dışarıya, meydana atma derdindeydi.</p>

  <p>– Ohoo! Bir ay sürer! - diye yanıtladı Pelagatti, elinde koca piştovuyla durmuş, esneyerek bakıyordu.</p>

  <p>– Tanrım sen bilirsin! Benim duvarıma yaslamışlar!.. Lafımı dinliyor musunuz, dinlemiyor musunuz?</p>

  <p>Giacalone sundurmayı yıkmak daha iyi olur diyordu; zangoç Don Luca ise şimdilik tehlike yok diye güvence veriyordu: Ortalık Babil Kulesi’ne dönmüştü, her kafadan bir ses çıkıyordu!</p>

  <p>Başka komşular da koşup gelmişlerdi. Santo Motta elleri cebinde, şen ablak suratıyla durumu şakaya vurmaya hazır. Ablası Speranza, öfkesinden yüzü yemyeşil kesilmiş, pörsük memesini bebeğinin ağzına sokuşturarak, Trao’lara ağzına geleni sayıyordu:</p>

  <p>– Efendiler... şuraya bir bakın hele!.. Hemen bitişiğinde bizim ambarlarımız var! Mintanının kollarını sıvamış öylece duran kocası Burgio’ya da verip veriştiriyordu:</p>

  <p>– Hiç ağzınızı açtığınız yok yahu! Salak gibi orada dikilip duruyorsunuz! Ne yapmaya geldiniz öyleyse?</p>

  <p>Don Gesualdo usta haykırarak merdivenden yukarı atılan ilk kişi oldu. Ötekiler de arkasından aslanlar gibi yetişip kocaman karanlık, boş odalara daldılar. Her adımda fırlayan sıçan ordularından ürküyorlardı.</p>

  <p>– Aman dikkat! Dikkat! Tavan çökecek gibi!</p>

  <p>Aklı hep o penceredekine takılmış bulunan Nanni I’Orbo ikide bir “İşte orada! İşte orada!” diye bağırıyordu. Ve harabeye dönmüş kitaplıkta, Pelagatti’nin zangocu piştovla vurmasına ramak kaldı. Karanlıkta Don Ferdinando’nun dur durak demeden “Bianca! Bianca!” diye çağıran kuluçka tavuk sesi işitiliyordu. Don Diego da bir kapının ardında durmuş vuruyor, yumrukluyordu, her geçeni yeninden yakalayıp o da çığlık çığlığa bağırıyordu:</p>

  <p>– Bianca! Kız kardeşim!..</p>

  <p>– Dalga mı geçiyorsunuz? - diye yanıtladı Don Gesualdo usta, yüzüne ateş basmıştı, kolunu hızla çekip kurtardı. -Bitişikte benim evim var, anladınız mı? Bütün mahalle cayır cayır yanacak!</p>

  <p>Konağın tamtakır odalarında çılgınca bir koşuşturmadır gidiyordu; su taşıyan kadınlar; o keşmekeşin ortasında eğlencedeymiş gibi bağıra çağıra kovalamaca oynayan çocuklar; ağızları bir karış açık, oradan oraya dolaşan meraklılar hâlâ duvarlardan sarkan kumaş parçalarını lime lime koparıyorlar, pervazların oymalarını elliyorlar, seslerinin boş odalarda yankılanışını işitmek için bağırıyorlar, burunlarını havaya dikmiş, yaldızlı alçı bezemeleri, aile portrelerini gözlemliyorlardı; dumandan tütsülenmekte olan bütün o Trao ailesi fertleri, sanki evlerine doluşan güruhu görünce gözleri fal taşı gibi açılmış duruyorlardı. O gidip gelmeler döşeme tahtalarını sarsıyordu.</p>

  <p>– İşte! işte! Tavan şimdi çöküyor! - diye alayla gülüyordu Santo Motta, sulara bata çıka tepinerek; yerinden oynamış ya da eksik maltataşları arasında su birikintileri oluşmuştu. Don Diego ile Don Ferdinando, köşeye bucağa dalmış, evlerinin sefaletini didikleyen kalabalığın ortasında itilip kakılıyor sersemlemiş halde sürüklenirken hep öyle bağırıyorlardı:</p>

  <p>– Bianca!.. Kız kardeşim!..</p>

  <p>– Eviniz yanıyor, anlıyor musunuz? - diye haykırdı kulaklarına Santo Motta. - Bütün bu hırdavatla şöyle güzel bir şenlik ateşi olacak!</p>

  <p>– Bu taraftan, bu taraftan! - diye bir ses işitildi daracık sokaktan. - Yangın yukarda, mutfakta...</p>

  <p>Gesualdo’nun babası Nunzio usta, bir duvarcı merdivenine tırmanmış, hemen karşıdaki evlerinin damından elini kolunu sallıyordu. Giacalone balkonun parmaklığına bir makara takmış, Motta’ların sarnıcından yukarıya su çekiyordu. Oduncu Cosimo usta çatının saçağına tırmanmış, tavan arasının penceresine var gücüyle baltayı indiriyordu.</p>

  <p>– Sakın! sakın! - diye bağırdılar aşağıdan. - Ateşi havalandırırsanız bir dakikada tüm konağı sarıverir!</p>

  <p>O zaman Don Diego kafasına eliyle vurarak kekeledi:</p>

  <p>– Aile evrakı! Dava evrakı! - Onu duyan Don Ferdinando saçını başını yolarak koşa koşa kaçıp gitti.</p>

  <p>Rüzgârın esişine göre pencerelerden, balkondan dalga dalga yoğun duman burgaçları giriyor; Don Diego öksüre öksüre kapının ardında bağırmayı sürdürüyordu:</p>

  <p>– Bianca! Bianca! Yangın var!..</p>

  <p>Mutfak merdivenlerinden yukarı çılgınca bir öfkeyle atılmış olan Don Gesualdo usta, dumandan gözleri görmez olmuş, beti benzi ölü gibi, gözleri yuvalarından uğramış, neredeyse boğularak döndü:</p>

  <p>– Lanet olsun!.. Bu taraftan mümkün değil!.. Mahvoldum ben!</p>

  <p>Öbürleri hepsi bir arada haykırmıyorlar, her kafadan bir ses çıkıyordu; insanı sersem eden bir kargaşaydı:</p>

  <p>– Kiremitleri aşağı atın!</p>

  <p>– Merdiveni bacaya dayayın!</p>

  <p>Kendi evinin damında ayakta duran Nunzio usta deli gibi çırpınıyordu. Zangoç Don Luca şimdi sahiden gidip çanlara asılmıştı. Meydanda iğne atsan yere düşmezdi. Speranza kadın bağırmaktan çatlamış sesini koridordan duyurmayı başardı, kedi gibi tırnaklarını çıkarmış kendine yol açmak için milletin üstünü başını paralıyor, ağzından köpükler saçıyordu:</p>

  <p>– Şuradan, koridorun ucundaki merdivenden!</p>

  <p>Herkes o yana koştu, bıraktılar Don Diego kız kardeşinin kapısının ardında “Bianca! Bianca!..” diye çağıradursun. O kapının gerisinde ise telaşlı ayak sesleri işitiliyordu; çılgına dönmüş birilerinin koşuşturmacası. Derken devrilen bir iskemle patırtısı. Nanni l’Orbo yine koridorun dibinden bağırdı:</p>

  <p>– İşte orada! işte orada!</p>

  <p>Ve Pelagatti’nin piştovunun sesi işitildi, top gibi patlamıştı.</p>

  <p>– Kanun geliyor! İşte zaptiyeler sökün etti! - diye seslendi avludan Santo Motta.</p>

  <p>Bunun üzerine kapı birden açıldı ve Donna Bianca beliriverdi, yarı çıplak, benzi ölü gibi solmuş, tek söz etmeksizin kasılmış elleriyle birtakım hareketler yaparak, dehşet ve çaresizlikten çılgına dönmüş gözlerini ağabeyine dikti. Birden dizleri büküldü, kapınm pervazına tutundu, kekeledi:</p>

  <p>– Öldürün beni, Don Diego!.. İsterseniz öldürün!.. Ama buraya kimseyi sokmayın!..</p>

  <p>Ondan sonra, Don Diego’nun kız kardeşini iterek içeri girip ardından kapattığı o kapının ardında neler olduğunu hiç kimse bilemedi. Yalnızca onun sesi işitildi, umutsuz bir kahrın sesiydi, kekeliyordu:</p>

  <p>– Siz ha?.. Siz, buradasınız ha?..</p>

  <p>Yüzbaşı, Mal Müdürü, Kanun temsilcilerinin tamamı koşup yetişmişlerdi. Zaptiye Komutanı Don Liccio Papa, kılıcını çekmiş, havada sallayarak uzaktan haykırıyordu:</p>

  <p>– Bekle! bekle! Dur! Dur! Yüzbaşı da onun ardından, Don Liccio gibi o da soluk soluğa, bastonunu önünde sallıyordu:</p>

  <p>– Savulun! savulun! Kanuna yol verin!</p>

  <p>Mal Müdürü kapıyı kırmalarını emretti.</p>

  <p>– Don Diego! Donna Bianca! Açın! Neyiniz var?</p>

  <p>Don Diego kapıda belirdi, bir dakikada on yaş ihtiyarlamış, şaşkına dönmüş, aklı başından gitmiş, kurşuni gözbebeklerinin dibinde korkunç bir görüntü, alnını soğuk terler kaplamış, sesi muazzam bir kahırla kısılmıştı:</p>

  <p>– Yok bir şey!.. Kız kardeşim!.. Ödü patlamış!.. İçeriye kimse girmesin!..</p>

  <p>Pelagatti, Nanni l’Orbo’ya ateş püskürüyordu:</p>

  <p>– İyi bela açacaktınız doğrusu başıma!.. Az kalsın komşumuz Santo’yu vuracaktım!..</p>

  <p>Yüzbaşı da bir güzel azarladı:</p>

  <p>– Ateşli silah da neyin nesi!.. Şaka mı bu?.. Hayvanın tekisiniz!</p>

  <p>– Yüzbaşım, hırsız sandıydım, oracıkta, karanlıkta... Gözlerimle gördüm!</p>

  <p>– Sus! Kes sesini, koca ayyaş seni! - diye susturdu onu Mal Müdürü. - Gelin de yangına bakalım biz.</p>

  <p>Şimdi koridordan olsun, bostan merdivenlerinden olsun, herkes su taşıyordu. Cosimo usta dama çıkmıştı, baltayla kirişlere vuruyordu. Dumanlar tüten çatıya her yandan kiremitler, taşlar, çömlek kırıkları yağdırıyorlardı. Duvarcı merdiveninin tepesinde Burgio tüfekle ateş ediyordu ve öte yandan bacanın yanına mevzilenmiş Pelagatti piştovunu doldurup doldurup acımasızca boşaltıyordu. Don Luca çanlara var gücüyle asılmaktaydı; meydandaki kalabalık bağırıp çağırıyor; el kol sallıyordu; bütün komşular pencerelere üşüşmüştü. Margarone’ler tam karşıda, çatılara yukardan bakan teraslarından seyrediyorlardı, kızlarının saçları hâlâ kâğıttan bigudilere sarılıydı; Don Filippo uzaktan bastonunu sallayarak, yangını söndürmeye çabalayanların çalışmalarını yönetiyordu.</p>

  <p>O anda kolları evrakla yüklü dönen Don Ferdinando karanlık koridorda koşan Giacalone’yle çarpıştı.</p>

  <p>– Bağışlayın, Don Ferdinando. Zatıâlinizin hemşiresi için doktor çağırmaya gidiyordum da.</p>

  <p>– Doktor Tavuso’yu! - diye seslendi arkasından Macrì Teyze; onlar gibi yoksul bir akrabalarıydı, yangına ilk koşan o olmuştu. - Hemen şuracıktadır, Bomma’nın eczanesinde.</p>

  <p>Bianca zangır zangır sarsılıyordu: Müthiş bir nöbete tutulmuştu; yoksul karyolasında zapt etmeye dört kişinin gücü yetmezdi. Don Diego, o da allak bullak olmuş, ölü gibi bembeyaz, bir deri bir kemik elleri tir tir titreyerek, bütün o insanları geri iteklemeye çabalıyordu.</p>

  <p>– Hayır!.. Yok bir şey!.. Kendi haline bırakın!..</p>

  <p>Sonunda Yüzbaşı merakla eşiğe yığılmış olan komşulara sağlı sollu gelişigüzel darbeler indirmeye koyuldu.</p>

  <p>– Ne bakıyorsunuz öyle? Ne istiyorsunuz? Defolun haydi! Aylaklar sizi! Serseriler! Siz, Don Liccio Papa, sokak kapısında nöbet tutun.</p>

  <p>Daha sonra Baron Mèndola uğradı, âdet yerini bulsun diye, bir de her şeye burnunu sokmadan edemeyen Donna Sarina Cirmena; Barones Rubiera’yı temsilen de Başrahip Lupi<a class="footnoteref" id="k6" href="../Text/dipnotlar.xhtml#n6"><sup>[6]</sup></a>. Sganci Teyze’yle öbür akrabalar yeğenlerinden haber almak için uşaklarını gönderdiler. Bacaklarının üstünde güç bela durabilen Don Diego başını kapıdan çıkarıyor, her birine aynı yanıtı veriyordu:</p>

  <p>– Daha iyice işte... Biraz sakinleşti!.. Yalnız bırakalım istiyor...</p>

  <p>– Ah! Ah! - diye söylendi başrahip başını sallayarak ve çepeçevre salonun çıplak duvarlarını süzerek:</p>

  <p>– Buralar nasıldı, hiç unutmuyorum!.. Trao ailesinin servetine ne oldu?..</p>

  <p>Baron sert bir sakalla dikenlenmiş çenesini kıllı eliyle sıvazladı, o da başını salladı. Cirmena Teyze söylenmeden edemedi:</p>

  <p>– Kaçık bunlar! Her ikisi de zırdeli! Don Ferdinando zaten öteden beri ahmağın biriydi... Don Diego’ya gelince... Hatırlar mısınız? Hani kuzin Sganci ona değirmende o işi bulmuştu ya?.. Hayır efendim!.. Trao ailesinin bir ferdi başkasının verdiği ücretle yaşayamazmış!.. Ama sadakayla, bal gibi yaşabiliyorlar!..</p>

  <p>– Aman! Aman! Aman! - diye onun sözünü kesti başrahip; ufacık, faremsi gözleri hınzırca gülüyordu, ama incecik dudaklarını kısmıştı.</p>

  <p>– Evet efendim!.. Yoksa ne ad vermeyi istersiniz? Paskalya’da, Noel’de ne armağan göndereceklerini bütün akrabalar kendi aralarında anlaşıp kararlaştırıyorlar... Şarap, zeytinyağı, peynir... tahıl da... Kız zaten tepeden tırnağa Rubiera Teyze’nin armağanlarıyla giyiniyor.</p>

  <p>– Vay! Vay! Vay!.. - Başrahip, inanmazmış gibi bir gülücükle bir Donna Sarina’yı, bir baronu kışkırtıyordu; baron da başını eğiyor, yine çenesini kaşıyor kendi de şuraya buraya bakarmış gibi yapıyordu, sanki şöyle demek ister gibiydi:</p>

  <p>– Eh! Eh! Bana da öyle geliyor!..</p>

  <p>O sırada Doktor Tavuso, şapkası başında alaş telaş geldi ve kimseyi selamlamadan hastanın odasına girdi.</p>

  <p>Az sonra omuzlarını kaldırarak, avurtlarını şişirerek dışarı çıktı, yanında upuzun boylu, aptal görünümlü Don Ferdinando vardı. Macrì Teyze’yle Başrahip Lupi doktorun arkasından seğirttiler. Her şeyleri bilmek isteyen Cirmena Teyze o yusyuvarlak gözlüğünün ardından bakışlarını Hâkim’den beter, adamın yüzüne dikiyordu.</p>

  <p>– Efendim? Derdi ne miymiş?.. Biliyor musunuz? Şimdi adına sinirsel bunalım diyorlar... moda olmuş bu hastalık... Boşu boşuna çağırıyorlar insanı... sanki muayene ücretini ödeyebilirlermiş gibi! - diye yanıtladı Tavuso sertçe. Ardından, o da gözlüğünün arkasından Donna Sarina’nın suratına dik dik bakarak:</p>

  <p>– İlle de söyleyeyim mi istiyorsunuz? Belli bir yaşa gelen kızları evermek lazımdır!</p>

  <p>Ve sırtını dönerek var gücüyle sümkürdü, öksürdü, boğazını temizledi. Akrabalar birbirlerinin yüzüne baktılar. Başrahip saygılı davranmış olmak için Baron Mèndola ile ilgilenmeye koyuldu, ona tütün sunarak gevezelik ediyor^ öteye beriye tükürüyor, bir yandan da Donna Bianca’nın kapalı kapısının ardında olup biteni dikizlemeye uğraşıyordu, kurumuş dudaklarını her an yutkunuyormuş gibi büzüyordu:</p>

  <p>– Anlaşılıyor canım!.. Ödü patlamış!.. Eve hırsız girdi deyip korkutmuşlar!.. Zavallı Donna Bianca!.. O kadar genç ki!.. Öylesine hassas ki!..</p>

  <p>– Bakın, hemşire! - dedi Donna Sarina, Macrì’yi bir kenara çekerek. Akılsız Don Ferdinando, kendisi de dinlemek için yaklaşacak oldu:</p>

  <p>– Bir dakika! Ne yapıyorsunuz! - diye payladı Cirmena Teyze. - Teyzenizle bir çift laf etmek istiyorum!.. Burada duracağınıza gidin de Bianca’ya bir bardak su getirin, iyi gelir...</p>

  <p>Santo Motta yukardan ellerini ovuşturarak, keyifli bir yüzle indi:</p>

  <p>– Mutfak harabeye dönmüş! Bir yumurta pişirecek yer bile kalmamış!.. Yeni baştan mutfak yapmaları gerekecek! - Kimse ona kulak asmadığından, o ahmak gülümsemesiyle gözlerini bir birinin, bir öbürünün yüzüne dikiyordu.</p>

  <p>Başrahip Lupi, onu başından savmak için, sonunda dedi ki:</p>

  <p>– Tamam, tamam. Sırası gelsin de düşünürüz...</p>

  <p>Santo Motta sırtını döner dönmez Baron Mèndola nihayet ağzını açtı:</p>

  <p>– Düşünürüz de demek?.. Düşünecek para olursa elbette! Ben bunlara hep söyledim... Sevgili kuzenlerimiz, evin yarısını satın gitsin... hatta bir iki odasını... geçinebilecek kadar!.. Ama hayır efendim!.. Trao ailesinin evini satmak hiç olur mu?.. Öyle yapacaklarına, yıkılan her odanın kapısına bir kilit asıyorlar, ayakta kalan odalara sığınıyorlar... Mutfağa da aynını yapacaklardır... Yumurtaları burada, salonda pişirirler artık, o da pişirecek yumurta bulduklarında tabii... Bir iki odasını satmak mı?.. Hayır efendim... istesek de olmaz... Arşiv odasını mı? Olur mu canım, orada aile evrakı duruyor!.. Dini alay odasını mı? O zaman da meydandan <i>Corpus Domini</i><a class="footnoteref" id="k7" href="../Text/dipnotlar.xhtml#n7"><sup>[7]</sup></a> yortusunda alay geçtiğinde seyredecek yer kalmaz!.. Guguklu saat odasını mı?.. Guguklu saatin bile odası var, düşünün bir!</p>

  <p>Ve öyle öfkesini boşalttıktan sonra baron hepsini oracıkta bırakıp gitti, onlar da gülmekten katılıyorlardı.</p>

  <p>Donna Sarina, gitmeden önce, yeğeninin kapısını bir kez daha tıklattı, nasıl olduğunu sordu. Don Diego başını dışarı uzattı, hep aynı kaskatı suratla yineledi:</p>

  <p>– Daha iyice... Daha sakin!.. Yalnız kalmak istiyor...</p>

  <p>– Zavallı Diego! - diye içini çekti Macrì Teyze.</p>

  <p>Cirmena kapıyı kapamaya gelen Don Ferdinando işitmesin diye sofada birkaç adım daha attı, alçak sesle ekledi:</p>

  <p>– Ben ne zamandır biliyordum zaten... Immacolata yortusu akşamı, hatırlıyor musunuz, hani çok kar yağmıştı?.. Genç Baron Rubiera’nın burada, iki adım ötedeki ara sokaktan geçtiğini gördüydüm... hırsız gibi gocuğuna bürünmüştü...</p>

  <p>Başrahip Lupi yaban otlarının ortasında cüppesini kalın çizmelerinin üstüne değin kaldırarak, acaba işitebilirler mi diye, parça parça dökülen harap eve dönüp baktı, sonra dış kapının önünde, sağına soluna bakınarak sözü bağladı:</p>

  <p>– Doktor Tavuso’yu duydunuz mu? Biz hepimiz yakın dostları ve akrabalarıyız, onun için açık konuşabiliriz... Belli yaşa geldiler mi kızları evermek lazımdır!</p>

  <p><br/></p>
</body>
</html>