<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<!--?xml version="1.0" encoding="UTF-8"?--><html xmlns="http://www.w3.org/1999/xhtml">
<head>
  <meta name="charset" content="UTF-8"/>
  <title></title>
  <link rel="stylesheet" href="../Styles/main.css" type="text/css"/>
</head>

<body>
  <hr class="hr2"/>

  <h2>IV</h2>

  <p>“Sitayişkâr cümlelerin temayüllerime dahil olmayışı, kelâmımın maksadındaki hürmeti tenzil etmez. Netice itibarıyla, ifade ettikleri istirhamın daha samimi ve istikrarlı olmasıdır arzum. Kulunuza bir nazar lütfetmenizdir hayalim, naçiz satırlarımın biçare emeli benden dikkatinizi esirgememenizdir.<a class="footnoteref" id="k39" href="../Text/dipnotlar.xhtml#n39"><sup>[39]</sup></a></p>

  <p>Gün 17, saat 7</p>

  <p>Baron Antonino Rubiera”</p>

  <p>– Elbette! - diye ekledi locanın kapısında duran Titta usta, Donna Fifì o pusulayı hecelemekle uğraşırken. - Genç baron baş aktrise gizlice teslim edeyim diye bana bizzat verdi. Aman, ayağınızı öpeyim! Çoluğum çocuğum var!.. Beni ekmeğimden etmeyin.</p>

  <p>Hırsından sapsarı kesilmiş olan Donna Fifì hiç yanıt vermedi. Locanın parmaklığının ardında, titreyen ellerinde pusulayı buruşturuyordu. Sonra ne diyeceğini bilemeyen annesine uzattı.</p>

  <p>– Dur bir dakika da, anlayalım... Ne yazıyor?..</p>

  <p>– Ben gidiyorum - diye yanıtladı berber, boynunu bükerek. - Kulise döneceğim, çünkü şimdi kadın ilk âşığını öldürecek ya, saçlarını çözüp omuzlarından aşağı salıvermem lazım... Aman Donna Fifì!.. Gözünüzü seveyim beni ele vermeyin!..</p>

  <p>– İyi de, ne diyor? - diye üsteledi annesi.</p>

  <p>Nicolino ikisinin arasına kafasını soktu ve bir tekme yedi. Çığlıklarına Don Filippo koşup geldi, balkon tıklım tıklım dolu olduğundan koridorda gezinmekteydi.</p>

  <p>– Ne var?.. Hep aynı şey! Bütün tiyatroyu ayağa kaldırıyoruz... bizden başka böyle yapan yok!..</p>

  <p>Canali de başını locadan içeriye uzattı.</p>

  <p>– Şimdi dikkat edin! Birbirlerini öldürdükleri sahne geliyor!..</p>

  <p>– Nerede o günler! - diye mırıldandı dişlerinin arasından Fifì.</p>

  <p>– Efendim? Ne var?</p>

  <p>– Hiç. Fifì’nin baş ağrısı tutmuş - diye yanıtladı Don Filippo. Sonra alçak sesle karısına:</p>

  <p>– Söylesenize ne var?</p>

  <p>– Sıcaktan boğuluyoruz! - diye ekledi Canali. - Bana biraz yer açabilir misiniz?.. Yukarının haline bakın!.. Ana baba günü! İçimden ceketimi çıkarmak geçiyor.</p>

  <p>Kafalardan bir duvar oluşmuştu. Bazı köylüler paradideki tahta sıraların üstüne çıkmışlar, tavanın kirişlerine tutunmuş, aşağıya, partere bakıyorlardı; oğlanlar ağaçtan zeytin topluyormuş gibi, handiyse korkuluklardan aşağıya sarkıyorlardı; öyle bir tıklım tıklım kalabalık vardı ki, karşıdaki locada Yüzbaşı’nın hanımı her an bayılacak gibi oluyor, kolonya şişesini burnuna götürüyordu.</p>

  <p>– Jandarma komutanına söylese ya, korsesini gevşetsin! -dedi Canali; durur durur, sonra ortaya böyle bir laf atıverirdi işte.</p>

  <p>Bitişik locadaki Donna Giuseppina Alòsi’yi ziyaret etmekte olan Baron Mèndola, yine bütün salonda çınlayan ahmak kahkahasını patlattı. Donna Giuseppina kıpkırmızı kesildi. Mita’nın gözleri fal taşı gibi açıldı, annesi de Canali’yi kapıdan dışarı itti. Sonra Fifi’ye dedi ki:</p>

  <p>– Dikkatli ol! Yüzbaşı’nın hanımı dürbünle sana bakıyor!..</p>

  <p>– Yok canım! Baktığı ben değilim! - diye yanıtladı o, omuz silkerek.</p>

  <p>– Dumanı üstünde bir dedikodu ister misiniz? - diye sürdürdü baron, başını kapıdan içeriye uzatmakta ayak diriyordu. - Bayan Capitana kıyametleri koparıyormuş!.. Baş aktrisin kaldığı hanı gözetime aldırmış!.. Kendi kocasını da, zavallı adam!.. Ve diyorlar ki, neler keşfetmiş, neler!..</p>

  <p>Jandarma komutanının canı sıkılmıştı, onun sözünü ağzına tıkmaktan başka çare bulamadı:</p>

  <p>– Aziz meslektaşım, siz kendi hanenizde olup bitenle uğraşsanız ya!</p>

  <p>– Öhö! Öhö! - diye öksürdü Don Filippo, ciddi bir tavırla. Parterden de susalım uyarıları yükseldi, perde kalkmaktaydı. O zaman Donna Fifi’nin arkasında, Donna Bellonia pusulayı okumak için çantasından gözlüğünü çıkardı.</p>

  <p>– İyi de, ne diyor? Ben hiçbir şey anlamıyorum!..</p>

  <p>– Ya, anlamıyorsunuz demek?.. Bana hiç böyle güzel bir şey yazmamıştı!.. Alçak! Hain, ne olacak!..</p>

  <p>İşin içinde iş vardı, biraz edebiyat paralamış olan Ciolla, genç baronla Giacinto’nun dükkânının arkasındaki odacıkta kafa kafaya vermiş, beynini limon gibi sıkıp özünü kâğıda aktarmıştı. Don Filippo yeniden sorguladı:</p>

  <p>– Ne var kuzum? Söylesenize?</p>

  <p>– Susss! - diye uyardılar parterden.</p>

  <p>Sinek uçsa duyulacak bir sessizlik vardı. Baş aktris, tepeden tırnağa beyaz giysilere bürünmüştü, yalnız saçları, Titta ustanın taradığı gibi, omuzlarından aşağı dökülüyordu, kadın dinleyenlerin tüylerini diken diken ediyordu. Seyircilerin bazıları heyecandan yerlerinde duramayarak ayağa kalkmışlardı, arkalarındakiler hiçbir şey göremez olduk diye itiraz ediyorlardı. Canali de duygulanmıştı, burnunu borazan gibi öttürerek sümkürüyordu.</p>

  <p>– Bakın! Bakın!.. İşte şimdi!..</p>

  <p>– “Ben!.. Ben kendi elimle!.. Senin avuçlarınm arasına alıp da ebedi sadakat vaat ettiğin işte bu elimle!..”</p>

  <p>Âşığı, kadının sıkıp cebine sokuşturabileceği çıtkırıldım bir delikanlı, bir eli kadife cepkeninde, öbür elini dehşet ifadesiyle kıvırcık saçlarının arasına daldırmış, usturuplu adımlarla geri geri gidiyordu.</p>

  <p>– Benim yüreğim dayanmıyor; hayır! - diye söylendi Canali. Ve kaçtı gitti, tam ortalık alkışlarla inlerken.</p>

  <p>– Ama ne sanat gücü, ha? Ne yetenek! - diye bağırdı Don Filippo; o da var gücüyle alkışlıyordu. - Mikrop!.. Terbiyesiz seni!..</p>

  <p>Nicolino korkmuş, tekmeler savuruyor, gitmek istiyorum diye bar bar bağırarak, başını eğmiş, kapıya doğru atılıyordu. Aşağıda, parter alkışlardan inliyordu. Bütün seyirciler ayağa kalkmışlar, bağırıyor, tepiniyorlardı. Baş aktris, kalçalarını kıvırarak, gerdanını kaplumbağa misali bir sağa bir sola kıra kıra, her eğilişinde titreyerek giysisinden taşan göğüsleriyle, dört bir yana teşekkürler yağdırıyordu, parmaklarının ucuyla, rujdan birbirine yapışmış dudaklarıyla herkese öpücükler gönderiyor, gülücükler saçıyordu.</p>

  <p>– Vay canına!.. Yaktı beni!.. - diye ünledi Canali, yeniden alkışlamaya başlamıştı. - Evli barklı adamım!.. Çoluğum çocuğum var!.. Ama neredeyse aklım başımdan gidecek!..</p>

  <p>– Babacığım! babacığım! - diye atıldı o noktada Donna Fifì, babasına sarıldı, başladı hüngür hüngür ağlamaya. - Beni seviyorsanız, babacığım, bu şıllığa bir kötek attırın benim hesabıma!..</p>

  <p>– Ne?.. - diye kekeledi Don Filippo, ağzı bir karış açık kalmış, elleri havada. - Ne oldu sana şimdi?</p>

  <p>Donna Bellonia, Mita, Giovannina, hepsi birden ayaklandılar yatıştırmak için Fifì’ye sarıldılar, gözlerden gizlemek için locanm dibine, kapıdan yana iteklediler. Karşı localarda, aşağıda parterde, kafalar dalgalandı; gülüşmeler, dürbünü Margarone’lerin locasına çevirenler oldu. Don Filippo o rezalete bir son vermek için Nicolino ile birlikte ön sıraya geçip parmaklığa abandı; bir yandan dudaklarının ucuyla gülümseyerek hanımları selamlarken, bir yandan da alçak sesle homurdanıyordu:</p>

  <p>– Aptal!.. Bak, bacak kadar kardeşinin senden daha fazla aklı var!..</p>

  <p>Bitişik locadan da bir kargaşa işitiliyordu. Bayan Alòsi, elinde kolonya şişesiyle oradan oraya seğirtiyordu; Baron Mèndola da tiyatroya sırtını dönmüş, iskemlesine yığılmış, yüzü kireç gibi bembeyaz bir çocukcağızı kollarından tutmuş, sarsıyordu.</p>

  <p>– Oyun La Gurna’larm oğluna dokundu... - dedi Baron Mèndola, Donna Giuseppina’nın locasından. - Büyük insan gibi, her şeyi anlıyor!.. Çattık!</p>

  <p>– Aynen benim Fifìm gibi... o da şimdi!.. Çocukluk işte! Her şeyi ciddiye alıyorlar!..</p>

  <p>Çocuk, benzi kül gibi, iri, zekâ fışkıran, utangaç gözlerini artık perdesi inmiş olan sahneden hâlâ alamıyordu. Donna Giuseppina, yeğeni iyice kendine geldikten sonra, nezaket gösterip, kolonya şişesini Margarone’lere uzattı. Don Filippo alçak sesle söylenmeyi sürdürdü.</p>

  <p>– La Gurna’ların yedi yaşındaki oğlunun aynı!.. Ayıptır yahu!.. Sizi bir daha bir yere götürürsem iki olsun, şeref sözü!</p>

  <p>Fakat ziyarete gelen Mèndola’nın içeri girdiğini görünce sustu. Baron iki dirhem bir çekirdekti, camgöbeği rengi ceket, elma çiçeği rengi pantolon, yalnız kocaman kravatı kuzen Trao’nun yasından ötürü siyahtı. Tiyatroda koltuk ücreti ödememek için bir locadan öbürüne dolaşıp duruyordu.</p>

  <p>– Rahatsız olmayın... şöyle bir kenara ilişeyim... Siz, Canali, hemen bitişikteki Donna Giuseppina’ya gitsenize, yanında kimse yok!.. Yo, yo, doğru söylüyorum, kimse yok!.. Yalnız küçük oğlu Sarino, hani parmak kadar, şarkı ne der, biliyor musunuz?.. Bir de Corradino La Gurna, Trao Teyze’nin oğlu... Donna Giuseppina onu her gittiği yere götürüyor, paravan olsun diye... hani birtakım ziyaretler beklediği zamanlar, anladınız mı? Ta Siracusa’dan mahsus yollamışlar onu, başımıza dert olsun diye!..</p>

  <p>Sonra, Canali gider gitmez:</p>

  <p><i>-</i> Şimdi Peperito da gelir!.. Bu oyunlara karışmaktan hoşlanmıyorum ben!..</p>

  <p>Ve göz kırptı. Kimse karşılık vermedi. Onun üzerine, o asık suratları görünce, tonunu değiştirerek yeniden söze girişti:</p>

  <p>– Ne piyes ama, değil mi? Hele kadın var ya!.. Çocuk gibi ağlattı beni!..</p>

  <p>– Burada da öyle oldu! Burada da! - diye yanıtladı Don Filippo, şakaya vurur gibi yaptı.</p>

  <p>– Ha, Donna Fifì mi?.. Haydi, haydi, üzülmeyin, çünkü şimdi üçüncü perdede âşıklar barışacaklar. Adam yalnızca yaralanıyor. Onu gizliden gizliye seven kız kurtarıyor ve sonra sütkardeşi olduklarını keşfediyorlar... Caltagirone’de iki akşam üst üste oynamış bu piyes... Vay! Vay! Vay!.. Neler dönüyor şimdi?</p>

  <p>Karşı locadan jandarma komutanı, Capitana’nın arkasından, görünmediğini sanarak, burnunu silermiş gibi yaparak, beyaz mendiliyle onlardan yana işaretler veriyordu. Mèndola, başını çevirince, Donna Giovannina’yı yüzünde mendille yakaladı. Kız hemen gözlerini indirdi, pancar gibi kıpkırmızı kesildi.</p>

  <p>– Ya! ya!.. Elbette! Çok iyi bir kumpanya! Bizim buralara uğraması büyük şans! Hele baş aktris!.. Hemen evimin karşısında, Nanni Ninnarö’nun hanında kalıyor. Her akşam, oyundan sonra, görülecek şey!.. - Ve cümlesini Don Filippo’nun kulağına fısıldayarak tamamladı; o da - Hmm!.. Hmm!.. - diye yanıtladı.</p>

  <p>– Bir tokat indiririm, ha - diye tehdit etti o arada annesi, Giovannina’ya öldürecek gibi baktı. - Nezle nasıl olunurmuş gösteririm sana!..</p>

  <p>– Tabii! - diye yeniden başladı baron yüksek sesle, kızlar anlamasın diye. - Duruma hâkim olan aslında soylu baba, hani aksakallı gördüğünüz. Her akşam sahnede tartışmaları yalancıktan... Ama sonra, eve gidince, görülecek seyran!.. Başka bir şey demeyeyim! Tam odasına bakan ambarın duvarına bir delik açtım. Ama orada da oyuna dışardan katılmaya gelenler var, kıdemsiz hayranlar, anlıyor musunuz? Sunak götürmeye gelenler... Noter Neri firarda ya, oğlu onun yokluğunda kileri boşalttı... sucuklar, efendime söyleyeyim, kuru incirler, kalıp kalıp peynirler... Her gün cebinde bir şeyler taşıyordu... Vay! Vay! Vay!..</p>

  <p>Bayan Capitana vaktinden önce çıkıp gitmeye hazırlanıyordu. Locanın ön kısmında, ayakta, pelerinini sert bir hareketle jandarma komutanından almış, teğmene uzatmıştı, o da pelerini onun çıplak omuzlarına komutanına inat, ağır ağıı; rahat rahat yerleştiriyor, üzerlerine dikilmiş olan bütün gözlere hiç tınmıyordu. Öbür tarafta kadını elinde yelpaze ile Don Bastiano Stangafame bekliyor, kocası da gıkını çıkarmadan seyrediyordu. Mèndola Margarone’ye bir dirsek attı, ikisi birden çenelerini kaşıyarak, havalara bakmaya koyuldular. Yan locadan Canali yorumda bulundu:</p>

  <p>– Herkese biraz, kimsenin hakkı kalmaz!..</p>

  <p>– Siz başkalarına bakacak yerde, kendinize bakın!.. Dikkatli olun!..</p>

  <p>– Evet, evet, gördüm, geliyor... <i>Cavaliere</i> gelmeden hemen kaçıyorum...</p>

  <p>Tam koridorun kapısında Peperito ile yüz yüze geldi.</p>

  <p>– Ah, <i>cavaliere!.</i> Ne mutlu sizi görene! Meraklanmaya başlamıştık buralarda... yemin ederim!..</p>

  <p>– O niye? - diye kekeledi Peperito kıpkırmızı kesilerek.</p>

  <p>– İşte... Bütün kasabanın görmeye koştuğu böyle bir piyes... Diyorduk ki... nasıl oldu da <i>cavaliere</i>?..</p>

  <p>Peperito epeyi kararsız kaldı, kızması mı gerekir bilemeden yanıt arıyordu, sonra kapıyı onun yüzüne çarptı.</p>

  <p>– Şimdi de masum havalarına giriyorlar! - diye ekledi Canali gülerek. - Partere iniyorum, oradan daha iyi görürüm.</p>

  <p>– Neşeniz yerine gelsin, Donna Fifì! - dedi sonra Mèndola. - Aslında ne ölü çıktı, ne yaralı var!.. Sizi hiçbir türlü neşelendiremezsek, demek oluyor ki...</p>

  <p>O anda koridorda bir ipek hışırtısıyla, bir kılıç ve mahmuz şakırtısı duyuldu. Donna Giovannina, annesinin gözlerini kendisine diktiğini hissetti, kanı başına hücum etti. Capitana locanın kapısını itti, buklelerinin altından gülücükler saçan başını içeriye uzattı.</p>

  <p>– Yo, yo, sakın rahatsız olmayın. Bir dakika merhaba demeye uğradım. Bu piyes bir rezalet... Ben başka bir şey işitmemek için gidiyorum... Ya kadının o elbisesi!.. Eğildiği zaman, gördünüz mü?..</p>

  <p>– Ehem! ehem!.. - diye yanıtladı Don Filippo kızlarını işaret ederek.</p>

  <p>– Ben de onu söylüyorum işte! Bir anne kızlarını tiyatroya getiremeyecek artık.</p>

  <p>– Haklısınız! - dedi bunun üzerine Don Filippo. - Yetkili merciler el koymalı...</p>

  <p>Yüzbaşı’nın hanımının nazik davranışından cesaret bulmuş olan teğmen söze karıştı:</p>

  <p>– Yetkili merci benim. Şimdi kulise koşup işler benim dediğim gibi mi bakacağım... Aziz Tommaso gibi kendi elimle dokunmak istiyorum!<a class="footnoteref" id="k40" href="../Text/dipnotlar.xhtml#n40"><sup>[40]</sup></a></p>

  <p>Ama nüktesine gülen olmadı. Yalnız Capitana onun koluna hafifçe vurdu, gülümseyerek teğmenin söylediğini fısıldamak için Donna Bellonia’nın kulağına eğildi:</p>

  <p>– Ama ben olmaz diyorum. Donna Giovannina’ya bir bakın... O da neredeyse baş aktris kadar dolgun, ama görünmüyor... Ancak birazcık... evet, yakından bakınca... belki korsesi fazla sıkı da ondan...</p>

  <p>– Son derece şirin!.. - diye söylendi jandarma komutanı koridordan. - Son derece zarif!..</p>

  <p>Tam o sırada gelen Zacco, üniformaları görünce geri dönecek oldu, o Carboneria meselesinin korkusu içinde kalmıştı. Ama kuşku uyandırmamak için kendi kendine cesaret verdi, gülümseyerek, yüzü ölü gibi sapsarı, gitti, hepsinin ayrı ayrı elini sıktı.</p>

  <p>– Kuzenim Trao’nun yanından geliyorum. Hâlâ ağabeyinin evinde, zavallıcık! Kalkamıyor!.. Tam da kendi evinde doğurmak istemiş!.. Benim hiç haberim yoktu, bazı işlerimi halletmek için kıra gitmiştim.</p>

  <p>– İyi de, küçük kızı vaftiz ettirmek için ne bekliyorlar? -diye sordu Margarone. - Başpapaz Bugno ortalığı velveleye veriyor, o masum yavrucak ölecek olsa Cennet’e giremeyecek diye.<a class="footnoteref" id="k41" href="../Text/dipnotlar.xhtml#n41"><sup>[41]</sup></a></p>

  <p>Onun üzerine Hâkim söze karıştı.</p>

  <p>– Majestelerinden cevaz bekliyorlar, Tanrı Kralımızı korusun... Fikir Marki Limòli’den çıktı, Trao’ların erkek evlatları artık tükeniyor ya, aile soyadını kız evladın çocuklarına verebilmek için... Evrak benim elimden geçti...</p>

  <p>– Eh, öyle, soylu bir aile... önemli bir şecere - diye ekledi Capitana. - Donna Bianca’yı ziyarete gitmiştim. Bebeği de gördüm... yüzü pek şirin.</p>

  <p>– Aman ne güzel! - diye sözü bağladı Zacco. - Böylece Don Gesualdo usta yine kârlı çıkıyor, kızı bile kendi imalatı sayılmıyor.</p>

  <p>Nükteye herkes güldü. Ceplerine kavrulmuş bakla doldurmuş dönen Canali kendisine de tekrarlasınlar istedi.</p>

  <p>– Haydi, iyi akşamlar! iyi akşamlar! Durup daha başka şeyler de işitmek istemiyorum! - diye ünledi Capitana gülücükler saçarak, kulaklarını eldivenli elceğizleriyle ükıyordu. - Yo... ben gidiyorum... sahi söylüyorum!.. <a id="footnote6"></a><sup><a href="#bookmark6">6</a></sup></p>

  <p>Hepsi koridordaydı: Sararmış dişlerinin arasında bir gülümseme öğüten Donna Fifì; kavrulmuş baklalar dağıtan Canali’nin peşinde Nicolino; dedikodulara yol açmamak için locasının kapısını açmış olan Donna Alòsi. Yalnız Donna Giovannina, annesinin kaşlarını çatmasıyla çivilendiği iskemlesinden kalkmamıştı. Nişanlısını kuşkulandırmamak için, sırtında siyah yas giysileri, elinde bir demet gülle, gizlice gelen Don Ninì, koridoru öyle kalabalık bulunca bir an şaşaladı. Donna Fifì ona ters ters baktı, sonra ceplerini karıştırmak için delikanlının üstüne tırmanan küçük kardeşini hoyratça kolundan çekti. Jandarma komutanı oğlanı okşadı ve Margarone’lerin locasına pervasız gözlerle bakarak ekledi:</p>

  <p>– Ne güzel çocuk bu!.. Ne kadar da cana yakın!.. Ne güzel bir aile!..</p>

  <p>Donna Fifì ona cilveli bir gülümseyişle karşılık verdi, tam da nişanlısının gözleri önünde. Capitana’nın yüzünde de buruk bir gülümseme belirdi; gözleri parlayan Donna Giovannina’ya baktı ve Peperito Donna Giuseppina’ya iltifat etmiş olmak için Corradino La Gurna’yı okşayarak “seçkin bir hali var, tam Trao’ların havası” derken, Capitana sesinden ballar akarak ekledi:</p>

  <p>– Nasıl da hepsine ortak bir aile havaları var! Donna Bianca’nın kızı Don Ninì’ye nasıl da benziyor, gördünüz mü?</p>

  <p>– Yok canım! - diye onun kulağına homurdandı Canali. - Ne fesatlıklar karıştırıyorsunuz siz!..</p>

  <p>Birkaç saniyelik sıkıntılı bir sessizlik oldu. Zacco türkü mırıldanarak aldı başını, gitti. Canali son perdenin başlamak üzere olduğunu belirtti. Hanımlar karşılıklı diken gibi öpücükler verip gülümsediler; Donna Fifì de Yüzbaşı’nın ona yabancı modasına uyarak uzattığı eli, kendi elini gevşekçe bırakarak sıktı.</p>

  <p>– Haydi, bir dakika içeriye girin - dedi Donna Bellonia, genç barona. - Fifì ile birlikte locanın gerisinde oturursunuz, yasta olduğunuza göre. Sizi kimse görmez. Giovannina, kalk oradan.</p>

  <p>– Hep aynı şey! - diye söylendi kız, ablasına pek öfkelenmişti. - Yerini vermek hep bana düşer zaten!..</p>

  <p>– Anneciğim... Bırak Ninì’yi gitsin... o yasta nasıl olsa!.. Piyesi sahneden de seyredebilir!.. - diye hınzırca güldü Fifì.</p>

  <p>– Ben mi?.. - Ama kız ona sırtını çevirdi. Mèndola, o söylediği sahneyi görmek için locaya hepsinden önce dalmıştı ve her söze açıklamada bulunuyordu.</p>

  <p>– Dikkat edin!.. Şimdi anlayacaklar ki sütkardeşi meğer bir başkasının kızıymış...</p>

  <p>– Oluyor böyle vakalar! - diye yorumda bulundu Canali eşikten.</p>

  <p>– Susun! Susun! Dedikodu kumkuması!</p>

  <p>Bütün gözler, kızlarınkiler de, genç barona çevrildi, o ise anlamazlıktan geldi.</p>

  <p>– Eğer sıkılıyorsanız... - diye homurdandı Donna Fifì - orada kütük gibi oturduğunuza göre... kalkıp gitmek mi istiyorsunuz?..</p>

  <p>– Ben mi?..</p>

  <p>– İşte!.. - diye atıldı Mèndola zaferle. - İşte!.. Anladınız mı?</p>

  <p>– Evli barklı adamım!., diye tekrarladı Canali. - Çoluğum çocuğum var... Ama keşke elimden gelse de baş aktris yüzünden bir çılgınlık yapsam!.. Adı bile güzel!.. Aglae...</p>

  <p>– Agli... ne!., amma da isim!.. - diye güldü alayla Baron Mèndola. - Baş başa kalacak olsak... senlibenli olamazdım doğrusu!..</p>

  <p>Don Filippo kestirip attı.</p>

  <p>– Kadın büyük sanatçı... birinci sımf bir baş aktris... Eh, tabii anlaşılıyor...</p>

  <p>– Orası öyle - diye ihtiyatsızca ağzından kaçırıverdi Don Ninì, sırf bir şey demiş olmak için.</p>

  <p>– Ya!.. Sizin de mi hoşunuza gidiyor?..</p>

  <p>– Gidiyor tabii... yani... demek istiyorum ki...</p>

  <p>– Söyleyin, söyleyin lütfen!.. Nasıl olsa biliyoruz!..</p>

  <p>Mèndola fırtınanın kokusunu aldı, oradan sıvışmak için ayağa kalktı.</p>

  <p>– Gerisini biliyorum. İyi akşamlar. Müsaadenizle, Don Filippo, dinleyin, Canali...</p>

  <p>Aksi talih bu ya, tiradını söylemek için baş aktrisin gözlerini göğe kaldırması gerekiyordu: “Eğer orada yazılıysa... yazdıysa Kader...” derken Margarone’lerin locasına bakacak oldu. Donna Fifì de artık dilini tutamadı:</p>

  <p>– Nasıl olsa biliyoruz!.. Sitayişli cümleleriniz!.. Naçiz satırlarınız!..</p>

  <p>– Ben mi?.. Naçiz satırlarım mı?..</p>

  <p>Ama beriki bütün cinleri başına toplanmış, yerinden fırladı, sanki dişlerini delikanlının suratına geçirmek ister gibiydi:</p>

  <p>– Amma da yüzsüzmüşsünüz!.. Evet efendim! Ffani şu naçiz satirli pusulanız!.. İşte, burada!.. - ve pusulayı burnuna uzattı, başladı öfkesinden hüngür hüngür ağlamaya. Don Ninì ilkin afalladı, öylece kaldı. Ardından deli gibi yerinden fırladı, şapkasını aradı. Eşikte patırtıyı duyup koşan Don Filippo ile burun buruna geldi.</p>

  <p>– Aptalsınız siz!.. Salağın teki!.. Kızınızı amma da iyi terbiye etmişsiniz!.. Evinize bir daha ayak atmayacağım, Tanrı’ya şükürler olsun!</p>

  <p>Ve hiddet içinde, kapıyı vurarak çekti gitti. Don Filippo’nun ağzı açık kalmıştı, genç baron gider gitmez locaya daldı, başladı o da bağıra çağıra karısını paylamaya:</p>

  <p>– Aptalın tekisiniz siz!.. Kızlarınıza terbiye verememişsiniz!.. Gördünüz mü ben ne laflara muhatap oluyorum!.. Bunun gibi bir hödüğü hiç evime sokmamalıydınız!..</p>

  <p>Nişanın bozulması büyük gürültü kopardı. Beş dakika sonra tiyatroda başka şey konuşulmaz oldu. Az kalsın piyes ıslıklar arasında sona erecekti. Kumpanyanın yöneticisi, kasabanın önde gelen aileleriyle arasını bozuyor diye, baş aktrise çattı. O ise yemin kasem ediyordu, o baronla göz aşinalığım bile yok, adam umurunda bile değil diye. Marangoz Cosimo ustayla sahnede kim var kim yoksa işittiler. Öfkesinden kabına sığamayan Don Ninì hemen ertesi gün gidip Ciolla’yı aradı; Kale’de, kilit altında geçirdiği o yirmi dört saatten sonra, adam etliye sütlüye karışmaz olmuştu.</p>

  <p>– Rezil ettiniz beni şu “naçiz satırlarınızla!.. Bütün kasaba ezberledi yazdığınız pusulayı!..</p>

  <p>– Eh, n’olmuş yani? Herkes ezberlediyse demek ki hoşa gitmiş!</p>

  <p>– Hoşa gittiği falan yok! O diyormuş ki ben hiç umurunda değilmişim!</p>

  <p>– Aman! Aman!.. Mümkün değil!.. O mektup taşı bile yumuşatırdı! Demek oluyor ki kabahat sizin, Don Ninì... Yani yakışıklılığınıza sözüm yok... Ama pusulanın yanında şöyle bir armağan falan da göndermeliydiniz, azizim baron! Topun güllesini fırlatan baruttur! Ne yani, yakışıklılığınızla mı etkilersiniz sanıyordunuz?.. İki kuruşluk ipek kâğıtla mı?.. Ama bana da bir bahşiş bile vermediğinize göre, yani!..</p>

  <p>Dostlarla hısım akraba nişanlıları barıştırmak için beyhude yere araya giriyorlardı. Anne tekrarlayıp duruyordu:</p>

  <p>– Ne yaparsın?.. Erkek milleti işte!.. Baban da öyleydi!..</p>

  <p>Don Filippo bir başka telden çalıyordu.</p>

  <p>– Önemsiz şeyler bunlar... gençlik kaçamakları işte!.. Fırsat buldu... bir yenilik... Baş aktrisler her yıl gelecek değiller ya... Sen sonuçta bir Margarone kızısın! O kalkıp da Margarone’lerin kızını bir tiyatro aktrisine feda edecek değil ya!.. Hem sonra, asıl hakareti yiyen benken, bak affediyorum!..</p>

  <p>Ama Donna Fifì bir türlü yatışmıyordu. Onunla bir daha alışverişi olsun istemiyordu, sersemin, nekesin tekiydi “Naçiz baron”!.. Hem sonra nasıl olsa ondan yüz kat üstün bir talip çıkardı kendisine... Herkesle, kız arkadaşlarıyla olsun, akrabalarıyla olsun, arkasından dalga geçiyordu. Don Ninì’nin de o kızgınlıkla yapmayacağı şey yoktu. Ne pahasına olursa olsun kafasına koyduğunu yapacağına yemin kasem ediyordu, her şey bir yana, inat olsun diye baş aktrisi ağına düşürecekti.</p>

  <p>– Ah! O cadıya göstereceğim gününü! Topun güllesini fırlatan baruttur!..</p>

  <p>Ve armağan üstüne armağan yolladı, sucuklar, kalıp kalıp peynirler, koskoca bir şişe şarap. Hanın masası armağanlarıyla kaplandı. Bütün kasabanın diline destan olmuştu. Baron Mèndola her akşam açtığı o delikten C<i>ana’nın düğünü’nü</i><a class="footnoteref" id="k42" href="../Text/dipnotlar.xhtml#n42"><sup>[42]</sup></a> seyrettiğini söylüyordu. Armağanlar arttıkça arttı, sonunda barones kilerin anahtarını saklamak zorunda kaldı. Nihayet Titta usta gelip Don Ninì’ye şöyle dedi:</p>

  <p>– Artık direnecek gücü kalmadı efendim! Aklı başından gitti, baş aktrisin. Her akşam saçlarmı tararken, bana yalnız sizden söz ediyor.</p>

  <p>– Benim gönlümü ederse, söylediğim şekilde!.. Donna Fifì’nin gözleri önünde gönlümü etsin istiyorum! Kahrından verem olsun, gebersin istiyorum!</p>

  <p>İlk buluşma düş kırıklığı verdi. Bayan Aglae bir zavallı kör kılığındaydı, yüzü maske gibi boyanmıştı. Yine de leş gibi yanmış mum kokan kovuğuna onu bir kraliçe edasıyla buyur etti ve onu irikıyım bir adama tanıttı; adam kollarını sıvamış, bir sandığı karıştırmakla meşguldü, dönüp bakmadı bile:</p>

  <p>– Baron Rubiera, seçkin sanatsever... Bay Pallante, ünlü oyuncu.</p>

  <p>Ardından homurdanarak sandığı karıştırmayı sürdüren ünlü oyuncunun sırtına bir göz attı, Don Ninì’ye uzun uzun baktı ve alçak sesle ekledi:</p>

  <p>– Kendisini daha önceden tanıyorum!.. Her akşam görüyorum... parterde!..</p>

  <p>Oysa baron ise yasta olduğundan ötürü tiyatroya gelemediği için özür dilemeye hazırlanıyordu; ama o anda Bay Pallante, elleri tozlara bulanmış, onun da yüzü maske gibi makyajlı döndü, kafasına sarılı çaputtan kirloz saçlar dökülüyordu.</p>

  <p>– Yok işte - dedi, sanki toprağın altından gelen bir kalın sesle. - Söylemiştim sana!.. Kahrolası! - Ve homurdanarak çıktı gitti.</p>

  <p>Kadın çevresine esrarlı bir halde bakındı, siyah gözyuvalarının içinde iri iri açılmış gözlerle; ayaklarının ucuna basa basa gidip kapıyı kapattı, sonra bir eli göğsünün üstünde, ağzının kenarında solgun bir gülümsemeyle delikanlıya döndü.</p>

  <p>– Ne tuhaf, yüreğim nasıl da çarpıyor!.. Hayır... bir şeyim yok... oturun.</p>

  <p>Don Ninì bir iskemle arandı, başı alev alev yanıyor, yüreği sahiden şiddetle çarpıyordu. Sonunda bavulun üstüne ilişti, kadını etkileyecek uygun bir cümle arandı, o ise is tüten yağ kandilinin alevinde bir mantar parçası yakmakla meşguldü.</p>

  <p>Derken bir ziyaretçi daha damladı, Mommino Neri, hem Baron Rubiera’yı orada görünce fena halde bozuldu ve kapının pervazına yaslanmış, bastonunun sapını kemirerek öylece durdu, tek söz söylemedi. Bayan Aglae sohbeti tek başına sürdürüyordu: Bu ne güzel bir kasaba... kültürlü ve zeki bir seyirci kitlesi... yakışıklı gençler de...</p>

  <p>– Hoşça kalın - dedi Mommino.</p>

  <p>– Hemen gidiyor musunuz, böyle...</p>

  <p>– Evet... Burada dönecek yer yok... Fazla kalabalığız...</p>

  <p>Don Nin'ı onu hınzırca bir gülümsemeyle uğurladı, bavulun üstünde topuklarıyla davul çalıyordu. Kadın farkına vardı ve muhteşem bir gülüşle omuzlarını kaldırdı, üstünden bir yük kalkmışçasına soluklandı.</p>

  <p>Baron, için için sevinerek söze girişti.</p>

  <p>– Şayet ben de rahatsızlık veriyorsam... - Ve elinde tuttuğu şapkasını aranırmış gibi yaptı.</p>

  <p>– A, hayır!.. Siz gitmeyin!.. - diye yanıtladı o telaşla, başını eğerek.</p>

  <p>– Girebilir miyim? - diye sordu kapının ardından kondüvitin incecik çatlak sesi.</p>

  <p>– Hayır! hayır! - diye tekrarladı Bayan Aglae, sanki suçüstü yakalanmış gibi telaşla.</p>

  <p>– Sahne açılıyor! - diye ekledi Bay Pallante’nin kalın sesi. - Çabuk ol!</p>

  <p>Bunun üzerine baş aktris, bir çaresizlik ifadesiyle yüzünü Don Ninì’ye doğru kaldırdı, üzgün bir gülümsemeyle:</p>

  <p>– Görüyorsunuz işte!.. Bir dakika bile serbest kalamıyorum!.. Sanatımın esiriyim!..</p>

  <p>Don Ninì fırsatı kaçırmadı:</p>

  <p>– Sanat!.. Ne güzel şeydi!.. Onun krallığı... onun mihrabıydı!.. Herkes hayrandı ona!.. Nice yürekler yakıyordu!..</p>

  <p>– Ah, evet!., kendimi sanata verdim. Tüm varlığımı sundum ona!..</p>

  <p>Ve kollarını açarak, sanki hemen oracıkta varlığını sanata sunuyormuş gibi, kendini bırakarak ona doğru bir dönüş döndü ki, Don Ninì bavulun üstünden aşağı atlayıverdi.</p>

  <p>Kadın titreyen ellerini, neredeyse bedenine siper edermiş gibi, içgüdüsel olarak ona doğru uzattı. Sonra gözlerini ovuşturdu, iç çekişini bastırdı ve bir düşten uyanırmışçasına kekeledi:</p>

  <p>– Bağışlayın... Bir dakika... Üstümü değiştirmek zorundayım...</p>

  <p>Ve gözlerinde hınzırca bir gülümseme şimşeklendi.</p>

  <p>Mommino Neri olacak baş belası hâlâ oradaydı, kulis direklerinden birine yaslanmıştı, kral kılığına girmiş, kürklü pelerini omuzlarında, mukavvadan tacı başında bekleyen Bay Pallante ile çene yarıştırıyordu. Bu kez bozulma sırası Don Ninî’nindi. Bayan Aglae, sanki haberi varmış gibi, yeniden kapıyı araladı, çıplak koluyla omuzunu uzattı:</p>

  <p>– Baron, perdenin sonuna değin beklerseniz... okumayı istediğiniz o dizeler bende, burada, sandığın dibinde.</p>

  <p>Hayır! Hiçbir kadın ona böylesi bir mutluluk vermemişti, yüreğine de başına da böylesine sıcak bir kan dalgası salmamıştı: Ne Bianca titreyerek kendini ilk kez kollarına bıraktığında; ne Margarone’nin kızlarından biri kibirli başını eğmiş, milletin mırıldanmaları arasında ortalıkta onunla birlikte göründüğünde. Tam anlamıyla aklı başından gitti. Dedikodulara bakılırsa, kadına armağanlar sunabilmek için sağdan soldan borç aldı. Umutsuzlanan barones de, oğluna tek kuruş avans vermesinler diye kiracılarına haber saldı, kirayı bizzat kendisine ödesinlerdi.</p>

  <p>– Ah!.. Ah!.. Görürler günlerini! Oğlumun beş parası yoktur. Ben de tek kuruş ödeyecek değilim elbette!..</p>

  <p>Ana oğulun arasında şiddet sahneleri geçti. Delikanlı katırdan beter inatçıydı, üstelik Aglae onu hanın merdivenlerinden bile çıkartmamıştı. Sonunda, bir akşam, karanlıkta, orada, eşikte, Pallante kandili yakmak için önden gittiğinde nedenini açıklamıştı:</p>

  <p>– Kıskanıyor!.. Ona aitim ben!.. Onun oldum!..</p>

  <p>Ve başı önünde, güzelim sesi heyecandan kısılarak, her şeyi itiraf etmişti. Adam çok soylu bir aileden geliyordu, o talihsiz tutkusundan dolayı babası onu mirasından mahrum bırakmıştı, kendisini uzun süreyle, çılgınca, umutsuzca sevmişti; yalvarmıştı, ağlamıştı... Sonunda bir akşam... o günkü gibi... ruhu sanatın verdiği bütün o coşkuyla allak bullak halde, titrerken... merhamet... fedakârhk... kendi de bilmiyordu nasıl olmuş da... yüreği uzaklara kanatlanmışken... başka ufuklar düşlüyorken... bir başka ideal... Ama daha sonra, bir daha asla!.. Kendini toplamıştı!.. Utanmıştı... pişman olmuştu... insafa gelmemişti... Adam ona hep âşıktı, eskisi gibi... eskisinden de fazla... çılgınca... kıskanıyordu, her şeyi ve herkesi kıskanıyordu, soluduğu havayı, düşlerini, kafasından geçenleri... ve onu, Don Ninì’yiL</p>

  <p>– Hey! - diye işitildi merdivenlerden adamın kalın sesi. - Nasıl istiyorsun? Yağda mı kızartayım, salçalı mı olsun?</p>

  <p>Kadının alacakaranlıkta yumuşak bir gölgeye bürünen yüzünde, meleksi bir gülümseyiş gezindi.</p>

  <p>– Görüyorsunuz, değil mi?.. Hep böyle işte!.. Hep aynı kayıtsız şartsız bağlılık!..</p>

  <p>Don Ninî’nin sırdaşı olan Ciolla, sonradan ona dedi ki:</p>

  <p>– Ne kadar da ahmaksınız! Herif... beş parasızın biri! Bir yandan sizin, bir yandan Neri’nin oğlunun gönderdiği nimetleri birlikte deve yapıyorlar.</p>

  <p>Gerçekten de Mommino’ya hem kuliste, hem hanın girişinde sık sık rastlamıştı, devriye gibi aşağı yukarı gidip geliyordu ve nezaketinden durulmuyor, barona gülücükler saçıyordu. O da tam bir enayi durumunda kaldığını fark edince, çileden çıktı.</p>

  <p>– Ah!.. Senin istediğin o mu? - dedi sonunda kadın, ateşli bir ses tonuyla. - Madem öyle... madem öyle... Eğer seni ne kadar sevdiğimi kanıtlamamın başka bir yolu yoksa... Mademki ne olursa olsun, günaha girmem gerekiyor... bu akşam... gece yarısından sonra!..</p>

  <p>O karanlık, o yağlı, havalinin bütün çivili kunduralarının altında laçkası çıkmış daracık merdivenlerde bir ahır kokusu vardı. Tepede, belli belirsiz bir ışıkta, bir beyaz vücut, omuzlarına dağılmış saçlarıyla, apansızın kendisini ona öylece sunuverdi.</p>

  <p>– Ne olayım istiyorsun... rakkase mi olayım... odalık mı?..</p>

  <p>Masanın üstünde kirli tabaklar yığılmıştı, yatağın üstünde arabesk desenli Şam ipeğinden bir örtü, komodinin üstünde karanfillerle, ufak bir Meryem Ana resminin önünde yanan bir kandil ve yerde dumanı tüten bir merhem kavanozundan buram buram günlük kokusu yayılıyordu. Öteki odaya açılan kapıya yağ lekeleriyle kaplı pek güzel bir Türk şalı çivilenmişti ve Türk şalının gerisinde, Bay Pallante’nin kıskançlığından horul horul uyuduğu işitiliyordu.</p>

  <p>Kadın, odaya ışıklar saçan o siyah gözlerini iri iri açarak, parmağını dudaklarına bastırdı ve Rubiera’ya yaklaşmasını işaret etti.</p>

  <p>“Uzun lafa ne hacet, büyülemiş onu!” diye yazıyordu Başrahip Lupi Don Gesualdo ustaya, ardından onun genç Baron Rubiera’ya önemli bir meblağı borç vermesini öneriyordu. “Don Ninì gırtlağına değin borca batmış durumda, artık hangi taşa baş vuracağını bilemiyor... Barones yemin kasem ediyor, kendisi hayatta oldukça tek kuruş vermeyecekmiş. Ancak başka mirasçısı da yok, varını yoğunu er geç ona bırakacak. Gördüğünüz gibi, kârlı bir iş, göze alırsanız tabii...”</p>

  <p>“Ne kadar?” oldu Don Gesualdo ustanın yanıtı. “Baron Rubiera’ya gereken para ne kadar? Eğer verebileceğim bir şeyse, ben kaçınmam.”</p>

  <p>Daha sonra, Don Gesualdo’nun Baron Rubiera’ya mirasına avans olarak verdiği yüklü borç duyulunca, herkes ona deli dedi, parasını kaybedeceğini söylüyorlardı. Beriki o kendine özgü gülümsemesiyle yanıtlıyordu:</p>

  <p>– Merak etmeyin. Paramı kaybedecek değilim. Baron dürüst adamdır... zaman ise ondan daha da dürüsttür.</p>

  <p>Her türlü melanet kadının başının altından çıkar diyen atasözü haklıdır.</p>

  <p>Hele kadın bir de aktris ise!</p>
</body>
</html>