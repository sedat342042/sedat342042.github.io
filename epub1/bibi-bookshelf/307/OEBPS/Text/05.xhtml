<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<!--?xml version="1.0" encoding="UTF-8"?--><html xmlns="http://www.w3.org/1999/xhtml">
<head>
  <meta name="charset" content="UTF-8"/>
  <title></title>
  <link rel="stylesheet" href="../Styles/main.css" type="text/css"/>
</head>

<body>
  <hr class="hr2"/>

  <h2>V</h2>

  <p>Henüz gün ağarmamıştı ki çırak Masi koşup Don Gesualdo’yu uyandırdı, sesi insanın damarlarında kanını donduruyordu:</p>

  <p>– Kalkın, efendim; Fiumegrande’den bir amele geldi, size acele bir diyeceği varmış!..</p>

  <p>– Fiumegrande’den mi?.. Bu saatte mi?..</p>

  <p>Don Gesualdo usta, uyku sersemi, karanlıkta el yordamıyla giysilerini arıyordu, kafası karmakarışık olmuştu. Birden feryadı bastı:</p>

  <p>– Eyvah, köprü!.. Bir felaket oldu herhalde!.. - Aşağıda, ahırda, ameleyi bir tahta peykeye oturmuş buldu, yağmurdan iliklerine değin ıslanmıştı, üstünü başını anız ateşinde kurutuyordu. Efendisinin geldiğini görür görmez başladı yeniden sızlanmaya:</p>

  <p>– Köprü!.. Nunzio usta, babanız, karkası çıkarmanın vaktidir dediydi!.. Nardo altında kaldı!..</p>

  <p>Bütün evde bir koşuşturmadır gidiyordu: Kız kardeşi Speranza paldır küldür aşağıya iniyordu, kocası pantolonunu giymeye çalışıyordu; Santo, hâlâ yarı sarhoş, ahıra inen tavan merdivenlerinden yuvarlanmış, handiyse dayak atıyorlarmış gibi bağırıyordu. Amele, her rastladığına yeniden tekrarlıyordu:</p>

  <p>– Köprü!., inşaatın karkası!.. Nunzio usta diyor ki hava bozduğundan olmuş!..</p>

  <p>Don Gesualdo, benzi atmış, tek söz söylemeden, kimsenin yüzüne bakmadan, ahırda aşağı yukarı gidip geliyordu, katırına eyer vursunlar diye bekliyordu, hayvan da ürkmüş, çifteler savuruyor, Masi kargaşada eyeri yerleştiremiyordu. Don Gesualdo, gözleri yuvalarından fırlayacak gibi, sonunda oğlanın suratına bir yumruk indirdi.</p>

  <p>– Hadisene! lanet olası!.. Bir türlü beceremiyorsun, şeytan götürsün seni!</p>

  <p>– Kabahat sizde! Ben söylemiştim size! Bunlar bize göre işler değil!., diye avaz avaz bağırıyordu kız kardeşi sırtında geceliğiyle; saçı başı birbirine karışmış, tam bir cadı! Fortunato, daha sakin, tahta peykeye lök gibi çökmüş, başını sallayarak karısını sessizce evetliyordu.</p>

  <p>– Siz hiçbir şey söylemiyorsunuz! Orada avanak gibi oturup kaldınız!</p>

  <p>Speranza şimdi kocasına sayıp döküyordu:</p>

  <p>– İş size yardıma gelince, siz de eniştesisiniz!.. Hem sürü sepet çocuğunuz var!.. O zaman güçlük çıkar!.. Para yoktur!.. Tabii, paralar o Tanrı’nın cezası köprüde battı!</p>

  <p>Gesualdo ilkin bütün cinleri başına sıçramış, ağzından köpükler saçarak ona döndü. Ardından öfkesini içine attı, bir yandan katırın başlığının kayışını tuttururken alçaktan türkü söylemeye koyuldu; yüreğini kemiren bir neşeyle, istavroz çıkardı, ayağını üzengiye soktu; nihayet, atın üstünden, handiyse başı tavana değerken, çıkıp gitmeden, tepeden aşağı, tükürürcesine içini döktü:</p>

  <p>– Haklısınız! Kocan hayırlı işlere soktu doğrusu benim burnumu! Donninga’da çöpe attığımız tohumluk! Bana otlak bile bitmeyen yerde diktirdiği bağlar!.. Kafası iyi çalışıyor doğrusu kocanın!.. Parlak marifetlerinizin bedelini ben cebimden ödemek zorunda kaldım! Ama yükü taşımaktan yorgun düştüm! Eşek de bir yoruldu muydu yatar yolun ortasına, bir adım daha atmaz...</p>

  <p>Ve öyle söylene söylene katırı mahmuzladı; kız kardeşi ahırın kapısında durup, karanlıkta, daracık sokağın taşlarında katırın nal sesleri kesilene değin arkasından bağırıp çağırdı. Amele soluk soluğa, topallayarak peşinden koşmaya başlamıştı; ama kafası değirmen misali dönen efendisi fark etmedi. Ancak Carmine arazisinin oraya vardıklarında onun çamurun içinde bata çıka attığı adımlarını işittiğinde başını çevirdi ve durup terkisine aldı. Oğlan, sesi katırın adımlarıyla kesile kesile, hep aynı şeyi tekrarlıyordu:</p>

  <p>– Nunzio usta dedi ki karkası çıkarma zamanıymış... Öğleden sonra yağmur dinmişti... “Olmaz, efendim” dedi Nardo usta; “bırakalım kalsın yarına kadar...” Nunzio usta da dedi ki: “Sen bir gün fazla yevmiye alasın diye böyle söylüyorsun...” Ben o sırada adamlara çorba pişiriyordum... Tam Nardo son urganı çözüyordu ki bir de baktık dağdan bağırıyorlar: “Taşkın var! Ahali!..”</p>

  <p>Gesualdo, yüzünü rüzgâra vermiş, fırtınanın kamçıları altında, topuklarıyla durmadan katırı mahmuzluyor, ağzını açmıyordu.</p>

  <p>– Ha?.. Ne dersiniz, Don Gesualdo?.. Cevap vermiyor musunuz?..</p>

  <p>– Senin çenen hiç kapanmaz mı? - oldu nihayet efendisinin yanıtı.</p>

  <p>Torretta’ya varmadan gün ağarmaya başladı. Eşeğini önünde itekleyen bir köylüye rast geldiler, başında bağlı mendiliyle, elleri cebinde, pamuklu ceketinin altında yağmurdan sırılsıklamdı; adam onlara bir şey söylemek istedi; aşağıyı, nehir tarafını işaret ediyordu, ama rüzgâr sesini alıp götürüyordu. Az ilerde bir keçiboynuzu ağacının altına büzülmüş bir kocakarı haykırmaya başladı:</p>

  <p>– Karşıya geçemezsiniz, geçemezsiniz!.. Nehir!.. Aman dikkat!..</p>

  <p>Dipte, nehirle yağmurun sisi arasında muazzam bir yıkıntının kitlesi nehrin ortasına dağ gibi yığılmıştı ve köprünün yıkılmadan kalmış, alçalan bulutların puslarında kaybolmuş biricik ayağının üstünde, siyah bir şey kımıldanıyordu; ona sallanan kollar uzaktan belli belirsiz seçiliyordu. Nehir, enkazın şurasından burasından taşarak, geniş çamur birikintileri oluşturuyordu. Daha aşağıda, dizlerine değin suya batmış, sıra olmuş birtakım adamlar, hepsi birden öne eğiliyorlar, ardından iniltiyi andıran bir hooop! haykırışıyla hep birlikte halata asılıyorlardı.</p>

  <p>– Yo! Yo! diye bağırdılar ameleler Don Gesualdo’yu kollarından yakalayıp durdurarak. - Siz boğulmak mı istiyorsunuz, efendim?</p>

  <p>O yanıt vermiyordu, dizine kadar balçığa batmış, saçları rüzgârda savrularak, taşkınla aşınmış kıyıda aşağı yukarı gidip geliyordu. Nunzio usta, köprü ayağının tepesinde, ona bir şeyler bağırıyordu: Şiddetli rüzgâr o haykırışları ağzından koparıp uzaklarda dağıtıyordu.</p>

  <p>– Şimdi de oraya çıkmış ne yapıyorsunuz?.. Ölüye mi ağlıyorsunuz? Bırakın... Vazgeçin! - diye yanıtladı Gesualdo kıyıdan. Suların gürültüsü onun öfkeli sözlerini de yutuverdi. İhtiyar, tepede, sislere gömülmüş, kafasını hep hayır diye sallıyordu inatla. Karşı kıyıdan da daha başkaları, koskocaman muşamba şemsiyelerin altında, ne dediklerini anlatamadan bağrışıyorlar, adamların birkaç kalası sulardan çekip aldıkları noktayı işaret ediyorlardı. Rüzgâr esintisine göre, yukardan, taşkının geldiği yerden doğru da sesler işitiliyordu; sanki gökyüzünden inen sesler; umutsuz haykırışlar ve boğuk bir boru sesi.</p>

  <p>Gesualdo, sağanağın altında iki büklüm olmuş, kıyıda balçıkla boğuşarak, azgın akıntının sarsa sarsa parçalamakta olduğu karkasın kalaslarını kurtarmalarına yardım ediyordu.</p>

  <p>– Bana verin!.. Hey Tanrım!.. Şunları da sürüklüyor; gözünüz görmüyor mu?.. - Derken sendeledi, her yanı kaplayan köpüklü çamurun içine gömülmesine ramak kaldı.</p>

  <p>– Hay aksi şeytan! Ne yani, canınızdan da mı olmak istiyorsunuz? - diye haykırdı ustabaşı onu yakasından yakalayarak. - Az kalsın beni de birlikte tahtalıköye sürükleyecektiniz!</p>

  <p>O ise, yüzü ölü gibi solgun, gözleri yuvalarından uğramış, saçları kafasında dimdik olmuş, handiyse ağzından köpükler saçarak, şöyle yanıtlıyordu:</p>

  <p>– Bırakın gebereyim! Sizin ne umurunuzda!.. Kendi kanınızdan biri o selin ortasında değil ya, böyle dersiniz elbet!.. Bırakın da geberip gideyim!</p>

  <p>Nunzio usta oğlunu öyle çılgına dönmüş gördükçe, kendini dosdoğru akıntının ortasına atmaya kalkışıyordu:</p>

  <p>– Durup şunun laflarını dinlemektense!.. Şimdi bana diyecek ki hepsi senin suçun!.. Görürsünüz!.. Kendi evimde parmağımı bile oynatmaya hakkım yok... Yalancıktan patronum ben... Madem öyle bitsin gitsin bari!.. - Ve ayağını suya daldırmaya kalkışıyordu.</p>

  <p>– Dinleyin beni! - diye onun sözünü kesti oğlu boğuk bir sesle. - Bir de siz işime karışmayın! Ben size karışmadım ki! Köprü ihalesini alayım istediniz... boş oturmamak için... Gördünüz işte sonu ne oldu!.. Şimdi teminat akçesini kaybetmemek için yeni baştan başlamam gerekecek... Sessiz sakin evinizde otursaydımz ya... Neyinizi eksik bırakıyordum ki?.. Hiç değilse rahat bırakın beni. Nasıl olsa sizin bir kaybınız yok.</p>

  <p>– Ya? Hiçbir kaybım yok demek?.. Yüzüme vuracağını biliyordum zaten... öz babanın yüzüne!.. Artık hiç hükmüm yok benim! Hiçbir iş gelmez sanki elimden!.. Seni bu haline getiren benim!.. Sanki evin reisi ben değilim!.. Sanki mesleğimi bilmiyorum!..</p>

  <p>– Ya!.. Mesleğiniz demek?.. Kireç ocağınız olduğundan mı?.. Üstelik onu da iki kez üst üste parasını yeni baştan ödeyip size satın almak zorunda kaldım!.. Kendinizi mühendis sanıyorsunuz!.. Mesleğinizi ne güzel yaptığınız ortada işte!..</p>

  <p>Nunzio usta çileden çıkmış bir halde oğluna baktı, elini kolunu sallıyor, başka şey söyleyemeden ağzım açıp kapatıyor, gözlerini belerterek boğulmak için kendine en uygun yeri araştırıyordu ve nihayet homurdandı:</p>

  <p>– Madem öyle, neden beni durduruyorsun?.. Neden kendimi nehre atayım istemiyorsun? Neden?</p>

  <p>Gesualdo başladı saçını başını yolmaya, kendi kollarını dişlemeye, sövüp saymaya. Ardından umutsuzlukla onun karşısına dikildi, ellerini kavuşturup onun suratının önünde salladı.</p>

  <p>– Tanrı aşkına!.. Anamın ruhu aşkına!.. Durduk yerde başıma bu bela çökmüşken... şimdi kalkıp oyun oynayacak halim yok, anlasanıza!..</p>

  <p>Ustabaşı araya girip onları yatıştırmaya çalıştı.</p>

  <p>– Ne yapalım, olan oldu bir kere. Öleni diriltmenin yolu yok. Boş laflar bir şeye çare olmaz. Böyle yapacağınıza gelin, ikiniz de üstünüzü başınızı kurutun, iliklerinize kadar ıslanmışsınız, bir de üşütüp hasta olmanız işten bile değil.</p>

  <p>Kulübede kamışlarla ve tahta parçalarıyla kocaman bir ateş yakmıştı. Üzerlerine köprüyü korumaları beklenen azizlerin resimleri yapıştırılmış kalas parçalarıydı, o artık sizlere ömür köprünün! O felaketle imanını da yitirmekte olan Nunzio usta haşin bir suratla bir iki kez üstlerine tükürdü. Hepsi, bir yandan ıslak giysilerini kuruturken, sızlanıyorlar ve dumandan etkilenen gözlerini ovuşturuyorlardı. O bir avuç kırık kiremidin altında bacağı kırılmış olan amele Nardo serilmiş yatıyor, terler döküyor, acıdan kıvranıyordu. O da baba oğulun çekişmesini yatıştıracak bir laf edeyim dedi:</p>

  <p>– En kötüsü benim başıma geldi - diye yakındı, - şimdi sakatlandım ya, ekmeğimi de çıkaramam artık.</p>

  <p>Onun kımıldayamadığını gören arkadaşlarından biri, başının altına biraz saman sokuşturdu. Nunzio usta, eşikte durmuş, yumruklarını göğe çevirmiş, ateş püskürüyordu.</p>

  <p>– Kahpe Felek! Lanet olası Şeytan! Tanrı bu belayı tam zamanmda sardı başımıza!..</p>

  <p>Her kafadan bir ses çıkıyordu. Bir yandan görmeye gelen çevre halkı olsun; bir yandan nehri geçmeye niyetlenirken oraya sığınmış, sırtlarını ateşe dönmüş, bekleşen yolcular olsun.</p>

  <p>– Aferin size! Güzel iş yapmışsınız doğrusu! Onca para heba oldu! Nahiyenin paracıkları!.. Şimdi bir başka köprünün yüzünü görene kadar kim bilir ne kadar zaman bekleyeceğiz artık... Neyle yapmıştınız köprüyü, taze peynirle mi?</p>

  <p>– Bir bunlar eksikti!.. Tam zamanında geldiniz!.. Ne istiyorsunuz, Tanrı’yı da, gökyüzündeki azizleri de aşağıya mı indireyim yani?.. - diye bağırıyordu Nunzio usta.</p>

  <p>Gesualdo’nun ise sesi soluğu çıkmıyordu, benzi kül rengi, bir taşın üstüne oturmuş, ellerini bacaklarının arasına sarkıtmıştı. Ardından hırsını ameleden çıkarmaya başladı.</p>

  <p>– Bak şu Tann’nın cezasına! Katırımı dışarda bırakmış, bu havada! Uyuşuk herif! Efendisine düşman!</p>

  <p>– Umutsuzlanmayın, efendim! - diye sızlandı Nardo yattığı köşeden. - Sağlık olsun da, gerisi kolay!..</p>

  <p>Gesualdo canını alacakmış gibi baktı ona.</p>

  <p>– Ağzı amma da laf yapıyor... kaybedecek şeyi yok nasıl olsa!..</p>

  <p>– Hayır, hayır, efendim!.. Öyle demeyin, Tanrı’nın gücüne gider!..</p>

  <p>Kapının pervazına dayanmış duran Nunzio usta, aklına gelen bir şeyi bir süredir dişsiz ağzında geveliyordu. Sonunda apansızın oğlundan yana dönerek ortaya atıverdi:</p>

  <p>– Hem biliyor musun sana ne diyorum? Bu lanetli köprüyle artık uğraşmak istemiyorum! Onun yerine bir değirmen yapalım, kurtarabildiğimiz malzemeyle... İşte o sağlam iş olur...</p>

  <p>– Şimdi de yeni bir icat! - diye yerinden fırladı Gesualdo. - Siz sahiden çıldırdınız galiba? Peki ya teminat akçesi? Onu da mı kaybedeyim istiyorsunuz? Sizi kendi istediğinizi yapın diye bıraksam!.. Değirmen inşaatını üstlendiğimde, onun bir yıkım olacağını dinlemek zorunda kaldıydım... Şimdi de ona kanaat getirdiniz, başka şey yapmak istemiyorsunuz... sanki bütün kasaba gece gündüz kemiklerini öğütecekmiş gibi, herkesten önce de benimkileri!.. Ya Rabbi sen sabır ver!</p>

  <p>Kavga yeniden alevlendi. Nunzio usta çığlık çığlığa bağırıyor, kendisine saygı gösterilmediğinden yakınıyordu.</p>

  <p>– Görüyor musunuz nasıl bir bostan korkuluğu yerine koyuyorlar beni?.. Kukla yerine?.. Evin reisiyim ben... efendiler!.. Bakın bir kez!.. - Kavgayı kesmek için Gesualdo sonunda yeniden katırına atladı; öfkesi başına vurmuş bir halde, bardaktan boşanırcasına yağan, iliklerine değin işleyen yağmurun altında, başını omuzlarının arasına gömmüş, sırılsıklamdı; yüreği gözlerinin önündeki bulutlu gökyüzünden daha çok kararmıştı; yukarılarda, dağın tepesine tünemiş kasaba da yağmurun altında gri ve kasvetliydi, rüzgâr esintisinin taşıdığı, öğle çanlarının sesi dalga dalga gelip geçiyor, uzaklarda dağılıyordu.</p>

  <p>Yolda rast geldiği kimseler, başına gelen felaketi öğrenmiş olduklarından, onu selamlamaya boş veriyorlar ve yürüyüp gidiyorlardı. O, göz ucuyla bakıyor, ara sıra kendi kendine söyleniyordu:</p>

  <p>– Hâlâ yıkılmadım ben! Bana Don Gesualdo usta derler!.. Yıkılmadığım sürece toparlanmayı bilirim ben!</p>

  <p>Yalnız bir kişi, aynı yola giden garibanın biri, onu şemsiyesinin altına almayı önerdi. O şöyle yanıtladı:</p>

  <p>– Şemsiye bana ne yapsın, dostum! Korkmayın, öyle yağmurmuş, doluymuş, vız gelir bana!</p>

  <p>Kasabaya vakit öğleyi geçmişken ulaştı. Başrahip Lupi, yemekten hemen sonra, yeni uzanmıştı. Çağrıldığını işitince pencereden seslendi:</p>

  <p>– Geliyorum, geliyorum, Don Gesualdo!</p>

  <p>O saatte hâlâ bir işin peşinde dolaşan bir kasabalı, onu öyle sırılsıklam, üstünden oluk oluk sular süzülürken görünce şöyle dedi:</p>

  <p>– Vah vah, Don Gesualdo!.. Amma felaket, ha!..</p>

  <p>O, taş gibi kaskatı, kısılmış, solgun dudaklarında buruk bir gülümsemeyle yanıtladı:</p>

  <p>– Eh, olur böyle şeyler. Yağmurda giden ıslanır, ata binen düşer. Ama can çıkmadıkça her şeyin çaresi bulunur.</p>

  <p>Çoğu kişi uzağından dolaşıyor, ancak geçtikten sonra merakla dönüp bakıyorlardı. Başrahip, neden sonra, cüppesini ilikleyerek, kapıda belirdi.</p>

  <p>– Vay, vay! Don Gesualdo! Demek geldiniz... demek geldiniz!..</p>

  <p>Don Gesualdo, kahrından midesi bürütürken, elinden geldiğince neşeli bir yüz takınmaya çabaladı.</p>

  <p>– Evet efendim, işte geldim! - diye yanıtladı, kararmış çehresine yaymaya çabaladığı bir gülümsemeyle. - İşte geldim, aynen sizin dilediğiniz gibi... emrinizdeyim... Ama doğrusunu söyleyin, sizin şeytanla alışverişiniz var, öyle değil mi?</p>

  <p>Başrahip anlamamazlıktan geldi:</p>

  <p>– Neden? Köprü yüzünden mi? Yok canım, inan olsun! Tersine, üzüldüm!..</p>

  <p>– Yo, yo, köprüyü söylemiyorum!.. Fakat yukarı çıkalım efendim. Burada böyle sokakta söylenecek şeyler değil bunlar...</p>

  <p>Başrahibin odasında yatak dağınıktı; çepeçevre duvarlarda bir alay ufacık kafes asılıydı, ağla avcılıkta usta olan rahip orada çağrı için kullandığı kuşları besliyordu; kapının karşısında koskoca bir siyah haç, onun altında, tabutu andıran kilise sandığı vardı, içinde borç verdiği paralara karşı aldığı rehinler duruyordu; şurada burada kutsal ayin ekmeğiyle tutturulmuş, üstüne kuşlar pislemiş aziz resimleri ve bütün o hayvanat arasında, berbat, mide bulandırıcı bir koku.</p>

  <p>Don Gesualdo hemen dertlerini anlatarak içini dökmeye koyuldu: Babası, servetini tükettikten sonra, patronun kendisi olduğunu kanıtlamak amacıyla kafasından iş görmekte ayak diriyordu... Kireç ocağını ona iki kez parasını ödeyerek geri almak zorunda kalmıştı! Yine de onun başına o belaları açmayı sürdürüyordu!.. Ve kendisi zararı ödemek için damarını kesip daha fazla kan akıttığında, babası, o zaman da vay efendim kendisine saygısızlık edildi diye feryadı basıyordu. Kız kardeşiyle kocası da kendisini öte yandan soymaktaydılar. Eniştesi olacak o Burgio hayvanın tekiydi! Hayvan olmaktan başka, üstüne üstlük iddialı mı iddialıydı! Sonunda fatura hep ona, yani Gesualdo’ya çıkıyordu!.. Erkek kardeşi Santo taş atıp kolunu yormadan, sabahtan akşama onun hesabına yiyip içiyordu:</p>

  <p>– Benim paramla, anlıyor musunuz, efendim? Benim kanımı emiyor! Bana neye mal olduğunu ben bilirim! Babamı mahvolmuş kireç ocağında bırakıp, sırtımdaki tek mintanımla çıkıp gittiydim, dört tane yük eşeğini nasıl doyuracağını bilemiyordu... ayağımda, ayıptır söylemesi, lime lime bir pantolon... ayağıma giyecek kunduram bile yoktu, evet efendim. İnşaat amelesi olarak çalışmaya başlamam için ilk malayı bana Mescalise Amcam ödünç verdiydi... Babamsa kıyameti koparıyordu, vay baba mesleğini terk ettim diye... Ondan sonra ilk taahhüdü aldığımda... bu felaket olur diye bağırıp çağırıyordu! Ne büyük cesaret gösterdim, muhterem Başrahip! Bana neye mal olduğunu ben bilirim! Elimde ne varsa alnımın terinin mahsulüdür... Ve biri bir yandan, öbürü öbür yandan, har vurup harman savurduklarını gördükçe!.. Elimde değil, muhterem Başrahip! Yüreğim isyan ediyor!.. Şimdiye değin ailede huzur olsun diye ses çıkarmadım... yorgun argın evime döndüğümde bir lokma yemeğimi rahat yiyeyim diye... Gel gör ki artık dayanamaz oldum! Eşek bile yoruldu muydu yatar yolun ortasına, bir adım atmaz... Siz bilemezsiniz, kız kardeşim Speranza ne Tanrı’nın cezasıdır!.. Buna bir son vermek istiyorum!.. Yallah herkes kendi evine. İyi söylüyor muyum, muhterem Başrahip?</p>

  <p>O arada başrahip çağrı kuşlarına yem vermekle meşguldü.</p>

  <p>– Ama siz bana kulak vermiyorsanız, boşuna konuşuyorum!</p>

  <p>– Evet, evet, dinliyorum sizi. Dinlemez olur muyum! Zaten ne istediğinizi anlamak için Aziz Augustinus gibi allame olmaya gerek yok!.. Sonuçta istediğiniz şey teminat akçesini kurtarmak, öyle değil mi? Nahiyeden biraz destek alabilmek...</p>

  <p>– Evet efendim... teminat akçesi...</p>

  <p>Ardından Gesualdo kurşuni, delici gözlerini onun üstüne dikti, yeniden söze girişti:</p>

  <p>– Hem bir şey daha var... Diyordum ki kendi yuvamı kurayım istiyorum... kendi hesabıma... bana uygun bir zevce bulabilirsem... Ama beni dinlemiyorsanız, efendim... boşa konuşuyorum demektir... Ya da anlamamazlığa geliyorsanız... Hatırlıyor musunuz, hani koruyucu azizin yortusunun gecesinde bana bir şey söylemiştiniz?.. Ama buraya kapınıza niçin geldiğimi anlamamazlığa geliyorsanız... çünkü ilk olarak size ne dedim... Dedim ki: “İşte geldim, aynen sizin dilediğiniz gibi...”</p>

  <p>– Ha!.. Ha!.. - diye yanıtladı başrahip, başını yularını koparan bir eşek misali kaldırarak. Sonra özenle tozunu silmekte olduğu rahip takkesini bir kenara bıraktı, kimsenin onu burnundan sürüklemesine izin vermeyen bir adamın gözleriyle dik dik baktı.</p>

  <p>– Dinleyin, Don Gesualdo... bu şimdi bana gelip de böyle ele alınacak bir mesele değil! O zaman demek oluyor ki dostunuz kim, düşmanınız kim, bilmiyorsunuz, Tanrı aşkına! Size verdiğim tavsiyenin altın anahtar olduğunu kendi gözünüzle görmüş olmanızdan memnunum! İnci gibi bir kız, her türlü sıkıntıya alışkın, emrinize amade olacak, birinci sınıf bir aileden üstelik!.. Onun sayesinde kasabanın bütün kodamanlarıyla akraba olursunuz!.. Ne kadar yardımı olur, şimdi görüyor musunuz? Komisyon üyelerini de, başka herkesi de kendi tarafınıza alırsınız. Sonra şu arazi kirası işinde de, şayet bizimle birlik olursanız...</p>

  <p>– Evet efendim - diye yanıtladı Gesualdo, belli belirsiz. -Nice şeyler yapılabilir... Konuşulabilir...</p>

  <p>– Açık konuşmak lazım, dostum. Çocuk mu sandınız beni? Bir elin nesi var, iki elin sesi var. Kutsal Ruh bile ne der: Sen bana yardım et ki ben de sana yardım edebileyim, der. Sizin, azizim Don Gesualdo, bir kusurunuz var, herkesin sizin kadar akıllı olmadığını sanıyorsunuz. Önce anlamamazlıktan geliyorsunuz, kulağınızı tıkıyorsunuz, sonra, başınız sıkışınca, eviniz başınıza yıkıldığında, bu suratı takınıp kapıma geliyorsunuz.</p>

  <p>– Herhalde sıcaktandır... herhalde bütün şu kuşlardandır... - diye kekeledi beriki, biraz kafası karışmıştı. - Benim yerimde olsanız halinizi görmeyi isterdim, muhterem Başrahip! - diye ünledi sonunda.</p>

  <p>– Sizin yerinizde... tabii... kendimi yerinize koyuyorum ya işte! Sizi kim seviyor kim sevmiyor, kendi elinizle bir dokunun istiyorum! İşte yanınızdayım. Önce şu köprü işini düşünelim... teminat akçesini nasıl kurtarırız... Nahiyeden destek alarak. Şimdi Yüzbaşı’ya gideriz... bir de bize karşı çıkmayacak olan komisyon üyelerine... Ne yazık ki Baron Zacco kira işinden ötürü işkillenmiş halde!.. Durun biraz düşüneyim...</p>

  <p>Pelerinini boynuna bağlarken kaşlarını çatmış, oraya buraya yerlere bakınarak kafasını topluyordu.</p>

  <p>– Tamam! İlkin Bayan Sganci’ye gideyim... Hayır! Hayır! şimdilik ona bir şey söylemem! Şöyle havada kalan birkaç söz... diplomatik tarafından... Donna Marianna Yüzbaşı’ya iki satır bir şey yazsın bana yeter. Barones Rubiera’dan yana hiçbir kaygım yok... siz bana söz verirseniz, o demek siz demek... Ama iyi anlaşalım, ha!..</p>

  <p>Bunun üzerine başrahip gözlerini iri iri açtı. Don Gesualdo elini haça doğru uzattı.</p>

  <p>– Hayır, öbür işi söylüyorum, mukavele işini. Birbirimize oyun oynamayız, değil mi, azizim Don Gesualdo!</p>

  <p>Beriki elini bir kez daha uzatmaya niyetliydi; ama başrahip kapıdan çıkıyordu bile.</p>

  <p>– Siz hele beni aşağıda, sokak kapısında bekleyin. Bir dakikada gider, dönerim.</p>

  <p>Ellerini ovuşturarak döndü:</p>

  <p>– Söylemiştim size. O yeğeni var ya, Donna Marianna’nın gözbebeğidir! Çok kârlı bir iş yapacaksınız!</p>

  <p>Dışarıya çıkar çıkmaz bürosunu açmaya giden Noter Neri ile karşılaştılar, adam Don Gesualdo’ya taziyet suratını takındı.</p>

  <p>– Çok kötü bir iş olmuş, ha? Müteessirim!</p>

  <p>Oysa alttan alta keyfinden dört köşe olduğu görülüyordu. Başrahip, kısa kesmek için, onun yerine yanıtladı:</p>

  <p>– Önemsiz bir şey... Olanda hayır vardır... Telafi edeceğiz... Malzemeyi kurtardık zaten...</p>

  <p>Daha sonra, uzaklaştıklarında ve noter anahtarı kilide sokmuş, hâlâ arkalarından kıs kıs gülerek bakarken, başrahip Don Gesualdo ustanın kulağına fısıldadı:</p>

  <p>– Suratınız öyle bir halde ki azizim!..</p>

  <p>– Benim mi?</p>

  <p>– Evet. Farkında değilsiniz, ama öyle! Suratınız bu halde olursa, herkes tepenize çıkar, ezer!.. Bu suratla lütuf istemeye gidilmez... Beni aşağıda bekleyin, bir dakika <i>cavaliere</i> Peperito’nun yanına çıkacağım. Hayvanın biridir; ama komisyona üye yapmışlar işte.</p>

  <p>Başrahip kırık dökük merdivenden yukarıya tırmanmıştı ki, <i>cavaliere</i> kiralık tarlasından döndü; sıskası çıkmış bir eşekcağıza binmişti, sağrısındaki heybe bakla doluydu. Don Gesualdo adamın gözüne girmek için baklayı indirmesine, eşeği merdivenin kemeri altındaki yemliğe bağlamasına yardım etti; ancak <i>cavaliere</i> çamurlara batmış, sırtında eski püskü tarla giysileriyle yakalandığından ötürü biraz canı sıkılmış görünüyordu.</p>

  <p>– Yapacak bir şey yok, - dedi başrahip az sonra döndüğünde. - Hayvanın teki! Sahiden <i>cavaliere</i> sanıyor kendini... Size takmış galiba... İşimize yarayacak birini bulmak lazım... Ciolla! Hey! Ciolla! Size diyorum, Ciolla! Biliyor musunuz, Don Filippo evde mi? Çıktığını gördünüz mü?</p>

  <p>Ciolla tek gözünü kırptı, inmeli ağzını biraz daha çarpıttı.</p>

  <p><i>-</i> Hayır, Canali hâlâ orada, Bomma’nın yanında, onu balmumcu baldızına götürmek için bekliyor, biliyor musunuz? Hani yemekten sonra gezintiye çıkarlar ya... rafın ardında onunla eğlenmeye... Ne haber, Don Gesualdo? Başrahiple birlikte köprüyü kutsamaya mı gidiyorsunuz böyle?</p>

  <p>Nihayet Don Gesualdo acısını ondan çıkardı, iki eliyle birden ona boynuz işareti yaptı.<a class="footnoteref" id="k18" href="../Text/dipnotlar.xhtml#n18"><sup>[18]</sup></a></p>

  <p>– Bir türlü içinize sindiremiyordunuz zaten o köprüyü!.. Sanki parasını kendi cebinizden harcayacakmışsınız gibi!..</p>

  <p>Başrahip kolundan çekti:</p>

  <p>– Gidelim, gidelim! Bütün aylaklara cevap yetiştirmeye mi kalkıyorsunuz?</p>

  <p>Margarone’lerin daracık sokağından yukarı tırmanırken Marki Limòli’ye rast geldiler; yalnız başına, kırmızı şemsiyesini koltuğuna kıstırmış, Rosario’dan Santa Maria di Gesû’ya değin her günkü akşam gezintisine çıkmıştı. Başrahip, markinin şapkasını çıkararak verdiği teklifli selamı alırken, birden esin geldi:</p>

  <p>– Bekleyin, bir dakika bekleyin!</p>

  <p>Az sonra yüzü tamamen değişmiş halde Don Gesualdo’nun yanına döndü:</p>

  <p>– Şu marki yok mu, şeytanın teki! Hazreti Eyüp kadar fukaradır, ama sözü geçen biridir! Bunlar hepsi, grup olup kenetlenmiş, birbirlerine yardım ederler!.. Bazen iyi bir söz yeter!.. Birbirlerini kırmazlar... Bırakırlar açlıktan ölsün, ama bir lütfü ondan esirgemezler...</p>

  <p>Don Filippo henüz evdeydi, Nicolino’nun imla alıştırması yapacağı kâğıtları cetvelle çizmekle meşguldü: <a id="footnote1"></a><sup><a href="#bookmark1">1</a></sup></p>

  <p>– Aman efendim, hangi rüzgâr attı böyle? Hangi rüzgâr?..</p>

  <p>Sonra, başrahibin peşi sıra Don Gesualdo’nun da içeri girdiğini görünce gözlüğünü yeniden burnunun üstüne kaydırdı.</p>

  <p>– Dünya kadar işim var!.. Ha, evet!.. Teminat akçesi mi?.. Nahiye idaresi onu geri alabilesiniz diye yardımcı olsun istiyorsunuz demek? îşe yeniden başlamak için bir kolaylık gösterilsin istiyorsunuz demek?.. Bakalım... başkaları ne derler... O mübarek köprüyü ilk seferinde hatalı yapmadınız mı sanki?.. Durum vahim... Ne olduğunu bilmiyorum... Bilgim yok... Uzun zaman var ki o işle uğraşmıyorum... Dünya kadar işim var!.. Başımı kaşıyacak vaktim yok... Bakalım... başkaları ne derler...</p>

  <p>Böyle derken içeriye Canali girdi, Margarone’yi her zamanki saatinde göremeyince aramaya gelmişti. O da köprü meselesinden haberdardı ve uzun uzadıya taziyet bildirirken pek keyiflenir gibiydi - sapsarı suratından zehir akıyordu:</p>

  <p>– Ah! Don Gesualdo, ah!.. Çok okkalı bir işti o!.. Kimi olsa çökertecek bir iş!.. Siz çok fazla karpuzu bir koltuğa sığdırmaya çabalıyorsunuz!..</p>

  <p>Don Filippo, şimdi destek bulmuştu ya, o da açtı ağzını:</p>

  <p>– İnsan ayağını yorganına göre uzatmalı, azizim!.. Arşıâlâya sille tokat tırmanmak istiyordunuz siz... Herkes haddini bilmeli, aziz dostum!.. Bütün bir kasabaya çelme takmaya kalkışmamalı...</p>

  <p>Bunun üzerine Don Gesualdo’nun sabrı tükendi. Ansızın ayağa fırladı, suratı horozibiği gibi kıpkırmızı, içindekini dökmek üzere ağzını açacak oldu. Ama başrahip o ağzı eliyle kapadı.</p>

  <p>– Susun! Bana bırakın! Bana kulak verin, Don Filippo!</p>

  <p>Onu eteğinden çekip yan odaya sürükledi. Çok geçmeden kol kola girmiş döndüler, Don Filippo Don Gesualdo ustayla bal şeker olmuş, o koskocaman öküz gözlerini sanki ilk kez görüyormuş gibi onun üstüne dikiyordu:</p>

  <p>– Bakarız!.. Bana kalsa... elden ne geliyorsa... Ben sizin çıkarınıza söyledim, azizim Don Gesualdo...</p>

  <p>Don Gesualdo, merdivenleri inerlerken, hâlâ söyleniyordu:</p>

  <p>– Neden sanki hepsi bana karşı birlik oluyorlar?.. Kimseye bir kötülük etmiyorum ki... Ben kendi işimi yapıyorum...</p>

  <p>– Ah, azizim Don Gesualdo! - diye ağzından kaçırdı sonunda başrahip. - Sizin işleriniz başkalarının işleriyle çatışıyor, aksi şeytan!.. O yüzden onları arkanıza almak lazım... Kendi aralarında elbirliği ediyorlar... eh, hepsi birbirinin hısımı çünkü... Siz yabancısınız... düşmansınız siz, aksi şeytan!</p>

  <p>Başrahip meydancığın orta yerinde, Trao’ların yüksek, kapkara, bakımsız konağının karşısında durup dikildi ve her yandan sıvışıveren o keskin bıçağı andıran suratıyla, sanki bir çift iğne olup yüreğine saplanmak isteyen ufacık, keskin, sansar gözlerini Don Gesualdo’ya dikti:</p>

  <p>– Görüyor musunuz?.. Siz de sahaya indiğinizde... Donna Bianca’nın size getireceği drahoma bu işte!.. Sizin gibi onca işe birden el atan biri için nakit para demektir.</p>

  <p>Don Gesualdo usta, kendinden daha kurnaz biriyle işe kalkıştığı zamanlar yaptığı gibi, yine çenesini sıvazladı; konağa baktı; ardından başrahibe baktı, şöyle yanıtladı:</p>

  <p>– Ama elimde bir kaparo olmalı, ha? Öyle değil mi, muhterem Başrahip? İlkin bir görmek isterim şöyle, bakalım akrabaları beni nasıl karşılayacaklar.</p>

  <p>– Size kucak açacaklardır!.. Benim sözüme güvenin! Nehir köprünüzü yeni baştan, eskisinden daha sağlam yapmış farz edin de, üstüne rahat bir uyku çekin.</p>

  <p>Hemen yandaki çıkmaz sokakta, evinin yakınında, Diodata ile yüz yüze geldi; başında atkısıyla, balkonun kemeri altında büzülmüş, bekliyordu; çünkü onu evde istemiyorlardı, özellikle de Speranza; varlığını ancak kırda hoş görüyorlardı, o da ağır işleri yapsın diye. Kız efendisini görür görür görmez başladı ağlayıp yakınmaya, sanki köprü onun başına yıkılmış gibi:</p>

  <p>– Don Gesualdo, ne büyük felaket! Keşke o yıkılacağı yerde ben boğulsaydım!.. Sizi görmeye geldim efendim... kim bilir yüreğiniz nasıl sıkışmıştır!..</p>

  <p>– Şimdi de sıra bunda! Niye geldin ki? Sırılsıklam olmuşsun!.. Haline bak! Hayvanlar gibi!.. Ta Canziria’dan buraya kadar yayan!.. Sadece başımda zırlamak için... Sanki kendi dertlerim kendime yetmiyormuş gibi!.. Şimdi bu saatte nereye gideceksin?</p>

  <p>Onu ahıra soktu. Kız duvardan ayrıldığında, orada, durup beklediği eşikte geriye bir su birikintisi bıraktı. Gesualdo’nun da kemikleri sızım sızım sızlıyordu. Üstüne üstlük, kız kardeşi onu köpek gibi karşıladı.</p>

  <p>– Şenlikten geliyorsunuz, ha? Ne kârlı bir işmiş, gördünüz mü?</p>

  <p>Sonra sokmaya hazırlanan bir yılan gibi kocasına döndü, suratı iyice kararmıştı; gözleri kömür, kendi çivi gibi sıska, ağzı handiyse insanı yemek istercesine faraş gibi açık:</p>

  <p>– Siz bir şey demiyor musunuz?.. Kanınız mı kurudu?..</p>

  <p>Burgio daha sakin, omuzlarını kaldırıyor, kocaman öküz kafasını öne eğiyor, sıvışmaya bakıyordu.</p>

  <p>– İşte!.. Başımıza çöken dertler kimsenin umurunda değil!.. Yalnız ben kendi kendimi yiyorum!</p>

  <p>Ağabeyi Gesualdo, ağzında zehir gibi bir tat, aynı nakaratı tekrarlıyordu:</p>

  <p>– Bırak beni, Speranza! Bırak yakamı, senin vaazın olmasa da başımda yeteri kadar dert var zaten!</p>

  <p>– Vaaz bile dinlemek istemiyorsunuz demek? Hiç yakınmayayım istiyorsunuz demek? Onca para heba oldu!.. Siz parayı alın terinizle kazanmıyor musunuz?..</p>

  <p>Gesualdo o eşekarısından kaçabilmek için, mutfakta böylesi bir günün ardından yiyecek bir lokma bir şey araşıtırıyordu. Ekmek kutusunu karıştırıyordu. Speranza da hep peşindeydi, Tanrı’nın cezası gibi.</p>

  <p>– Biz bu havada gidecek olursak, yakında ekmek kutusunda ekmek kalmayacak, hayır!.. Kutu da kalmayacak, o bile kalmayacak!.. Evin tamamı cehennemin dibini boylayacak!..</p>

  <p>Bütün gün meydanda aylak aylak dolaşmış olan Santo, ocağı sönmüş bulunca, kıyameti kopardı, tam bir hayvan gibi. Çocuklar çığlık çığlığaydılar; bütün komşular o sahnenin keyfini sürmek için pencerelere üşüşmüştü; sonunda Gesualdo’nun sabrı tükendi:</p>

  <p>– Size ne diyeceğim, biliyor musunuz? Sonunda elimden bir kaza çıkartacaksınız! Bin kez söyledim!.. Şimdi cidden yapıyorum işte, ahdim olsun! Eşek takati tükendiğinde serilir yatar, herkes ne hali varsa görsün!</p>

  <p>Ve çekip ahıra gitti, Speranza ardından avaz avaz haykırıyordu:</p>

  <p>– Bir de kaçıyorsunuz, ha? Diodata’nın yanına mı gidiyorsunuz? Onu görmedim mi sanıyorsunuz? Öğleden beri yolunuzu bekliyordu, yüzsüz karı!..</p>

  <p>O kapıyı vurup çıktı. Önce bir şey yemek bile istemiyordu, yirmi dört saattir açtı, ama bütün o kahırlar midesini tıkamıştı. Diodata gidip ona biraz ekmek-sucuk aldı, o da Gesualdo gibi iliklerine değin ıslanmıştı, boğazı kurumuştu. Oracıkta, bir anız alevinin karşısında, ahırın tahta peykesine oturmuşken, hiç olmazsa bir parça Tanrı’nın nimeti huzur içinde boğazından geçiyordu.</p>

  <p>– Bu güzel hayattan hoşlanıyor musun, ha? Senin hoşuna gidiyor mu? - diye soruyordu o, hâlâ huzursuz, avurtlarım doldurmuş yerken. Kız, alevlerden kızarmış yüzüyle, durmuş, onun yiyişini seyrediyordu ve şimdi tam onun istediği gibi memnun bir gülümsemeyle, evet diyordu. Günün sonu huzurlu gelmişti. Karşıdaki Trao’ların konağının çatısında altın rengi bir güneş lekesi yayılmaktaydı ve Donna Bianca, narin nazik elleriyle, meydandan görülmeyen balkona birkaç parça eprimiş iç çamaşırı asmaktaydı, o mütevazı giysisinin içinde, duvardan duvara gerilmiş çamaşır ipine yetişebilmek için ayaklarının ucunda yükseldiğinde, endamı daha da uzun ve ince görünüyordu.</p>

  <p>– Beni kiminle başgöz etmeyi istiyorlar, görüyor musun? - dedi o. - Trao’lardan bir kızla!.. Hem de iyi bir ev hanımı!.. Bana dedikleri doğruymuş...</p>

  <p>Ve lokmalarını ağır ağır çiğnerken düşüncelere dalıp gitti. Diodata da yüreği paralanarak bakıyordu. Donna Bianca, üstüne dikilmiş o gözleri hissetmişçesine, solgun, üzgün yüzünü çevirdi ve ansızın geriye çekildi.</p>

  <p>– Şimdi de ışığı yakıyor - diye aldı yine sözü Don Gesualdo. - Evin bütün işlerini o yapıyor. Eh, eh... o evde sokağa atacak paraları yok!.. Hoşuma gidiyor, çünkü her türlü sıkıntıya alışkın ve sözümden çıkmayacaktır... Söylesene, sen ne dersin?</p>

  <p>Diodata sırtını döndü, katıra biraz taze arpa vermek üzere ahırın dibine doğru ilerledi ve bir dakika sonra kırık bir sesle yanıtladı:</p>

  <p>– Efendim, karar sizin.</p>

  <p>– Doğru... Ama işe bak!.. Amma da hayvanım ben! Herhalde senin de karnın açtır... Yesene, yesene, zavallım. Tek düşündüğün katır olmasın.</p>
</body>
</html>