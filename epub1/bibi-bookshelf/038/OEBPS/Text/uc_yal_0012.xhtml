<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<!--?xml version="1.0" encoding="UTF-8"?--><html xmlns="http://www.w3.org/1999/xhtml">
<head>
  <meta name="charset" content="UTF-8"/>
  <title></title>
  <link href="../Styles/blitz.css" type="text/css" rel="stylesheet"/>
  <link href="../Styles/blitz_kindle.css" type="text/css" rel="stylesheet"/>
  <link href="../Styles/blitz_hoca.css" type="text/css" rel="stylesheet"/>
</head>

<body class="serif justified">
  <p><img alt="whitespace" src="../Images/whitespace.png"/><br/></p>

  <p class="no-indent">Masada dört kişi olurduk. Baba, Anne ve biz ikimiz.</p>

  <p>Anne gün boyunca şarkı söylerdi: Mutfakta, bahçede, avluda. Geceleri bizi uyutmak için odamızda da şarkı söylerdi.</p>

  <p>Baba şarkı söylemezdi. Mutfaktaki kuzine için odun keserken ıslık çaldığını duyardık kimi zaman, gece geç saatlere kadar daktilonun tıkırtısı gelirdi.</p>

  <p>Müzik gibi insanı rahatlatan hoş bir sesti, Anne’nin dikiş makinesinin sesi gibi, bulaşık yıkanırken çıkan ses gibi, bahçedeki karatavuk cıvıltıları, verandadaki yabani asmanın yapraklarının ve avludaki ceviz ağacının dallarının arasından esen rüzgârın uğultusu gibi.</p>

  <p>Güneş, rüzgâr, gece, ay, yıldızlar, bulutlar, yağmur, kar her şey çok güzeldi. Hiçbir şeyden korkmazdık. Ne gölgelerden ne büyüklerin birbirlerine anlattıkları hikâyelerden. Savaş hikâyelerinden. Dört yaşındaydık.</p>

  <p>Bir akşam Baba eve üniformalı geliyor. Paltosunu, kemerini salonun yanındaki askılığa asıyor. Kemerinde bir tabanca var.</p>

  <p>Yemek sırasında: “Başka bir şehre gitmek zorundayım. Savaş çıktı, ben de silah altına alındım.”</p>

  <p>“Sizin asker olduğunuzu bilmiyorduk Baba. Siz gazetecisiniz, asker değil.”</p>

  <p>“Savaş zamanı herkes askerdir, gazeteciler bile. Özellikle gazeteciler. Cephede olan biteni izleyip anlatmalıyım. Bu işe savaş muhabirliği denir.”</p>

  <p>“Neden tabancanız var?”</p>

  <p>“Çünkü ben subayım. Askerlerin tüfekleri subayların da tabancaları vardır.”</p>

  <p>Anne’ye: “Çocukları yatır, seninle konuşmak istiyorum.”</p>

  <p>“Yataklarınıza. Birazdan gelip size bir masal anlatırım. Babanızla vedalaşın.”</p>

  <p>Baba’yı öpüp odamıza gidiyoruz, ama kısa süre sonra sessizce dışarıya çıkıyoruz. Koridorda, salon kapısının önüne oturuyoruz.</p>

  <p>Baba: “Gidip onunla birlikte yaşayacağım. Savaş çıktı, kaybedecek zamanım yok. Onu seviyorum.”</p>

  <p>Anne: “Çocukları düşünmüyor musun?”</p>

  <p>“O da bir çocuk bekliyor. Bu yüzden susamam artık.”</p>

  <p>“Boşanmak mı istiyorsun?”</p>

  <p>“Şimdi sırası değil. Savaştan sonra bakarız. Bu arada doğacak çocuğu nüfusuma geçireceğim. Savaştan dönmeyebilirim. Belli olmaz.”</p>

  <p>Anne, “Bizi sevmiyor musun?” diye soruyor.</p>

  <p>“Mesele bu değil. Sizleri seviyorum. Seninle ve çocuklarla hep ilgileneceğim. Ama bir başka kadını da seviyorum. Bunu anlayabiliyor musun?”</p>

  <p>“Hayır. Anlayamam, anlamak da istemiyorum.”</p>

  <p>Bir silah sesi duyuyoruz. Salonun kapısını açıyoruz. Ateş eden Anne. Baba’nın tabancası elinde. Yeniden ateş ediyor. Baba yerde. Anne ateş etmeye devam ediyor. Lucas yanımda, o da yere düşüyor. Anne tabancayı atıp bağırıyor, Lucas’ın yanına diz çöküyor.</p>

  <p>Evden sokağa fırlayıp bağırıyorum: “İmdat”, insanlar beni yakalıyor, eve geri getirip sakinleştirmeye çalışıyor, Anne’yi de sakinleştirmeye çalışıyorlar ama o bağırıyor: “Hayır, hayır, hayır.”</p>

  <p>Salon insan dolu. Polisler ve iki ambulans geliyor. Hepimizi hastaneye götürüyorlar.</p>

  <hr class="transition"/>

  <p class="no-indent">Hastanede bağırmaya devam ettiğimden, uyumam için iğne yapılıyor.</p>

  <p>Ertesi gün bir doktor bana, “Durumun iyi, yaralanmamışsın, eve gidebilirsin” diyor.</p>

  <p>Hemşire: “Eve mi, hangi eve? Evinde kimse kalmadı. Dört yaşında o.”</p>

  <p>Doktor: “Sosyal danışmalarla görüşün öyleyse.”</p>

  <p>Hemşire beni bir büroya götürüyor. Sosyal danışman topuzlu, yaşlıca bir hanım. Bana sorular soruyor: “Anneannen var mı? Teyzen? Seni seven bir komşunuz var mı?”</p>

  <p>“Lucas nerede?” diye soruyorum.</p>

  <p>“Burada, hastanede. Yaralandı.”</p>

  <p>“Onu görmek istiyorum.”</p>

  <p>“Kendinde değil.”</p>

  <p>“Ne demek bu?”</p>

  <p>“Şimdilik konuşamaz.”</p>

  <p>“Öldü mü?”</p>

  <p>“Hayır, ama dinlenmesi lazım.”</p>

  <p>“Ya Annem?”</p>

  <p>“Annen iyi. Ama onu da göremezsin.”</p>

  <p>“Neden? O da mı yaralandı?”</p>

  <p>“Hayır Uyuyor.”</p>

  <p>“Ya Babam, o da mı uyuyor?”</p>

  <p>“Evet, Baban da uyuyor.”</p>

  <p>Saçlarımı okşuyor.</p>

  <p>“Neden hepsi uyuyor da ben uyanığım?”</p>

  <p>“Öyle. Böyle şeyler olur bazen. Bütün aile bir uyumaya başlar, uyumayan yalnız kalır.”</p>

  <p>“Ben yalnız kalmak istemiyorum. Ben de uyumak istiyorum, Lucas gibi, Anne gibi, Baba gibi…”</p>

  <p>“Uyanıp geri geldiklerinde onlarla ilgilenmek üzere birisinin uyanık kalması lazım.”</p>

  <p>“Uyanacaklar mı?”</p>

  <p>“Bazıları uyanacak. En azında öyle umalım.”</p>

  <p>Bir süre susuyoruz. Sonra bana, “O zamana kadar seninle ilgilenecek birisini tanıyor musun?” diye soruyor.</p>

  <p>“Hangi zamana kadar?”</p>

  <p>“Evdekilerden birisi geri dönünceye kadar.”</p>

  <p>“Hayır, hiç kimseyi tanımıyorum. Birisinin benimle ilgilenmesini istemiyorum. Eve dönmek istiyorum.”</p>

  <p>“Evinde yalnız yaşayamazsın bu yaşta. Kimsen yoksa seni yetimhaneye götürmek zorundayım.”</p>

  <p>“Fark etmez. Evimde yaşamayacaksam gideceğim yerin önemi yok.”</p>

  <p>Büroya bir kadın giriyor.</p>

  <p>“Küçük çocuğu almaya geldim. Onu almak istiyorum. Başka kimsesi yok. Ailesini tanırım.”</p>

  <p>Sosyal danışman koridorda dolaşmamı söylüyor. Koridorda insanlar var. Banklara oturmuş, konuşuyorlar. Hemen hemen hepsinin üzerinde sabahlık var.</p>

  <p>“Çok korkunç.”</p>

  <p>“Yazık. Böylesine güzel bir aile.”</p>

  <p>“Kadın haklıymış.”</p>

  <p>“Erkekler. Erkekler böyle işte.”</p>

  <p>“Bu kadınların utanması yok.”</p>

  <p>“Tam da savaş başlamışken.”</p>

  <p>“İnsanların başka dertleri var gerçekten.”</p>

  <p>“Küçük çocuğu almak istiyorum” diyen kadın bürodan çıkıyor. Bana, “Benimle gelebilirsin” diyor. “Benim adım Antonia. Senin adın ne? Lucas mı? Klaus mu?”</p>

  <p>Antonia’ya elimi veriyorum. “Ben Klaus’um.”</p>

  <p>Önce otobüse biniyoruz, sonra yürüyoruz. Küçük bir odaya giriyoruz, içinde bir büyük yatak, bir de bebek karyolası var, parmaklıklı olanlardan.</p>

  <p>Antonia; “Bu karyolaya sığarsın değil mi? Daha o kadar uzun değilsin.”</p>

  <p>“Evet.”</p>

  <p>Bebek yatağına yatıyorum. Tam sığıyorum. Ayağım parmaklıklara değiyor.</p>

  <p>Antonia: “Bu yatak doğacak çocuğumun. Senin erkek ya da kız kardeşinin.”</p>

  <p>“Benim bir kardeşim var. Başkasını istemem. Kızkardeş de istemiyorum.”</p>

  <p>Antonia büyük yatağa uzanmış. “Gel, yanıma gel.”</p>

  <p>Yatağımdan çıkıp onun yanına gidiyorum. Elimi tutup karnının üzerine koyuyor. “Duyabiliyor musun? Kıpırdıyor. Yakında bizimle birlikte olacak.”</p>

  <p>Beni kendine doğru çekiyor, sallıyor. “Senin kadar güzel olsa…”</p>

  <p>Sonra beni küçük yatağa yatırıyor.</p>

  <p>Antonia’nın beni her sallayışında bebeğin hareketlerini duyuyor, onu Lucas sanıyordum. Ama yanılmışım. Antonia’nın karnından küçük bir kız çıktı.</p>

  <p class="no-indent"> Mutfaktayım. İki yaşlı kadın mutfakta kalmamı söyledi. Antonia’nın bağırışlarını duyuyorum. Yerimden kıpırdamıyorum. Yaşlı kadınlar arada sırada mutfağa su ısıtmaya geliyor, bana da “Uslu dur” diyorlar.</p>

  <p>Daha sonra kadınlardan biri, “İçeriye girebilirsin” diyor.</p>

  <p>Antonia’nın odasına giriyorum, kollarını bana doğru uzatıp beni öpüyor; gülerek: “Küçük bir kız, bak. Güzel bir küçük kız, senin kız kardeşin.”</p>

  <p>Beşiğe bakıyorum. Küçük mor bir şey bağırıyor. Elini tutup okşuyorum, parmaklarını sayıyorum, on parmağı var. Başparmağını ağzına sokuyorum, ağlaması kesiliyor.</p>

  <p>Antonia bana gülümsüyor. “Adını Sarah koyacağız. Bu ad hoşuna gitti mi?”</p>

  <p>“Evet, herhangi bir ad olabilir. Önemi yok bunun. O benim küçük kız kerdeşim, değil mi?”</p>

  <p>“Evet, senin küçük kız kardeşin.”</p>

  <p>“Lucas’ın da.”</p>

  <p>“Evet, Lucas’ın da.”</p>

  <p>Antonia ağlamaya başlıyor. Ona, “Küçük yatak doldu, ben şimdi nerede uyuyacağım?” diye soruyorum.</p>

  <p>“Mutfakta. Anneme senin için mutfakta bir yatak hazırlamasını söyledim.”</p>

  <p>“Sizin odanızda uyuyamaz mıyım?”</p>

  <p>Antonia: “Mutfakta uyuman daha iyi olur. Bebek geceleri sık sık ağlayıp herkesi uyandıracak.”</p>

  <p>“Ağlayıp seni rahatsız ederse başparmağını ağzına sok yeter. Benim yaptığım gibi sol başparmağını.”</p>

  <p>Mutfağa geri dönüyorum. Bir tek yaşlı kadın kalmış, Antonia’nın annesi. Bana ballı çörekler veriyor. Süt içiriyor. Sonra bana, “Yat yavrum. İstediğin yatağı seçebilirsin” diyor.</p>

  <p>Yerde iki döşek var, yastıkları yorganları konmuş. Gökyüzünü ve yıldızları seyredebilmek için pencerenin yanındaki döşeği seçiyorum.</p>

  <p>Antonia’nın annesi diğer döşeğe yatıyor, uyumadan önce dua ediyor: “Ulu Tanrım, bana yardım et. Çocuğun babası bile yok. Kızımızın babasız bir çocuğu oldu! Kocam bunu bir bilseydi! Ona yalan söyledim. Gerçeği ondan sakladım. Ya öteki çocuk, kendisinin bile değil! Bütün bu felaket! Bu günahkâr kızı kurtarmak için ne yapmalıyım?”</p>

  <p>Anneanne mırıldanıyor, ben Antonia ve Sarah’nın yanında olmaktan mutlu, uyuyorum.</p>

  <p>Antonia’nın annesi sabahları erken kalkıyor. Beni mahalledeki bakkala alışverişe gönderiyor. Alışveriş listesini ve parayı uzatıyorum, o kadar.</p>

  <p>Yemekleri Antonia’nın annesi yapıyor. Bebeği yıkayıp günde birkaç kez üstünü değiştiriyor. Çamaşır yıkıyor, mutfakta başımızın üzerinden geçen iplere asıyor. Bütün bunları yaparken mırıldanıyor. Belki dua ediyor.</p>

  <p>Yanımızda uzun süre kalmıyor. Sarah’nın doğumundan on gün sonra, valizini ve dualarını alıp gidiyor.</p>

  <p>Mutfakta yalnız başıma rahatım. Sabahları süt ve ekmek almak için erken uyanıyorum. Antonia uyanınca odaya Sarah’nın biberonunu, Antonia’nın da kahvesini götürüyorum. Bazen biberonu ben veriyorum, sonra Sarah’nın banyosunu izliyorum, Antonia’yla birlikte aldığımız oyuncaklarla onu güldürmeye çalışıyorum.</p>

  <p>Sarah giderek güzelleşiyor. Saçları ve dişleri çıkıyor, gülmeyi öğrendi, artık sol başparmağını gayet iyi emiyor.</p>

  <p>Annesiyle babası artık para göndermedikleri için Antonia maalesef çalışmak zorunda.</p>

  <p>Antonia her akşam gidiyor. Bir kabarede çalışıyor, şarkı söyleyip dans ediyor. Gece çok geç dönüyor, sabahları yorgun oluyor, Sarah ile ilgilenemiyor.</p>

  <p>Bir komşu sabahları gelip Sarah’ya banyosunu yaptırıyor, sonra onu oyuncaklarıyla birlikte mutfaktaki oyun parkının içine bırakıyor. Komşu, yemeği hazırlayıp çamaşırları yıkarken ben Sarah’yla oynuyorum. Komşu kadın bulaşıkları yıkadıktan sonra gidiyor, Antonia hâlâ uyuyorsa her şeyle ben ilgileniyorum.</p>

  <p>Akşamüstleri Sarah’yı bebek arabasına koyup gezintiye çıkıyoruz. Oyun alanı bulunan parklara gidiyoruz. Sarah’yı koşsun diye otların üzerine bırakıyorum, kumla oynuyor, salıncağa bindirip sallıyorum.</p>

  <p>Altı yaşıma gelince okula gitmek zorundayım. İlk gün Antonia benimle birlikte geliyor. Öğretmenle konuşup beni yalnız bırakıyor. Dersler bitince, her şeyin yolunda olup olmadığını görmek için koşarak eve gidiyorum. Sarah’yla gezmeye çıkıyoruz.</p>

  <p>Her seferinde daha uzaklara gidiyoruz. Bir gün, tesadüfen, bir de baktım Annem ve Babamla oturduğumuz evin bulunduğu sokağa gelmişiz.</p>

  <p>Ne Antonia’ya ne başka birine bundan söz ediyorum. Ama her gün yeşil panjurlu evin önünden geçip ağlıyorum. Sarah da benimle birlikte ağlıyor.</p>

  <p>Ev terk edilmiş. Panjurları kapalı, bacası tütmüyor. Bahçeyi yabani otlar bürümüş; arka avluda cevizler herhalde yerlere dökülmüş, kimse de toplamamıştır.</p>

  <p>Bir akşam Sarah uyurken evden çıkıyorum. Gecenin içinde, sessizce sokaklarda koşuyorum. Savaş yüzünden evlerin ışıkları sönük, pencereler özenle karartılmış. Yıldızların ışıkları bana yetiyor, bütün yollar bütün geçitler kafamda kazılı.</p>

  <p>Demirlere tırmanıp evin çevresini dolaşıyorum, cevizin altına oturuyorum. Ellerim otların arasındaki sert ve kuru cevizlere değiyor. Ceplerimi cevizlerle dolduruyorum. Ertesi gün bir torbayla geri dönüyorum, taşıyabileceğim kadar ceviz topluyorum. Antonia mutfaktaki torbayı görünce, “Bu cevizleri nereden buldun?” diye soruyor.</p>

  <p>“Bahçemizden.”</p>

  <p>“Ne bahçesi? Bizim bahçemiz yok ki.”</p>

  <p>“Daha önce oturduğum evin bahçesinden.”</p>

  <p>Antonia beni dizlerinin üzerine oturtuyor, “Orayı nasıl buldun? Nasıl hatırlıyorsun? O zamanlar dört yaşındaydın.”</p>

  <p>“Şimdi sekiz yaşındayım, Bana olanları anlatsanıza Antonia. Neredeler? Onlara ne oldu? Baba, Anne ve Lucas’a?”</p>

  <p>Antonia ağlayarak bana sımsıkı sarılıyor, “Her şeyi unutmanı umuyordum. Unutman için sana bundan hiç söz etmedim.”</p>

  <p>“Hiçbir şeyi unutmadım, her gece gökyüzüne bakıp onları düşünüyorum. Hepsi oradalar değil mi? Öldüler.”</p>

  <p>Antonia: “Hayır. Hepsi değil. Yalnızca baban. Evet, baban öldü.”</p>

  <p>“Ya Annem, o nerede?”</p>

  <p>“Bir hastanede.”</p>

  <p>“Ya kardeşim Lucas?”</p>

  <p>“Bir tedavi merkezinde. Sınır yakınındaki S. şehrinde.”</p>

  <p>“Ona ne oldu?”</p>

  <p>“Seken bir kurşun isabet etti.”</p>

  <p>“Ne kurşunu?”</p>

  <p>Antonia beni itip ayağa kalkıyor. “Beni rahat bırak Klaus, lütfen rahat bırak.”</p>

  <p>Odasına gidip yatağına uzanıyor, ağlamaya devam ediyor. Sarah da ağlamaya başlıyor. Sarah’yı kucağıma alıp Antonia’nın yatağının ucuna ilişiyorum.</p>

  <p>“Ağlamayın Antonia. Bana her şeyi anlatın. Her şeyi bilmem daha iyi olur. Gerçeği öğrenecek kadar büyüdüm artık. Durmadan kendini sorgulamak gerçeği bilmekten daha zor.”</p>

  <p>Antonia Sarah’yı alıp yanına yatırıyor, bana da “Sen de öbür tarafa yat da onu uyutalım. Söyleyeceklerimi duymamalı” diyor.</p>

  <p>Epey bir süre üçümüz konuşmadan yatakta yatıyoruz. Antonia kâh benim kâh Sarah’nın saçlarını okşuyor. Sarah’nın nefesi düzeldiğinde uyuduğunu anlıyoruz. Antonia tavana bakarak konuşmaya başlıyor. Annemin babamı nasıl öldürdüğünü anlatıyor.</p>

  <p>Silah seslerini ve ambulansları hatırladığımı söylüyorum. “Ya Lucas? Annem Lucas’a da mı ateş etti?”</p>

  <p>“Hayır, Lucas seken bir kurşunla yaralandı. Kurşun omuriliğine isabet etmiş. Aylar boyunca bilincini yitirmiş halde yattı, sakat kalacağı sanılıyordu. Ama şimdi onu tümüyle iyileştirme umudu var.”</p>

  <p>“Anne de Lucas gibi S. şehrinde mi?”</p>

  <p>“Hayır, annen burada. Bir akıl hastanesinde.”</p>

  <p>“Ne hastanesi? Ne demek bu? Hasta mı, deli mi?”</p>

  <p>“Delilik, diğer hastalıklar gibi bir hastalıktır.”</p>

  <p>“Onu görmeye gidebilir miyim?”</p>

  <p>“Bilmiyorum. Gitme. Çok üzülürsün.”</p>

  <p>Biraz düşündükten sonra, “Annem neden delirdi? Babamı neden öldürdü?” diye soruyorum.</p>

  <p>“Baban beni seviyordu. Sarah’yı ve beni seviyordu.”</p>

  <p>“Sarah doğmamıştı ama. Demek sizin yüzünüzden. Bütün bunlar sizin yüzünüzden oldu. Yeşil panjurlu evde mutluluk savaş sırasında ve hatta savaştan sonra devam edebilirdi. Siz olmasaydınız Babam ölmez, Annem delirmez, kardeşim sakat kalmaz, ben yalnız olmazdım.”</p>

  <p>Antonia susuyor. Odadan çıkıyorum.</p>
</body>
</html>