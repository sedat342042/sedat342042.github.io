<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<!--?xml version="1.0" encoding="UTF-8"?--><html xmlns="http://www.w3.org/1999/xhtml">
<head>
  <meta name="charset" content="UTF-8"/>
  <title></title>
  <link href="../Styles/blitz.css" type="text/css" rel="stylesheet"/>
  <link href="../Styles/blitz_kindle.css" type="text/css" rel="stylesheet"/>
  <link href="../Styles/blitz_hoca.css" type="text/css" rel="stylesheet"/>
</head>

<body class="serif justified">
  <h2><a id="bookmark0"></a><i>Anneanne’nin Elmaları</i></h2>

  <p class="no-indent">Papaz’ın evinden ayakkabıcıya kadar koşuyoruz. Camı, çerçevesi kırılmış, kapısı göçertilmiş. Ev tarumar. Duvarlara ağza alınmayacak laflar yazılmış.</p>

  <p>Hemen bitişikteki evin önünde yaşlı bir kadın oturuyor.</p>

  <p>“Ayakkabıcı gitti mi?” diye soruyoruz.</p>

  <p>“Çok oldu. Zavallı adam.”</p>

  <p>“Bugün şehirden geçenlerin arasında yoktu.”</p>

  <p>“Hayır, onlar başka yerden getirildi. Hayvan vagonlarında. Onu burada kendi işyerinde, kendi aletleriyle öldürdüler. Kaygılanmayın, Tanrı her şeyi gördü. İnananları tanır.”</p>

  <p>Eve dönünce Anneanne’yi yerde buluyoruz, boylu boyunca bahçe kapısının önünde bacakları ayrık, sırtüstü yatıyor, etrafında elmalar.</p>

  <p>Anneanne kıpırdamıyor. Alnı kanıyor.</p>

  <p>Mutfağa koşuyor, bir bez ıslatıyoruz. Raftan içki şişesini alıyoruz. Islak bezi Anneanne’nin alnına koyup ağzına içki akıtıyoruz. Bir süre sonra gözlerini açıyor: “Biraz daha.”</p>

  <p>Ağzına içki dökmeye devam ediyoruz.</p>

  <p>Dirseklerine dayanıp doğruluyor, “Elmaları toplayın! İtoğlu itler elmaları toplayın diyorum size!” diye haykırmaya başlıyor.</p>

  <p>Sokağın tozundan elmaları topluyoruz. Önlüğüne dolduruyoruz.</p>

  <p>Alnındaki bez düştü. Anneanne’nin gözlerine kan akıyor. Başörtüsünün ucuyla siliyor kanları.</p>

  <p>“Canınız yanıyor mu Anneanne?”</p>

  <p>“Beni bir dipçik darbesi öldüremez” diyor gülerek.</p>

  <p>“Ne oldu Anneanne?”</p>

  <p>“Hiç, elma topluyordum. Geçenleri görmek için kapının önüne geldim. Önlüğümün ucu elimden kaçtı, elmalar saçıldı, yola yuvarlandı. İnsanların arasına. Bu, dayak yemek için yeterli bir sebep olmamalı.”</p>

  <p>“Sizi kim dövdü, Anneanne?”</p>

  <p>“Kim olacak? Aptal mısınız siz? Onlara da vurdular. Kalabalığa. Yine de içlerinden bazıları elma yiyebildi. Benim elmalarımı!”</p>

  <p>Anneanne’nin kalkmasına yardım ediyoruz. Eve taşıyoruz. Komposto yapmak için elmaları soymaya başlıyor, ama yere düşüyor gene, onu yatağına götürüyoruz. Ayakkabılarını çıkarıyoruz. Başörtüsü kayıyor, hiç saçı yok. Başörtüsünü bağlıyoruz. Uzun süre yanında durup elini tutuyoruz, nefesine bakıyoruz.</p>
</body>
</html>