<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<!--?xml version="1.0" encoding="UTF-8"?--><html xmlns="http://www.w3.org/1999/xhtml">
<head>
  <meta name="charset" content="UTF-8"/>
  <title></title>
  <link href="../Styles/blitz.css" type="text/css" rel="stylesheet"/>
  <link href="../Styles/blitz_kindle.css" type="text/css" rel="stylesheet"/>
  <link href="../Styles/blitz_hoca.css" type="text/css" rel="stylesheet"/>
</head>

<body class="serif justified">
  <h2><a id="bookmark0"></a><i>Yeni Yabancılar Geliyor</i></h2>

  <p class="no-indent">Yeğenimiz gittikten sonra, olup biteni anlamak üzere şehre gidiyoruz.</p>

  <p>Tanklar bütün yolları tutmuş. Büyük Meydan’da kamyonlar, jipler, motorlar, sepetli motosikletler ve çok sayıda asker var. Pazarın kurulduğu alan asfaltlı olmadığı için oraya çadırlar, açık mutfaklar kuruyorlar.</p>

  <p>Yanlarından geçerken bize gülümseyip konuşuyorlar, ama söylediklerini anlamıyoruz.</p>

  <p>Askerlerin dışında sokaklarda kimseler yok. Evlerin kapıları kapalı, perdeleri örtülü, dükkânlar kepenk indirmiş.</p>

  <p>Eve dönüp Anneanne’ye, “Şehirde her şey çok sakin” diyoruz.</p>

  <p>Kıkırdıyor. “Şimdilik dinleniyorlar, ama öğleden sonra görürsünüz.”</p>

  <p>“Ne olacak Anneanne?”</p>

  <p>“Arama tarama yapacaklar. Her yere girecekler. Beğendikleri her şeyi alacaklar. Ben daha önce savaş yaşadım, nasıl olduğunu bilirim. Bizim endişelenmemize gerek yok, burada işlerine yarar şey yok, hem ben dillerini de konuşuyorum.”</p>

  <p>“Ama aradıkları ne, Anneanne?”</p>

  <p>“Muhbirler, silah, cephane, saat, altın ve kadın.”</p>

  <p>Gerçekten de öğleden sonra, askerler sırayla bütün evleri aramaya başlıyor. Kapı açılmazsa havaya ateş edip kapıyı kırarak içeriye giriyorlar.</p>

  <p>Evlerin çoğu boş. Sahipleri ya temelli gitmiş ya da ormanda saklanıyor. Bu evler de tıpkı dükkânlar ve mağazalar gibi aranıyor.</p>

  <p>Askerlerden sonra sıra hırsızlara geliyor, evler, dükkânlar talan ediliyor. Hırsızların çoğu yaşlı veya çocuk, bir de hiçbir şeyden korkmayan veya fakir kadınlar…</p>

  <p>Tavşandudak’a rastlıyoruz. Elleri kolları giysi ve ayakkabı dolu. “Haydi acele edin, daha bir sürü şey var. Bu üçüncü seferim.”</p>

  <p>Kapısı kırılmış kitapçıya giriyoruz. İçeride bizden küçük çocuklar var. Kurşunkalem, renkli tebeşir, silgi, kalemtıraş, okul çanları, ne bulurlarsa götürüyorlar.</p>

  <p>Bize gerekli olan şeyleri sakin sakin seçiyoruz: Birkaç ciltlik bir ansiklopedi, kurşunkalem ve kâğıt.</p>

  <p>Sokakta yaşlı bir kadın ile yaşlı bir adam füme jambon için dövüşüyor. Meraklılar çevrelerini almış, bağırıp çağırarak onları cesaretlendiriyorlar. En sonunda kadın adamın yüzünü tırmalayıp jambonu kapıyor.</p>

  <p>Hırsızlar çaldıkları içkilerle sarhoş olup itişiyor, yağmaladıkları evlerin ve dükkânların camlarını indirip gereksiz buldukları eşyaları kırıp döküyorlar.</p>

  <p>Askerler de içip içip evlere yeniden giriyorlar, bu kez dertleri kadın.</p>

  <p>Çevreyi silah sesleri ve ırzına geçilen kadınların çığlıkları sarıyor.</p>

  <p>Büyük Meydan’da bir asker akordeon çalıyor, diğer askerler de şarkı söyleyip dans ediyor.</p>
</body>
</html>