<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<!--?xml version="1.0" encoding="UTF-8"?--><html xmlns="http://www.w3.org/1999/xhtml">
<head>
  <meta name="charset" content="UTF-8"/>
  <title></title>
  <link href="../Styles/blitz.css" type="text/css" rel="stylesheet"/>
  <link href="../Styles/blitz_kindle.css" type="text/css" rel="stylesheet"/>
  <link href="../Styles/blitz_hoca.css" type="text/css" rel="stylesheet"/>
</head>

<body class="serif justified">
  <h2><a id="bookmark0"></a><i>Babamız</i></h2>

  <p class="no-indent">Babamız geldiğinde üçümüz de mutfaktayız, dışarıda yağmur yağdığı için mutfakta çalışıyoruz.</p>

  <p>Babamız kapının önünde duruyor, kollarını kavuşturmuş bacakları aralık. “Karım nerede?” diye soruyor.</p>

  <p>Anneanne sırıtıyor: “Şu işe bakın! Gerçekten bir kocası varmış.”</p>

  <p>Babamız: “Evet, ben kızınızın kocasıyım. İşte oğullarım.”</p>

  <p>Bize bakarak, “Çok büyümüşsünüz. Ama değişmemişsiniz.” diyor.</p>

  <p>Anneanne: “Kızım, karınız yani, bu çocukları bana emanet etti.”</p>

  <p>Babamız: “Başka birine emanet etseydi keşke. Nerede? Yurtdışına gittiğini söylediler? Doğru mu?”</p>

  <p>Anneanne: “Eski hikâye bu. Şimdiye kadar neredeydiniz?”</p>

  <p>Babamız: “Savaş esiriydim. Şimdi de karımı bulmak istiyorum. Benden bir şeyler saklamaya çalışmayın ihtiyar cadı.”</p>

  <p>Anneanne: “Çocuklarınız için yaptıklarımdan sonra ne güzel teşekkür ediyorsunuz.”</p>

  <p>Babamız bağırarak, “Umurumda bile değil. Karım nerede?” diye soruyor.</p>

  <p>Anneanne: “Umurunuzda değil öyle mi? Çocuklarınızı ve beni umursamıyorsunuz. Öyleyse ben de karınızın nerede olduğunu göstereyim.”</p>

  <p>Anneanne bahçeye çıkıyor, biz de peşinden. Bastonuyla, Annemizin mezarına diktiğimiz çiçekleri işaret ediyor.</p>

  <p>“İşte! Karınız burada. Toprağın altında.”</p>

  <p>Babamız, “Öldü mü? Nasıl? Ne zaman?” diye soruyor.</p>

  <p>Anneanne: “Öldü. Havan mermisi isabet etti. Savaşın bitiminden birkaç gün önce.”</p>

  <p>Babamız: “İnsanları önünüze gelen yere gömemezsiniz, yasaktır bu!”</p>

  <p>Anneanne: “Onu öldüğü yere gömdük. Herhangi bir yere değil. Burası benim bahçem. Çocukken onun da bahçesiydi.”</p>

  <p>Babamız ıslak çiçeklere bakıyor: “Onu görmek istiyorum.”</p>

  <p>Anneanne: “Yapmayın. Ölüler rahatsız edilmez.”</p>

  <p>Babamız: “Zaten onu mezarlığa gömmemiz gerek. Yasa böyle. Bana bir kürek getirin.”</p>

  <p>Anneanne omuz silkiyor. “Şuna bir kürek getirin “</p>

  <p>Yağmurun altında, babamızın küçük çiçek tarhımızı bozuşunu, toprağı kazışını izliyoruz. Örtülere ulaştığında örtüleri kaldırıyor: Büyük bir iskelet, göğsünde de küçük bir iskelet daha.</p>

  <p>Babamız, “Üzerindeki o şey de ne?” diye soruyor.</p>

  <p>“Bebek. Küçük kız kardeşimiz.”</p>

  <p>Anneanne: “Ölüleri rahat bırakın, demiştim size. Gelin mutfağa da yıkanın.”</p>

  <p>Babamız cevap vermiyor. İskeletlere bakıyor. Yüzü yağmurdan, terden, gözyaşlarından ıpıslak. Güçlükle çukurdan çıkıp arkasına bakmadan gidiyor, elleri giysileri çamur içinde.</p>

  <p>Anneanne’ye, “Ne yapalım?” diye soruyoruz.</p>

  <p>“Çukuru kapatmamız lazım. Zaten başka ne yapabiliriz ki?”</p>

  <p>“Siz içeri girin, üşümeyin Anneanne, biz ilgileniriz.”</p>

  <p>İçeriye giriyor.</p>

  <p>Bir çarşaf bulup iskeletleri tavan arasına taşıyoruz, kemikleri samanların üzerine yayıp kurumaya bırakıyoruz, Sonra aşağıya inip boş çukuru kapatıyoruz.</p>

  <p>Daha sonra, aylar ayı, bebek ile Annemizin kafataslarını, kemiklerini parlatıp cilalıyoruz, sonra da kemikleri tellerle birleştirip iskeletleri kuruyoruz. İşimiz bitince Annemizin iskeletini tavan arasındaki bir kirişe, bebeğin iskeletini de onun boynuna asıyoruz.</p>
</body>
</html>