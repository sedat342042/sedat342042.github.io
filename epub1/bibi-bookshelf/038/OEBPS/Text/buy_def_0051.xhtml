<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<!--?xml version="1.0" encoding="UTF-8"?--><html xmlns="http://www.w3.org/1999/xhtml">
<head>
  <meta name="charset" content="UTF-8"/>
  <title></title>
  <link href="../Styles/blitz.css" type="text/css" rel="stylesheet"/>
  <link href="../Styles/blitz_kindle.css" type="text/css" rel="stylesheet"/>
  <link href="../Styles/blitz_hoca.css" type="text/css" rel="stylesheet"/>
</head>

<body class="serif justified">
  <h2><a id="bookmark0"></a><i>Annemiz</i></h2>

  <p class="no-indent">Bahçedeyiz. Askeri bir jip evin önünde duruyor. Annemiz iniyor içinden, ardından da bir yabancı subay. Bahçeyi neredeyse koşarak geçiyorlar. Annemizin kollarında bir bebek. Bizi görünce, “Gelin! Hemen jipe binin. Gidiyoruz. Çabuk. Eşyalarınızı bırakın ve gelin” diye bağırıyor.</p>

  <p>“Bu çocuk kimin?” diye soruyoruz.</p>

  <p>“Küçük kız kardeşiniz. Gelin, kaybedecek vaktimiz yok.”</p>

  <p>“Nereye gidiyoruz?”</p>

  <p>“Öbür ülkeye. Soru sormayı bırakın da gelin!”</p>

  <p>“Biz gitmek istemiyoruz. Kalacağız.”</p>

  <p>“Ben gitmek zorundayım. Sizler de benimle geleceksiniz.”</p>

  <p>“Hayır, burada kalacağız.”</p>

  <p>Anneanne evden çıkıyor, “Burada ne arıyorsun? Elindeki ne?” diye soruyor Annemize.</p>

  <p>“Çocuklarımı almaya geldim” diyor Annemiz, “size para göndereceğim Anne.”</p>

  <p>Anneanne: “Senin paranı istemem. Çocukları da vermeyeceğim.”</p>

  <p>Annemiz subaya bizi zorla götürmesini söylüyor. İpe hızla tırmanarak tavan arasına çıkmaya çalışıyoruz. Subay bizi yakalamak istiyor, ama yüzünü tekmeliyoruz. Küfür ediyor. İpin tepesindeyiz.</p>

  <p>Anneanne sırıtarak: “Görüyorsun ya seninle gelmek istemiyorlar.”</p>

  <p>Annemiz bir avaz bağırıyor: “Size emrediyorum, hemen aşağıya inin!”</p>

  <p>Anneanne: “Emirlere itaat etmezler ki!”</p>

  <p>Annemiz ağlamaya başlıyor: “Gelin canlarım. Siz olmadan gidemem.”</p>

  <p>Anneanne, “Yabancı piçin neyine yetmiyor?” diye soruyor.</p>

  <p>“Burada iyiyiz, Anne. Huzur içinde gidin. Anneanne’nin yanında çok iyiyiz.”</p>

  <p>Uzaktan top ve makineli tüfek sesleri geliyor. Subay Annemizi omuzlarından yakalayıp arabaya doğru itiyor. Annemiz kurtulup, “Benim oğullarım, istiyorum onları! Seviyorum!” diye bağırıyor.</p>

  <p>Anneanne, “Benim onlara ihtiyacım var. Yaşlıyım artık. Sen daha çocuk doğurabilirsin. İşte ispatı.”</p>

  <p>Annemiz: “Size yalvarıyorum, onları bırakın.”</p>

  <p>Anneanne: “Tutan kim? Haydi çocuklar hemen aşağıya inin, Annenize gidin.”</p>

  <p>“Gitmek istemiyoruz. Sizinle kalmak istiyoruz, Anneanne.”</p>

  <p>Subay, Annemizi kucaklıyor, ama Annemiz onu itiyor. O da jipe binip motoru çalıştırıyor. İşte tam o anda bahçede bir patlama oluyor. Az sonra, Annemizi yerde görüyoruz. Subay ona doğru koşuyor. Anneanne bizi uzaklaştırmaya çalışıyor.</p>

  <p>“Bakmayın, eve girin” diyor.</p>

  <p>Subay küfür ediyor, jipine atladığı gibi hızla uzaklaşıyor.</p>

  <p>Annemize bakıyoruz. Bağırsakları karnından taşmış. Her yanı kırmızı. Bebek de öyle. Annemizin başı, havan topunun mermisinin açtığı çukura sarkmış. Gözleri açık ve hâlâ yaş içinde.</p>

  <p>Anneanne: “Gidip beli getirin.”</p>

  <p>Çukurun dibine bir örtü yayıp Annemizi üstüne yatırıyoruz. Bebek göğsünde hâlâ. Üzerlerine bir örtü daha örtüp çukuru dolduruyoruz.</p>

  <p>Yeğenimiz şehirden dönünce, “Bir şey mi oldu?” diye soruyor.</p>

  <p>“Evet, bahçeye bir havan mermisi düştü.”</p>
</body>
</html>