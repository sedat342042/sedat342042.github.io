<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<!--?xml version="1.0" encoding="UTF-8"?--><html xmlns="http://www.w3.org/1999/xhtml">
<head>
  <meta name="charset" content="UTF-8"/>
  <title></title>
  <link href="../Styles/blitz.css" type="text/css" rel="stylesheet"/>
  <link href="../Styles/blitz_kindle.css" type="text/css" rel="stylesheet"/>
  <link href="../Styles/blitz_hoca.css" type="text/css" rel="stylesheet"/>
</head>

<body class="serif justified">
  <h2><a id="bookmark0"></a><i>Anneanne’nin Evine Varış</i></h2>

  <p class="no-indent">Büyük Şehir’den geliyoruz. Bütün gece yoldaydık. Annemizin gözleri kıpkırmızı. Elinde büyük bir kutu taşıyor, biz ikimiz de içinde giysilerimizin bulunduğu küçük birer valiz taşıyoruz, bir de Babamızın büyük sözlüğünü; kollarımız yorulduğunda sözlüğü diğerimiz alıyor.</p>

  <p>Uzun süre yürüyoruz. Anneanne’nin evi gara uzak, Küçük Şehir’in öbür ucunda. Burada, ne tramvay ne otobüs ne de araba var. Yalnızca birkaç askeri kamyon gelip geçiyor.</p>

  <p>Yayaların sayısı da az, şehir sessiz. Ayak seslerimiz duyuluyor; konuşmadan yürüyoruz, ortada Annemiz, iki yanında da biz.</p>

  <p>Anneanne’nin bahçe kapısının önünde Annemiz, “Beni burada bekleyin” diyor.</p>

  <p>Biraz bekleyip bahçeye giriyoruz, evin çevresinde dolaşıyoruz, seslerin yükseldiği bir pencerenin dibine çömeliyoruz. Annemizin sesini duyuyoruz: “Evde hiç yiyeceğimiz yok, ne ekmek ne et ne sebze ne de süt. Hiçbir şey. Onları doyuramıyorum artık.”</p>

  <p>Başka bir ses: “Demek beni hatırladın. On yıldır hatırlamıyordun. Gelmedin, yazmadın.”</p>

  <p>Annemiz: “Sebebini gayet iyi biliyorsunuz. Babamı severdim ben.”</p>

  <p>Beriki: “Evet, şimdi de bir annen olduğunu hatırladın. Geldin, çünkü sana yardım etmemi istiyorsun.”</p>

  <p>Annemiz: “Kendim için bir şey istediğim yok. Çocuklarımın bu savaştan canlı çıkmalarını istiyorum. Büyük Şehir gece gündüz bombalanıyor, yiyecek yok. Çocuklar köylere gönderiliyor, akrabalarına veya yabancılara, nereye olursa olsun…”</p>

  <p>Öbür ses: “Sen de yabancıların yanına bir yerlere gönderseydin ya!”</p>

  <p>Annemiz: “Bunlar sizin torunlarınız.”</p>

  <p>“Torunlarım mı? Onları tanımıyorum bile. Kaç tane?”</p>

  <p>“İki. İki erkek çocuk. İkizler.”</p>

  <p>Beriki, “Diğerlerini ne yaptın?” diye soruyor.</p>

  <p>Annemiz, “Hangi diğerleri?” diye soruyor.</p>

  <p>“Köpekler bir batında dört-beş tane doğurur. Bir veya ikisi saklanır, diğerleri de boğulur.”</p>

  <p>Beriki gülüyor. Annemiz bir şey söylemiyor. Aynı ses soruyor: “Babaları var mı bari? Bildiğim kadarıyla evli değilsin. Düğününe davet edilmedim.”</p>

  <p>“Evliyim. Babaları cephede. Altı aydır haber alamadım.”</p>

  <p>“Unut sen onu.”</p>

  <p>Beriki yeniden gülüyor, Annemiz ağlıyor. Bahçe kapısının önüne dönüyoruz.</p>

  <p>Annemiz yaşlı bir kadınla birlikte evden çıkıyor.</p>

  <p>Annemiz: “İşte Anneanneniz. Bir süre, savaş bitinceye kadar onun yanında kalacaksınız.”</p>

  <p>Anneannemiz: “Çok uzun sürebilir. Ama kaygılanma, ben onları çalıştırırım. Yiyecek burada da bedava değil.”</p>

  <p>Annemiz: “Size para gönderirim. Valizlerde giysileri var. Kutuda da çarşaf ve battaniyeler. Uslu durun yavrularım. Size yazarım.”</p>

  <p>Bizi öpüyor ve ağlayarak uzaklaşıyor. Anneanne gülüyor. “Çarşaf, battaniye, beyaz gömlekler, cilalı pabuçlar! Ben size yaşamak neymiş göstereceğim!”</p>

  <p>Anneannemize dil çıkarıyoruz. Kalçalarını döverek basıyor kahkahayı.</p>
</body>
</html>