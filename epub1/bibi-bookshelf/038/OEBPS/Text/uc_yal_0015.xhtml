<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<!--?xml version="1.0" encoding="UTF-8"?--><html xmlns="http://www.w3.org/1999/xhtml">
<head>
  <meta name="charset" content="UTF-8"/>
  <title></title>
  <link href="../Styles/blitz.css" type="text/css" rel="stylesheet"/>
  <link href="../Styles/blitz_kindle.css" type="text/css" rel="stylesheet"/>
  <link href="../Styles/blitz_hoca.css" type="text/css" rel="stylesheet"/>
</head>

<body class="serif justified">
  <p><img alt="whitespace" src="../Images/whitespace.png"/><br/></p>

  <p class="no-indent">Mutfakta sessizce yemek yerken Anne ansızın, “Babanı öldürdüğüme hiç pişman değilim” diyor. “Bizi uğruna terk ettiği kadını tanısaydım onu da öldürürdüm. Lucas’ı yaraladıysam bu onun yüzünden, o kadının yüzünden, benim hatam değil.”</p>

  <p>“Anne, üzülme. Lucas yaralandı ama bu yüzden ölmedi, geri dönecek.”</p>

  <p>“Evi nasıl bulacak?”</p>

  <p>“Benim gibi. Ben nasıl bulduysam o da öyle bulur.”</p>

  <p>“Haklısın. Buradan kesinlikle gitmemeliyiz. Bizi ancak burada bulabilir.”</p>

  <p>Anne uyumak için ilaç alıyor, çok erken yatıyor. Geceleri onu görmeye odasına gidiyorum. Yüzü pencereye dönük, büyük yatağın bir kenarında sırtüstü uyuyor, kocasının yerini boş bırakıyor.</p>

  <p>Çok az uyuyorum. Yıldızları seyrediyorum, Antonia’nın evindeki gibi, orada ailemi, evimi düşünüyordum her gece, burada da Sarah’yı ve ailesini düşünüyorum, K. şehrindeki dedesini, anneannesini.</p>

  <p>Uyandığımda pencerenin dibindeki ceviz ağacının dallarını görüyorum tekrar. Mutfağa gidip Anne’yi öpüyorum. Bana gülümsüyor. Hem kahve hem çay var. Genç kız taze ekmek getiriyor. Ona artık gelmesine gerek kalmadığını, alışverişi kendim yapacağımı söylüyorum.</p>

  <p>Anne: “Hayır Veronique. Siz gene de gelin. Klaus alışveriş yapamayacak kadar küçük.”</p>

  <p>Veronique gülüyor. “O kadar da küçük değil. Ama dükkânlarda lazım olan şeyleri bulamaz. Ben hastanenin mutfağında çalışıyorum, getirdiklerimi oradan sağlıyorum, anlıyor musun Klaus? Yetimhanede dilediğinizi yiyordunuz. Şehirde yiyecek bulmak için insan nelere katlanıyor, bilemezsin. Bütün vaktini dükkânlarda kuyruğa girmekle geçirirsin.”</p>

  <p>Anne ile Veronique birlikte çok eğleniyorlar. Gülüp birbirlerini öpüyorlar. Veronique aşk hikâyelerini anlatıyor. Aptalca hikâyeler: “Bana dedi ki… Ben de ona… Sonra beni öpmek istedi…”</p>

  <p>Veronique Anne’nin saçlarını boyamasına yardımcı oluyor. Annenin saçlarının eski rengine kavuşmasını sağlayan, kına isimli bir malzeme kullanıyor. Veronique Anne’nin yüzüne bakım yapıyor. Yüzüne maskeler yapıp küçük fırçalar ve kalemlerle boyuyor.</p>

  <p>Anne: “Lucas geri döndüğü zaman kusursuz görünmek istiyorum. Beni bakımsız, yaşlı, çirkin görsün istemiyorum. Anlıyor musun Klaus?”</p>

  <p>“Evet, anlıyorum. Ama boyanmadan kır saçlarınla da çok güzel olursun Anne.”</p>

  <p>Anne bana bir tokat atıyor. “Odana git Klaus ya da dışarı çık, dolaş. Beni sinirlendiriyorsun.”</p>

  <p>Veronique’e dönüp, “Neden sizin gibi bir kızım yok sanki?” diyor.</p>

  <p>Çıkıyorum. Antonia ve Sarah’nın oturdukları evin çevresinde dolaşıyorum, mezarlığa gidip babamın mezarını da arıyorum. Bir defa Antonia’yla gelmiştim, mezarlık çok büyük.</p>

  <p>Eve dönüp Anne’ye bahçe işlerinde yardım etmeye çalışıyorum ama o bana, “Git oyna. Bisikletine ya da trotinetine bin” diyor.</p>

  <p>Anne’ye bakıyorum.</p>

  <p>“Bunların dört yaşındaki çocuk oyuncakları olduğunun farkında değil misin?”</p>

  <p>“Salıncaklar da var.”</p>

  <p>“Canım salıncağa binmek istemiyor.”</p>

  <p>Mutfağa gidip bir bıçak alıyorum, sonra salıncakların dört ipini de kesiyorum.</p>

  <p>Anne, “Salıncaklardan birini bırakabilirdin. Lucas’ın hoşuna giderdi. Ne zor bir çocuksun Klaus. Hatta kötü kalpli bir çocuk.”</p>

  <p>Çocuk odasına çıkıyorum. Yatağıma yatıp şiir yazıyorum.</p>
<hr class="transition"/>
  <p class="no-indent">Bazı akşamlar annemin ikimizi çağırdığı oluyor: “Lucas, Klaus yemeğe gelin!”</p>

  <p>Mutfağa gidiyorum. Anne bana bakıyor, Lucas’a ait üçüncü tabağı büfeye geri koyuyor, bazen tabağı lavaboya fırlatıyor, tabii tabak kırılıyor; bazen de Lucas sanki oradaymış gibi tabağına yemek koyuyor.</p>

  <p>Annenin bazı geceler çocuk odasına geldiği de oluyor. Lucas’ın yatağını düzeltip onunla konuşuyor: “Rahat uyu. Güzel rüyalar gör. Yarın görüşürüz.”</p>

  <p>Sonra gidiyor, ama bazen Lucas’ın yatağının başına diz çöküp daha uzun süre kalıyor, başını onun yastığına koyup uykuya dalıyor.</p>

  <p>Elimden geldiğince yavaş nefes alarak yatağımda hareketsiz duruyorum; uyandığımda, ertesi sabah Anne gitmiş oluyor. Yanımdaki yatağın yastığına dokunuyorum, Anne’nin gözyaşlarıyla hâlâ nemli.</p>

  <p>Ne yaparsam yapayım Anne’ye yaranamıyorum. Tabağımdan bir bezelye tanesi düşmeyegörsün, “Doğru dürüst yemek yemeyi hiç öğrenemeyeceksin” deyiveriyor. “Lucas’a bak, o hiç örtüyü kirletmez.”</p>

  <p>Bütün bir günü bahçedeki yabani otları yolmakla geçirip eve çamur içinde döndüğümde bile, “Leş gibi olmuşun. Lucas olsa, üstünü başını batırmazdı” diyor.</p>

  <p>Anne üç kuruşluk maaşını alınca, şehre gidip pahalı oyuncaklarla dönüyor, oyuncakları Lucas’ın yatağının altına saklıyor. Bana da, “Bunlara dokunma” diyor, “Lucas geri döndüğünde bu oyuncakları yepyeni bulmalı.”</p>

  <p>Anne’nin hangi ilaçları aldığını artık biliyorum.</p>

  <p>Hemşire bana her şeyi anlattı.</p>

  <p>İlaçlarını almak istemeyince ya da almayı unutunca, bunları çayına, kahvesine, çorbasına karıştırıyorum.</p>
<hr class="transition"/>
  <p class="no-indent">Eylülde yeniden okula başlıyorum. Savaştan önce gittiğim okul bu. Orada Sarah’yı görürüm diye düşünüyorum. Sarah okulda yok.</p>

  <p>Okuldan çıkınca Antonia’nın evine gidip kapıyı çalıyorum. Cevap yok. Anahtarımla kapıyı açıyorum. İçeride kimse yok. Sarah’nın odasına giriyorum. Çekmeceleri, dolapları açıyorum; ne bir defter ne bir kalem ne de bir giysi.</p>

  <p>Evden çıkıp anahtarı geçmekte olan bir tramvayın altına atıyorum, Annemin evine dönüyorum.</p>

  <p>Eylül sonunda Antonia’ya mezarlıkta rastlıyorum. Sonunda mezarı buldum. Elimde bir demet beyaz karanfil var, babamın en sevdiği çiçekler. Mezarın üzerinde bir demet daha var. Elimdekini diğerinin yanına bırakıyorum.</p>

  <p>Antonia birden, bana, “Bizim eve mi geldin?” diye soruyor,</p>

  <p>“Evet, Sarah’nın odası boştu, nerede Sarah?”</p>

  <p>“Annemlerde. Seni unutması lazım. Yalnızca seni düşünüyor, hep seni arıyordu, annenin evine girmek istiyordu.”</p>

  <p>“Ben de hep onu düşünüyorum. Onsuz yaşayamam, nerede olursa olsun, nasıl olursa olsun onunla birlikte yaşamak istiyorum.”</p>

  <p>Antonia bana sarılıyor. “Siz kardeşsiniz. Bunu unutma Klaus. Eskiden olduğu gibi birbirinizi sevemezsiniz. Seni evimize hiç almamalıydım.”</p>

  <p>“İki kardeş. Ne önemi var? Kimse bunu bilemez. Soyadlarımız ayrı.”</p>

  <p>“Israr etme Klaus, ısrar etme. Sarah’yı unut.”</p>

  <p>Cevap vermiyorum, Antonia devam ediyor: “Bir bebek bekliyorum, yeniden evlendim.”</p>

  <p>“Bir başka erkeği seviyorsunuz, başka bir hayatınız var, neden buraya geliyorsunuz?”</p>

  <p>“Bilmem. Belki senin için. Yedi yıl boyunca benim oğlum oldun.”</p>

  <p>“Hayır, asla. Benim tek bir Annem var: O da şu anda birlikte yaşadığım Annem. Sizin yüzünüzden deliren annem. Sizin hatanızdan dolayı babamı, kardeşimi kaybettim, şimdi kız kardeşimi elimden alıyorsunuz.”</p>

  <p>“İnan bana Klaus, çok pişmanım. Bunların olmasını istemezdim. Sonuçlarını bilemezdim. Babanı gerçekten sevdim.”</p>

  <p>“Öyleyse Sarah’ya olan aşkımı anlarsınız.”</p>

  <p>“Bu imkânsız bir aşk.”</p>

  <p>“Sizinki de öyleydi. Gitmeliydiniz, babamı unutmalıydınız, böylece o “Şey” olmazdı. Antonia, sizinle bir daha burada karşılaşmak istemiyorum. Babamın mezarının başında sizi görmek istemiyorum.” </p>

  <p>“Peki. Bir daha gelmem. Ama seni asla unutmayacağım Klaus.”</p>
</body>
</html>