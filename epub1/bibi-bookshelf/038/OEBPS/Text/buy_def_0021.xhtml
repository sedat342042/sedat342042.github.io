<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<!--?xml version="1.0" encoding="UTF-8"?--><html xmlns="http://www.w3.org/1999/xhtml">
<head>
  <meta name="charset" content="UTF-8"/>
  <title></title>
  <link href="../Styles/blitz.css" type="text/css" rel="stylesheet"/>
  <link href="../Styles/blitz_kindle.css" type="text/css" rel="stylesheet"/>
  <link href="../Styles/blitz_hoca.css" type="text/css" rel="stylesheet"/>
</head>

<body class="serif justified">
  <h2><a id="bookmark0"></a><i>Diğer Çocuklar</i></h2>

  <p class="no-indent">Küçük Şehir’de çocuklara rastlıyoruz. Okul kapalı olduğu için bütün gün sokaktalar. Boy boylar. Kimilerinin anneleri, evleri burada, kimileri de bizim gibi başka yerlerden gelmiş. Özellikle de Büyük Şehir’den.</p>

  <p>Çocukların çoğu daha önceden tanımadıkları kişilerin yanlarına yerleştirilmiş. Tarlalarda, bağlarda çalışmak zorundalar; onlara bakan kişiler her zaman iyi davranmayabiliyor.</p>

  <p>Çocuklar çoğunlukla kendilerinden yaşça küçük olanlara saldırıyorlar. Bazen ceplerindekileri boşaltıyor, hatta giysilerini bile alıyorlar. Başka yerlerden gelenleri dövüyorlar. Buralı küçük çocuklar anneleri tarafından korunuyor, dışarıya hiç yalnız çıkmıyorlar.</p>

  <p>Bizi koruyan kimse yok. Kendimizi büyüklere karşı savunmayı öğreniyoruz.</p>

  <p>Silahlar yapıyoruz: Taşları keskinleştiriyoruz, çoraplarımızı çakıl ve kumla dolduruyoruz. Tavan arasındaki sandığın içinde, Kutsal Kitap’ın yanında bulduğumuz bir de usturamız var. Büyük çocukları kaçırtmak için usturayı çıkarmamız yetiyor.</p>

  <p>Sıcak bir gün evlerinde kuyu olmayanların su aldıkları çeşmenin yanında oturuyoruz. Az ötemizde bizden daha büyük çocuklar çimlere uzanmış. Serin burası, ağaçların gölgeleri, durmadan akan su…</p>

  <p>Tavşandudak, ip gibi akan musluğun altına kovasını yerleştiriyor. Kovanın dolmasını bekliyor.</p>

  <p>Kova dolunca çocuklardan biri gelip kovanın içine tükürüyor. Tavşandudak kovayı boşaltıp yeniden musluğun altına yerleştiriyor.</p>

  <p>Kova yeniden doluyor, bir başka çocuk gelip kovaya tükürüyor. Tavşandudak, çalkaladığı kovayı yeniden musluğun altına yerleştiriyor. Dolmasını beklemeden, yarıya gelince, kaçmaya çalışıyor.</p>

  <p>Çocuklardan biri yetişip kolundan tutuyor, kovaya tükürüyor.</p>

  <p>Tavşandudak: “Yeter artık! Temiz, içme suyuna ihtiyacımız var.”</p>

  <p>Çocuk: “Ama bu su temiz. İçine tükürdüm, hepsi bu. Tükürüğümün pis olduğunu söylemeyeceksin ya? Tükürüğüm sizin evdeki her şeyden daha temizdir.”</p>

  <p>Tavşandudak ağlayarak kovasını boşaltıyor.</p>

  <p>Çocuk düğmelerini açıp, “Beni em! Emersen kovanı doldurabilirsin” diyor.</p>

  <p>Tavşandudak eğiliyor. Çocuk çekiliyor.</p>

  <p>“Kamışımı senin pis ağzına sokar mıyım sanıyorsun? Pislik!”</p>

  <p>Tavşandudak’ın göğsüne tekme atıp düğmelerini kapatıyor.</p>

  <p>Yaklaşıyoruz. Tavşandudak’ı ayağa kaldırıp kovasını alıyoruz, çalkalayıp musluğun altına yerleştiriyoruz.</p>

  <p>Çocuklardan biri diğer iki arkadaşına, “Gelin başka yerde eğlenelim” diyor.</p>

  <p>Bir diğeri: “Deli misin sen? Eğlence şimdi başlıyor.”</p>

  <p>İlki: “Boş ver. Onları tanırım. Tehlikeli tipler.”</p>

  <p>“Tehlikeli mi? Bu piçler mi? Ben gösteririm onlara. Bakın şimdi.”</p>

  <p>Üstümüze geliyor, kovaya tükürmek için, ama birimiz çelme takıyor, diğerimiz de kafasına kum torbasıyla vuruyor. Çocuk düşüyor. Yerde baygın yatıyor. Diğer ikisi bize bakıyor.</p>

  <p>Biri hamle yapıyor, beriki; “Dikkat et! Bu adiler her şeyi yapabilir. Bir seferinde taşla şakağımı yardılar. Bir de usturaları var, kullanmaktan çekinmezler. Boğazını keserler de kılları kıpırdamaz. Deli bunlar.”</p>

  <p>Çocuklar gidiyor.</p>

  <p>Su dolu kovayı Tavşandudak’a uzatıyoruz. “Neden bana hemen yardım etmediniz?” diye soruyor.</p>

  <p>“Kendini nasıl savunduğunu görmek istedik.”</p>

  <p>“O uzun boylu üç çocukla nasıl başa çıkabilirdim?”</p>

  <p>“Kovayı başlarına atabilirdin, yüzlerini tırmalayabilirdin, hayalarına tekme atabilirdin, bağırıp çağırabilirdin. Veya kaçıp daha sonra gelebilirdin.”</p>
</body>
</html>