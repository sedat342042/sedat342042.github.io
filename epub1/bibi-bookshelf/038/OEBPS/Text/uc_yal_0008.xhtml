<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<!--?xml version="1.0" encoding="UTF-8"?--><html xmlns="http://www.w3.org/1999/xhtml">
<head>
  <meta name="charset" content="UTF-8"/>
  <title></title>
  <link href="../Styles/blitz.css" type="text/css" rel="stylesheet"/>
  <link href="../Styles/blitz_kindle.css" type="text/css" rel="stylesheet"/>
  <link href="../Styles/blitz_hoca.css" type="text/css" rel="stylesheet"/>
</head>

<body class="serif justified">
  <p><img alt="whitespace" src="../Images/whitespace.png"/><br/></p>

  <p class="no-indent">Çocuk sınırı geçiyor.</p>

  <p>Adam önde, çocuk bekliyor. Bir patlama. Çocuk yaklaşıyor. Adam ikinci barikatın yakınında yatıyor. Çocuk fırlıyor. Ayak izlerine, sonra adamın hareketsiz bedenine basarak diğer tarafa ulaşıp çalılıkların arasına saklanıyor.</p>

  <p>Sınır muhafızları arabayla olay yerine geliyorlar. Bir çavuş, çok sayıda asker. İçlerinden biri: “Zavallı salak.”</p>

  <p>Bir diğeri: “Şanssızlık diye buna denir. Neredeyse geçiyormuş!”</p>

  <p>Çavuş: “Dalga geçmeyi bırakın. Cesedi geri getirmek zorundayız” diye bağırıyor.</p>

  <p>Askerler aralarında konuşuyor: “Sanki adamdan geriye bir şey kalmış da.”</p>

  <p>“Getirip de ne yapacağız?”</p>

  <p>Çavuş: “Kimlik tespiti için. Emirler böyle. Cesedi getirmemiz lazım. Gönüllü var mı?”</p>

  <p>Askerler birbirlerine bakıyorlar.</p>

  <p>“Arazi mayınlı. Gidip de dönmemek var.”</p>

  <p>“Ne olmuş yani? Göreviniz bu sizin. Korkaklar sürüsü!”</p>

  <p>Bir asker elini kaldırıyor. “Ben gönüllüyüm.”</p>

  <p>“Bravo. Haydi oğlum. Siz diğerleri, geri çekilin.”</p>

  <p>Asker paramparça olmuş cesede kadar yavaş yavaş yürüyor, sonra koşmaya başlıyor. Çocuğun yanından geçiyor ama onu görmüyor.</p>

  <p>Çavuş: “Alçak! Ateş edin! Ateş!” diye bağırıyor.</p>

  <p>Askerler ateş etmiyor.</p>

  <p>“Öbür tarafa geçti. Oraya ateş edemeyiz.”</p>

  <p>Çavuş tüfeğiyle nişan alıyor. Karşı tarafta iki yabancı sınır muhafızı beliriyor. Çavuş tüfeğini indirip bir askere uzatıyor. Cesede kadar yürüyüp cesedi omuzluyor, geri getirip yere atıyor. Yüzünü üniformasının koluna siliyor.</p>

  <p>“Bunu size ödeteceğim orospu çocukları, bok herifler.”</p>

  <p>Askerler cesedi sarıp arabanın arkasına koyuyorlar. Oradan ayrılıyorlar. Diğer sınır muhafızları da gidiyor.</p>

  <p>Çocuk kıpırdamadan yatıyor, uykuya dalıyor. Sabah erken saatlerde kuşlar onu uyandırıyor. Paltosunu, kauçuk botlarını sıkı sıkı tutup köye doğru yürüyor. Yolda iki sınır muhafızıyla karşılaşıyor. “Hey sen? Nereden geliyorsun?”</p>

  <p>“Sınırın öbür tarafından.”</p>

  <p>“Sınırı mı geçtin? Ne zaman?”</p>

  <p>“Dün. Babamla birlikte. Ama o düştü, patlamadan sonra da kalkamadı, onu alıp götürdüler.”</p>

  <p>“Evet, biz de oradaydık. Ama seni görmedik. Firari asker de seni görmemiş.”</p>

  <p>“Saklandım, korkmuştum.”</p>

  <p>“Bizim dilimizi nereden biliyorsun?”</p>

  <p>“Savaş sırasında askerlerden öğrendim. Babamı iyileştirirler mi dersiniz?”</p>

  <p>Askerler gözlerini kaçırıyor.</p>

  <p>“Elbette. Bizimle gel. Aç olmalısın.”</p>

  <p>Askerler çocuğu köye götürüyor, biri onu karsına emanet ediyor.</p>

  <p>“Ona yemek ver, sonra karakola götür. Rapor için saat on birde geleceğimizi söyle.”</p>

  <p>Kadın şişman ve sarışın, kıpkırmızı yüzü güleç.</p>

  <p>Çocuğa, “Süt ve peynir sever misin?” diye soruyor. “Yemek daha hazır değil.”</p>

  <p>“Evet, severim efendim. Her şeyi yerim.”</p>

  <p>Kadın önüne yiyecekleri koyuyor. “Dur. Önce git yıkan. En azından elini yüzünü yıka. Giysilerini de yıkardım ama yanında temiz giyeceğin yoktur herhalde.”</p>

  <p>“Yok efendim.”</p>

  <p>“Sana kocamın bir gömleğini vereyim. Büyük gelir ama önemi yok. Kollarını kıvırırsın. Çamaşır da var. Banyo şurada.”</p>

  <p>Çocuk banyoya giderken, paltosuyla botlarını yanına alıyor. Yıkanıp mutfağa geri dönüyor, peynir ekmek yiyip süt içiyor.</p>

  <p>“Teşekkür ederim efendim.”</p>

  <p>“Terbiyelisin, iyi yetiştirmişler seni. Dilimizi çok iyi konuşuyorsun. Annen öbür tarafta mı kaldı?”</p>

  <p>“Hayır, savaş sırasında öldü.”</p>

  <p>“Zavallı çocuk. Gel, korkma. Şimdi karakola gitmemiz gerekiyor. Polis memuru iyi biridir. Kocamın da arkadaşı.”</p>

  <p>Karakolda polise, “Sınırı geçmek isteyen adamın oğlu bu” diyor. “Kocam on bire doğru uğrayacak. Karar verilinceye dek bu çocuk bizimle kalabilir. Reşit olmadığı için geri göndermek gerekebilir.”</p>

  <p>Polis: “Bakarız. Her neyse, onu öğlen yemeği için size geri getiririm.”</p>

  <p>Kadın gidiyor, polis çocuğa bir form uzatıyor. “Bunu doldur. Anlamadığın sorular olursa bana sorarsın.”</p>

  <p>Çocuk kâğıdı geri verdiğinde, polis cevapları yüksek sesle okuyor: “Adı, soyadı: Claus T. Yaşı: On sekiz. Yaşından küçük gösteriyorsun.”</p>

  <p>“Çocukluğumda geçirdiğim bir hastalık yüzünden.”</p>

  <p>“Kimliğin var mı?”</p>

  <p>“Hayır, yok. Yola çıkmadan önce babamla her şeyimizi yaktık.”</p>

  <p>“Neden?”</p>

  <p>“Bilmiyorum. Tanınmamak için belki. Babam yaktırdı.”</p>

  <p>“Baban mayına bastı. Onun yanında yürüseydin sen de havaya uçardın.”</p>

  <p>“Ben onun yanında yürümüyordum. Bana geride beklememi ve kendisi diğer tarafa geçtiğinde onu izlememi söyledi.”</p>

  <p>“Neden sınırı geçtiniz?”</p>

  <p>“Babam istedi. Durmadan hapishaneye atıyorlar, gözetliyorlardı. Orada yaşamak istemiyordu. Beni yalnız bırakmak istemediği için yanına aldı.”</p>

  <p>“Annen?”</p>

  <p>“Savaşta bir bombardıman sırasında öldü. Sonra Anneannemle birlikte yaşadım, ama o da öldü.”</p>

  <p>“O halde orada hiç kimsen yok. Seni talep edecek hiç kimsen yok. Ama bir suç işlediysen resmi makamlar iadeni talep edebilir.”</p>

  <p>“Suç işlemedim.”</p>

  <p>“Peki, üstlerimin kararını beklemek zorundayız. Şimdilik köyden ayrılman yasak. Al bakalım, şu kâğıdı imzala.”</p>

  <p>Çocuk üç yalan içeren tutanağı imzalıyor.</p>

  <p>Sınırı birlikte geçtiği adam babası değildi.</p>

  <p>On sekiz değil, on beş yaşında.</p>

  <p>Adı Claus değil.</p>
</body>
</html>