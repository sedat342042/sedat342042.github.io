<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<!--?xml version="1.0" encoding="UTF-8"?--><html xmlns="http://www.w3.org/1999/xhtml">
<head>
  <meta name="charset" content="UTF-8"/>
  <title></title>
  <link href="../Styles/blitz.css" type="text/css" rel="stylesheet"/>
  <link href="../Styles/blitz_kindle.css" type="text/css" rel="stylesheet"/>
  <link href="../Styles/blitz_hoca.css" type="text/css" rel="stylesheet"/>
</head>

<body class="serif justified">
  <p><img alt="whitespace" src="../Images/whitespace.png"/><br/></p>

  <p class="no-indent">Çocukluğumun büyük bir bölümünü hastanede geçirdim. O günlere ait anılarım çok belirgin. Diğer yirmi kadar yatağın yanında kendi yatağımı, koridordaki dolabımı, tekerlekli sandalyemi, koltuk değneklerimi, havuzu ve aletleriyle işkence odasını; bir kayışa bağlı halde üzerinde sonsuza dek yürünmesi gereken yürüme bantlarını, asılıp kalınan halkaları, insan acıdan haykırsa bile pedallarını çevirmesi gereken hareketsiz bisikletleri tekrar görüyorum.</p>

  <p>Bu acıları ve kokuları hatırlıyorum, kan, ter, sidik ve dışkı kokularıyla karışık ilaç kokularını.</p>

  <p>İğneleri de bugün gibi hatırlıyorum, hemşirelerin beyaz önlüklerini, cevapsız kalan soruları ve özellikle bekleyişi. Neyi bekliyordum? İyileşmeyi büyük olasılıkla, belki de başka bir şeyi de.</p>

  <p>Daha sonraları bana, hastaneye, geçirdiğim ağır hastalık yüzünden koma halinde geldiğimi anlattılar. Dört yaşındaymışım o zamanlar, savaş başlamak üzereymiş.</p>

  <p>Hastaneden önce olanları hatırlamıyorum.</p>

  <p>Sakin bir sokakta, yeşil panjurlu beyaz ev, annemin mutfağında şarkılar söylediği, babamın avlusunda odun kestiği beyaz evdeki o kusursuz mutluluk bir zamanlar gerçek miydi, yoksa hastanede geçirdiğim beş yılın uzun gecelerinde hayal edilmiş bir yalan mıydı?</p>

  <p>Ya küçük odanın diğer yatağında yatan ve benimle aynı anda soluk alıp veren, hâlâ adını hatırladığımı sandığım o kardeş ölmüş müydü, yoksa hiç yaşamamış mıydı?</p>

  <p>Günün birinde hastane değiştirdik. Bu seferkinin adı “Tedavi Merkezi” ama gene de bir hastane işte. Odalar, yataklar, dolaplar, hemşireler hep aynı, acı veren egzersizler yeniden başlıyor.</p>

  <p>Tedavi Merkezi’nin etrafında kocaman bir park var. Binadan çıkıp çamurla oynayabiliyorduk, ne kadar çamurlanırsak hemşireler o kadar memnun oluyorlardı. Uzun tüylü midillilere binip parkta gezebiliyorduk.</p>

  <p>Altı yaşında bir hastane odasında okula başladım. Sınıfta bazen sekiz, bazen on iki kişi oluyorduk, çünkü bir kadın öğretmenin verdiği dersleri izleyebilmek sağlık durumumuza bağlıydı.</p>

  <p>Öğretmen beyaz önlük giymiyordu, rengârenk bluzlar ve yüksek ökçeli ayakkabılarla, üstüne yapışan kısa etekler giyiyordu. Başında kep yoktu, eylül ayında parkta dökülen kestanelerin rengindeydi omuzlarına yayılan saçları.</p>

  <p>Ceplerim bu meyvelerle dolu olurdu hep. Hemşireler ile gözetmenleri kestane bombardımanına tutardım. Geceleri, yataklarında inleyip ağlayanlara kestane atardım, sussunlar diye. Yaşlı bahçıvanın, yemek zorunda olduğumuz yeşillikleri yetiştirdiği seranın camlarına da kestane fırlatmıştım. Bir sabah, çok erken vakitte, bu kestanelerden yirmi kadarını müdirenin odasının kapısının önüne bıraktım, merdivenlerden yuvarlansın diye, ama koca kıçının üstüne oturdu, bir yeri de kırılmadı.</p>

  <p>O dönemde tekerlekli iskemle kullanmıyordum artık, koltuk değneklerim vardı, çok gelişme gösterdiğimi söylüyorlardı.</p>

  <p>Sekizden on ikiye kadar derse giriyordum. Yemekten sonra öğlen uykusu vardı, ama ben uyumak yerine ya öğretmenin verdiği kitapları ya da müdire odasında yokken oradan aldıklarımı okuyordum. Öğleden sonra beden egzersislerimi yapıyordum herkes gibi, akşamları da ödevlerimi bitirmem gerekiyordu.</p>

  <p>Ödevlerimi çabucak yapıp mektuplar yazıyordum. Öğretmene. Mektupları ona hiç vermiyordum. Annem ile babama, kardeşime. Göndermiyordum. Adreslerini bilmiyordum ki.</p>

  <p>Neredeyse üç yıl böyle geçti. Koltuk değneklerine ihtiyacım kalmamıştı, artık bastonla yürüyebiliyordum. Okuyup yazmayı, hesap yapmayı biliyordum. Not almıyorduk, ama duvardaki listede ismimin karşısına sık sık altın rengi bir yıldız yapıştırılıyordu. En başarılı olduğum konu da akıldan hesap yapmaktı.</p>

  <p>Öğretmenin hastanede bir odası vardı, ama her zaman bu odada kalmıyordu. Akşamları şehre gidiyor, ertesi sabah da dönüyordu. Ona beni de götürüp götüremeyeceğini sorduğum zaman bunun mümkün olmadığını söyledi. Tedavi Merkezi’nden dışarıya çıkma hakkım yokmuş, ama bana çikolata getirmeye söz verdi. Çikolatayı bana gizlice verdi, çünkü herkese yetecek kadar çikolata yoktu.</p>

  <p>Bir akşam öğretmene, “Erkeklerle uyumaktan sıkıldım. Bir kadınla uyumak istiyorum” dedim.</p>

  <p>Gülümsedi. “Kızların odasında mı uyumak istiyorsun?”</p>

  <p>“Hayır, kızlarla değil. Bir kadınla.”</p>

  <p>“Hangi kadınla?”</p>

  <p>“Sizinle örneğin. Sizin odanızda, sizin yatağınızda uyumak isterdim.”</p>

  <p>Beni gözlerimden öptükten sonra, “Senin yaşındaki erkek çocukları yalnız uyumalılar” dedi.</p>

  <p>“Siz de mi yalnız uyuyorsunuz?”</p>

  <p>“Evet, öyle.”</p>

  <p>Bir gün öğretmen, üst dallarında rahatça oturup kitap okuduğum, şehri seyrettiğim, ceviz ağacındaki gizli köşemin altına geldi. “Bu gece herkes uyuduktan sonra yatağıma gelebilirsin” dedi bana.</p>

  <p>Herkesin uyumasını beklemedim. Sabahı bulurdu bu. Hepsinin aynı anda uyuması mümkün değildi. Ağlayanlar vardı, gece boyunca on defa tuvalete gidenler, birbirlerinin yataklarında edepsizlik edenler, sabaha kadar çene çalanlar…</p>

  <p>Ağlaşanlara her zamanki gibi tokat attıktan sonra, konuşamayan ve kıpırdayamayan felçli küçük sarışın oğlanın yanına gittim. Tavana ya da dışarıya çıkarıldığında gülümseyerek gökyüzüne bakar yalnızca. Elini tutup yüzüme bastırdım, sonra ben de onun yüzünü okşadım. Tavana bakarak gülümsedi.</p>

  <p>Yatakhaneden çıkıp öğretmenin odasına gittim. Odasında yoktu. Yatağına yattım. Güzel kokuyordu. Uyuyakalmışım. Gecenin ortasında ansızın uyandığımda yanımda yatıyordu, kollarını yüzünün önünde kavuşturmuştu. Kollarını çözüp vücuduma doladım, ona sokuldum, sabaha kadar uyumadan öyle durdum.</p>

  <p class="no-indent">Bazılarımıza mektup gelirdi, hemşireler mektupları dağıtır, okuyamayacak durumda olanlarınkini de okurlardı. Daha sonra, okuyamayacak durumda olanlar benden mektuplarını okumamı istediklerinde, yeniden okurdum. Çoğunlukla yazılanların tam tersini söylerdim. Şöyle örneğin: “Sevgili yavrumuz kesinlikle iyileşme. Sensiz çok iyiyiz. Seni hiç özlemiyoruz. O bulunduğun yerden hiç çıkmamanı diliyoruz, çünkü yanımızda sakat birinin olmasına asla katlanamayız. Her şeye rağmen az da olsa seni öperiz, uslu dur, çünkü sana bakanlar bunu fazlasıyla hak ediyor. Biz bu kadarını yapamazdık. Bizim yapmamız gerekeni başkaları yaptığı için çok şanslıyız, herkesin sağlıklı olduğu ailemizde artık sana yer yok. Annen, baban, kız kardeşlerin, erkek kardeşlerin.”</p>

  <p>Mektubunu okuduğum hasta bana, “Hemşire mektubumu bana başka türlü okudu” dedi.</p>

  <p>“Başka türlü okumuştur tabii, seni üzmemek için. Ne yazıyorsa onu okudum sana. Gerçekleri bilmek sanırım senin de hakkın.”</p>

  <p>“Tabii hakkım. Ama ben gerçekleri sevmem. Eski hali daha iyiydi. Hemşire mektubumu başka türlü okumakla iyi yapmış.”</p>

  <p>Ağladı.</p>

  <p>Çoğumuza koliler gelirdi. Pastalar, bisküviler, jambon, sosis, reçel, bal. Müdire kolilerden çıkanların aramızda paylaşılması gerektiğini söylemişti. Buna rağmen dolaplarına, yataklarına yiyecek saklayan çocuklar olurdu.</p>

  <p>Bu çocuklardan birine yaklaşıp, “Zehirli olmasından korkmuyor musun” diye sordum.</p>

  <p>“Zehirli mi? Niçin?”</p>

  <p>“Anneler babalar ölü bir çocuğu sakat bir çocuğa her zaman yeğler. Bunu hiç düşünmedin mi?”</p>

  <p>“Hayır, düşünmedim. Yalancı. Defol.”</p>

  <p>Daha sonra aynı çocuğun paketten çıkanları Merkez’in çöplüğüne boşalttığını gördüm.</p>

  <p>Çocuklarını ziyarete gelen anne babalar da olurdu. Onları Merkezin kapısında beklerdim. Kimi ziyarete geldiklerini sorar, çocuklarının adını öğrenince de, “Üzgünüm” derdim, “çocuğunuz iki gün önce vefat etti. Mektup elinize geçmedi mi?”</p>

  <p>Bundan sonra hızla kaçıp saklanırdım.</p>

  <p>Müdire beni bir seferinde yanına çağırttı.</p>

  <p>“Neden böylesine kötüsün?”</p>

  <p>“Kötü kalpli mi? Ben mi? Neden söz ettiğinizi anlamıyorum.”</p>

  <p>“Hayır, gayet iyi anlıyorsun. Anne babalara çocuklarının öldüğünü söylüyormuşsun.”</p>

  <p>“Ne olmuş? Çocukları ölmemiş mi?”</p>

  <p>“Hayır. Bunu gayet iyi biliyorsun.”</p>

  <p>“İsimleri karıştırmış olmalıyım. Hepsinin isimleri birbirine o kadar çok benziyor ki.”</p>

  <p>“Seninki hariç, değil mi? Bu hafta ölen çocuk olmadı.”</p>

  <p>“Öyle mi? Geçen haftayla karıştırdım herhalde.”</p>

  <p>“Evet. Öyle olmalı. Ama sana isimleri ve haftaları bundan böyle karıştırmamanı tavsiye ederim. Ayrıca ziyaretçilerle görüşmeni de yasaklıyorum. Okuma yazma bilmeyen çocukların mektuplarını okuman da yasak.”</p>

  <p>“Onlara iyilik olsun diye okuyorum.”</p>

  <p>“Hiç kimseye iyilik etmeyeceksin. Anladın mı?”</p>

  <p>“Anladım müdire hanım. Ama bundan sonra kimse, merdivenleri çıkarken yardım etmedi, düştüğümde kaldırmadı, hesap yapmama yardım etmedi, mektuplarımdaki imla hatalarını düzeltmedi diye beni şikâyet etmesin. Başkalarına yardım etmemi yasaklıyorsanız, başkalarının da benden yardım istemelerini yasaklamalısınız.”</p>

  <p>Bana uzun uzun baktıktan sonra, “Tamam. Çık buradan” dedi.</p>

  <p>Odadan çıktım, elmasını düşürüp yerden alamadığı için ağlayan bir çocuk gördüm. Yanından geçerken, “İstediğin kadar ağla, beceriksiz, elmanı geri getirmez bu” dedim.</p>

  <p>Oturduğu yerden bana, “Elmamı bana veremez misin?” diye sordu.</p>

  <p>“Başının çaresine bak, aptal” dedim.</p>

  <p>Akşam müdire yemek salonuna geldi, bir konuşma yaptı, sonunda da hemşirelerin, öğretmenin ve çok zor durumda kalındığında da kendisi dışında hiç kimseden yardım istenmemesi gerektiğini söyledi.</p>

  <p>Bütün bunların ardından, haftada iki kez revirin yanındaki odaya gitmem gerekti, odada dizlerinin üzerinde kalın bir battaniye örtülü çok yaşlı bir kadın oturuyordu. Bu kadından söz edildiğini daha önceleri duymuştum. Odaya giden diğer çocuklar yaşlı kadının çok iyi olduğunu, tıpkı bir anneanne gibi yanında rahat edildiğini, bir kamp yatağına uzanıp ya da bir masanın kenarında insanın dilediği resmi yapabildiğini söylemişlerdi. Resimli kitaplara bakıp insan dilediğini de söyleyebiliyormuş.</p>

  <p>İlk gidişimde çok sıkılmıştım, birbirimize yalnızca merhaba demiştik, sonra ben sıkılmaya başlamıştım, sözü edilen kitaplar benim ilgimi çekmiyordu, canım resim de yapmak istemiyordu, bu yüzden kapıdan pencereye, pencereden kapıya yürüyüp durmuştum.</p>

  <p>Bir süre sonra bana, “Neden böyle durmadan yürüyorsun?” diye sordu.</p>

  <p>Ona cevap vermek için durdum. “Sakat bacağımı çalıştırmalıyım. Elime geçen her fırsatta, başka yapacak bir şeyim olmadığı zaman hep yürürüm.”</p>

  <p>Kırışıklarının arasından bana gülümsedi. “Bacağının durumu bence çok iyi.”</p>

  <p>“Yeterince değil.”</p>

  <p>Bastonumu yatağın üzerine fırlattım, birkaç adım attım, pencerenin önünde düştüm.</p>

  <p>“Ne kadar iyi olduğunu görüyorsunuz.”</p>

  <p>Tırmanıp bastonumu aldım. “Bunu bıraktığım zaman işler düzelecek.”</p>

  <p>Daha sonraları, oraya gitmem gerektiği zamanlarda kaçtım. Beni her yerde aradılar, bulamadılar. Bahçenin ilerisindeki ceviz ağacının yapraklarının arasında gizleniyordum. Bu gizli yeri yalnızca öğretmen biliyordu.</p>

  <p>Son seferinde, öğlen yemeğinin hemen ardından, bizzat müdire beni küçük odaya götürdü. Beni odanın içine doğru itti, ben de yatağın üzerine düştüm. Orada kaldım. Yaşlı kadın bana sorular sordu: “Anneni babanı hatırlıyor musun?”</p>

  <p>“Hayır, hatırlamıyorum. Ya siz?”</p>

  <p>Soru sormaya devam etti: “Geceleri uykuya dalmadan önce ne düşünürsün?”</p>

  <p>“Uyumayı. Siz düşünmez misiniz?”</p>

  <p>“Bazı anne babalara çocuklarının öldüklerini söylemişsin. Niçin bunu yaptın?”</p>

  <p>“Hoşlarına gitsin diye.”</p>

  <p>“Neden?”</p>

  <p>“Çünkü insanlar çocuklarının ölümünü sakat olmalarına yeğler.”</p>

  <p>“Bunu nereden biliyorsun?”</p>

  <p>“Biliyorum işte, o kadar.”</p>

  <p>Yaşlı kadın başka bir soru sordu: “Annenle baban gelip seni görmedikleri için mi yapıyorsun bunu?”</p>

  <p>“Bundan size ne?”</p>

  <p>O devam ediyordu: “Sana hiç mektup yazmıyorlar. Koli göndermiyorlar. Sen de diğer çocuklardan intikam alıyorsun.”</p>

  <p>Yataktan kalkıp, “Evet, sizden de” dedim.</p>

  <p>Ona bastonumla vurdum, ama yere düştüm.</p>

  <p>Çığlığı bastı.</p>

  <p>Çığlık atmaya devam ediyordu, ben de düştüğüm yerden vurmaya. Yalnızca bacaklarına, dizlerine vurabiliyordum.</p>

  <p>Çığlıkları duyan hemşireler odaya girdi. Beni hareketsiz hale getirdikten sonra, içinde masa ve kütüphane olmayan, yalnızca yatak bulunan benzer bir odaya götürdüler. Pencerelerde parmaklıklar vardı, kapı dışarıdan kapatılmıştı.</p>

  <p>Bir süre uyudum.</p>

  <p>Uyandığım zaman, kapıyı çaldım, tekmeledim, bağırdım. Eşyalarımı, ödevlerimi, kitaplarımı istedim.</p>

  <p>Kimse cevap vermedi.</p>

  <p>Gecenin ortasında öğretmen odama girdi, dar yatakta yanıma uzandı. Yüzümü saçlarının arasına gizledim; ansızın büyük bir titreme sardı bedenimi. Hıçkırık tuttu, gözlerim yaşlarla doldu, burnum akmaya başladı. Kendimi tutamıyor, hıçkıra hıçkıra ağlıyordum.</p>

  <hr class="transition"/>

  <p class="no-indent">Merkez’de yiyeceğimiz giderek azalıyordu, parkı sebze bahçesi haline getirmek zorunda kaldık. Çalışabilecek durumda olan herkes ihtiyar bahçıvanın başkanlığında işe koyuldu. Patates, fasulye, havuç ekiyorduk. Tekerlekli iskemlede oturmadığıma pişmandım.</p>

  <p>Giderek daha sık aralıklarla çoğalan alarmlar yüzünden bodruma inmek zorunda kalıyorduk, bunlar da çoğunlukla geceleri oluyordu. Hemşireler yürüyemeyenleri kucaklarında taşıyorlardı. Patates ve kömür çuvalları arasında öğretmeni buluyor, ona sarılıp korkmamasını söylüyordum.</p>

  <p>Bomba Merkez’e düştüğü zaman sınıftaydık, zira alarm verilmemişti. Bombalar civarımıza düşmeye başlamıştı, öğrenciler masaların altına saklanıyorlardı, ben ayaktaydım, biri tam o anda şiir okuyordu. Öğretmen üzerime atıldı, beni yere yatırdı, hiçbir şey göremiyordum, onun altında boğuluyordum. İtmeye çalıştıkça daha da ağırlaşıyordu. Yoğun, ılık, tuzlu bir sıvı gözlerime, ağzıma, boynuma akıyordu, bayılmışım.</p>

  <p>Bir jimnastik salonunda kendime geldim. Yüzümü nemli bezle temizleyen rahibe, biriyle konuşuyordu. “Bu yaralanmamış sanırım.”</p>

  <p>Kusmaya başladım.</p>

  <p>Jimnastik salonunda insanlar şiltelerin üzerinde yatıyorlardı. Yetişkinler ve çocuklar. Kimileri bağırıyor, kimileri hiç kıpırdamıyordu, canlı mı ölü mü olduklarını anlamak mümkün değildi. Onların arasında öğretmeni aradım ama bulamadım. Felçli sarışın çocuk da yoktu.</p>

  <p>Ertesi gün ailem, ismim, adresim konusunda beni sorguya çektiler, ama kulaklarımı sorulara tıkadım, cevap vermedim, konuşmadım. Beni sağır ve dilsiz sanıp rahat bıraktılar.</p>

  <p>Yeni bir bastonum oldu, bir sabah rahibelerden biri elimi tuttu. Gara gittik, bir trene bindik, başka bir şehre geldik. Ormanın kıyısındaki son eve varana dek şehri boydan boya yürüyerek geçtik. Rahibe, beni burada bir köylü kadının yanına bıraktı, sonraları bu kadına “Anneanne” diyecektim.</p>

  <p>O da bana “itoğlu it” diyecekti.</p>
</body>
</html>