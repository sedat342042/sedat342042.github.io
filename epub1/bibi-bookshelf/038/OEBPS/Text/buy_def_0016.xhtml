<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<!--?xml version="1.0" encoding="UTF-8"?--><html xmlns="http://www.w3.org/1999/xhtml">
<head>
  <meta name="charset" content="UTF-8"/>
  <title></title>
  <link href="../Styles/blitz.css" type="text/css" rel="stylesheet"/>
  <link href="../Styles/blitz_kindle.css" type="text/css" rel="stylesheet"/>
  <link href="../Styles/blitz_hoca.css" type="text/css" rel="stylesheet"/>
</head>

<body class="serif justified">
  <h2><a id="bookmark0"></a><i>Körlük ve Sağırlık Alıştırmaları</i></h2>

  <p class="no-indent">Birimiz sağır, diğerimiz kör rolüne soyunuyoruz. Kör olanımız, başlangıçta alışmak için Anneanne’nin siyah bir başörtüsüyle gözlerini bağlıyor; sağır olanımız da kulaklarını otla tıkıyor. Başörtüsü Anneanne gibi kötü kokuyor.</p>

  <p>Alarm sırasında, insanlar sığınaklarda saklanırken, biz el ele tutuşup ıssız sokaklarda geziyoruz.</p>

  <p>Sağır gördüklerini anlatıyor. “Yol düzgün ve uzun. Tek katlı, alçak evler yol boyunca uzanıyor. Beyaz, gri, pembe, sarı ve mavi renkliler. Yolun sonunda bir park var, içinde ağaçlar ve bir çeşme var. Gök mavi, birkaç beyaz bulut var. Uçaklar görünüyor. Beş bombardıman uçağı. Alçaktan uçuyorlar.”</p>

  <p>Kör, tane tane konuşuyor, çünkü sağır onun söylediklerini dudaklarını okuyarak anlayabiliyor. “Uçakları duyuyorum. Kesintili ve boğuk bir ses çıkarıyorlar. Motorları zorlanıyor. Bomba yüklüler. Şimdi geçtiler. Kuşları yeniden duyabiliyorum. Bunun dışında her şey çok sessiz.”</p>

  <p>Sağır körün dudaklarını okuyup cevap veriyor, “Evet, sokak boş.”</p>

  <p>Kör: “Uzun sürmez. Soldaki yan sokaktan ayak sesleri geliyor.”</p>

  <p>Sağır: “Haklısın. İşte biri, erkek.”</p>

  <p>Kör: “Nasıl biri?”</p>

  <p>Sağır: “Hepsi gibi. Yoksul ve yaşlı.”</p>

  <p>Kör: “Biliyorum. Yaşlıların adımlarını bilirim. Yalınayak olduğunu da duyuyorum, dolayısıyla yoksul biri.”</p>

  <p>Sağır: “Kel. Üzerinde eski bir ceket var. Pantolonu çok kısa. Ayakları kirli.”</p>

  <p>“Gözleri nasıl?”</p>

  <p>“Gözlerini göremiyorum. Yere bakıyor.”</p>

  <p>“Ya ağzı?”</p>

  <p>“Dudakları içeriye çökmüş. Dişleri dökülmüş olmalı.”</p>
  
  <p>“Pekiyi, elleri?”</p>

  <p>“Cebinde. Cepleri çok büyük, tıka basa dolu. Patatesler veya cevizler küçük tümsekler yapıyor. Başını kaldırdı, bize bakıyor. Ama gözlerinin rengini seçemiyorum.”</p>

  <p>“Başka bir şey görüyor musun?”</p>

  <p>“Yüzünde yara izi gibi duran derin çizgiler var”</p>

  <p>Kör: “Sirenleri duyuyorum. Alarmın sonu. Dönelim.”</p>

  <p>Bir süre sonra, zamanla, gözlerimizi başörtüyle bağlamaya, kulaklarımıza da ot tıkamaya gerek kalmıyor. Kör rolüne soyunan, bakışlarını içine çeviriyor, sağır da kulaklarını her türlü sese kapatıyor.</p>
</body>
</html>