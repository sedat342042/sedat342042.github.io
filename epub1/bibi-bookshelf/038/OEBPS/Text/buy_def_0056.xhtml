<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<!--?xml version="1.0" encoding="UTF-8"?--><html xmlns="http://www.w3.org/1999/xhtml">
<head>
  <meta name="charset" content="UTF-8"/>
  <title></title>
  <link href="../Styles/blitz.css" type="text/css" rel="stylesheet"/>
  <link href="../Styles/blitz_kindle.css" type="text/css" rel="stylesheet"/>
  <link href="../Styles/blitz_hoca.css" type="text/css" rel="stylesheet"/>
</head>

<body class="serif justified">
  <h2><a id="bookmark0"></a><i>Okullar Yeniden Açılıyor</i></h2>

  <p class="no-indent">Sonbaharda bütün çocuklar okula başlıyor, biz hariç. Anneanne’ye, “Artık okula gitmemeye karar verdik Anneanne.”</p>

  <p>“Çok iyi olur. Size burada ihtiyacım var. Okulda öğreneceğiniz pek bir şey kalmadı zaten.”</p>

  <p>“Kalmadı Anneanne, kalmadı.”</p>

  <p>Bir mektup geliyor. Anneanne, “Ne yazıyor?” diye soruyor.</p>

  <p>“Bizden sorumlu olduğunuzu ve okula gitmemiz gerektiğini söylüyorlar.”</p>

  <p>“Yakın o mektubu. Benim okuyup yazmam yok, sizin de öyle. Bu mektubu kimse okumadı.”</p>

  <p>Mektubu yakıyoruz. Kısa süre sonra ikincisi geliyor. Okula gitmediğimiz için Anneanne’nin cezalandırılacağı yazıyor. Bunu da yakıyoruz. Anneanne’ye: “Anneanne unutmayın, birimiz körüz, diğerimiz de sağır.”</p>

  <p>Birkaç gün sonra eve bir adam geliyor. “İlköğretim müfettişiyim. Evinizde okul çağında iki çocuk var. Bu konuda iki uyarı mektubu yollamıştık size.”</p>

  <p>Anneanne; “Mektup mu? Okuyup yazmam yok. Çocuklar da bilmez.”</p>

  <p>Birimiz, “Kim geldi? Ne diyor?” diye soruyoruz.</p>

  <p>“Okuma yazmamız var mı diye soruyor. Nasıl biri?”</p>

  <p>“İriyarı, kötü birine benziyor.”</p>

  <p>Birlikte basıyoruz yaygarayı; “Gidin! Canımızı acıtmayın! Bizi öldürmeyin! İmdat!”</p>

  <p>Masanın altına gizleniyoruz. Müfettiş, “Ne oldu? Bunların nesi var?” diye soruyor Anneannemize.</p>

  <p>“Ah zavallılar! Herkesten böyle korkarlar. Büyük Şehir’de dayanılmaz felaketler yaşamışlar. O günden beri biri sağır, diğeri kör. Sağır olan köre gördüklerini anlatıyor, kör de sağır olana duyduklarını. Yoksa hiçbir şey anlamıyorlar” diyor Anneanne.</p>

  <p>Masanın altından bir avaza bağırıyoruz: “İmdat, imdat! Patlıyor. Çok ses var! Her yerden ateş fışkırıyor!”</p>

  <p>Anneanne açıklıyor: “Birisinden korktular mı, olmadık şeyler duyup hayal görmeye başlıyorlar.”</p>

  <p>Müfettiş: “Sanrı bunlar. Hastanede tedavi edilmeleri gerek.”</p>

  <p>Daha çok bağırmaya başlıyoruz.</p>

  <p>Anneanne: “Aman sakın. Bu başlarına gelenler hastanedeyken olmuş. Annelerinin çalıştığı hastaneye ziyarete gitmişler. Hastane bombalanmış, yaralıları, ölenleri görmüşler, birkaç gün de komada kalmışlar.”</p>

  <p>Müfettiş: “Zavallı çocuklar. Annenizle babanız nerede?” diye soruyor.</p>

  <p>“Öldüler mi, kayıp mı oldular, kim bilir?”</p>

  <p>“Onların bakımı sizin için büyük bir yük olmalı.”</p>

  <p>“Ne yapalım? Benden başka kimseleri yok.”</p>

  <p>Giderken müfettiş Anneanne’ye elini uzatıyor: “Çok yürekli bir kadınsınız.”</p>

  <p>Üçüncü bir mektup geliyor: Sakatlıklarımız ve ruhsal dengemizin bozukluğu nedeniyle okula gitmekten muaf tutulmuşuz.</p>
</body>
</html>