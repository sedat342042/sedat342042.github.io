<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<!--?xml version="1.0" encoding="UTF-8"?--><html xmlns="http://www.w3.org/1999/xhtml">
<head>
  <meta name="charset" content="UTF-8"/>
  <title></title>
  <link href="../Styles/blitz.css" type="text/css" rel="stylesheet"/>
  <link href="../Styles/blitz_kindle.css" type="text/css" rel="stylesheet"/>
  <link href="../Styles/blitz_hoca.css" type="text/css" rel="stylesheet"/>
</head>

<body class="serif justified">
  <h2>4</h2>

  <p class="no-indent">Gar Sokağı’nda kestane ağaçları çiçek açmış. Beyaz taçyaprakları yerde öylesine kalın bir tabaka oluşturmuş ki, Lucas kendi ayak seslerini bile duyamıyor. Gece geç saatte Clara’dan dönüyor.</p>

  <p>Çocuk mutfaktaki köşe sedirinde oturuyor. Lucas: “Saat daha beş. Neden bu kadar erken uyanıyorsun?</p>

  <p>Çocuk, “Yasmine nerede?” diye soruyor.</p>

  <p>“Büyük Şehir’e gitti. Burada sıkılıyordu.”</p>

  <p>Çocuk siyah gözlerini faltaşı gibi açıyor. “Gitti mi? Bensiz mi?”</p>

  <p>Lucas arkasını dönüp kuzineyi yakıyor. Çocuk: “Geri gelecek mi?”</p>

  <p>“Hayır, sanmıyorum.”</p>

  <p>Lucas bir tencereye keçi sütü koyup ısıtmaya başlıyor.</p>

  <p>Çocuk, “Neden beni yanına almadı?” diye soruyor, “Beni yanında götürmeye söz vermişti.”</p>

  <p>“Benim yanımda, burada daha rahat edeceğini düşündü, ben de öyle düşündüm.”</p>

  <p>“Senin yanında daha rahat değilim. Onun yanında daha rahat olurdum, neresi olursa olsun.”</p>

  <p>Lucas: “Büyük şehir çocuklara göre değildir. Ne bahçe var ne de hayvan.”</p>

  <p>Çocuk: “Ama annem var.”</p>

  <p>Pencereden bakıyor. Başını çevirdiğinde yüzü acıdan allak bullak “Annem sakat olduğum için beni sevmiyor. Beni bu yüzden burada bıraktı.”</p>

  <p>“Bu doğru değil Mathias. Seni tüm kalbiyle seviyor. Bunu biliyorsun.”</p>

  <p>“Öyleyse beni almaya gelecektir.”</p>

  <p>Çocuk fincanını, tabağını itip mutfaktan çıkıyor. Lucas bahçeyi sulamaya gidiyor. Güneş doğuyor.</p>

  <p>Köpek bir ağacın altında uyuyor, çocuk elinde bir sopayla ona yaklaşıyor. Lucas çocuğa bakıyor. Çocuk sopayı kaldırıp köpeğe vuruyor. Köpek inleyerek kaçıyor. Çocuk Lucas’a bakıyor. “Hayvanları sevmiyorum. Bahçeleri de sevmiyorum.”</p>

  <p>Çocuk sopasıyla salatalara, domateslere, kabaklara, fasulyelere, çiçeklere vuruyor. Lucas ses çıkarmadan seyrediyor.</p>

  <p>Çocuk eve dönüp Yasmine’in yatağına yatıyor. Lucas yanına gidip yatağın kenarına oturuyor. “Benimle kalmaktan bu kadar mutsuzsun demek? Neden?”</p>

  <p>Çocuk gözlerini tavana dikmiş. “Çünkü senden nefret ediyorum.”</p>

  <p>“Benden nefret mi ediyorsun?”</p>

  <p>“Evet, senden hep nefret ettim.”</p>

  <p>“Bilmiyordum. Neden olduğunu söyler misin bana?”</p>

  <p>“Çünkü sen uzun boylu ve güzelsin, Yasmine’in de seni sevdiğini sanıyordum. Ama gittiğine göre seni de sevmiyormuş. Sen de benim kadar mutsuz olursun umarım.”</p>

  <p>Lucas başını ellerinin arasına alıyor. Çocuk, “Ağlıyor musun?” diye soruyor.</p>

  <p>“Hayır, ağlamıyorum.”</p>

  <p>“Yasmine yüzünden üzgünsün ama.”</p>

  <p>“Hayır, Yasmine yüzünden değil. Senin üzülmen canımı sıkıyor.”</p>

  <p>“Sahi mi? Benim yüzümden mi? Oh olsun!”</p>

  <p>Bir sessizlik. Sonra çocuk, “Senin annen nerede?” diye soruyor.</p>

  <p>“Öldü.”</p>

  <p>“Çok yaşlı olduğu için mi öldü?”</p>

  <p>“Hayır. Savaş yüzünden öldü. Bir havan topu öldürdü, onu ve bebeğini, küçük kız kardeşimi.”</p>

  <p>“Şimdi neredeler?”</p>

  <p>“Ölüler hiçbir yerde ve her yerdedir.”</p>

  <p>Çocuk: “Onlar tavan arasındalar. Gördüm. Büyük kemikten şey ve küçük kemikten şey.”</p>

  <p>Lucas alçak sesle, “Tavan arasına mı çıktın? Nasıl yaptın?” diye soruyor.</p>

  <p>“Tırmandım. Çok kolay. Sana nasıl yaptığımı göstereyim.”</p>

  <p>Lucas susuyor. Çocuk: “Korkma, kimseye bir şey söylemem. Onları bizden almalarını istemiyorum. Onları seviyorum.”</p>

  <p>“Onları seviyor musun?”</p>

  <p>“Evet. Özellikle de bebeği. Benden daha küçük ve daha çirkin. Hiç büyümeyecek. Kız olduğunu bilmiyordum. Kemikten oldukları için o şeylerin ne olduğu anlaşılmıyor.”</p>

  <p>“O şeylerin adı iskelet.”</p>

  <p>“Evet. İskelet. Senin kütüphanenin üzerindeki büyük kitapta da onlardan gördüm.”</p>

  <hr class="transition"/>

  <p class="no-indent">Lucas ile çocuk bahçedeler. Tavan arasının kapısından Lucas’ın kolunun erişebileceği noktaya kadar uzanan bir ip sarkıyor. Lucas çocuğa: “Bana nasıl çıktığını göster.”</p>

  <p>Çocuk Lucas’ın penceresinin önünde duran sırayı biraz çekiyor. Üstüne çıkıyor, zıplayıp ipi tutuyor, ayaklarını duvara dayayınca sallanması azalıyor, ayaklarının ve kollarının yardımıyla tavan arasının kapısına kadar tırmanıyor. Lucas da peşinden tırmanıyor. Mindere oturup kirişe asılı iskeletlere bakıyorlar.</p>

  <p>Çocuk, “Kardeşinin iskeletini saklamadın mı?” diye soruyor.</p>

  <p>“Kardeşim olduğunu sana kim söyledi?”</p>

  <p>“Kimse. Onunla konuştuğunu duydum. Onunla konuşuyorsun, hiçbir yerde ve her yerde o, demek ki ölmüş.”</p>

  <p>Lucas: “Hayır ölmedi. Başka bir ülkeye gitti. Geri dönecek.”</p>

  <p>“Yasmine gibi. O da geri dönecek.”</p>

  <p>“Evet, annen ile kardeşimin durumu aynı.”</p>

  <p>Çocuk: “Ölenler ile gidenler arasındaki tek fark bu, değil mi? Ölmeyenler geri döner.”</p>

  <p>Lucas: “Ama yokluklarında ölüp ölmediklerini nasıl bilebiliriz?”</p>

  <p>“Bilemeyiz.”</p>

  <p>Çocuk biraz susup sonra, “Kardeşin gittiğinde kendini nasıl hissettin?” diye soruyor.</p>

  <p>“Onsuz yaşamaya nasıl devam edeceğimi bilemedim.”</p>

  <p>“Ya şimdi biliyor musun?”</p>

  <p>“Evet, sen buraya geldiğinden beri biliyorum.”</p>

  <p>Çocuk sandığı açıyor, “Sandıktaki büyük defterler ne?”</p>

  <p>Lucas sandığı kapatıyor. “Bir şey değil. Tanrım! Neyse ki, daha okumayı bilmiyorsun.”</p>

  <p>Çocuk gülüyor. “Yanılıyorsun. Kitap yazısı olduğu zaman okuyabiliyorum. Bak.”</p>

  <p>Sandığı açıp Anneanne’nin eski Kutsal Kitap’ını çıkarıyor. Sözcükleri, uzun cümleleri okuyor.</p>

  <p>Lucas, “Okumayı nereden öğrendin?” diye soruyor.</p>

  <p>“Kitaplardan tabii. Benim kitaplarımdan ve seninkilerden.”</p>

  <p>“Yasmine’le mi?”</p>

  <p>“Hayır, yalnız başıma. Yasmine okumayı sevmez. Bana hiçbir zaman okula gitmeyeceğimi söyledi. Ama yakında okula gideceğim, değil mi Lucas?”</p>

  <p>Lucas; “Sana öğretilmesi gereken her şeyi öğretebilirim.”</p>

  <p>Çocuk: “Okul altı yaşından itibaren zorunlu.”</p>

  <p>“Senin için değil. Rapor alabiliriz.”</p>

  <p>“Sakatlığım yüzünden değil mi? Rapor mapor istemiyorum. Diğer çocuklar gibi okula gitmek istiyorum.”</p>

  <p>Lucas; “İstiyorsan elbette gidersin. Ama neden istiyorsun?”</p>

  <p>“Çünkü okulda en akıllı ve en güçlü ben olacağım, bunu biliyorum.”</p>

  <p>Lucas gülüyor. “Ve en kibirlisi kuşkusuz. Ben okuldan hep nefret ettim. Gitmeyeyim diye sağır taklidi bile yaptım.”</p>

  <p>“Gerçekten mi?”</p>

  <p>“Evet. Dinle Mathias. İstediğin zaman buraya çıkabilirsin. Ben olmadığım zamanlarda bile odama girebilirsin. Hoşuna gidiyorsa Kutsal Kitap’ı, sözlüğü, ansiklopediyi okuyabilirsin. Ama defterleri okumayacaksın küçük şeytan.”</p>

  <p>Hemen ardından; “Anneanne bize hep böyle derdi: ‘Küçük şeytanlar’.”</p>

  <p>“‘Siz’ kim? Kardeşinle sen mi?”</p>

  <p>“Evet. Kardeşimle ben.”</p>

  <p>Tavan arasından inip mutfağa giriyorlar. Lucas yemek hazırlıyor. Çocuk, “Kim yemek yapacak, çamaşırları yıkayacak, dikiş dikecek?” diye soruyor.</p>

  <p>“İkimiz. Birlikte. Sen ve ben.”</p>

  <p>Yemek yiyorlar. Lucas pencereden dışarıya uzanıp kusuyor. Dönüyor, yüzü ter içinde, bayılıp mutfakta yere düşüyor.</p>

  <p>Çocuk, “Hayır Lucas, hayır!” diye bağırıyor.</p>

  <p>Lucas gözlerini açıyor. “Bağırma Mathias. Kalkmama yardım et.”</p>

  <p>Çocuk Lucas’ı kolundan çekiyor, Lucas masaya tutunuyor. Sendeleyerek mutfaktan çıkıyor, bahçedeki sıraya oturuyor, çocuk karşısında ayakta, ona bakıyor. “Ne oldu Lucas? Bir an öldün!”</p>

  <p>“Hayır, yalnızca sıcaktan fenalaştım.”</p>

  <p>Çocuk, “Yasmine’in gitmesinin önemi yok, değil mi? Çok önemli olmadığını söyle. Bu yüzden ölmeyeceksin, değil mi?” diye soruyor.</p>

  <p>Lucas cevap vermiyor, çocuk ayaklarının dibine oturup bacaklarına sarılıyor, siyah kıvırcık saçlı başını Lucas’ın dizlerine dayıyor. “Belki senin oğlun olurum ileride.”</p>

  <hr class="transition"/>

  <p class="no-indent">Çocuk uyuyunca Lucas tavan arasına çıkıyor. Sandıktan defterleri alıyor, bir çuvala sarıp şehre gidiyor.</p>

  <p>Peter’in kapsını çalıyor.</p>

  <p>“Bunları benim için saklamanızı istiyorum Peter.”</p>

  <p>Çuvalı salondaki masanın üzerine koyuyor.</p>

  <p>Peter, “Nedir bu?” diye soruyor.</p>

  <p>Lucas çuvalı açıyor. “Okul defterleri.”</p>

  <p>Peter olur anlamında başını sallıyor. “Victor bana söylemişti. Yazıyormuşsunuz. Büyük miktarda kâğıt kalem alıyormuşsunuz. Yıllardır, kalemler, kareli kâğıtlar ve büyük okul defterleri. Kitap mı yazıyorsunuz?”</p>

  <p>“Hayır, kitap değil. Not tutuyorum yalnızca.”</p>

  <p>Peter defterleri tartıyor. “Not mu? En azından yarım düzine kalın defter.”</p>

  <p>“Yıllar içinde birikti bunlar. Üstelik çoğunu eledim. Yalnızca vazgeçilmez olanları saklıyorum.”</p>

  <p>Peter, “Neden bunları saklamak istiyorsunuz? Polis yüzünden mi?” diye soruyor.</p>

  <p>“Polis mi? Nereden çıktı bu! Çocuk yüzünden. Okumaya başladı, her yeri karıştırıyor. Bu defterleri okumasını istemiyorum.”</p>

  <p>Peter gülümsüyor. “Ya çocuğun annesi, onun da okumaması lazım, değil mi?”</p>

  <p>Lucas: “Yasmine artık evde değil. Gitti. Büyük Şehir’e, hep orayı düşlüyordu. Ona para verdim.”</p>

  <p>“Çocuğu da size bıraktı?”</p>

  <p>“Çocuğun gitmesini istemedim.”</p>

  <p>Peter bir sigara yakıyor, konuşmadan Lucas’a bakıyor.</p>

  <p>Lucas: “Defterleri evinizde saklayacak mısınız?”</p>

  <p>“Tabii saklayacağım.”</p>

  <p>Peter defterleri sarıp odasına götürüyor. Geri dönünce, “Yatağımın altına sakladım. Yarın daha iyi bir yer bulurum” diyor.</p>

  <p>Lucas: “Teşekkürler Peter.”</p>

  <p>Peter gülerek: “Teşekkür etmeyin. Defterleriniz ilgimi çekiyor.”</p>

  <p>“Onları okumayı mı düşünüyorsunuz yoksa?”</p>

  <p>“Elbette. Eğer okumamı istemiyorsanız, onları Clara’nın evine götürün.”</p>

  <p>Lucas kalkıyor. “Kesinlikle olmaz! Clara okunabilecek her şeyi okuyor. Ama defterleri Victor’a emanet edebilirim.”</p>

  <p>“Bu durumda onları Victor’da okurum. Bana hiçbir konuda hayır demez. Zaten yakında gidecek. Doğduğu şehre, kız kardeşinin yanına gitmek istiyor. Evini ve dükkânını satmaya niyetli.”</p>

  <p>Lucas: “Defterleri bana geri verin. Ormanda bir yere gömeceğim onları.”</p>

  <p>“Evet, gömün. Hatta daha iyisi yakın. Hiç kimsenin okumaması için en iyi yol bu.”</p>

  <p>Lucas: “Defterleri saklamak zorundayım. Claus için. Bu defterler ona ait. Yalnızca ona.”</p>

  <p>Peter radyoyu açıyor. Yumuşak bir müzik bulana kadar arıyor.</p>

  <p>“Lucas, oturun da bana Claus’un kim olduğunu anlatın.”</p>

  <p>“Kardeşim.”</p>

  <p>“Kardeşiniz olduğunu bilmiyordum. Bana ondan hiç söz etmediniz. Kimse de etmedi, sizi çocukluğunuzdan beri tanıyan Victor bile.”</p>

  <p>Lucas; “Kardeşim yıllardır sınırın öbür tarafında yaşıyor.”</p>

  <p>“Sınırı nasıl oldu da aştı? Aşılmazlığıyla ünlüdür sınır.”</p>

  <p>“Geçti, hepsi bu.”</p>

  <p>Bir anlık sessizlikten sonra Peter, “Onunla mektuplaşıyor musunuz?” diye soruyor.</p>

  <p>“Mektuplaşmakla neyi kastediyorsunuz?”</p>

  <p>“Herkesin anladığını. Size yazıyor mu? Siz ona yazıyor musunuz?”</p>

  <p>“Ona her gün yazıyorum, defterlere. Onun da öyle yaptığından eminim.”</p>

  <p>“Ondan hiç mektup gelmiyor yani?”</p>

  <p>“Bana oradan mektup yollayamaz.”</p>

  <p>“Sınırın öbür tarafından çok sayıda mektup geliyor. Kardeşiniz gittiğinden beri size hiç yazmadı mı? Adresini vermedi mi?”</p>

  <p>Lucas başını iki yana sallayıp yeniden ayağa kalkıyor. “Öldüğünü düşünüyorsunuz, değil mi? Ama Claus ölmedi. Yaşıyor ve geri dönecek.”</p>

  <p>“Evet Lucas. Kardeşiniz geri dönecek. Defterlere gelince, size okumayacağıma dair söz vermek isterdim ama bana inanmazdınız.”</p>

  <p>“Haklısınız, inanmazdım. Kendinizi engelleyemezsiniz. Bunu size gelirken biliyordum, Okuyun öyleyse, Clara ya da başka herhangi biri okuyacağına sizin okumanızı tercih ederim.”</p>

  <p>Peter: “Anlamadığım bir konu daha var, Clara ile olan ilişkiniz? Yaşı sizinkinden çok daha büyük.”</p>

  <p>“Yaşın önemi yok. Onun sevgilisiyim. Öğrenmek istediğiniz başka şey var mı?”</p>

  <p>“Evet. Bunu zaten biliyordum. Onu seviyor musunuz?”</p>

  <p>Lucas kapıyı açıyor, “Bu sözcüğün anlamını bilmiyorum. Kimse de bilmiyor. Peter, sizden bu tür sorular beklemezdim.”</p>

  <p>“Oysa bu tür sorularla hayatınız boyunca sık sık karşılaşacaksınız. Kimi zaman da cevap vermek zorunda kalacaksınız.”</p>

  <p>“Siz de Peter! Siz de bir kez bazı sorulara cevap vermek zorunda kalacaksınız. Politik toplantılarınıza katıldım. Söylevler veriyorsunuz, salon sizi alkışlıyor. Söylediklerinize samimiyetle inanıyor musunuz?”</p>

  <p>“İnanmak zorundayım.”</p>

  <p>“Ama samimi olarak ne düşünüyorsunuz?”</p>

  <p>“Düşünmüyorum. Böyle bir şeye kalkışamam. Çocukluğumdan beri korku içime işlemiş.”</p>

  <hr class="transition"/>

  <p class="no-indent">Clara pencerenin önünde ayakta, karanlıklar içindeki bahçeyi seyrediyor. Lucas odaya girince dönüyor. Clara: “Yaz korkutucu. Ölümün en yakın olduğu zamandır yaz mevsimi. Her şey kuruyor, boğuluyor, hareketsizleşiyor. <i>Onlar</i> Thomas’ı öldüreli dört yıl oluyor. Ağustos ayında, erken saatlerde, şafak vakti. <i>Onlar</i> Thomas’ı astılar. Endişe veren yanı, bunu her yaz tekrarlamaları. Şafak vakti siz evinize dönerken pencereye geliyorum ve <i>onlar</i>’ı görüyorum. <i>Onlar</i> hep yeniden öldürüyorlar, oysa aynı insan birkaç kez öldürülemez.”</p>

  <p>Lucas Clara’yı ensesinden öpüyor. “Neyiniz var Clara? Bugün neyiniz var?”</p>

  <p>“Bugün bir mektup aldım. Resmi bir mektup. Masanın üzerinde, okuyabilirsiniz. Thomas’ın itibarının iade edildiğini, masum olduğunu bildiriyor. Onun suçsuzluğundan hiç kuşkulanmadım. <i>Onlar</i> yazmışlar: ‘Kocanız suçsuzdu, onu yanlışlıkla öldürdük. Yanlışlıkla çok sayıda insan öldürdük, ama şimdi, her şey düzeldi, özür diliyor ve böyle yanlışlıkların bir daha tekrarlanmayacağını bildiriyoruz.’ <i>Onlar</i> öldürüyor, <i>onlar</i> özür diliyor. Ama Thomas öldü. Thomas’ı canlandırabilirler mi <i>onlar</i>? Saçlarımın bir gecede ağardığı, aklımı kaçırdığım o geceyi silebilirler mi <i>onlar</i>?</p>

  <p>“O yaz gecesi, evimizde yalnızdım. Aylardır yalnızdım. Thomas tutuklanır tutuklanmaz, kimse beni görmeye cesaret edemez, gelmez oldu. Yalnız olmaya alışmıştım, yalnızlığım alışılmadık değildi. Uyumuyordum, bu da alışılmadık değildi. Ama alışılmadık olan, o gece ağlamamdı. Bir gece önce radyoda vatana ihanet gerekçesiyle bir sürü insanın asıldığı duyurulmuştu. O isimlerin arasında Thomas’ınkini gayet açık duydum. Sabahın üçünde, infaz saatinde, duvardaki saate baktım, Yediye kadar saate baktım, sonra işe, başkentteki büyük kütüphaneye gittim. Masama oturdum. Yüzüm okuma salonuna dönüktü. Meslektaşlarım birer birer yanıma yaklaştılar, fısıldaşmaların duyuyordum: ‘Gelmiş.’ ‘Saçlarını gördünüz mü?’ Kütüphaneden çıktım, akşama kadar sokaklarda yürüdüm, kayboldum, şehrin hangi mahallesinde olduğumu bilmiyordum, oysa bu şehri çok iyi tanırdım. Eve taksiyle döndüm. Saat üçte pencereden baktım, <i>onlar</i>’ı gördüm: Thomas’ı karşı binanın cephesinde asıyorlardı. Bağırdım. Komşular geldi. Bir ambulans beni hastaneye götürdü. Şimdi de <i>onlar</i> yalnızca bir yanlışlık yapıldığını söylüyorlar. Thomas’ın katli, hastalığım, hastanede geçen aylar, beyazlaşan saçlarım, yanlışmış. Öyleyse <i>onlar</i> bana güleç, canlı Thomas’ımı geri versinler. Beni kollarına alan Thomas’ı, saçlarımı okşayan, sıcak elleriyle yüzümü tutan, gözlerimi, kulaklarımı, dudaklarımı öpen Thomas’ı.”</p>

  <p>Lucas Clara’yı omuzlarından tutup kendisine çeviriyor. “Bana Thomas’tan bahsetmekten ne zaman vazgeçeceksiniz?”</p>

  <p>“Asla, asla Thomas’tan bahsetmekten vazgeçmeyeceğim. Ya siz? Siz bana Yasmine’den ne zaman bahsetmeye başlayacaksınız?”</p>

  <p>Lucas: “Söyleyecek bir şey yok. Hele şimdi, o gitmişken…”</p>

  <p>Clara Lucas’ın yüzüne, boynuna, omuzlarına vurup tırmalıyor. “Burada yok mu? Nereye gitti? Ona ne yaptınız?” diye bağırıyor.</p>

  <p>Lucas Clara’yı yatağa sürüklüyor, yatağın üzerine yatırıyor. “Sakin olun, Yasmine Büyük Şehir’e gitti. Hepsi bu.”</p>

  <p>Clara Lucas’a sımsıkı sarılıyor. <i>“Onlar</i> seni benden ayıracaklar, tıpkı Thomas’tan ayırdıkları gibi. <i>Onlar</i> seni hapsedecekler, seni asacaklar.”</p>

  <p>“Hayır, bunların hepsi bitti, Thomas’ı, hapishaneyi ve ilmiği unutun.”</p>

  <p>Sabaha karşı Lucas kalkıyor. “Dönmem lazım. Çocuk erken uyanıyor.”</p>

  <p>“Yasmine çocuğunu burada mı bıraktı?”</p>

  <p>“Sakat bir çocuk. Büyük Şehir’de onunla ne yapardı?”</p>

  <p>Clara tekrar soruyor: “Onu nasıl bırakabildi?”</p>

  <p>Lucas: “Çocuğu almak istedi. İzin vermedim.”</p>

  <p>“İzin vermediniz mi? Hangi hakla? Onun çocuğu. Ona ait.”</p>

  <p>Clara Lucas’ın giyinmesini seyrediyor.</p>

  <p>“Yasmine gitti, çünkü onu sevmiyordunuz.”</p>

  <p>“Zor durumdayken ona yardım ettim. Ona hiç söz vermedim.”</p>

  <p>“Bana da hiç söz vermediniz.”</p>

  <p>Lucas Mathias’a kahvaltı hazırlamak için eve gidiyor.</p>

  <hr class="transition"/>

  <p class="no-indent">Lucas kitapçıya giriyor, Victor, “Kâğıt mı kalem mi istiyorsunuz Lucas?” diye soruyor.</p>

  <p>“Hayır. Sizinle konuşmak istiyorum. Peter bana evi satmak istediğinizi söyledi.”</p>

  <p>Victor iç geçiriyor. “Günümüzde kimsenin büyük bir ev ile dükkân alacak kadar parası yok.”</p>

  <p>Lucas: “Ben satın almak isterim.”</p>

  <p>“Siz mi Lucas? Neyle çocuğum?”</p>

  <p>“Anneanne’nin evini satarak. Ordu iyi para teklif etti.”</p>

  <p>“Yeterli olmaz sanırım.”</p>

  <p>“Bana ait büyük bir arazi daha var. Başka şeyler de. Anneanne’den miras kalan değerli şeyler.”</p>

  <p>Victor: “Bu akşam evime gelin. Kapıyı aralık bırakırım.”</p>

  <p>Akşam olunca Lucas kitabevinin üst katındaki eve çıkan dar merdiveni tırmanıyor. Altından biraz ışık sızan kapıyı çalıyor.</p>

  <p>Victor, “Girin Lucas!” diye sesleniyor.</p>

  <p>Lucas açık penceresine rağmen puro dumanına boğulmuş odaya giriyor. Tavan kahverengimsi bir kir tabakasıyla kaplı, tül perdeler sararmış. Oda, eski mobilyalar, küçük masalar, divanlar, kanepeler, lambalar, biblolarla tıkış tıkış doldurulmuş. Duvarlarda tablolar, gravürler; yerde üst üste yıpranmış halılar…</p>

  <p>Victor pencerenin yanında, kırmızı pelüş örtülü bir masanın başında oturuyor. Masanın üzerinde sigara ve puro kutuları, izmarit dolu dağişik kül tablaları ve bunların yanında, içinde sarımsı bir sıvı bulunan yarım karaf ve bardaklar.</p>

  <p>“Gelin Lucas. Oturun da bir kadeh için.”</p>

  <p>Lucas oturuyor, Victor ona içki koyuyor, kendi kadehindeki de içip yeniden dolduruyor.</p>

  <p>“Size daha iyi bir içki ikram etmek isterdim, mesela kız kardeşimin getirdiğinden, ama kalmadı. Kız kardeşim temmuz ayında beni görmeye gelmişti; çok sıcaktı, hatırlıyor musunuz? Sıcağı sevmem, yazı da. Yağışlı, serin bir yaz, tamam, ama kavurucu sıcak beni kesinlikle hasta eder.”</p> 

  <p>“Kız kardeşim geldiğinde bizim oralarda içilen kayısı likörü getirmişti bir litre kadar. Şişeyi bütün yıl içeceğimi düşünmüş olmalı veya en azından Noel’e kadar. İşin gerçeği, ilk gece şişeyi yarıladım. Utandığım için önce şişeyi sakladım, sonra bir şişe vasat kalite içki aldım -piyasada artık daha iyisi bulunmuyor-, kız kardeşimin getirdiği şişeyi tamamladım ve şu karşınızdaki rafın en görünen yerine koydum.</p>

  <p>“Böylece hem her akşam kötü bir kayısı likörü içiyor hem de seviyesi neredeyse hiç azalmayan şişeyi gözünün önüne koyarak kız kardeşimi rahatlatmış oluyordum. İçkiye düşkünüm ya, bir ya da iki kez, raftaki şişeden biraz doldurup içtim, ne kadar iyi dedim numaradan. Halbuki tadı çoktan bozulmuştu.</p>

  <p>“Kız kardeşimin gitmesini sabırsızlıkla bekliyordum. Beni rahatsız etmiyordu, tam aksine. Yemeklerimi hazırlıyor, çoraplarımı yamıyor, elbiselerimin söküğünü dikiyor, mutfağı ve kirli olan her şeyi temizliyordu. İşimi görüyordu yani, dükkânı kapattıktan sonra güzelce bir yemek yiyor, sohbet ediyorduk. Erken yatıyor ve beni rahat bırakıyordu. Bütün gece odamda, mutfakta, koridorda istediğim her şeyi rahat rahat yapabiliyordum.</p>

  <p>“Şunu bilmeni isterim Lucas: Kardeşim dünyada en çok sevdiğim insandır. Annemiz ve babamız biz çok küçükken ölmüşler, ben daha çocukken. Kız kardeşim benden biraz daha büyükmüş, beş yaş kadar. Uzak akrabalarımızın yanında, amcaların, halaların yanında yaşamışız ama beni asıl büyütenin ablam olduğu çok aşikâr.</p>

  <p>“Ona olan sevgim zaman içinde hiç azalmadı. Trenden indiğini gördüğüm zaman duyduğum sevinci size anlatamam. Ablamı on iki yıldır görmemiştim. Savaş yılları, yoksulluk, sınır bölgesi sorunlarının olduğu yıllar. Mesela, yolculuk için para biriktirebildiği ama sınırdan geçiş izni alamadığı zamanlarda olduğu gibi. Benim çok az nakit param olduğu için dükkânı canım istediği zaman kapatamıyordum. O da istediği zaman müşterilerini bırakamıyordu. Terzidir, yokluk yıllarında bile kadınların terzilere ihtiyacı vardır. Özellikle de yokluk yıllarında, kendilerine yeni tuvaletler alamadıklarında. Kadınlar yokluk yıllarında ablama çok iş yaptırdılar. Ölen kocalarının paltolarını kısa eteklere çevirttiler, gömleklerinden bluz yaptırdılar, ayrıca çocuk giysileri için her türlü kumaş kullanılırdı.</p>

  <p>“Ablam gerekli parayı denkleştirip izin belgelerini sağladıktan sonra bana geleceğini mektupla bildirdi.”</p>

  <p>Victor yerinden kalkıp pencereden bakıyor. “Saat daha on olmadı değil mi?”</p>

  <p>Lucas: “Hayır olmadı.”</p>

  <p>Victor yerine oturuyor, kendine içki koyup bir puro yakıyor. “Ablamı garda bekliyordum. Bu garda ilk kez birisini bekliyordum. Gerekirse birçok trenin gelişini bekleyecektim. Ablam son trenle geldi. Bütün günü yolda geçmiş, Tabii onu hemen tanıdım, ama anılarımda o ana ilişkin sakladıklarımdan öylesine farklıydı ki! Küçülmüştü. Küçüktü her zaman, ama bu kadar değil. Yüzü yüzlerce çizgiyle kaplanmıştı. Tek kelimeyle çok yaşlanmıştı. Tabii ona bir şey söylemedim, gözlemlerimi kendime sakladım, oysa o ağlamaya başladı. Ah Victor, ne kadar değişmişsin! Neredeyse seni tanıyamadım. Şişmanlamışsın, saçların dökülmüş, çok bakımsız görünüyorsun’ dedi.</p>

  <p>“Valizlerini aldım, Çok ağırdılar, içleri sosis, reçel ve kayısı likörüyle doluydu. Hepsini mutfağa boşalttı. Bana bahçesinin fasulyelerinden bile getirmiş. Hemen likörün tadına baktım. O fasulyeleri pişirirken şişenin dörtte birini bitirmişim. Bulaşıkları yıkadıktan sonra odama geldi. Pencereler ardına kadar açıktı, hava çok sıcaktı. İçki içmeye devam ediyor, durmadan pencereye gidip puro tüttürüyordum. Ablam huysuz müşterilerinden, yalnız ve zorlu geçen hayatından bahsediyordu, ben de içki ve puro içerek onu dinliyordum.</p>

  <p>“Karşıdaki pencere saat onda aydınlandı. Beyaz saçlı adam belirdi. Ağzında bir şeyler çiğniyordu. Hep bu saatte yemek yer. Saat onda pencereye çıkar ve yer. Ablam konuşmayı sürdürüyordu. Ona odasını gösterip, ‘Yorgun olmalısın. Uzun bir yolculuktu. Dinlen’ dedim. Beni yanaklarımdan öpüp bitişikteki küçük odaya geçti, yattı ve sanırım uyudu. Ben puro içerek odayı arşınlamaya devam ettim. Arada bir dışarıya bakıyor, penceresinin kenarına dayanmış beyaz saçlı adamı görüyordum. Tek tük yoldan geçenlere, ‘Saat kaç? Saati söyleyebilir misiniz?’ diye sorduğunu duyuyordum. Sokaktan geçen biri de ona cevap veriyordu: ‘Saat onbiri yirmi geçiyor.’</p>

  <p>“O gece iyi uyuyamadım. Ablamın bitişik odadaki sessiz varlığından rahatsız oluyordum. Ertesi gün pazardı, uykusuzluk çeken beyaz saçlı adamın saati sorduğunu duydum: ‘Saat yediye çeyrek var.’ Daha sonra kalktığımda gördüm ki ablam mutfakta çalışmaya başlamış bile, karşı pencere kapanmış.</p>

  <p>“Şu işe bakın Lucas? On iki yıldır görmediğim ablam ziyaretime geliyor, ben ise, uykusuzluk çeken adamı rahatça seyretmek için sabırsızlıkla onun yatmasını bekliyorum; ablamı her şeyden çok sevsem bile gerçekte beni ilgilendiren tek insan bu adam.</p>

  <p>“Bir şey söylemiyorsunuz Lucas, ama ne düşündüğünüzü biliyorum. Deli olduğumu sanıyorsunuz, haklısınız da. Akşamın onunda penceresini açıp sabahın yedisinde kapatan bu ihtiyarla aklımı bozduğumu düşünebilirsiniz. Gecelerini penceresinin önünde geçiriyor. Sonra ne yapıyor bilmem. Uyuyor mu yoksa gününü başka bir odada veya mutfakta mı geçiriyor? Ona sokakta hiç rastlamadım, gün boyunca hiç görünmüyor, onu tanımıyorum ve hakkında hiç kimseye bir şey sormadım. Bu konuda konuştuğum tek kişi sizsiniz. Bütün gece penceresine dayanıp ne düşünüyor? Kim bilir? On ikiden sonra sokak bomboş. Gelip geçene saati bile soramaz. Yalnızca altı-yediye doğru sorabilir. Saati gerçekten öğrenmesi mi gerekiyor, hiç saatinin olmaması mümkün mü? Eğer öyleyse, nasıl oluyor da her akşam saat tam onda pencereye çıkabiliyor? Onun hakkında bir sürü soru işareti var kafamda.</p>

  <p>“Bir akşam ablam yokken, uykusuzluk çeken adam benimle konuştu. Ben de penceredeydim, birkaç gündür gökyüzünde dolaşan yağmur bulutlarını seyrediyordum. Adam yolun karşı tarafından benimle konuşmaya başladı: ‘Yıldızlar görünmüyor. Fırtına yaklaşıyor.’ Cevap vermedim. Başka tarafa baktım, sokağa, sağa sola. Onunla bağlantı kurmak istemiyordum. Yok sayıyordum.</p>

  <p>“Odamda beni göremeyeceği bir yere oturdum. Şimdi fark ediyorum ki, eğer burada kalırsam, içki ve puro içmekten, uykusuzluk çeken adamı seyretmekten başka bir şey yapmayıp ben de onun gibi uykusuzluktan mustarip olacağım.”</p>

  <p>Victor pencereden bakıyor ve iç geçirerek koltuğuna çöküyor. “Orada. Orada, beni gözetliyor. Benimle konuşma fırsatı kolluyor. Ama ona bu fırsatı vermeyeceğim, dilediği kadar ısrar etsin, son söz onun olmayacak.”</p>

  <p>Lucas: “Sakin olun Victor. Belki eski bir gece bekçisidir de gündüzleri uyuma alışkanlığı vardır.”</p>

  <p>Victor: “Gece bekçisi mi? Belki de. Ne önemi var. Burada kalacak olursam beni mahvedecek. Zaten yarı deliyim. Ablam farkına vardı. Trene binmeden önce bana, ‘Çok yaşlandım artık, bu uzun ve yorucu yolculuğu bir daha yapamam. Bir karar vermeliyiz Victor, yoksa maalesef birbirimizi bir daha göremeyeceğiz’ dedi. ‘Nasıl bir karar?’ diye sordum. Ablam, ‘İşlerin iyi gitmiyor, fark ettim. Bütün gün dükkânda oturuyorsun, gelen giden olmuyor. Geceleri evde bir aşağı bir yukarı volta atıyorsun, sabahları bitkinsin. Çok içiyorsun, sana getirdiğim likörün yarısını bitirdin. Böyle giderse alkolik olacaksın’ dedi.</p>

  <p>“Onun getirdiği içkinin dışında birkaç şişe daha içki içtiğimi ve bunun yanı sıra her yemekte açtığımız şarapları da bitirdiğimi söylemedim. Uykusuzluk çeken adamı da anlatmadım tabii. Ablam devam etti: Çok kötü görünüyorsun. Gözlerinin altı torba torba, rengin soluk. Aşırı derecede şişmanlamışsın. Yeterince hareket etmiyorsun, çok et yiyorsun, dışarı çıkmıyorsun, sağlıksız bir yaşam sürdürüyorsun.’ Bunun üzerine, ‘Benim adıma endişelenme. Kendimi çok iyi hissediyorum’ diye cevap verdim. Bir puro yakıyorum. Trenin gelişi gecikiyordu. Ablam iğrenerek başını çevirdi. ‘Çok puro içiyorsun. Durmadan içiyorsun.’</p>

  <p>“İki yıl önce doktorların bana tütün bağımlılığından kaynaklanan bir damar hastalığı teşhisi koyduklarını kız kardeşime söylemekten itinayla kaçındım. Atar damarlarımdan biri tıkanmış, kan dolaşımım bozulmuş, kalçamın sol tarafında ve baldırımda ağrılar var, sol ayak başparmağımda his yok. Doktorlar bana ilaç yazdılar, ama sigara içmeye ve hareketsiz kalmaya devam edersem düzelmezmişim. Oysa ben sigarayı bırakmayı hiç istemiyorum. Tümüyle isteksizim. Bir alkolikten irade beklenemez. Bu durumda eğer sigarayı bırakacaksam önce içkiyi kesmeliyim.</p>

  <p>“Kimi zaman sigarayı bırakmam gerektiğini düşünüyorum ama hemen bir sigara veya bir puro yakıyorum; bir yandan içerken bir yandan da eğer bırakmazsam sol bacağımda kan dolaşımının tümüyle duracağını düşünüyorum, bu da kangren demektir, kangren olursam da ayağım ya da bacağımın tümü kesilecek demektir.</p>

  <p>“Ablamı üzmemek için bir şey söylemedim ama o üzülüyordu. Trene binerken beni yanaklarımdan öpüp, ‘Dükkânı sat, benim yanıma memlekete gel. Çocukluğumuzun geçtiği evimizde yaşarız. Ormanda yürüyüşler yaparız, ben her şeyle ilgilenirim, sen içkiyi de sigarayı da bırakıp kitabını yazarsın’ dedi.</p>

  <p>“Tren gitti, eve döndüm, içki koydum kendime, hangi kitaptan söz ettiğini düşünmeye başladım.</p>

  <p>“O akşam kendi ilaçlarımın yanı sıra bir de uyku ilacı alıp ablamın getirdiği içkinin geri kalanını, yani yarım litrenin tümünü bitirdim. Uyku ilacına rağmen sabah çok erken uyandım, sol bacağım tümüyle hissizdi. Ter içindeydim, kalbim hızla çarpıyordu, ellerim titriyordu, korku ve sınırsız endişe içindeydim. Saate baktım, durmuştu. Pencereye kadar süründüm, adam karşıdaydı. Bomboş sokağa karşı ona, ‘Saatim durmuş, bana saati söyler misiniz lütfen’ dedim. Bana cevap vermeden önce arkasına döndü, sanki bir duvar saatine baktı, ‘Saat altı buçuk.’ Giyinmek istedim, ama zaten giyiniktim. Elbiselerim ve ayakkabılarımla uyumuşum. Aşağıya inip en yakın bakkala gittim. Kapalıydı. Bir aşağı bir yukarı yürüyerek sokakta bekledim. Dükkan sahibi geldi, dükkanını açtı ve sokakta bekledim. Ne olduğuna bakmadan bir şişe içki almıştım, eve döndüm, birkaç bardak içince, endişelerim yok oldu, karşıdaki adam penceresini kapatmıştı.</p>

  <p>“Dükkânıma inip tezgâhın başına geçtim. Hiç müşteri yoktu. Hâlâ yazdı, okullar tatildi, hiç kimsenin kitaba deftere ihtiyacı yoktu. Orada öyle oturmuş, raflardaki kitaplara bakarken, ablamın sözünü ettiği kitabı hatırladım, gençliğimde yazmayı düşündüğüm kitabı. Yazar olmak istiyordum, kitaplar yazmak gençlik düşümdü, ablamla bu düşümden sık sık söz ederdik. Bana inanıyordu, benim de kendime inancım vardı ama bu inancım giderek azaldı, sonunda kitap yazma düşümü tümüyle unutmuşum.</p>

  <p>“Henüz elli yaşındayım. Sigarayı ve içkiyi, daha doğrusu içkiyi ve sigarayı bırakırsam bir kitap yazabilirim hâlâ. Çok sayıda kitap değil ama bir tek kitap belki. Lucas, şuna inanıyorum ki bütün insanlar dünyaya en azından bir kitap yazabilmek için gelmiştir, başka bir şey için değil. İster sıradan ister çok özel olsun, önemi yok, yazmayan kişi yitik insandır, iz bırakamadan gelip geçer.</p>

  <p>“Burada kalırsam hiçbir zaman yazamam. Tek umudum evi ve dükkânı satıp ablamın yanına gitmek. Sigara ve içki içmeme engel olur, sağlıklı bir hayat süreriz, ablam her şeyle ilgilenir, kitabımı yazabilirim, alkolden ve sigaradan kurtulduktan sonra. Siz de Lucas, siz de kitap yazıyorsunuz. Çocukluğunuzdan beri durmadan kâğıt, kalem, defterler satın alıyorsunuz.”</p>

  <p>Lucas: “Haklısınız Victor. Yazmak en önemli şey. Kaç para istediğinizi söyleyin, evi ve dükkânı alıyorum. Birkaç hafta içinde işi sonuçlandırırız.”</p>

  <p>Victor: “Bana değerli şeylerden söz ettiniz, ne onlar?”</p>

  <p>“Altın ve gümüşler. Mücevherler de var.”</p>

  <p>Victor gülümsüyor. “Evi görmek ister misiniz?”</p>

  <p>“Gerek yok. Gerekli değişiklikleri yaparım. Bize iki oda yeter.”</p>

  <p>“Yanlış hatırlamıyorsam üç kişiydiniz.”</p>

  <p>“Artık iki kişiyiz, çocuğun annesi gitti.”</p>

  <hr class="transition"/>

  <p class="no-indent">Lucas çocuğa: “Taşınacağız. Şehirde oturacağız, Merkez Meydanı’nda. Kitapçı dükkânını satın aldım.”</p>

  <p>Çocuk: “Çok iyi. Okula daha yakın olurum. Ama Yasmine geri döndüğünde bizi nasıl bulacak?”</p>

  <p>“Böylesine küçük bir şehirde bizi kolayca bulabilir.”</p>

  <p>“Bahçemiz ve hayvanlarımız ne olacak?”</p>

  <p>“Küçük bir bahçemiz olacak. Kediyi, köpeği alırız; yumurtaları için birkaç tavuk götürürüz. Diğer hayvanla.rı Joseph’e satarız.”</p>

  <p>“Nerede uyuyacağım ben? Orada Anneanne’nin odası yok.”</p>

  <p>“Benimkine bitişik küçük bir odada uyuyacaksın. Birbirimize çok yakın olacağız.”</p>

  <p>“Hayvanlar ve bahçeden elde ettiğimiz gelir olmadan nasıl yaşayacağız?”</p>

  <p>“Dükkânla. Kalem, kitap, kâğıt satarız. Sen de bana yardım edersin.”</p>

  <p>“Evet, ederim. Ne zaman taşınıyoruz?”</p>

  <p>“Yarın. Joseph arabasıyla gelecek.”</p>

  <p>Lucas ile çocuk Victor’un evine yerleşiyor. Lucas odaları boyuyor, odalar temiz ve aydınlık. Mutfağın yanındaki girintiye bir banyo yapıyor.</p>

  <p>Çocuk, “İskeletler benim odamda durabilir mi?” diye soruyor.</p>

  <p>“Mümkün değil. Birinin odana girdiğini düşün.”</p>

  <p>“Hiç kimse odama giremez. Yasmine dışında, o da gelirse tabii.”</p>

  <p>Lucas, “Olur” diyor, “iskeletler senin olsun. Yine de, bir perdenin ardına gizleriz.”</p>

  <p>Lucas ile çocuk, Victor’un bakımsız bıraktığı bahçeyle uğraşıyorlar. Çocuk bir ağacı gösteriyor. “Şu ağaca bak, Lucas, simsiyah.”</p>

  <p>Lucas: “Ölü bir ağaç. Onu kesmek lazım. Diğer ağaçların da yaprakları dökülüyor ama bu ağaç ölmüş.”</p>

  <p>Geceleri çocuk sık sık uyanıp Lucas’ın odasına koşuyor, Lucas yatağında yoksa kâbuslarını anlatmak için gelmesini bekliyor. Lucas çocuğun yanına uzanıyor, çocuğun cılız bedeninin titremesi geçinceye kadar ona sarılıyor.</p>

  <p>Çocuk kâbuslarını, tekrar tekrar gördüğü, gecelerini basan kâbuslarını anlatıyor.</p>

  <p>Kâbuslarından biri, dere kâbusu. Çocuk, suyun üzerine sırtüstü yatmış, yıldızlara bakarak akan dereyle birlikte ilerliyor. Çocuk mutlu, ama yavaş yavaş bir şey yaklaşıyor, korkutucu bir şey ve ansızın o şey yanında, çocuk bunun ne olduğunu bilmiyor, o şey patlıyor, bağırıyor, haykırıyor, kör ediyor.</p>

  <p>İkinci kâbus Lucas’ın yatağının yanında yatan kaplan… Kaplan uyur gibi, yumuşak ve iyi bir hali var. Çocuk onu okşamayı çok istiyor, ama korkuyor; öte yandan kaplanı okşama isteği daha da artıyor ve sonunda bu isteğe daha fazla karşı koyamıyor. Parmakları kaplanın ipek gibi yumuşak tüylerine değiyor ve kaplan bir pençe darbesiyle çocuğun kolunu koparıyor.</p>

  <p>Üçüncü kâbus, ıssız ada kâbusu. Çocuk adada el arabasıyla oynuyor. El arabasını kumla dolduruyor, kumu başka yere taşıyor, el arabasını boşaltıyor, daha uzağa gidiyor, el arabasını doldurup yeniden boşaltıyor, uzun süre böyle devam ediyor... Sonra ansızın gece oluyor; hava soğuyor, ortalıkta kimse yok, sadece gökyüzünde sonsuz yalnızlıklarında parıldayan yıldızlar var.</p>

  <p>Dördüncü kâbus; Çocuk Anneanne’nin evine girmek istiyor, sokaklarda yürüyor, şehrin sokaklarını bilmiyor, kayboluyor, sokaklar bomboş; ev, olması gereken yerde değil, nesneler yerlerinde değil, Yasmine ağlayarak onu çağırıyor ama çocuk ona ulaşmak için hangi yoldan gitmesi gerektiğini bilmiyor.</p>

  <p>En korkunç kâbus: Ölü ağaç kâbusu, bahçedeki siyah ağaç. Çocuk ağaca bakıyor ve ağaç çıplak dallarını ona doğru uzatıyor. Ağaç, “Artık ölü bir ağacım ama canlı olduğum günlerdeki kadar seni seviyorum. Gel küçüğüm, kollarıma gel” diyor. Ağaç Yasmine’in sesiyle konuşuyor, çocuk yaklaşıyor, siyah ve kuru dallar çocuğa sarılıp onu boğuyor.</p>

  <p>Lucas ölü ağacı kesip bahçede yakıyor. Ateş sönünce çocuk, “Artık yalnızca bir kül yığını” diyor.</p>

  <p>Odasına gidiyor. Lucas bir şişe içki açıyor, içiyor. Midesi bulanıyor. Tekrar bahçeye çıkıp kusuyor. Siyah küllerden beyaz bir duman tütüyor hâlâ, yağmur damlaları düşmeye başlıyor ve sağanak, ateşi söndürüyor.</p>

  <p>Daha sonra çocuk ıslak otların arasında, çamurun içinde Lucas’ı buluyor. Onu sarsıyor. “Kalk Lucas, içeriye gir. Yağmur yağıyor. Gece oldu. Hava soğudu. Yürüyebilecek misin?”</p>

  <p>Lucas: “Beni burada bırak. Eve dön. Yarın her şey düzelecek.”</p>

  <p>Çocuk Lucas’ın yanında oturuyor, bekliyor.</p>

  <p>Güneş doğuyor, Lucas gözlerini açıyor.</p>

  <p>“Ne oldu Mathias?”</p>

  <p>“Yalnızca yeni bir kâbus.”</p>
</body>
</html>