<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<!--?xml version="1.0" encoding="UTF-8"?--><html xmlns="http://www.w3.org/1999/xhtml">
<head>
  <meta name="charset" content="UTF-8"/>
  <title></title>
  <link href="../Styles/blitz.css" type="text/css" rel="stylesheet"/>
  <link href="../Styles/blitz_kindle.css" type="text/css" rel="stylesheet"/>
  <link href="../Styles/blitz_hoca.css" type="text/css" rel="stylesheet"/>
</head>

<body class="serif justified">
  <h2><a id="bookmark0"></a><i>Babamız Geri Geliyor</i></h2>

  <p class="no-indent">Babamızı ancak yıllar sonra tekrar göreceğiz.</p>

  <p>Bu arada Anneanne’ye yeni bir kriz gelince, kendi istediği gibi ölmesine yardım ettik. Dedemizle aynı mezara gömülü şimdi. Mezarı açmadan önce, hâzineyi çıkarıp penceremizin önündeki sıranın altına, tüfeğin, mermilerin, el bombalarının yanına sakladık.</p>

  <p>Babamız bir gece çıkageliyor, “Anneanneniz nerede?” diye soruyor.</p>

  <p>“Öldü.”</p>

  <p>“Yalnız mı yaşıyorsunuz? Başınızın çaresine bakabiliyor musunuz?”</p>

  <p>“Hem de çok iyi bakıyoruz Baba.”</p>

  <p>“Buraya gizlice geldim. Bana yardım etmelisiniz.”</p>

  <p>“Yıllardır sizden haber alamadık.”</p>

  <p>Tırnaklarını gösteriyor. Hepsi kökünden sökülmüş.</p>

  <p>“Hapisten çıktım. Çok işkence gördüm.”</p>

  <p>“Neden?”</p>

  <p>“Bilmiyorum. Bir hiç yüzünden. Politik bakımdan tehlikeli biriyim. İşimi yapamıyorum. Sürekli gözetim altındayım. Her gün evimi arıyorlar. Artık bu ülkede yaşamam mümkün değil.”</p>

  <p>“Sınırı mı geçmek istiyorsunuz?” diye soruyoruz.</p>

  <p>“Evet, siz burada yaşıyorsunuz, biliyorsunuzdur…”</p>

  <p>“Evet, biliyoruz, tanıyoruz bölgeyi. Sınırı aşmak imkânsız.”</p>

  <p>Babamız bir an susup ellerini inceledikten sonra, “Zayıf bir nokta olmalı. Sınırı aşmanın muhakkak bir yolu olmalı.”</p>

  <p>“Hayatınızı tehlikeye atarsanız, olabilir.”</p>

  <p>“Burada kalmaktansa ölmeyi yeğlerim.”</p>

  <p>“Önce koşulları dinleyin, sonra karar verirsiniz Baba.”</p>

  <p>“Sizi dinliyorum.”</p>

  <p>“İlk güçlük, gözetleme kulesindekilere ve devriyelere görünmeden ilk dikenli tellere kadar ulaşabilmek. Bu mümkün. Devriyelerin geçiş saatlerini ve gözetleme kulelerinin yerlerini biliyoruz. Engel, bir buçuk metre yüksekliğinde ve bir metre genişliğinde. İki tahta lazım. Biri tırmanmak için, biri de engelin üzerinde durabilmek için. Dengenizi kaybedip düşerseniz tellere takılırsınız, bir daha kurtulamazsınız.”</p>

  <p>Babamız: “Dengemi kaybetmem.”</p>

  <p>Devam ediyoruz: “Yedi metre sonra ikinci bir engel daha var, onu da geçmek için tahtaları tekrar kullanmak lazım.”</p>

  <p>“Çocuk oyuncağı.”</p>

  <p>“Evet, ama iki engel arasındaki alan mayınlı.”</p>

  <p>Babamızın rengi kaçıyor. “Öyleyse imkânsız.”</p>

  <p>“Hayır. Şans meselesi. Mayınlar zikzak şeklinde, ‘w’ şeklinde yerleştirilmiş. Dümdüz yürünürse yalnızca bir tek mayına basma riski var. Büyük adımlarla ilerlemek koşuluyla, yedide bir ihtimalle o mayına basmamak mümkün.”</p>

  <p>Babamız bir an düşünüyor.</p>

  <p>“Bu riski göze alırım.”</p>

  <p>“O halde size yardım edeceğiz. İlk engele kadar sizinle geleceğiz.”</p>

  <p>“Anlaştık. Teşekkür ederim. Bu arada, yiyecek bir şey var mı?”</p>

  <p>Ona ekmek ile keçi peyniri ikram ediyoruz. Yanında da Anneanne’nin eski bağının üzümlerinden yapılma şarap. Bardağına, Anneanne’nin bitkilerden ustalıkla hazırladığı uyku ilacından birkaç damla damlatıyoruz.</p>

  <p>Babamızı yatak odamıza götürdükten sonra, “İyi geceler Baba. İyi uykular. Sizi yarın uyandırırız” diyoruz.</p>

  <p>Mutfağa gidip köşe sedire yatıyoruz.</p>
</body>
</html>