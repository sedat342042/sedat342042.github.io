<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<!--?xml version="1.0" encoding="UTF-8"?--><html xmlns="http://www.w3.org/1999/xhtml">
<head>
  <meta name="charset" content="UTF-8"/>
  <title></title>
  <link href="../Styles/blitz.css" type="text/css" rel="stylesheet"/>
  <link href="../Styles/blitz_kindle.css" type="text/css" rel="stylesheet"/>
  <link href="../Styles/blitz_hoca.css" type="text/css" rel="stylesheet"/>
</head>

<body class="serif justified">
  <h2>6</h2>

  <p class="no-indent">Saat gecenin onu, Peter Lucas’ın kapısını çalıyor. Lucas giriş kapısının anahtarını pencereden atıyor. Peter yukarıya çıkıp odaya giriyor.</p>

  <p>“Sizi rahatsız etmiyorum ya?”</p>

  <p>“Hayır. Tam tersine. Sizi aradım ama kaybolmuştunuz. Mathias bile endişelendi sizin için.”</p>

  <p>“Ne iyi. Uyuyor mu?”</p>

  <p>“Odasında, ama uyuyor mu, başka bir şey mi yapıyor bilmek mümkün değil. Geceleri herhangi bir saatte uyanıp okumaya başlıyor, yazıyor, düşünüyor, çalışıyor.”</p>

  <p>“Bizi duyabilir mi?”</p>

  <p>“Evet, isterse duyar.”</p>

  <p>“Öyleyse benim evime gidelim.”</p>

  <p>“Olur”</p>

  <p>Peter evinde, bütün pencereleri açıp bir koltuğa çöküyor. “Bu sıcak dayanılır gibi değil. İçecek bir şey alıp, oturun. Gardan geliyorum, bütün gün yoldaydım. Dört kez tren değiştirmek zorunda kaldım, her aktarmada uzun uzun bekledim.”</p>

  <p>Lucas içki koyuyor. “Nereden geliyorsunuz?”</p>

  <p>“Doğduğum şehirden. Sorgu yargıcı tarafından acilen çağrılmıştım. Victor’la ilgili. Bir <i>Delirum tremens</i> krizi sırasında kız kardeşini boğmuş.”</p>

  <p>Lucas, “Zavallı Victor! Onu gördünüz mü?” diye soruyor.</p>

  <p>“Evet, gördüm. Akıl hastanesinde.”</p>

  <p>“Nasıl?”</p>

  <p>“Çok iyi, sakin. İlaçlar yüzünden biraz sersemlemiş. Beni gördüğüne sevindi, sizi ve dükkânı sordu, çocuğu da. Selamları var.”</p>

  <p>“Kız kardeşi konusunda ne diyor?”</p>

  <p>“Bana sakin sakin, ‘Olan oldu, yapılabilecek bir şey yok’ dedi.”</p>

  <p>Lucas, “Ne olacak ona?” diye soruyor.</p>

  <p>“Bilmiyorum. Dava henüz başlamadı. Sanırım, ölünceye kadar akıl hastanesinde kalacak. Victor’un yeri hapishane olamaz. Benden bir isteği olup olmadığını sordum, düzenli olarak kâğıt kalem göndermemi istedi benden. ‘Kâğıt ve kalem, tek ihtiyacım bu. Nihayet kitabımı burada yazabilirim’ dedi bana.”</p>

  <p>“Evet, Victor kitap yazmak istiyordu. Ondan dükkânını aldığım zaman söylemişti. Zaten bu yüzden de her şeyi sattı ya.”</p>

  <p>“Evet, kitabını da yazmaya başlamış.”</p>

  <p>Peter çantasından daktiloyla yazılmış bir tomar kâğıt çıkarıyor, “Trende okudum. Alın evinize götürün, okuyunca bana geri verirsiniz. Kız kardeşinin cesedinin yanında daktiloda yazmış. Onu boğmuş, sonra masasının başına oturup yazmaya başlamış. Onları Victor’un odasında bulmuşlar: Ölü kadın yatakta yatıyor, Victor da bir yandan içki ve puro içiyor, bir yandan da daktiloda yazıyormuş. Ertesi gün kız kardeşinin müşterileri polis çağırmış. Cinayet günü Victor evden çıkmış, bankadan para çekip içki, sigara ve puro satın almış. Kapıda prova bekleyen müşterilere kardeşinin sıcaktan rahatsızlandığını, beklememelerini söylemiş. Bir an önce elbiselerine kavuşmak isteyen inatçı müşteriler, ertesi gün gene kapıya dayanmışlar, komşularla konuşmuşlar, bir gariplik sezerek polise haber vermeye gitmişler. Polisler kapıyı kırıp içeri girdiklerinde Victor’u fitil gibi sarhoş ama hâlâ daktilosunun başında yazarken bulmuşlar. Hiç direnmeden gitmeyi kabul etmiş, yanına yazdıklarını almış. Okuyun. Çok sayıda yanlış var, ama gene de okunuyor, üstelik çok ilginç.”</p>

  <p>Lucas, Victor’un yazdıklarını eve götürüyor, gece olunca defterine çekmeye koyuluyor.</p>

  <p>Bugün 15 Ağustos, kavurucu sıcaklar üç haftadır sürüyor. İçeride ve dışarıda sıcak dayanılır gibi değil. Kaçmak mümkün değil. Sıcağı sevmiyorum, yazı sevmiyorum. Yağışlı, serin bir yaz tamam, ama kavurucu sıcaklar beni hep hasta etmiştir.</p>

  <p>Az önce kız kardeşimi boğdum. Yatağımın üzerinde yatıyor, onu bir örtüye sardım. Bu sıcakta kısa süre sonra bedeni kokmaya başlar. Ne önemi var. Daha sonra haber vereceğim. Dış kapıyı kilitledim, çalınınca açmıyorum. Pencereleri ve kepenkleri de kapattım.</p>

  <p>Yaklaşık iki yıl kız kardeşimle birlikte yaşadık. Sınıra yakın, uzaktaki Küçük Şehir’deki evi ve dükkanı sattım. Kitap yazabilmek için kız kardeşimin evine yerleştim. Uzaktaki Küçük Şehir’de içinde bulunduğum büyük yalnızlık yüzünden neredeyse hastalanacak, alkolik olacaktım. Burada, kız kardeşim ev işleriyle, yemekle, çamaşırla ilgilenirken ben sağlıklı, dengeli bir hayat süreceğimi düşünüyordum, bu koşullarda her zaman yazmayı istediğim kitaba başlayabilirdim.</p>

  <p>Ne yazık ki, düşlediğim sakin ve huzurlu hayat çok kısa zamanda cehenneme dönüştü.</p>

  <p>Ablam durmadan beni izliyor, denetliyordu. Gelişimden hemen sonra içkiyi ve sigarayı bana yasakladı, alışverişten ya da gezmeden dönünce beni sevgiyle öpüyordu, ama amacının içki ya da sigara kokusu almak olduğunu biliyordum.</p>

  <p>Birkaç ay boyunca içkiden uzak durdum ama sigarayı bırakmam hemen hemen imkânsızdı. Tıpkı çocuklar gibi gizli gizli sigara içiyordum, bir puro veya bir paket sigara satın alıp ormana gezmeye gidiyordum. Dönüşte kokuyu gidermek için çam iğneleri ya da naneli şeker emiyordum. Geceleri de pencereleri açıp sigara içiyordum, kışın bile.</p>

  <p>Vaktimi kâğıtlarla masanın başında geçiriyordum ama kafam bomboştu.</p>

  <p>Ne yazabilirdim? Hayatımda hiçbir şey olmuyordu, olmamıştı da, çevremde de olmuyordu. Yazılmaya değecek hiçbir şey. Sonra ablam beni hep rahatsız ediyordu, çeşitli gerekçelerle durmadan odama giriyordu. Bana çay getiriyor, eşyaların tozunu alıyor, temiz giysileri dolabıma yerleştiriyordu.</p>

  <p>Omzumun üzerinden eğilip ne kadar ilerlediğime bakıyordu. Bu yüzden sayfalar dolusu yazı yazıyordum, ne yapacağımı da bilmediğim için herhangi bir kitaptan metinler seçip onları kopyalıyordum. Kimi zaman ablam omzumun üzerinden bakarak bir cümle okuyor, onu güzel buluyor, memnuniyetini belirten bir gülümsemeyle beni destekliyordu.</p>

  <p>Hilemi keşfetmesi imkansızdı, çünkü hiç okumazdı, bütün hayatı boyunca belki tek bir kitap bile okumamıştır, vakti de olmamıştır, çocukluğundan beri sabahtan akşama kadar çalışmıştı.</p>

  <p>Akşamları beni salonda oturmaya zorluyordu. “Bugün yeterince çalıştın. Biraz gevezelik edelim.”</p>

  <p>Ya eski tarz, pedallı bir makineyle ya da elde dikiş dikerek konuşuyordu. Komşularından, müşterilerinden, elbiselerden, kumaşlardan, yorgunluğundan, ben kardeşi Victor için, kitabım için yaptığı fedakârlıklardan söz ediyordu.</p>

  <p>Ben de içkisiz, sigarasız, salonda oturup bu aptalca konuşmaları dinlemek zorunda kalıyordum. Sonunda o nihayet odasına çekilince, ben de kendi odama geçiyor, bir puro ya da sigara yakarak önüme bir kâğıt alıyordum. Ona, müşterilerine, saçma sapan giysilerine küfürler döşeniyordum. Bu kâğıtları da diğer kitaplardan kopyaladığım dağınık yazıların arasına saklıyordum.</p>

  <p>Noel’de ablam bana bir daktilo hediye etti. “Elyazmaların çoğaldı, yakında kitabın bitecektir umarım. Sonra daktiloya çekmek gerekecek. Ticaret lisesinde daktilo dersi almıştın, uzun zaman yazmadığın için unutmuş olabilirsin belki ama kısa sürede hatırlayacaksındır.</p>

  <p>Umutsuzluğum doruktaydı, ama ablamın hoşuna gitsin diye, daha önce bir kitaptan kopyaladığım metni, masama oturup acemice bir kez daha daktiloda yazdım. Ablam keyifle başını sallayarak bana bakıyordu. “Çok da kötü değil! Victor, şaşırdım, iyi yazdığını bile söyleyebilirim. Kısa zamanda eskisi kadar hızlı yazmaya başlayacaksın.”</p>

  <p>Yalnızca bir kez daktilo ettiğim sayfaları okudum, hatalar vardı yığınla, yazım hataları, tapaj hataları, daha bir sürü yanlış.</p>

  <p>Birkaç gün sonra “sağlık” yürüyüşümden dönerken şehir dışındaki bir meyhaneye girdim. Biraz ısınmak amacıyla yalnızca bir fincan çay içmeyi düşünüyordum, kan dolaşımı bozukluğundan ellerim ayaklarım tümüyle uyuşmuştu. Sobanın yanındaki bir masaya oturdum, garson ne istediğimi sorunca, “Bir çay” dedim, ama ardından hemen ekledim: “Romlu.”</p>

  <p>Bunu neden yapmıştım bilmiyorum, “romlu” demeye hiç niyetim yoktu, ama demiş bulundum. Romlu çayımı içtim, bir rom daha istedim ama bu kez çaysız, sonra aynısından bir daha.</p>

  <p>Endişeyle çevreme baktım. Şehir o kadar büyük değildi, herkes ablamı tanırdı. Müşterilerinden ya da komşularından meyhaneye gittiğimi öğrenirse! Ama, çevremde yorgun, kayıtsız, dalgın adamlar görüyordum, endişem de bu nedenle kayboldu. Bir rom daha içip meyhaneden çıktım. Aylardır içmediğim için ayaklarım birbirine dolanıyordu, alkol beni birden çarpmıştı.</p>

  <p>Eve nasıl döneceğimi bilmiyordum. Kız kardeşimden korkuyordum. Bir süre sokaklarda dolaştım, sonra bir dükkâna girip nane şekeri satın aldım. Hemen iki tanesini ağzıma attım. Parayı öderken, nedenini bilmiyorum, öyle demek de istemezken, satıcıya kayıtsız bir sesle, “Bana bir şişe de erik likörü verin, ayrıca iki paket sigara ve üç puro” dedim.</p>

  <p>İçkiyi pardösümün iç cebine koydum. Dışarıda kar yağıyordu, kendimi çok mutlu hissettim. Eve dönmekten korkmuyordum artık, ablamdan korkmuyordum artık. Eve girdiğimde atölye olarak kullandığı odadan bana, “Benim acilen bitirmem gereken bir işim var Victor, yemeğin fırında, sıcak. Ben sonra yerim” diye seslendi.</p>

  <p>Mutfakta yemeğimi hızla yedim, odama çekildim, kapıyı kilitledim. Odamın kapısını kilitlemeye ilk kez cesaret ediyordum. Ablam odaya girmek istediğinde bağırdım, bağırmaya cesaret edebildim: “Beni rahatsız etme! Aklıma harika fikirler geldi! Uçup gitmeden onları yazmalıyım.”</p>

  <p>Ablam saygıyla, “Seni rahatsız etmek istemiyordum. Yalnızca iyi geceler dilemek için geldim” diye karşılık verdi.</p>

  <p>“Sana da iyi geceler, Sophie.”</p>

  <p>Hâlâ gitmiyordu.</p>

  <p>“Huysuz bir müşterim var. Elbisesinin yılbaşına kadar hazır olmasını istiyor. Beni affet Victor, yemeğini yalnız yemek zorunda kaldın.”</p>

  <p>“Hiç önemi yok Sophie” diye cevap verdim yumuşaklıkla, “git yat, geç oldu.”</p>

  <p>Bir anlık sessizlikten sonra, “Victor, neden kapını kilitledin? Kapıyı kilitlememeliydin. Ne gereği vardı?” diye sordu.</p>

  <p>Sakinleşmek için bir yudum erik likörü içtim. “Rahatsız edilmek istemiyorum. Çalışıyorum.”</p>

  <p>“Olur, olur Victor.”</p>

  <p>Likörü bitirdim, şişe yarım litrelikti zaten, iki puro ve sayısız sigara içtim. İzmaritleri pencereden atıyordum. Hâlâ kar yağıyordu. Kar, izmaritleri ve pencereden sokağın öbür ucuna fırlattığım şişeyi örtüyordu.</p>

  <p>Ertesi sabah ablam kapımı çaldı. Cevap vermedim. Yeniden çaldı. “Beni rahat bırak, uyumak istiyorum!” diye bağırdım.</p>

  <p>Gittiğini duydum.</p>

  <p>Öğleden sonra ikide uyandım. Yemek ve ablam beni mutfakta bekliyordu. İşte aramızda geçen konuşma:</p>

  <p>“Yemeği üç kez ısıttım.”</p>

  <p>“Karnım aç değil. Bana kahve yap.”</p>

  <p>“Saat iki. Nasıl bu kadar uyuyabiliyorsun?”</p>

  <p>“Saat beşe kadar yazdım. Ben sanatçıyım. Esinlendiğimde canım istediği kadar çalışırım. Yazı yazmak dikiş dikmeye benzemez. Bunu iyice kafana sok, Sophie.”</p>

  <p>Ablam hayranlıkla bana bakıyordu. “Haklısın Victor, bağışla beni. Kitabın yakında bitecek mi?”</p>

  <p>“Evet. Yakında.”</p>

  <p>“Ne büyük mutluluk. Çok güzel bir kitap olacak. Okuduğum birkaç bölümden belli zaten.”</p>

  <p>“Zavallı aptal!” diye düşündüm.</p>

  <p>Giderek daha çok içiyordum, temkinsiz davranmaya başlamıştım. Pardösümün cebinde sigara paketleri unutuyordum. Ablam temizlik ve fırçalamak bahanesiyle ceplerimi karıştırıyordu. Bir gün bulduğu yarım paket sigarayı sallayarak odaya girdi. “Sigara içiyorsun!”</p>

  <p>Meydan okuyarak, “Evet, içiyorum. Sigara içmeden yazamıyorum” diye cevap verdim.</p>

  <p>“Bana sigara içmeyeceğine söz vermiştin.”</p>

  <p>“Kendime de vermiştim. Ama içmezsem yazamayacağımı fark ettim. Bu benim için bir vicdan meselesi Sophie. Sigarayı bırakırsam yazmayı da bırakırım. Sigara içmeye devam edip yazmanın, yazmamaktan daha iyi olacağına karar verdim. Kitabımın neredeyse sonuna geliyorum, beni serbest bırakmalısın, Sophie, kitabımı bitirmeliyim, sigara içmişim içmemişim ne önemi var?”</p>

  <p>Ablam çok etkilenmişti, odadan çıktı, geri geldi ve masamın üzerine bir küllük koydu. “İç öyleyse, kitabın içinse, önemi yok…”</p>

  <p>İçki içmek için şu taktiği geliştirdim: Aynı dükkâna iki kez gitmemeye özen göstererek şehrin çeşitli mahallelerinden içki alıyordum. Şişeyi eve pardösümün cebinde sokup koridordaki şemsiyeliğin içine gizliyordum, ablam dışarı çıkınca ya da odasına çekilince gece geç saatlere kadar içki ve sigara içiyordum.</p>

  <p>Meyhanelerden uzak duruyordum, gezmelerimden ayık dönüyordum. Bu yıl ilkbahara kadar ablamla aramız iyiydi, Sophie sabırsızlanıncaya kadar: “Victor kitabını bitirecek misin? Böyle devam edemez. Öğleden sonra ikiden önce uyanmıyorsun, kötü görünüyorsun, hastalanacaksın, ben de öyle.”</p>

  <p>“Bitirdim Sophie. Artık düzeltmeleri yapıp daktilo etmem gerekiyor. Çok zor iş.”</p>

  <p>“Kitap yazmanın bu kadar uzun süreceğini hiç düşünmemiştim.”</p>

  <p>“Kitap elbise değildir Sophie, bunu unutma.”</p>

  <hr class="transition"/>

  <p class="no-indent">Yaz geldi. Sıcaktan bunalıyordum. Öğleden sonralarımı ormanda ağaçların altında yatarak geçiriyordum. Bir akşam fırtına beni uykuda yakaladı, feci bir fırtınaydı. 14 Ağustos’tu. Hasta bacağımla olabildiğince hızla ormandan çıktım. Önüme çıkan ilk meyhaneye sığındım. İşçiler, sıradan insanlar içkilerini içiyorlardı. Yağmura seviniyorlardı çünkü aylardır hiç yağmamıştı. Bir limonata ısmarladım, gülüştüler; içlerinden biri bana bir kadeh kırmızı şarap uzattı. Kabul ettim. Sonra bir şişe de ben ısmarlayıp herkese ikram ettim. Yağmur yağdığı sürece bu böyle sürüp gitti, biri bitince yenisini ısmarlıyordum, bu sıcak arkadaş meclisinde, kendimi çok iyi hissediyordum. Üzerimdeki bütün parayı harcadım. Arkadaşlarım birer birer gidiyorlardı, ben ise gitmek istemiyordum, kendimi yalnız hissediyordum, evim yoktu, nereye gideceğimi bilemiyordum. Evime gitmek, kitapçı dükkânıma kavuşmak isterdim, uzaktaki Küçük Şehir benim için idealdi, çocukluğumdan beri nefret ettiğim ablamın yanına gelmek uğruna, o küçük sınır şehrini hiç bırakmamam gerektiğini artık kesinlikle biliyordum.</p>

  <p>Meyhanenin sahibi, “Kapatıyoruz” dedi.</p>

  <p>Sokakta sol bacağım, yani hasta bacağım tutmaz oldu ve düştüm.</p>

  <p>Sonrasını hatırlamıyorum. Ter içinde yatağımda uyandım. Odamdan çıkmaya cesaret edemiyordum. Bölük pörçük anılar canlanıyordu kafamda. Bir banliyö meyhanesindeki kaba ama güleç yüzler… Sonra yağmur, çamur… beni getiren polislerin üniformaları… ablamın allak bullak yüzü… ona ettiğim küfürler… polislerin gülüşmeleri…</p>

  <p>Ev sessizdi. Dışarıda güneş parlıyordu, boğucu bir sıcak vardı.</p>

  <p>Kalktım, yatağın altından eski valizimi çıkarıp giysilerimi içine yerleştirmeye başladım. Tek çözüm buydu. Bir an önce buradan gitmeliydim. Başım dönüyordu. Gözlerim, boğazım ve ağzım yanıyordu. Fenalaşınca oturmak zorunda kaldım. Bu halde asla gara gidemeyeceğimi düşündüm. Kâğıt sepetini karıştırdım, yeni açılmış bir şişe içki buldum. Kafama diktim. Kendimi daha iyi hissettim. Başımı yokladım. Sol kulağımın arkası çok fena şişmişti. Yeniden şişeye uzanıp bir daha başıma diktim, tam o sırada ablam odaya girdi. Şişeyi bıraktım, beklemeye başladım. Ablam da bekliyordu. Sessizlik uzun sürdü. Garip bir sakinlikle suskunluğu bozdu: “Bana ne söyleyeceksin?”</p>

  <p>“Hiçbir şey” dedim,</p>

  <p>“Çok kolay! Çok kolay! Beyefendinin söyleyecek bir şeyi yokmuş! Beyefendinin, çamur içinde yatarken karakolluk oluyor ve Beyefendinin söyleyecek bir şeyi yok!” diye bağırdı.</p>

  <p>“Beni rahat bırak. Gidiyorum” dedim.</p>

  <p>“Evet, görüyorum valizini hazırlıyorsun. Ama nereye gideceksin zavallı aptal, paran da yok!”</p>

  <p>“Dükkân parasının bir kısmı hâlâ bankada”</p>

  <p>“Ya, demek öyle! Parandan ne kaldı acaba? Dükkânı üç kuruşa elden çıkardın, onu da içkiye, sigaraya yatırdın “</p>

  <p>Sophie’ye, aldığım altınlardan, gümüşlerden, mücevherlerden hiç söz etmemiştim tabii, onlar da bankada duruyordu.</p>

  <p>“Gitmeme yetecek kadar param var” demekle yetindim.</p>

  <p>“Ya ben? Bana para vermedin. Sana baktım, besledim. Bunun bedelini kim ödeyecek?”</p>

  <p>Valizimi kapatıp, “Sana paranı veririm. Şimdi gidiyorum” dedim.</p>

  <p>Birden yumuşadı. “Çocuk olma Victor. Seni son kez bağışlıyorum. Dün akşam olanlar yalnızca bir kaza. Kitabını bitirdiğin zaman her şey değişecek.”</p>

  <p>“Hangi kitap?” diye sordum.</p>

  <p>“El yazmalarımı” gösterdi: “Bu kitap. Senin kitabın.”</p>

  <p>“Bir tek satırını ben yazmadım.”</p>

  <p>“Burada iki yüz daktilo sayfası var.”</p>

  <p>“Evet, çeşitli kitaplardan kopya edilmiş iki yüz sayfa.”</p>

  <p>“Kopya mı edilmiş? Anlayamıyorum.”</p>

  <p>“Hiçbir şey anlayamazsın. Bu iki yüz sayfayı kitaplardan kopya ettim. Benim olan bir tek satır bile yok içlerinde.”</p>

  <p>Bana bakıyordu. Şişeyi kaldırıp içtim. Uzun uzun. Başını iki yana salladı. “Sana inanmıyorum. Sarhoşsun. Ne dediğini bilmiyorsun. Böyle bir şeyi neden yapasın?”</p>

  <p>Güldüm. “Seni yazdığıma inandırmak için. Burada yazamıyorum. Beni rahatsız ediyorsun, durmadan takip ediyorsun, seni görmek, evdeki varlığını bilmek bile yazmamı engelliyor. Her şeyi yıkıyor, yok ediyorsun, bütün yaratıcılığımı, hayatı, özgürlüğü, esini yok ediyorsun. Çocukluğumdan beri tek yaptığın beni yönetmek, denetlemek, canımı sıkmak, çocukluğumdan beri!”</p>

  <p>Bir an susup sonra yerdeki yıpranmış halıya bakarak konuşmaya başladı: “Her şeyimi senin için, kitabın için feda ettim. Kendi işimi, müşterilerimi, yaşlılık yıllarımı. Seni rahatsız etmemek için ayaklarımın ucuna basarak yürüdüm. Ve sen, buraya geldiğin günden beri hiçbir şey yazmadın. Tek yaptığın yemek yemek, sigara ve içki içmek! Sen tembelin, işe yaramazın, ayyaşın, asalağın tekisin! Kitabının çıkacağını bütün müşterilerime söyledim. Sense bir şey yazmamışsın! Bütün şehre rezil rüsva olacağım! Evime utanç getirdin! Seni o pis, küçük şehrinde ve kir içindeki dükkânında bırakmalıydım. Orada yirmi yıldan fazla yalnız başına yaşadın, seni rahatsız eden kimse yoktu, ben de yoktum, neden kitabını yazmadın? Neden mi? Vasat bir kitabın bile tek bir satırını yazacak yetenek yok sende de ondan, hem de en iyi koşullara sahip olsan bile.”</p>

  <p>O konuşurken içmeye devam ediyordum ve uzaktan, sanki yan odadan gelir gibi kendi sesimi duydum. Ona haklı olduğunu söylüyordum, o yaşadığı sürece yazamayacağımı, yazmayacağımı söylüyordum. Ona çocuksu cinsel deneyimlerimizi hatırlattım, benden yaşça büyük olduğu için fikir ondan çıkmıştı; bu deneyimler beni düşündüğünün çok ötesinde sarsmıştı.</p>

  <p>Ablam onların çocukça oyunlar olduğunu söyledi, hatırlamak yersizdi, bakireydi hâlâ ve “o konu” kendisini çok uzun zamandır hiç ilgilendirmiyordu.</p>

  <p>“O konu”nun onu ilgilendirmediğini bildiğimi söyledim, müşterilerinin kalçalarını, göğüslerini okşamakla yetiniyordu, provalar sırasında onu gözlemlemiştim, güzel ve genç müşterilerini okşamaktan büyük zevk alıyordu, kendi hiç güzel olmamıştı, hep ahlaksız, çirkin bir kadın olmuştu.</p>

  <p>Çirkinliği ve ikiyüzlü püritanizmi yüzünden hayatı boyunca bir tek erkeğin bile ilgisini çekemediğini; bunun üzerine müşterilerine yöneldiğini, ölçü almak, kumaşı düzeltmek bahanesiyle elbise siparişi veren bu genç ve güzel kadınları ellemeye başladığını söyledim.</p>

  <p>Ablam, “Haddini aştın Victor, yeter artık!” dedi.</p>

  <p>Şişeyi, benim içki şişemi boğazından tuttuğu gibi daktiloya vurdu, likör dökülüp masaya yayıldı, Ablam, elinde kırık şişe, bana doğru yaklaşıyordu.</p>

  <p>Yerimden kalktım, kolunu tuttum, bileğini büktüm, şişeyi bıraktı. Yatağın üzerine düştük, onun üzerine yattım, cılız boynunu sıktım, debelenmesi kesildiğinde boşaldım.</p>

  <hr class="transition"/>

  <p class="no-indent">Lucas ertesi gün Victor’un yazdıklarını Peter’e geri veriyor. Birkaç ay sonra Peter davayı izlemek için doğduğu şehre yeniden gidiyor. Dönüşünde kitabevine uğruyor, Mathias’ın başını okşayıp Lucas’a, “Bu akşam bana uğrayın” diyor.</p>

  <p>“Önemli bir konu galiba, Peter.”</p>

  <p>Peter başını iki yana sallıyor. “Bana şimdi soru sormayın. Sonra görüşürüz.”</p>

  <p>Peter çıkınca çocuk, Lucas’a dönüyor. “Peter’in başına kötü bir şey mi geldi?”</p>

  <p>“Hayır ama dostlarından birinin başına kötü bir şey gelmiş sanırım.”</p>

  <p>“Aynı şey, belki daha da kötü.”</p>

  <p>Lucas Mathias’a sarılıyor, “Haklısın. Kimi zaman böylesi daha kötüdür.”</p>

  <p>Lucas, Peter’in evine gidince, “Ne oldu?” diye soruyor.</p>

  <p>Peter yeni koyduğu içkiyi bir dikişte bitiriyor. “Ne mi oldu? Ölüme mahkûm edildi. Dün sabah asıldı, içelim!”</p>

  <p>“Sarhoşsunuz Peter!”</p>

  <p>Peter şişeyi havaya kaldırıp seviyesine bakıyor, gülüyor. “Evet, şişenin yarısını içtim bile. Victor’dan nöbeti devraldım.”</p>

  <p>Lucas ayağa kalkıyor. “Başka bir gün gelirim. Siz bu haldeyken konuşmak yersiz.”</p>

  <p>“Tam tersine. Victor’dan ancak bu haldeyken söz edebilirim. Oturun. Bu sizin. Victor gönderdi.”</p>

  <p>Lucas’ın önüne küçük bir torba sürüyor.</p>

  <p>Lucas, “Nedir bu?” diye soruyor.</p>

  <p>“Altınlar ve mücevherler. Para da var. Victor’un harcamaya zamanı olmamış. Bana, ‘Bunların hepsini Lucas’a verin. Ev ve dükkân için çok para verdi. Size gelince Peter; annemle babamdan ve ablamdan kalan bu evi size bırakıyorum. Mirasçımız yok, ne benim ne ablamın. Satın bu evi, uğursuz bir ev, çocukluğumuzdan beri laneti üzerimizde sanki. Satın ve uzaktaki Küçük Şehir’e gidin, hiç ayrılmamam gereken o ideal yere’ dedi.”</p>

  <p>Bir anlık sessizlikten sonra Lucas, “Victor için daha hafif bir ceza öngörmüştünüz. Hatta hapisten bile kurtulup son günlerini akıl hastanesinde geçirebileceğini umuyordunuz” diyor.</p>

  <p>“Yanılmışım işte. Psikiyatristlerin Victor’un hareketlerinden sorumlu tutulabileceği yönünde bir karara varacaklarını, Victor’un da mahkemede aptal gibi davranacağını düşünmemiştim. Hiç pişmanlık, üzüntü, vicdan azabı belirtisi göstermedi. Durmadan tekrarladı durdu, ‘Yapmalıydım, onu öldürmem gerekiyordu, kitabımı yazabilmek için tek çözüm buydu’ Jüri üyeleri, ‘Bir şahsın kitap yazmaya engel olması kimseye o şahsı öldürme hakkı vermez’ şeklinde görüş bildirdi. Ayrıca, ‘Birkaç kadeh atıp şerefli insanları öldür, sonra işin içinden sıyrıl, olacak değil iş, dediler. Victor’un toplum için zararlı, dengesiz, bencil bir insan olduğuna karar verdiler. Benim dışımda bütün şahitler onun aleyhinde, kardeşinin lehinde şahitlik ettiler, örnek bir hayat sürmüş, şerefli, herkesin, özellikle de müşterilerinin takdirini kazanmış ablası lehinde.”</p>

  <p>Lucas, “Onu daha sonra görebildiniz mi?” diye soruyor.</p>

  <p>“Hüküm giydikten sonra. Hücresine girip dilediğim kadar yanında kalabiliyordum. Son güne kadar yanında oldum.”</p>

  <p>“Korkuyor muydu?”</p>

  <p>“Korku mu? Bence hissettiği başka bir şeydi. Önceleri inanmadı, inanamıyordu. Affedilmeyi mi yoksa bir mucizeyi mi bekliyordu, bilemem. Vasiyetini yazıp imzaladığı gün, artık kuşkusu kalmamıştı. Son gece bana, ‘Öleceğimi biliyorum Peter, fakat anlamıyorum. Bir tek ceset yerine iki ceset olacak, ablamınki ve benimki. Ama kimin ikinci bir cesede ihtiyacı var? Tanrı’nın kesinlikle yoktur. Bizim bedenlerimizi ne yapsın? Toplumun mu? Hayatta kalmama izin verseler bir veya birkaç kitap geçer ellerine; şimdi tek kazanacakları, hiç kimsenin işine yaramayacak bir ceset’ dedi.”</p>

  <p>Lucas, “İnfaza katıldınız mı?” diye soruyor.</p>

  <p>“Hayır. Katılmamı istemişti, ama hayır dedim. Bunu korkaklık olarak değerlendiriyorsunuz, değil mi?”</p>

  <p>“Bu ilk değil, ama sizi anlıyorum.”</p>

  <p>“Siz katılabilir miydiniz?” </p>

  <p>“Benden istemiş olsaydı, elbette.”</p>
</body>
</html>