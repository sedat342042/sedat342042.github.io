<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<!--?xml version="1.0" encoding="UTF-8"?--><html xmlns="http://www.w3.org/1999/xhtml">
<head>
  <meta name="charset" content="UTF-8"/>
  <title></title>
  <link href="../Styles/blitz.css" type="text/css" rel="stylesheet"/>
  <link href="../Styles/blitz_kindle.css" type="text/css" rel="stylesheet"/>
  <link href="../Styles/blitz_hoca.css" type="text/css" rel="stylesheet"/>
</head>

<body class="serif justified">
  <p><img alt="whitespace" src="../Images/whitespace.png"/><br/></p>

  <p class="no-indent">Çocukluğumun geçtiği küçük şehirde hapishanedeyim.</p>

  <p>Gerçek bir hapishane değil burası, bölge polisinin binasındaki bir hücre, şehrin diğer binaları gibi bir bina, tek katlı bir ev.</p>

  <p>Hücrem eski bir çamaşırhane olmalı, kapısı ve penceresi avluya açılıyor. Pencereye sonradan içeriden takılan demir parmaklıklar cama ulaşılıp kırılmasını engellemek için yapılmış olmalı. Tuvalet perdeyle gizlenmiş. Duvarlardan birinin önünde bir masa ile yere vidalanmış dört iskemle duruyor, karşıdaki duvarda katlanabilir dört yatak var. Yataklardan üçü kapalı.</p>

  <p>Hücremde yalnızım. Bu şehirde suçlu pek az sayıda, biri suçlu bulununca, hemen yirmi kilometre uzaklıktaki komşu şehire, yani bölge merkezine gönderiliyor.</p>

  <p>Ben cani değilim. Burada bulunmamın nedeni kaçak durumuna düşmüş olmam, vizemin süresinin bitmiş olması. Ayrıca borçlandım.</p>

  <p>Sabahları gardiyanım bana kahvaltı getiriyor. Süt, kahve ve ekmek. Biraz kahve içip duş yapmaya gidiyorum. Gardiyanım kahvaltımı bitiriyor ve hücremi temizliyor. Kapı açık tutuluyor, dilediğim zaman avluya çıkabiliyorum. Yüksek duvarları sarmaşık ve yabani asmayla örtülü bir avlu burası. Bu duvarlardan birinin, hücremden çıkınca solda kalan duvarın arkasında, bir okul bahçesi var. Teneffüslerde öğrencilerin oyun seslerini, bağrışmalarını duyuyorum. Benim çocukluğumda da okul buradaydı, hatırlıyorum, hiç okula gitmemiş olsam bile. Ama o yıllarda hapishane başka yerdeydi, bunu da hatırlıyorum çünkü bir kez gitmiştim.</p>

  <p>Sabahları bir saat, akşamları bir saat avluda yürüyorum. Bu çocukluğumdan kalma bir alışkanlık, beş yaşımdayken yürümeyi yeniden öğrenmek zorunda kalmıştım.</p>

  <p>Bu, gardiyanımı sinir ediyor. Çünkü yürürken konuşmuyor, sorularını duymuyorum.</p>

  <p>Gözlerimi yere dikip ellerimi sırtımda kavuşturarak duvar diplerinde dönüp duruyorum. Yer kaldırım taşı, ama taşların aralarından otlar fışkırmış.</p>

  <p>Avlu hemen hemen tam bir kare. Boyu on beş adım, eni on üç adım. Birer metrelik adımlar attığımı varsayarsak avlunun yüzölçümü yüz doksan beş metrekare olmalı. Ama adımlarım mutlaka daha kısadır.</p>

  <p>Avlunun ortasında bir masa ile iki bahçe sandalyesi, dipteki duvarın önünde de bir tahta bank var.</p>

  <p>Bu banka oturduğum zaman ancak çocukluğumun gökyüzünün büyük bir bölümünü görebiliyorum.</p>

  <p>Daha ilk günden kitapçının sahibi kadın ziyaretime geldi, kişisel eşyalarım ile sebze çorbası getirdi. Her gün öğlene doğru çorbasıyla gelmeye devam ediyor. Ona burada iyi beslendiğimi, gardiyanın karşımızdaki lokantadan bana günde iki kez yemek getirdiğini söylememe rağmen gene çorbasını getiriyor. Nezaketen birazını içiyorum, tencereyi gardiyanıma veriyorum, kalanını o bitiriyor.</p>

  <p>Kitapçının sahibi kadından evini darmadağınık bir halde bıraktığım için özür diliyorum.</p>

  <p>“Ne önemi var? Kızımla ben her yanı temizledik bile. Ne kadar çok kâğıt vardı. Buruşturulup kâğıt sepetine atılmış olanları yaktım. Diğerlerini masanın üzerinde bıraktım, ama polisler gelip hepsini aldılar.”</p>

  <p>Bir an susup sonra, “Size hâlâ iki aylık borcum var” diyorum.</p>

  <p>Kadın gülüyor. “Sizden o küçük daire için zaten çok para istemiştim. Ama eğer ısrar ediyorsanız, geri döndüğünüz zaman bana ödersiniz. Belki gelecek yıl.”</p>

  <p>“Geri döneceğimi sanmıyorum. Bağlı bulunduğum elçilik size ödemeyi yapar.”</p>

  <p>Bir şeye ihtiyacım olup olmadığını sorunca, “Evet, kâğıt ve kalem. Ama hiç param kalmadı” diye cevap veriyorum.</p>

  <p>“Bunu düşünmeliydim.”</p>

  <p>Ertesi gün çorbası, bir paket kareli kâğıt ve kalemlerle geliyor.</p>

  <p>“Elçilik bunları da ödeyecektir.”</p>

  <p>“Sürekli borcunuzdan bahsediyorsunuz. Başka şeyler anlatmanızı isterdim. Örneğin neler yazıyorsunuz?”</p>

  <p>“Yazdıklarımın önemi yok.”</p>

  <p>Israr ediyor. “Ben yazdıklarınızın gerçek şeyler mi yoksa hayali şeyler mi olduğunu merak ediyorum.”</p>

  <p>Ona gerçek hikâyeler yazmak istediğimi söylüyorum, ama bir an geliyor, hikâye gerçekliği yüzünden katlanılmaz oluyor, bunun üzerine hikâyeyi değiştirmek zorunda kalıyorum. Kendi hikâyemi anlatmak istediğimi söylüyorum ona, ama yapamıyorum, cesaretim yok, hikâyem çok canımı acıtıyor. Bunun üzerine her şeyi güzelleştiriyorum, olayları oldukları gibi değil, olmasını istediğim gibi anlatıyorum.</p>

  <p>Kadın: “Evet. En hüzünlü kitaplardan bile daha hüzünlü hayatlar vardır.”</p>

  <p>“Evet, öyle. Bir kitap ne kadar hüzünlü olursa olsun bir hayat kadar hüzünlü olamaz.”</p>

  <p>Bir an sustuktan sonra, “Aksamanız kaza yüzünden mi?” diye soruyor.</p>

  <p>“Hayır, çocukken geçirdiğim bir hastalıktan.”</p>

  <p>“Neredeyse hiç fark edilmiyor.”</p>

  <p>Gülüyorum.</p>

  <hr class="transition"/>

  <p class="no-indent">Yeniden yazı yazacak malzemeye kavuştum, ama içecek bir şeyim yok, sigaram da; arada bir yemeklerden sonra gardiyanın verdiklerinin dışında. Komiserle görüşmek istediğimi söylüyorum, beni hemen kabul ediyor. Odası yukarıda. Çıkıyorum. Karşısındaki iskemleye oturuyorum. Kızıl saçlı, yüzü çillerle kaplı. Önündeki masada satranç tahtası duruyor, oyun başlamış. Oyuna bakıyor, bir piyon oynayıp hamleyi not defterine yazıyor, açık mavi gözlerini kaldırıyor. “Ne istemiştiniz? Soruşturma tamamlanmadı. Birkaç hafta, belki bir ay sürecek.”</p>

  <p>“Acelem yok. Burada kendimi çok iyi hissediyorum. Yalnızca ufak tefek eksiklerim var.”</p>

  <p>“Neler örneğin?”</p>

  <p>“Hapishane masraflarıma günde iki paket sigara ve bir litre şarap eklerseniz, sanırım elçilik buna karşı çıkmayacaktır.”</p>

  <p>“Çıkmaz ama sağlığınız için zararlı olabilir.”</p>

  <p>“İçkiyi aniden bırakan alkoliklere ne olur biliyor musunuz?”</p>

  <p>“Hayır bilmiyorum. Umurumda da değil.”</p>

  <p><i>Delirium tremens</i> geçirebilirim. Her an ölebilirim.”</p>

  <p>“Şaka yapmıyorsunuz değil mi?”</p>

  <p>Satranç tahtasına bakarak, “Siyah at” diyorum.</p>

  <p>O da bakıyor. “Neden? Anlayamadım!”</p>

  <p>Atı ilerletiyorum. Not defterine yazıyor. Uzun uzun düşünüyor. Kaleyi alıyor.</p>

  <p>“Hayır.”</p>

  <p>Kaleyi tekrar yerine bırakıp bana bakıyor. “İyi bir oyuncu musunuz?”</p>

  <p>“Bilmiyorum. Uzun zamandır oynamadım. Her halükârda sizden daha iyi oyuncuyum.”</p>

  <p>Çillerinden daha fazla kızarıyor.</p>

  <p>“Ben başlayalı üç ay oluyor. Kimseden de öğrenmedim. Bana birkaç ders verir misiniz?”</p>

  <p>“Memnuniyetle. Ama kazanırsam kızmak yok.”</p>

  <p>“Kazanmak beni ilgilendirmiyor. Bütün istediğim öğrenmek.”</p>

  <p>Yerimden kalkıyorum.</p>

  <p>“Canınız istediğinde satranç takımınızla gelin. Özellikle sabahları. Zihin sabahları öğleden sonralarına ya da gecelere göre daha açık olur.”</p>

  <p>“Teşekkürler.”</p>

  <p>Satranç tahtasına bakıyor, bekliyorum, öksürüyorum.</p>

  <p>“Ya şarapla sigaralar?”</p>

  <p>“Sorun değil. Emir vereceğim. Sigaralarınıza ve şarabınıza kavuşacaksınız.”</p>

  <p>Komiserin odasından çıkıyorum. Aşağıya inip avluya çıkıyorum. Banka oturuyorum. Bu yıl sonbahar çok yumuşak. Güneş batıyor, göğün rengi değişiyor, turuncu, sarı, mor, kırmızı ve adları konamamış renklere bürünüyor.</p>

  <p>Hemen hemen her gün iki saat boyunca komiserle satranç oynuyorum. Partiler uzun sürüyor, komiser çok düşünüyor, her şeyi not ediyor, hep kaybediyor.</p>

  <p>Öğleden sonraları kitapçı kadın örgüsünü toplayıp dükkânını açmak üzere kalkınca, gardiyanımla da kâğıt oynuyorum. Bu ülkenin kâğıt oyunlarının eşine hiçbir yerde rastlanmaz. Çok basit ve büyük ölçüde şansa dayalı olmalarına rağmen durmadan kaybediyorum. Parasına oynuyoruz, ama benim param olmadığı için gardiyan benim borçlarımı karatahtaya yazıyor. Her oyundan sonra katıla katıla gülerek, “Ne şans be! Ne şans!” diye bağırıyor.</p>

  <p>Çok genç evlenmiş, karısı birkaç ay içinde doğuracak.</p>

  <p>“Erkek olursa ve siz de hâlâ burada olursanız borçlarınızı silerim” diyor sık sık.</p>

  <p>Karısından sık sık söz ediyor, ne kadar güzel olduğundan. Özellikle de şimdi kilo alınca memeleri ve kalçaları iki misline çıkmış. Bana bütün ayrıntılarıyla tanışmalarını, buluşmalarını, iki âşık olarak ormanda yaptıkları gezileri, kendisine nasıl direndiğini, direncini nasıl kırdığını, doğacak bebek nedeniyle gerçekleşen ani evliliklerini anlatıyor.</p>

  <p>Ama en çok ayrıntıyla anlattığı hep bir önceki gün yedikleri akşam yemeği. Karısı nasıl hazırlıyormuş, hangi malzemeleri kullanıyormuş, nasıl karıştırıyormuş, ne kadar sürüyormuş, çünkü “hafif ateşte ne kadar kaynarsa o kadar güzel” olurmuş.</p>

  <p>Komiser konuşmuyor, hiçbir şey anlatmıyor. Bana açtığı tek sır, satranç partilerimizi önce öğleden sonra bürosunda, ardından akşam evinde bir kez daha yalnız başına tekrarlayışı. Ona evli olup olmadığını soruyorum, bana omuz silkerek cevap veriyor: “Evli mi? Ben mi?”</p>

  <p>Kitapçı kadın da anlatmıyor. Anlatacak bir şeyim yok diyor, iki çocuğunu büyütmüş, altı yıldır dulmuş, hepsi bu. Bana öbür ülkedeki yaşantımla ilgili sorular sorduğu zaman ona benim de kendisi gibi anlatacak şeyim olmadığını söylüyorum, hiç evlenmediğimi ve çocuklarımın olmadığını da.</p>

  <p>Günün birinde kadın bana, “Hemen hemen aynı yaşlardayız” diyor.</p>

  <p>“Sanmam. Benden çok genç duruyorsunuz” diye itiraz ediyorum.</p>

  <p>Kızarıyor, “Hadi canım. İltifat peşinde değilim. Söylemek istediğim şu: Eğer çocukluğunuz bu şehirde geçtiyse büyük olasılıkla aynı okula gitmiş olmalıyız.”</p>

  <p>“Evet, ama ben hiç okula gitmedim.”</p>

  <p>“Mümkün değil. Okul zorunluydu.”</p>

  <p>“Benim için değil. O dönemlerde geri zekâlıydım.”</p>

  <p>“İnsan sizinle hiç ciddi ciddi konuşamıyor. Durmadan şaka ediyorsunuz.”</p>
</body>
</html>