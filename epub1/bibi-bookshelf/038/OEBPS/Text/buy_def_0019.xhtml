<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<!--?xml version="1.0" encoding="UTF-8"?--><html xmlns="http://www.w3.org/1999/xhtml">
<head>
  <meta name="charset" content="UTF-8"/>
  <title></title>
  <link href="../Styles/blitz.css" type="text/css" rel="stylesheet"/>
  <link href="../Styles/blitz_kindle.css" type="text/css" rel="stylesheet"/>
  <link href="../Styles/blitz_hoca.css" type="text/css" rel="stylesheet"/>
</head>

<body class="serif justified">
  <h2><a id="bookmark0"></a><i>Büyükbabanın Mezarı</i></h2>

  <p class="no-indent">Bir gün Anneanne, bahçe aletleri ve sulama kovasıyla evden çıkıyor. Bağına değil, başka bir yöne gidiyor. Nereye gittiğini öğrenmek için uzaktan onu izliyoruz.</p>

  <p>Mezarlığa giriyor. Bir mezarın önünde durup aletlerini bırakıyor. Mezarlık ıssız, bir tek biz ve Anneanne.</p>

  <p>Otların, mezar taşlarının ardına gizlenerek yaklaşıyoruz. Anneanne az işitiyor, gözleri de pek iyi görmüyor. Onu kuşkulandırmadan izleyebiliriz.</p>

  <p>Mezarın üzerindeki yabani otları yoluyor, toprağı tırmıklayıp kabartıyor; çiçek dikiyor, kuyudan su çekip mezarı suluyor.</p>

  <p>İşi bittikten sonra aletlerini topluyor, tahta haçın önünde, topuklarının üzerine oturarak diz çöküyor. Ellerini karnının üstünde kavuşturuyor, dua edeceğini sanıyoruz, ama daha çok küfür duyuyoruz.</p>

  <p>“Pislik… alçak… domuz… kokmuş… lanet olası…”</p>

  <p>Anneanne gidince, mezara bakıyoruz, çok bakımlı. Haça bakıyoruz. Üstündeki soyad Anneanne’ninki, Annemizin de kızlık soyadı. İsim ise bir kelime, Bizim isimlerimiz.</p>

  <p>Haçın üzerinde doğum ve ölüm tarihleri yazılı. Büyükbabamızın 23 yıl önce 40 yaşında öldüğünü hesaplıyoruz.</p>

  <p>Akşam Anneanne’ye, “Büyükbabamız nasıldı?” diye soruyoruz.</p>

  <p>“Nasıl? Ne? Büyükbabanız yok sizin.”</p>

  <p>“Ama bir zamanlar vardı herhalde.”</p>

  <p>“Hayır. Siz doğduğunuzda ölmüştü. Yani hiç olmadı büyükbabanız.”</p>

  <p>“Onu neden zehirlediniz?”</p>

  <p>“Nereden çıktı bu hikâye?”</p>

  <p>“İnsanlar sizin Büyükbaba’yı zehirlediğinizi söylüyorlar.”</p>

  <p>“Elâlem ne derse desin… Ne halleri varsa görsünler.”</p>

  <p>“Onu zehirlemediniz mi?”</p>

  <p>“Defolun buradan, itoğlu itler. Hiçbir şey ispatlanmadı! Elin ağzı torba değil ki büzesin.”</p>

  <p>“Büyükbaba’yı sevmediğinizi biliyoruz. Neden mezarına bakıyorsunuz öyleyse?”</p>

  <p>“Bu yüzden işte! İnsanların anlattıkları yüzünden. Anlatmayı bıraksınlar diye! Hem mezarına baktığımı nereden biliyorsunuz? Beni mi gözetlediniz, orospu çocukları, gözetlemişsiniz, belli! Yüzünüzü şeytan görsün.”</p>
</body>
</html>