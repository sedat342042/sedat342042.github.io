<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<!--?xml version="1.0" encoding="UTF-8"?--><html xmlns="http://www.w3.org/1999/xhtml">
<head>
  <meta name="charset" content="UTF-8"/>
  <title></title>
  <link href="../Styles/blitz.css" type="text/css" rel="stylesheet"/>
  <link href="../Styles/blitz_kindle.css" type="text/css" rel="stylesheet"/>
  <link href="../Styles/blitz_hoca.css" type="text/css" rel="stylesheet"/>
</head>

<body class="serif justified">
  <p><img alt="whitespace" src="../Images/whitespace.png"/><br/></p>

  <p class="no-indent">Saat sekiz, telefon çalıyor. Anne yattı bile. Ben televizyonda polisiye film seyrediyorum her zamanki gibi.</p>

  <p>Ağzımdaki bisküviyi kâğıt bir peçeteye tükürüyorum. Sonra yeniden ağzıma alabilirim.</p>

  <p>Telefonu açıyorum. Adımı söylemeden sadece, “Alo, buyrun” diyorum.</p>

  <p>Karşı tarafta, bir erkek sesi, “Ben Lucas T., kardeşim Klaus T. ile konuşmak istiyorum.”</p>

  <p>Susuyorum. Sırtımdan aşağı soğuk terler boşanıyor. Sonunda: “Yanılıyorsunuz. Benim kardeşim yok.”</p>

  <p>“Hayır, Lucas adında bir ikiziniz var.”</p>

  <p>“Kardeşim öleli çok oluyor.”</p>

  <p>“Hayır, ölmedim. Ben yaşıyorum Klaus, seni görmek istiyorum.”</p>

  <p>“Neredesiniz? Nereden geliyorsunuz?”</p>

  <p>“Uzun süre yurtdışında yaşadım. Şimdi buradayım, başkentte. D. büyükelçiliğindeyim.”</p>

  <p>Derin bir iç çekip bir solukta: “Kardeşim olduğunuzu sanmıyorum. Evime kimseyi kabul etmem, rahatsız edilmek istemiyorum.”</p>

  <p>Israr ediyorum: “Yalnızca beş dakika Klaus. Senden beş dakikanı istiyorum. İki gün sonra bu ülkeden ayrılıyorum, bir daha da dönmeyeceğim.”</p>

  <p>“Yarın gelin. Ama akşam sekizden sonra.”</p>

  <p>“Teşekkür ederim. Evimize geleceğim, evine demek istedim, sekiz buçukta orada olurum.”</p>

  <p>Telefonu kapatıyor.</p>

  <p>Alnımı kuruluyorum. Televizyonun başına geçiyorum yeniden. Filmden bir şey anlamıyorum artık. Bisküvinin geri kalanını çöpe atacağım. Canım yemek istemiyor. “Evimiz” dedi. Evet burası eskiden evimizdi, ama çok eskidendi bu. Şimdi burası benim evim, buradaki her şey bana ait.</p>

  <p>Yavaşça Anne’nin odasının kapısını açıyorum. Uyuyor. O kadar ufak tefek ki insan onu çocuk sanır. Yüzüne düşen kır saçlarını kaldırıp alnından öpüyorum, yorganın üzerindeki kırışık ellerini okşuyorum. Uykusunda gülümsüyor, elimi tutup mırıldanıyor: “Burada mısın küçüğüm?”</p>

  <p>Sonra kardeşimin adını ekliyor: “Lucas, benim küçük Lucas’ım.”</p>

  <p>Odadan çıkıp mutfaktan bir şişe içki alıyorum, her gece olduğu gibi yazmak üzere çalışma odasına yerleşiyorum. Bu oda babamındı, hiçbir şeyi değiştirmedim, ne rahatsız ahşap koltukları ne lambayı ne eski daktiloyu ne de kalemliği. Yazmaya çalışıyorum, ama hayatımızı, hepimizin hayatını mahveden o “şey”i düşündükçe ağlamaktan başka bir şey gelmiyor elimden.</p>

  <p>Yarın Lucas gelecek. O olduğunu biliyorum. Telefonun ilk çalışında o olduğunu anlamıştım. Telefonum hemen hemen hiç çalmaz. Telefon bağlatmamın nedeni Anne. Telefonu acil durumlarda, mesela alışverişe çıkmaya halim olmadığında ya da Anne’yi yalnız bırakamayacağım durumlarda kullanıyorum.</p>

  <p>Yarın Lucas gelecek. Anne’nin bunu bilmemesi için ne yapmalıyım? Lucas geldiğinde uyanmaması için ne yapsam? Bir yere mi götürsem onu? Kaçırsam mı? Nereye? Nasıl? Anne’ye ne diyeceğim? Buradan hiç ayrılmadık ki. Anne buradan ayrılmak istemez. Burasının, Lucas geri döndüğünde bizi bulacağı tek yer olduğuna inanıyor.</p>

  <p>Gerçekten de bizi burada tekrar buldu.</p>

  <p>Eğer o ise.</p>

  <p>Evet, o.</p>

  <p>Bunun için kanıta gerek yok. Ölmediğini, geri gelebileceğini biliyordum.</p>

  <p>Ama neden şimdi? Neden böylesine geç kaldı? Elli yıllık aradan sonra neden?</p>

  <p>Kendimi savunmalıyım. Anne’yi savunmalıyım. Lucas’ın alışkanlıklarımızı, huzurumuzu, mutluluğumuzu bozmasını istemiyorum. Hayatımızın allak bullak olmasını istemiyorum. Lucas’ın geçmişi kurcalayıp anıları canlandırmasına, Anneye sorular sormasına ne Anne’nin dayanacak gücü var ne benim.</p>

  <p>Ne pahasına olursa olsun Lucas’ı uzaklaştırmalı, korkunç yarayı deşmesini engellemeliyim.</p>

  <hr class="transition"/>

  <p class="no-indent">Kış. Kömürü idareli kullanmalıyım. Anne yatmadan bir saat önce onun yatak odasını elektrikli radyatörle biraz ısıtıyorum, uyuduğu zaman radyatörü kapatıyorum, kalkmadan bir saat önce yeniden yakıyorum.</p>

  <p>Bana gelince; kuzine ve salondaki kömür sobasının sıcaklığı bana yetiyor. Erkenden kalkıp mutfaktaki kuzineyi yakıyorum, yeterince kor oluşunca birazını salondaki sobaya taşıyorum. Yarım saat sonra birkaç parça kömür atıyorum, burası da ısınıyor.</p>

  <p>Gece geç saatte Anne uyuyunca çalışma odasının kapısını açıyorum, salondaki ısı hemen içeriye doluyor. Küçük bir oda olduğu için çok çabuk ısınıyor. Pijamalarımı ve sabahlığımı giyip burada yazmaya başlıyorum. Sonra işim bitince odama geçip hemen yatabiliyorum.</p>

  <p>Bu akşam evde dört dönüyorum. Bir mutfaktayım, bir dışarıda. Sonra çocuk odasına geçiyorum. Bahçeye bakıyorum. Ceviz ağacının çıplak dalları pencereye değiyor. Dallarda, yerde ince bir kar tabakası var.</p>

  <p>Odadan odaya dolaşıyorum. Çalışma odasının kapısını açtım, kardeşimi burada kabul edeceğim. O gelir gelmez kapıyı kapatırım, soğuk olursa olsun. Anne’nin bizi duymasını, konuşmalarımızdan uyanmasını istemiyorum.</p>

  <p>Ya o zaman ne diyeceğim?</p>

  <p>“Yat Anne, bir gazeteci gelmiş” derim.</p>

  <p>Ötekine, kardeşime de, “Antonia bu, kayınvalidem, karımın annesi. Dul kaldığından beri, birkaç yıldır bizimle oturuyor. Aklı başında değil. Her şeyi karıştırıyor. Beni büyüttüğünü sanıp öz annem olduğunu düşünüyor” derim, olur biter.</p>

  <p>Birbirlerini görmelerine engel olmalıyım, yoksa birbirlerini hemen tanırlar. Anne Lucas’ı tanır. Lucas annemizi tanımasa, Anne onu tanıyıp, “Lucas, oğlum!” deyiverir.</p>

  <p>“Lucas oğlum” lafını duymak istemiyorum. Artık istemiyorum. Bu kadar kolay olmamalı.</p>

  <p class="no-indent">Bugün Anne öğle uykusuna yattığında evdeki bütün saatleri bir saat ileri aldım. Neyse ki bu mevsimde hava çok erken kararıyor. Öğleden sonra saat beşe doğru her yer karanlık.</p>

  <p>Anne’nin yemeğini bir saat erken hazırlıyorum. Patatesli havuç püresi, kavrulmuş kıyma ve tatlı olarak krem karamel.</p>

  <p>Mutfakta sofrayı kurup Anne’ye haber veriyorum. Mutfağa gelince, “Daha acıkmadım” diyor.</p>

  <p>“Hiç acıkmıyorsun Anne. Yemelisin.”</p>

  <p>“Sonra yerim.”</p>

  <p>“Sonra soğur.”</p>

  <p>“Isıtıverirsin. Belki de yemem.”</p>

  <p>“İştahın açılsın diye sana bir bitki çayı yapayım.”</p>

  <p>Bitki çayına her zaman aldığı uyku ilaçlarından bir tane atıyorum. Ayrıca bir tane de bitki çayının yanında veriyorum.</p>

  <p>On dakika sonra Anne televizyonun karşısında uyuyakalıyor. Onu kucağıma alıp odasına götürüyorum, üstünü değiştirip yatırıyorum.</p>

  <p>Salona geri dönüyorum. Televizyonun sesini kısıyorum. Mutfaktaki ve salondaki saatleri yeniden ayarlıyorum.</p>

  <p>Kardeşim gelmeden yemek yemeye vaktim var. Mutfakta biraz havuç püresi ve kavrulmuş kıyma yiyorum. Anne yeni yaptırdığım takma dişlere rağmen iyi çiğneyemiyor. Sindirim sistemi de pek iyi değil.</p>

  <p>Yemeğim bitince kalanları buzdolabına yerleştirip bulaşıkları yıkıyorum; yarın öğlene yetecek kadar yemek arttı.</p>

  <p>Salona yerleşiyorum. Koltuğumun yanında iki kadeh ve bir şişe içki hazır. İçip bekliyorum. Saat tam sekizde Anne’ye bakmaya gidiyorum. Derin derin uyuyor. Polisiye film başladı, seyretmeye çalışıyorum. Saat sekizi yirmi geçe film izlemeyi bırakıp mutfak penceresinin önüne gidiyorum. Burada ışık yanmıyor, dışarıdan görünmem imkânsız.</p>

  <p>Saat tam sekiz otuzda büyük siyah bir araba evin önünde duruyor, kaldırma park ediyor, Bir adam iniyor, kapıya gelip zili çalıyor.</p>

  <p>Salona geliyorum, konuşma cihazından, “Girin. Kapı açık” diyorum.</p>

  <p>Verandanın ışığını yakıyorum, koltuğuma oturuyorum, kardeşim içeriye giriyor. Zayıf, solgun, topallayarak bana doğru ilerliyor, koltuğunun altında bir çanta var. Gözlerime yaşlar dolarak yerimden kalkıyorum, elimi ona uzatıyorum. “Hoş geldiniz.”</p>

  <p>“Seni fazla rahatsız etmeyeceğim. Araba beni bekliyor.”</p>

  <p>“Çalışma odama gelin, daha rahat ederiz.”</p>

  <p>Televizyonu açık bırakıyorum. Eğer Anne uyanırsa her gece olduğu gibi polisiye filmin sesini duyar.</p>

  <p>Kardeşim, “Televizyonu kapatmıyor musun?” diye soruyor.</p>

  <p>“Hayır. Neden? Çalışma odasından duymayız sesini.”</p>

  <p>Şişeyi ve iki kadehi alıp çalışma odasına geçiyoruz, masama oturup kardeşime karşımdaki koltuğu gösteriyorum. “Buyurun oturun.”</p>

  <p>Şişeyi kaldırıp, “Bir kadeh içer misiniz?” diye soruyorum.</p>

  <p>“Olur.”</p>

  <p>İçiyoruz. Kardeşim, “Burası babamızın odasıydı. Hiçbir şey değişmemiş. Lamba, daktilo, eşyalar aynı.”</p>

  <p>Gülümsüyorum. “Başka ne hatırlıyorsunuz?”</p>

  <p>“Her şeyi. Verandayı, salonu. Mutfağın, çocuk odasının, ebebeyn odasının yerlerini biliyorum.”</p>

  <p>“Bu zor olmasa gerek. Bütün bu evler aynı plana göre yapılmıştır.”</p>

  <p>Konuşmasını sürdürüyor: “Çocuk odasının önünde bir ceviz ağacı vardı. Dalları cama değerdi, ağaçta bir de salıncak asılıydı. İki ayrı oturma yeri vardı. Avlunun dibindeki garaja benzeyen yere bisikletlerimizi ve trotinetlerimizi koyardık.”</p>

  <p>“Orada hâlâ oyuncaklar duruyor, ama aynıları değil artık. Bu oyuncaklar torunlarımın.”</p>

  <p>Susuyoruz. Yeniden kadehlerimizi dolduruyorum. Lucas kadehini bıraktıktan sonra, “Söyle bana Klaus, annemizle babamız neredeler?” diye soruyor.</p>

  <p>“Benimkiler öldü. Sizinkilere gelince; bilmiyorum.”</p>

  <p>“Neden bana sen demiyorsun Klaus? Ben senin kardeşin Lucas’ım. Neden bana inanmak istemiyorsun?”</p>

  <p>“Çünkü benim kardeşim öldü. Kimliğinizi görmeyi çok isterdim, sizin için bir sakıncası yoksa tabii.”</p>

  <p>Kardeşim cebinden yabancı bir ülke pasaportu çıkarıp bana uzatıyor.</p>

  <p>“Buna çok itibar etmeyin, birkaç hata içeriyor.”</p>

  <p>Pasaportu inceliyorum. “Demek adınız Claus, C ile. Doğum tarihiniz benimkiyle aynı değil, Lucas ile ben ikiziz oysa. Siz benden üç yaş büyüksünüz.”</p>

  <p>Pasaportunu ona geri veriyorum. Kardeşimin elleri ve sesi titriyor. “Sınırı geçtiğim zaman on beş yaşındaydım. Kendimi daha büyük, yani reşit göstermek için doğum tarihimi değiştirdim. Vesayet altına alınmak istemiyordum.”</p>

  <p>“Ya adınız? Neden adınızı değiştirdiniz?”</p>

  <p>“Senin yüzünden Klaus. Sınır muhafızlarının bürosunda, form doldururken seni düşündüm, senin adını, bütün çocukluğum boyunca bana eşlik eden bu ismi. Lucas yazmak yerine Claus yazdım. Sen şiirlerini Klaus Lucas adıyla yayımlarken aynı şeyi yapmışsın. Neden Lucas adı? Beni anmak için mi?”</p>

  <p>“Evet, gerçekten kardeşimin anısına. Ama benim şiir yayımladığımı nereden biliyorsunuz?”</p>

  <p>“Ben de yazıyorum ama şiir değil.”</p>

  <p>Çantasını açıp içinden büyük boy bir okul defteri çıkarıyor, masanın üzerine bırakıyor.</p>

  <p>“İşte son yazdıklarım. Daha bitmedi. Bitirmeye zamanım olmayacak. Sana bırakıyorum. Sen bitirirsin. Bitirmelisin.”</p>

  <p>Defteri açıyorum, bir hareket yaparak beni durduruyor. “Şimdi olmaz. Ben gittikten sonra. Bilmek istediğim önemli bir şey var. Yaramın sebebi nedir?”</p>

  <p>“Hangi yara?”</p>

  <p>“Omuriliğime yakın olan yara izi. Kurşun yarası. Nasıl oldu?”</p>

  <p>“Nereden bileyim? Kardeşim Lucas’ın yarası yoktu. Çocukluğunda bir hastalık geçirdi. Çocuk felciydi sanırım. O öldüğü zaman dört-beş yaşlarındaydım, tam hatırlamıyorum. Bana daha sonra anlatılanlardan öğrendim bütün bildiklerimi.”</p>

  <p>“Evet, öyle. Ben de uzun süre çocukken bir hastalık geçirdiğimi sandım. Bana söylenen buydu. Ama sonradan bunun kurşun yarası olduğunu öğrendim. Nerede, nasıl oldu? Savaş daha yeni başlamıştı.”</p>

  <p>Susuyorum. Lucas devam ediyor: “Kardeşin öldüyse bir mezarı olmalı. Onun mezarı. Nerede mezarı? Bana gösterir misin?”</p>

  <p>“Hayır, gösteremem. Kardeşim S. şehrinde bir toplu mezara gömüldü.”</p>

  <p>“Ya öyle mi? Ya Anne ile Baba’nın mezarları, onlar nerede? Gösterebilir misin?”</p>

  <p>“Hayır, gösteremem. Babam savaştan dönmedi, Annem de Lucas ile birlikte S. şehrinde gömüldü.”</p>

  <p>“Öyleyse ben çocuk felcinden ölmedim?”</p>

  <p>“Benim kardeşim çocuk felcinden ölmedi. Bir bombardıman sırasında öldü. Annem onu S. şehrinde tedavi edileceği bir merkeze götürmüş. Merkez bombalanmış, Annem de kardeşim de geri dönmediler.”</p>

  <p>“Sana bunları söyledilerse yalan söylemişler. Anne beni S. şehrine götürmedi. Beni görmeye de gelmedi Merkez bombalanıncaya kadar, o sözüm ona çocukluk hastalığımla uzun yıllar orada kaldım. Bombardımanda ölmedim, kurtuldum.”</p>

  <p>Omuz silkiyorum.</p>

  <p>“Siz evet, kurtulmuşunuz. Ama kardeşim ile Annem kurtulamadılar.”</p>

  <p>Birbirimizin gözlerinin içine bakıyoruz, bakışlarımı kaçırmıyorum.</p>

  <p>“Gördüğünüz gibi iki ayrı kader söz konusu. Araştırmalarınızı başka yöne kaydırmalısınız.”</p>

  <p>Başını iki yana sallıyor. “Hayır Klaus, bunu sen de biliyorsun. Kardeşin Lucas olduğumu biliyorsun ama inkâr ediyorsun. Neden korkuyorsun? Söyle bana Klaus, neden?”</p>

  <p>“Hiçbir şeyden. Neden korkabilirim ki? Kardeşim olduğunuza inansaydım, dünyanın en mutlu insanı olurdum.”</p>

  <p>“Kardeşin değilsem neden seni arayayım?”</p>

  <p>“Bilemem. Hem fiziğiniz de değişik.”</p>

  <p>“Fiziğim mi?”</p>

  <p>“Evet. Bir kendinize bakın, bir bana. Aramızda en ufak bir benzerlik var mı? Lucas ile ben gerçek ikizlerdik, birbirimizden ayırt edilemezdik. Siz benden çok farklısınız: Daha kısa boylusunuz, en az otuz kilo daha zayıfsınız.”</p>

  <p>“Hastalığımı ve sakatlığımı unutuyorsun. Yürümeyi yeniden öğrenmem bir mucize.”</p>

  <p>“Bunları bırakalım. Bombardımandan sonra ne oldu?”</p>

  <p>“Ailem beni geri almadığı için K. şehrinde yaşayan yaşlı bir köylü kadının yanına yerleştirildim. Yurtdışına gidinceye kadar onun yanında çalışıp yaşadım.”</p>

  <p>“Gittiğiniz ülkede ne yapıyordunuz?”</p>

  <p>“Çeşitli işler, sonra kitap yazmaya başladım. Ya sen Klaus, Anne ile Baba’nın ölümünden sonra nasıl yaşadın? Anlattığına bakılırsa çok genç yaşta öksüz kalmışsın.”</p>

  <p>“Evet, çok genç. Ama şanslıydım. Yetimhanede sadece birkaç ay kaldım. Tanıdık bir aile beni yanına aldı. Onlarla çok mutluydum. Dört çocuklu geniş bir aileydi, daha sonraları büyük kızları Sarah’yla evlendim. İki çocuğumuz oldu, biri kız diğeri erkek. Şimdi büyükbaba oldum, mutlu bir büyükbaba.”</p>

  <p>“İlginç. Buraya ilk girdiğimde yalnız yaşıyorsun sandım.”</p>

  <p>“Doğru, şu sıralarda yalnızım. Noel’e kadar. Bitirmem gereken acil bir iş var elimde. Daha sonra karımın, çocuklarımızın, torunlarımın yanına K. şehrine gideceğim. Kış tatilini hep birlikte orada geçireceğiz. Karıma ailesinden miras kalan bir ev var orada.”</p>

  <p>Lucas: “K. şehrinde yaşadım, orasını çok iyi bilirim.”</p>

  <p>“Eviniz şehrin neresinde?”</p>

  <p>“Merkez Meydanı’nda, Büyük Otel’in karşısındaki kitapçının yanındaki bina.”</p>

  <p>“Birkaç aydır K. şehrindeydim. Kitapçı dükkânının üst katındaki dairede kaldım.”</p>

  <p>“Tesadüfe bak. Çok güzel bir şehir değil mi? Çocukken tatillerimin çoğunu orada geçirirdim, torunlarım da çok seviyorlar. Özellikle de ikizler, kızımın çocukları.”</p>

  <p>“İkizleri mi? İsimleri ne?”</p>

  <p>“Klaus ve Lucas tabii.”</p>

  <p>“Tabii.”</p>

  <p>“Oğlumun şimdilik Sarah adında küçük bir kızı var yalnızca, anneannesinin, yani karımın adını koydular. Ama oğlum çok genç, başka çocukları da olur.”</p>

  <p>“Sen mutlu bir insansın Klaus.”</p>

  <p>“Evet, çok mutlu. Sizin de bir aileniz vardır herhalde.”</p>

  <p>“Hayır. Hep yalnız yaşadım.”</p>

  <p>“Neden?”</p>

  <p>“Bilmiyorum. Belki kimse bana sevmeyi öğretmedi.”</p>

  <p>“Çok yazık. Çocuklar büyük mutluluk getirir. Onlarsız bir hayat düşünemiyorum.”</p>

  <p>Kardeşim yerinden kalkıyor. “Beni arabada bekliyorlar. Seni daha fazla rahatsız etmeyeyim.”</p>

  <p>Gülümsüyorum. “Beni rahatsız etmediniz. Ülkenize geri dönüyorsunuz demek.”</p>

  <p>“Haliyle. Burada yapılacak işim kalmadı. Elveda Klaus.”</p>

  <p>Yerimden kalkıyorum. “Sizi geçireyim.”</p>

  <p>Bahçe kapısının önünde ona elimi uzatıyorum. “Güle güle Bayım. Umarım günün birinde gerçek ailenizi bulursunuz. Bahtınız açık olsun.”</p>

  <p>“Rolünü sonuna kadar oynayacaksın, öyle değil mi Klaus? Bu kadar taş yürekli olduğunu bilseydim seni asla aramazdım. Geldiğime gerçekten pişmanım.”</p>

  <p>Kardeşim, büyük siyah arabaya biniyor, araba hareket ediyor ve onu alıp götürüyor.</p>

  <p>Verandanın merdivenlerini çıkarken buz tutan basamaklarda kayıp düşüyorum, alnımı bir taşın köşesine çarpıyorum, gözlerime akan kan gözyaşlarımla karışıyor. Donup ölünceye kadar burada yatmak isterdim ama yapamam, yarın Anne’yle ilgilenmeliyim.</p>

  <p>Eve giriyorum, banyodayım, yarayı yıkıyorum, ilaçlıyorum, üzerini bantla kapattıktan sonra çalışma odasına geçip kardeşimin elyazmalarını okumaya başlıyorum.</p>

  <hr class="transition"/>

  <p class="no-indent">Ertesi gün Anne, “Nerede yaralandın Klaus?” diye soruyor.</p>

  <p>“Merdivende. Kapının kapalı olup olmadığına bakmak için inmiştim. Merdivenlerde kayıp düştüm.”</p>

  <p>“Çok içmişindir muhakkak. Sen ayyaşın, beceriksizin, yeteneksizin tekisin. Hâlâ çayımı yapmadın mı? Şu işe bak! Hem burası çok soğuk. Yarım saat daha erken kalksan da, evi ısıtıp çayımı hazırlasan, ben uyandığımda evin içi sıcak, çayım da hazır olsa, neyin eksilir! Sen işe yaramaz tembelin tekisin.”</p>

  <p>“İşte çayın. Birkaç dakika sonra her yer ısınır, görürsün. Gerçek şu ki, bütün gece uyumadım, hep yazdım.”</p>

  <p>“Gene mi? Beyefendi çay yapıp evi ısıtmak yerine bütün gece yazı yazmış. Sen de herkes gibi gündüz çalışıp geceleri yatsana.”</p>

  <p>“Evet Anne, gündüzleri çalışmak daha iyi olur. Ama matbaada geceleri çalışmaya alıştım. Yapamıyorum. Üstelik gündüzleri beni rahatsız eden çok şey var. Alışveriş, yemek, özellikle sokağın gürültüsü.”</p>

  <p>“Bir de ben değil mi? Gündüzleri seni ben rahatsız ediyorum, açıkça söyle. Annen yatıp uyumadan yazamıyorsun değil mi? Her akşam yatağa girmemi dört gözle bekliyorsun. Bunu çoktan anladım. Çoktan…”</p>

  <p>“Gerçekten Anne, yazı yazarken tümüyle yalnız olmalıyım. Yalnızlığa ve sessizliğe ihtiyacım var.”</p>

  <p>“Bildiğim kadarıyla çok gürültü yapan, işgalci biri değilim. Bana söyle, odamdan bir daha çıkmam. Seni rahatsız etmem, alışveriş edip yemek yapmana gerek kalmaz, kendini yazıya verirsin, ben mezara girdikten sonra. En azından bana asla kötü davranmamış olan oğlum Lucas’a kavuşurum, o benim ölmemi de, yok olmamı da hiçbir zaman istemedi. Orada mutlu olurum, kimse bana kabahat bulmaz.”</p>

  <p>“Anne, sana kabahat bulmuyorum, beni hiç rahatsız etmiyorsun. Alışverişi ve yemeği seve seve yapıyorum, ama yazı yazmak için gecelere ihtiyacım var. İşimden ayrıldığımdan bu yana, şiirlerim tek gelirimiz.”</p>

  <p>“Bir de bu var. İşini bırakmamalıydın. Matbaadaki işin normal, düzgün bir işti.”</p>

  <p>“Anne, biliyorsun, hastalığım yüzünden işten ayrıldım. Devam etseydim sağlığım tümüyle bozulacaktı.”</p>

  <p>Anne cevap vermiyor, televizyonun karşısında oturuyor, ama akşam yemeğinde yeniden başlıyor: “Ev yıkılmak üzere. Oluklar yerlerinden çıkmış, sular bahçenin her tarafına akıyor, yakında evin içine yağmur yağmaya başlayacak. Yabani otlar bürümüş bahçeyi, odalar dumandan simsiyah, beyefendinin sigara dumanından. Mutfak ve salonun perdeleri dumandan sapsarı. Her yerine duman sinen çalışma odası veya çocuk odasından hiç bahsetmeyelim. Evde soluk alamıyor insan, bahçedeki çiçekler bile evden çıkan bu zehir yüzünden solmaya başladı.”</p>

  <p>“Evet, Anne. Sakin ol Anne. Kış geldiği için bahçede çiçek kalmadı. Odaları ve mutfağı boyatırım. İyi ki hatırlattın. İlkbahara her yeri boyatırız, olukları tamir ettiririz.”</p>

  <p>Anne uyku ilacını aldıktan sonra sakinleşip odasına gidiyor.</p>

  <p>Televizyonun karşısına oturup her akşam olduğu gibi polisiye film seyrediyorum, içiyorum. Sonra çalışma odama geçiyorum, kardeşimin elyazmasının son sayfalarını yeniden okuyorum ve yazmaya koyuluyorum.</p>
</body>
</html>