<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <meta name="charset" content="UTF-8"/>
  <title></title>
  <link href="../Styles/blitz.css" type="text/css" rel="stylesheet"/>
  <link href="../Styles/blitz_kindle.css" type="text/css" rel="stylesheet"/>
  <link href="../Styles/blitz_hoca.css" type="text/css" rel="stylesheet"/>
</head>

<body class="serif justified">
  <h2><a id="bookmark0"></a><i>Ayrılış</i></h2>

  <p class="no-indent">Ertesi sabah çok erken uyanıyoruz. Babamızın uyuduğundan emin oluyoruz. Dört tahtayı hazırlıyoruz.</p>

  <p>Anneanne’nin hâzinesini çıkarıyoruz: Altın ve gümüş paralar, çok sayıda mücevher. Büyük bir bölümünü bez bir torbaya dolduruyoruz. Ne olur ne olmaz, devriyeye rastlarız diye birer tane el bombası alıyoruz. Devriyeleri öldürmek bize vakit kazandırabilir.</p>

  <p>Sınır boyuna bir keşif yürüyüşü yapıp elverişli bir nokta bulmaya çalışıyoruz, buluyoruz da: İki gözetleme kulesinin ortasında kör bir nokta. Burada bir ağacın altına bez torbayla tahtaları gizliyoruz.</p>

  <p>Eve dönüp yemek yiyoruz. Sonra da Babamızın kahvaltısını götürüyoruz. Uyanması için epey sarsıyoruz. Gözlerini ovuşturup, “Uzun süredir böyle rahat uyumamıştım” diyor.</p>

  <p>Tepsiyi dizlerinin üzerine koyuyoruz.</p>

  <p>“Ziyafete bak! Süt, kahve, yumurta, jambon, tereyağı, reçel! Büyük Şehir’de bunları bulmak mümkün değil. Siz nereden buluyorsunuz?”</p>

  <p>“Çalışıyoruz. Yiyin Baba. Gitmeden önce bir daha yemek yemeye fırsatınız olmayacak.”</p>

  <p>“Bu gece mi?”</p>

  <p>“Hemen şimdi. Siz hazır olduğunuz zaman.”</p>

  <p>“Siz delirdiniz mi? Bu boktan sınırı gün ortasında geçmem! Bizi görürler.”</p>

  <p>“Bizim de görmemiz lazım, Baba. Yalnızca aptallar sınırı geceleri geçmeye kalkışır. Geceleri nöbetçi sayısı dört katına çıkıyor, projektörler de çevreyi durmadan tarıyor. Buna karşılık, sabah on bire doğru denetim hafifliyor. Sınır muhafızları kimsenin bu saatte sınırı aşmaya kalkışacak kadar delirmediğini düşünüyorlar.”</p>

  <p>“Kesinlikle haklısınız. Size güveniyorum.”</p>

  <p>“İzin verirseniz siz yemek yerken ceplerinizi karıştırmak istiyoruz.”</p>

  <p>“Ceplerimi mi? Neden?”</p>

  <p>“Eğer başınıza bir şey gelirse Babamız olduğunuz bilinmemeli, yoksa bizi suç ortaklığıyla itham ederler.”</p>

  <p>“Her şeyi düşünüyorsunuz.”</p>

  <p>“Güvenliğimiz açısından düşünmek zorundayız.”</p>

  <p>Giysilerini karıştırıyoruz. Belgeleri, kimliğini, adres defterini, tren biletini, faturaları ve Annemizin resmini alıyoruz. Resmin dışındaki her şeyi fırında yakıyoruz.</p>

  <p>On birde yola çıkıyoruz. İkimizin de elinde birer tahta.</p>

  <p>Babamızın elleri boş. Mümkün olduğunca hiç ses çıkarmadan bizi izlemesini istiyoruz ondan.</p>

  <p>Sınıra yaklaştık. Babamıza büyük ağacın arkasına yatıp kıpırdamamasını söylüyoruz.</p>

  <p>Az sonra önümüzden devriyeye çıkmış iki asker geçiyor. Konuşmalarını duyuyoruz: “Ne yemek var acaba?”</p>

  <p>“Her zamanki bok.”</p>

  <p>“Bok var, bok var. Dün çok kötüydü ama arada bir iyi şeyler de çıkıyor.”</p>

  <p>“İyi mi? Annemin çorbasından içmiş olsaydın böyle konuşmazdın.”</p>

  <p>“Annenin çorbasından hiç içmedim. Benim annem hiç olmadı. Her zaman boktan yemekler yedim. Orduda en azından arada bir iyi yemek yediğim oluyor.”</p>

  <p>Devriyeler uzaklaşıyor.</p>

  <p>“Haydi Baba, sonraki devriyelerin gelmesine yirmi dakika var.”</p>

  <p>Babamız tahtaları koltuğunun altına alıp ilerliyor, tahtalardan birini dikenli tele dayayıp tırmanıyor.</p>

  <p>Ağacın arkasına yüzükoyun yatıyoruz, kulaklarımızı ellerimizle tıkayıp ağzımızı açıyoruz.</p>

  <p>Bir patlama.</p>

  <p>Çanta ve diğer iki tahtayla dikenli tellere kadar koşuyoruz.&nbsp;</p>
<p>Babamız ikinci engelin dibinde yatıyor.</p>

  <p>Evet, sınırı aşmanın bir yolu var: Birini önden göndermek.&nbsp;</p>
<p>Birimiz elinde torba, ayak izlerine basarak, sonra da babamızın hareketsiz bedenini çiğneyip öbür ülkeye geçiyor.</p>

  <p>Kalan, Anneanne’nin evine geri dönüyor.</p>
</body>
</html>