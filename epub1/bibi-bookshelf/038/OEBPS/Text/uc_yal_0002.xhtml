<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<!--?xml version="1.0" encoding="UTF-8"?--><html xmlns="http://www.w3.org/1999/xhtml">
<head>
  <meta name="charset" content="UTF-8"/>
  <title></title>
  <link href="../Styles/blitz.css" type="text/css" rel="stylesheet"/>
  <link href="../Styles/blitz_kindle.css" type="text/css" rel="stylesheet"/>
  <link href="../Styles/blitz_hoca.css" type="text/css" rel="stylesheet"/>
</head>

<body class="serif justified">
  <p><img alt="whitespace" src="../Images/whitespace.png"/><br/></p>

  <p class="no-indent">Ciddi bir hastalığım var. Bunu öğreneli bugün tam bir yıl oluyor.</p>

  <p>Diğer ülkede, yerleşip vatandaşı olduğum ülkede, kasım başlarında bir sabah başladı. Saat beşte.</p>

  <p>Dışarıda hava hâlâ karanlık. Zor nefes alıyorum. Yoğun bir acı nefesimi kesiyor. Bu acı göğsümden başlıyor, kaburgalarımı, sırtımı, omuzlarımı, kollarımı, boğazımı, ensemi ve çenemi sarıyor. Sanki dev bir el bedenimin üst kısmını öğütmek istiyor.</p>

  <p>Yavaşça kolunu uzat, gece lambasını yak.</p>

  <p>Usulca yatağa otur. Bekle. Kalk. Çalışma masasına kadar gidip telefona uzan. Yeniden sandalyeye otur. Ambulans çağır. Hayır! Ambulans olmaz. Bekle.</p>

  <p>Mutfağa gidip kahve yap. Acele etme. Derin nefes alma. Yavaş, sakin, telaşsız nefes al.</p>

  <p>Kahveden sonra duş yap, tıraş ol, dişlerini fırçala. Odaya dönüp giyin. Saat sekizi bekleyip telefon et, ama ambulansa değil taksiye ve her zamanki doktoruma.</p>

  <p>Beni hemen kabul ediyor. Anlattıklarımı dinliyor, ciğer röntgenimi çekip kalbimi dinliyor, tansiyonumu ölçüyor.</p>

  <p>“Giyinin.”</p>

  <p>Şimdi onun odasında karşı karşıyayız.</p>

  <p>“Hâlâ sigara içiyor musunuz? Ne kadar? Hâlâ içki içiyor musunuz? Ne kadar?”</p>

  <p>Yalan söylemeden cevap veriyorum. Sanırım ona hiç yalan söylemedim. Sağlığım, hastalığım onun umurunda bile değil, bunu çok iyi biliyorum.</p>

  <p>Dosyama bir şeyler yazıp bana bakıyor. “Kendinizi mahvetmek için elinizden geleni yapıyorsunuz. Bu, yalnızca sizi ilgilendirir. Bundan on yıl önce size içkiyi ve sigarayı kesinlikle yasakladım. Ama içmeye devam ediyorsunuz. Birkaç yıl daha yaşamak istiyorsanız hemen bırakmalısınız.”</p>

  <p>“Neyim var?” diye soruyorum.</p>

  <p>“Büyük bir ihtimalle kalp yetmezliği. Belliydi zaten. Ama ben kalp uzmanı değilim.”</p>

  <p>Bana bir kâğıt uzatıyor. “Sizi ünlü bir kardiyologa yönlendiriyorum. Daha ayrıntılı bir muayene için çalıştığı hastaneye gidin. Vakit kaybetmeden giderseniz iyi olur. Bu arada ağrılarınız için şu ilaçları alın.”</p>

  <p>Bir reçete veriyor.</p>

  <p>“Ameliyat olacak mıyım?”</p>

  <p>“Geç kalınmamışsa.”</p>

  <p>“Ya olmazsam?”</p>

  <p>“Her an kalp krizi geçirebilirsiniz.”</p>

  <p>En yakın eczaneye gidiyorum, iki kutu ilaç alıyorum. Biri sık sık verilen sakinleştiricilerden; diğerinin üzerinde, “Trinitrin. Endikasyonu: Kalp yetmezliği, bileşimi: Nitroglycerinum” yazıyor.</p>

  <p>Eve dönünce iki ilaçtan da birer tane alıp yatağıma uzanıyorum. Ağrılar hemen kayboluyor, uykuya dalıyorum.</p>

  <hr class="transition"/>

  <p class="no-indent">Çocukluğumun geçtiği şehrin sokaklarında yürüyorum. Ölü bir şehir, evlerin kapıları ve pencereleri kapalı, mutlak bir sessizlik hâkim.</p>

  <p>Ahşap evler ile harabeye dönmüş tahıl ambarlarının sıralandığı eski, geniş bir sokağa varıyorum. Yerler toz içinde, bu tozlu zeminde yalınayak yürümek hoşuma gidiyor.</p>

  <p>Oysa havada garip bir gerginlik var.</p>

  <p>Arkama dönüyorum, sokağın diğer ucunda bir puma görüyorum, Muhteşem bir hayvan, bej ve altın rengi karışımı, ipek gibi tüyleri yakıcı güneşin altında parlıyor.</p>

  <p>Ansızın her şey yanmaya başlıyor. Evler, ambarlar alev alıyor ve ben alev alev yanan bu sokakta yürümeye devam etmek zorundayım, çünkü, o da, yani puma da yürümeye başlıyor ve beni uzaktan asil bir ağırlıkla izliyor.</p>

  <p>Nereye sığınmak? Çıkış yok. Ya alevlere ya sivri dişlere.</p>

  <p>Belki sokağın ucunda?</p>

  <p>Bu yol bir yerde bitmeli, bütün yolların sonu vardır, bir meydana açılırlar, bir başka sokağa, tarlalara, kırlara, çıkmaz sokak değillerse tabii, burası çıkmaz olmalı, evet.</p>

  <p>Pumanın soluğunu ensemde hissediyorum, çok yakınımda. Arkama dönmeye cesaretim yok, ilerleyemiyorum da artık, ayaklarım toprağa kök salıyor. Pumanın sırtıma atlayıp omuzlarımdan baldırlarıma kadar beni parçalamasını, kafamı, yüzümü yırtmasını korku içinde bekliyorum.</p>

  <p>Ama puma beni geçiyor, yoluna devam ediyor, telaşsız, yolun başındaki bir çocuğun ayaklarının dibine yatıyor, çocuk daha önce burada değildi, şimdi burada, ayaklarının dibindeki pumayı okşuyor.</p>

  <p>Çocuk, “Isırmaz, benim o. Korkmayın. İnsan yemez, et yemez, yalnızca ruhları yer” diyor bana.</p>

  <p>Alevler kesildi, korlar söndü, yol soğumuş yumuşak küllerle kaplı.</p>

  <p>Çocuğa, “Sen benim kardeşimsin değil mi? Beni mi bekliyordun?” diye soruyorum.</p>

  <p>Çocuk başını iki yana sallıyor. “Hayır, benim kardeşim yok, kimseyi de beklemiyorum. Ben ebedi gençliğin bekçisiyim. Kardeşini bekleyen çocuk Merkez Meydan’da bankta oturuyor. Çok yaşlı. Belki beklediği sensin, kim bilir…”</p>

  <p>Kardeşimi Merkez Meydanı’nda buluyorum, bankta oturuyor. Beni görünce ayağa kalkıyor. “Geç kaldın, acele edelim.”</p>

  <p>Mezarlığa çıkıp sarı otların üzerine oturuyoruz. Çevredeki her şey çürümüş, haçlar, ağaçlar, çalılar, çiçekler. Kardeşim bastonuyla toprağı karıştırıyor, beyaz solucanlar beliriyor toprakta.</p>

  <p>Kardeşim: “Her şey ölmemiş. Bak bunlar canlı.”</p>

  <p>Solucan kaynıyor ortalık. Görüntüleri midemi bulandırıyor.</p>

  <p>“İnsan düşünmeye başlayınca hayat sevilmeyecek bir şey oluyor.”</p>

  <p>Kardeşim bastonunun ucuyla çenemi kaldırıyor. “Düşünme. Bak! Bu kadar güzel bir gökyüzü gördün mü hiç?”</p>

  <p>Gökyüzüne bakıyorum. Güneş şehrin üzerinden batıyor.</p>

  <p>“Hayır, hiç görmedim. Hiçbir yerde.”</p>

  <p>Yan yana şatoya kadar yürüyoruz, surların eteğindeki avluda duruyoruz. Kardeşim sura tırmanıyor, tepeye varınca derinlerden gelen bir müzik eşliğinde dans etmeye başlıyor. Kollarını gökyüzüne, dolunaya, yıldızlara doğru sallayarak dans ediyor. İnce bir gölge gibi uzun siyah mantosunun içinde, surların üzerinde ilerliyor, dans ediyor, ben aşağıdan koşarak, “Hayır! Yapma! Dur! Aşağıya in! Düşeceksin!” diye bağırıyorum.</p>

  <p>Tam üstümde duruyor. “Hatırlamıyor musun? Çatılarda dolaşırdık, hiç korkmazdık.”</p>

  <p>“O zaman gençtik, yükseklik korkumuz yoktu. İn oradan!”</p>

  <p>Gülüyor. “Korkma, düşmem, uçabiliyorum. Her gece şehrin üzerinde uçarım.”</p>

  <p>Kollarını açıp atlıyor, ayaklarımın dibine, avluya çakılıyor. Üzerine eğilip kel kafasını, kırışık yüzünü ellerimin arasına alıp ağlıyorum.</p>

  <p>Yüzü bozuluyor, gözleri yok oluyor, ellerimde kimliksiz, gevrek bir kafatası kalıyor yalnızca ve parmaklarımın arasından ince kumlar gibi süzülüp akıyor.</p>

  <hr class="transition"/>

  <p class="no-indent">Gözyaşları içinde uyanıyorum. Odam loş; günün büyük bir bölümünü uykuda geçirmişim. Terden sırılsıklam olan gömleğimi değiştiriyor, yüzümü yıkıyorum. Aynaya bakarken en son ne zaman ağladığımı düşünüyorum. Hatırlamıyorum.</p>

  <p>Bir sigara yaktıktan sonra pencerenin önüne oturuyorum, şehrin üzerine çöken geceyi seyrediyorum. Pencereden aşağıya bakılınca, yapraklarını çoktan dökmüş bir tek ağaç dışında bomboş olan bir bahçe görünüyor. Vakit geçtikçe uzaklardaki evlerin pencereleri birer birer aydınlanıyor. Pencerelerin ardında hayatlar. Sakin, olağan, dingin hayatlar. Çiftler, aileler, çocuklar. Uzaktan gelen araba seslerini de duyuyorum. İnsanlar niçin araba kullanırlar, hem de geceleri, diye düşünüyorum. Nereye giderler? Niçin?</p>

  <p>Yakında ölüm her şeyi silecek.</p>

  <p>Beni korkutuyor.</p>

  <p>Ölmekten korkuyorum ama hastaneye gitmeyeceğim.</p>
</body>
</html>