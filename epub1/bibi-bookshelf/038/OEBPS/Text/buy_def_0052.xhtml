<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<!--?xml version="1.0" encoding="UTF-8"?--><html xmlns="http://www.w3.org/1999/xhtml">
<head>
  <meta name="charset" content="UTF-8"/>
  <title></title>
  <link href="../Styles/blitz.css" type="text/css" rel="stylesheet"/>
  <link href="../Styles/blitz_kindle.css" type="text/css" rel="stylesheet"/>
  <link href="../Styles/blitz_hoca.css" type="text/css" rel="stylesheet"/>
</head>

<body class="serif justified">
  <h2><a id="bookmark0"></a><i>&nbsp;Yeğenimiz Gidiyor</i></h2>

  <p class="no-indent">Bütün gece, silah sesleri, patlamalar duyuyoruz. Şafak vakti aniden bir sessizlik çöküyor, Subay’ın büyük yatağında uykuya dalıyoruz. Yatağı bizim yatağımız, odası bizim odamız oldu.</p>

  <p>Sabah kahvaltı için mutfağa gidiyoruz. Anneanne fırının önünde. Yeğenimiz yatağını topluyor.</p>

  <p>“Uyuyamadım.”</p>

  <p>“Bahçede uyursun, sesler kesildi, hava da sıcak.”</p>

  <p>“Gece korkmadınız mı?”</p>

  <p>Cevap vermeden omuz silkiyoruz.</p>

  <p>Kapı çalmıyor. Sivil biri, ardında da iki asker. Askerlerin makineli tüfekleri var. Üzerlerinde şimdiye dek görmediğimiz üniformalar.</p>

  <p>Anneanne sarhoş olduğu zaman konuştuğu dilde bir şeyler söylüyor. Askerler de ona cevap veriyor. Anneanne boyunlarına sarılıp ikisini de öpüyor, sonra konuşmaya devam ediyor.</p>

  <p>Sivil olan: “Onların dilini biliyor musunuz, hanımefendi?”</p>

  <p>Anneanne: “Benim anadilim bu bayım.”</p>

  <p>Yeğenimiz: “Geldiler mi? Ne zaman? Büyük Meydan’da onları çiçeklerle karşılayacaktık.”</p>

  <p>Sivil: “Siz mi?”</p>

  <p>“Ben ve arkadaşlarım.”</p>

  <p>Sivil gülümseyerek, “Çok geç artık. Gece geldiler. Ben de hemen arkalarından. Bir genç kızı arıyorum” diyor.</p>

  <p>Bir isim söylüyor, Yeğenimiz, “Evet, benim. Annemle babam neredeler?”</p>

  <p>Sivil: “Bilmiyorum. Ben elimdeki listede ismi yazılı olan çocukları bulmakla görevlendirildim. Önce Büyük Şehir’deki bir Karşılama Merkezin’e gideceğiz. Sonra da annenizle babanızı bulmaya çalışacağız.”</p>

  <p>Yeğenimiz, “Burada bir arkadaşım var. Listenizde onun adı da var mı?” diye soruyor.</p>

  <p>Sevgilisinin adını söylüyor. Sivil, listeyi inceleyip, “Evet, Merkez Karargâhında. Birlikte yolculuk edeceksiniz. Eşyalarınızı hazırlayın.”</p>

  <p>Yeğenimiz çok neşeli, elbiselerini sarıp sarmalıyor, küçük eşyalarını da banyo havlusuna bohçalıyor.</p>

  <p>Sivil bize dönüp, “Ya siz, sizin isimleriniz ne?” diye soruyor.</p>

  <p>Anneanne: “Onlar benim torunlarım. Benimle kalacaklar.”</p>

  <p>“Evet. Anneannemizle kalıyoruz.”</p>

  <p>Sivil: “Ama yine de isimlerinizi bilmem gerek.”</p>

  <p>İsimlerimizi söylüyoruz. Kâğıtlarına bakıyor.</p>

  <p>“Listede yoksunuz. Sizinle kalabilirler efendim.”</p>

  <p>Anneanne: “Herhalde! Elbette benimle kalacaklar!”</p>

  <p>“Hazırım. Gidelim” diyor Yeğenimiz.</p>

  <p>Sivil: “Çok telaşlısınız. Hanımefendiye teşekkür edip çocuklarla vedalaşın bari.”</p>

  <p>Yeğenimiz: “Çocuklar mı? Serseri bunlar!”</p>

  <p>Bize sımsıkı sarılıyor. “Öpülmekten hoşlanmadığınızı bildiğim için sizleri öpmeyeceğim. Temkinli olun, fazla çılgınlık yapmayın.”</p>

  <p>Bize daha da sıkı sarılıp ağlıyor. Sivil, yeğenimizin koluna giriyor. Anneanne’ye; “Bu çocuk adına yaptığınız her şey için teşekkürler efendim.”</p>

  <p>Hep birlikte dışarıya çıkıyoruz. Bahçe kapısının önünde bir jip duruyor. Askerler öne, Sivil ile yeğenimiz arkaya oturuyor. Anneanne bir şeyler söylüyor. Askerler gülüyor. Jip hareket ediyor. Yeğenimiz dönüp arkasına bakmıyor.</p>
</body>
</html>