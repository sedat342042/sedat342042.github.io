<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<!--?xml version="1.0" encoding="UTF-8"?--><html xmlns="http://www.w3.org/1999/xhtml">
<head>
  <meta name="charset" content="UTF-8"/>
  <title></title>
  <link href="../Styles/blitz.css" type="text/css" rel="stylesheet"/>
  <link href="../Styles/blitz_kindle.css" type="text/css" rel="stylesheet"/>
  <link href="../Styles/blitz_hoca.css" type="text/css" rel="stylesheet"/>
</head>

<body class="serif justified">
  <p><img alt="whitespace" src="../Images/whitespace.png"/><br/></p>

  <p class="no-indent">Annemin çok az parası var. Malul olduğu için devletten küçük bir miktar para alıyor. Ona yük oluyorum. En kısa zamanda iş bulmalıyım. Veronique bana gazete dağıtma işini buluyor.</p>

  <p>Sabah dörtte uyanıyorum, matbaaya gidiyorum, gazete paketini alıyorum, dağıtım yapmam istenen sokaklarda koşuyorum, kapıların önüne, posta kutularına dükkân kepenklerinin altına gazeteleri bırakıyorum.</p>

  <p>Eve döndüğüm zaman Anne uyanmamış oluyor. Saat dokuzdan sonra kalkıyor. Kahveyi çayı yapıyorum, okula gidiyorum, öğlen yemeğini okulda yiyorum. Akşam saat beşe doğru eve dönüyorum.</p>

  <p>Hemşirenin ziyaretlerinin arası giderek açılıyor. Anne’nin iyileştiğini söylüyor, uyku ilacı ve sakinleştiricileri alması yeterliymiş.</p>

  <p>Veronique de daha az uğramaya başladı. Geldiğinde de Anne’ye evlilik hayatının kendisini nasıl hayal kırıklığına uğrattığını anlatıyor.</p>

  <p>On dört yaşındayken okuldan ayrılıyorum. Üç yıl boyunca dağıtımını yaptığım gazete beni dizgici çırağı olarak işe alıyor. Gece ondan sabah altıya kadar çalışıyorum.</p>

  <p>Ustam Gaspar akşam yemeğini benimle paylaşıyor. Anne’nin aklına bana akşam yemeği hazırlamak gelmiyor, ne de, kış için gerekli olan kömürü sipariş etmek. Lucas’tan başka bir şey düşünmüyor.</p>

  <p>On yedi yaşımda dizgici çıraklığından dizgiciliğe geçiyorum. Diğer işlere oranla fena para kazanmıyorum. Anne’yi ayda bir kez saçlarını boyatması, perması, el ve yüz bakımı için güzellik salonuna bile götürebiliyorum. Lucas onu yaşlı ve çirkin görsün istemiyor.</p>

  <p>Anne okulu terk etmemi sürekli başıma kakıyor: “Lucas olsaydı, okulunu bırakmazdı. Doktor olurdu. Büyük bir doktor.”</p>

  <p>Harap evimizin çatısından su akmaya başlayınca Anne: “Lucas mimar olurdu, büyük mimar olurdu.”</p>

  <p>Ona ilk şiirlerimi gösterdiğimde: “Lucas yazar olurdu. Büyük bir yazar.”</p>

  <p>Şiirlerimi bir daha göstermiyorum, saklıyorum.</p>
<hr class="transition"/>
  <p class="no-indent">Makinelerin sesi, yazmama yardımcı oluyor. Cümlelerimde bir ahenk, zihnimde yeni imgeler beliriyor. Gece geç saatlere kadar süren gazete sayfalarını dizme işinden sonra, kendi metinlerimi diziyorum ve basıyorum; ölen ya da haber alamadığımız kardeşimin anısına “Klaus Lucas” müstear adıyla imzalıyorum.</p>

  <p>Gazetede yazdıklarımız gerçeklerle tümüyle çelişiyor. Her gün yüzlerce kez “Biz özgürüz” cümlesini basıyoruz, ama sokaklarda yabancı bir ordunun askerleri dolaşıyor, herkes çok sayıda siyasi tutuklu bulunduğunu biliyor, yurtdışına seyahatler yasak, ülke içinde bile bazı şehirlere gidemiyoruz. Bunu biliyorum çünkü bir seferinde K. şehrindeki Sarah’nın yanına gitmek istemiştim. Yakınındaki bir şehre kadar gidebildim, orada tutuklandım, bir gece sorgulandıktan sonra başkente gönderildim.</p>

  <p>Günde yüz kez “Bolluk ve mutluluk içinde yüzüyoruz” cümlesini basıyoruz, önceleri bu başkaları için geçerli, “Şey” yüzünden Anne ile ben mutsuz ve acınacak durumdayız, diye düşünüyordum, ama Gaspar bizim istisna olmadığımızı, karısı ve üç çocuğuyla kendisinin de hiç olmadığı kadar sefil bir yaşam sürdüğünü söylüyor.</p>

  <p>Sabahları erken saatte işten çıktığım zaman, işlerine giden insanlara rastlıyorum, hiçbir yerde mutluluk göremiyorum, bolluk da hak getire. Gaspar’a neden bu kadar yalan bastığımızı sorduğumda, “Sakın soru sorma” diyor. “İşini yap, başka şeyle uğraşma.”</p>

  <p>Bir sabah Sarah matbaanın kapısında beni bekliyormuş. Onu tanımadan önünden geçiyorum.</p>

  <p>“Klaus!”</p>

  <p>Adımın söylendiğini duyunca dönüyorum. Birbirimize bakıyoruz. Yorgun, kirli ve tıraşsızım. Sarah güzel, dinç ve zarif. Şimdi on sekiz yaşında. Önce o konuşmaya başlıyor.</p>

  <p>“Beni öpmeyecek misin Klaus?”</p>

  <p>“Kusura bakma, kendimi pek temiz hissetmiyorum.”</p>

  <p>Yanağıma bir öpücük konduruyor.</p>

  <p>“Burada çalıştığımı nereden öğrendin?”</p>

  <p>“Annene sordum.”</p>

  <p>“Anneme mi? Bizim eve mi gittin?”</p>

  <p>“Evet, dün akşam. Gelir gelmez. Sen çıkmışsın.”</p>

  <p>Mendilimi çıkarıp ter içindeki yüzümü siliyorum. “Anneme kim olduğunu söyledin mi?”</p>

  <p>“‘Çocukluk arkadaşıyım’ dedim. Bana ‘Yetimhaneden mi?’ diye sordu. ‘Hayır, okuldan’ dedim.”</p>

  <p>“Ya Antonia, o geldiğini biliyor mu?”</p>

  <p>“Hayır, bilmiyor. ‘Üniversiteye kaydolmaya gidiyorum’ dedim.”</p>

  <p>“Sabahın altısında mı?”</p>

  <p>“Antonia hâlâ uyuyor. Üniversiteye gittiğim doğru. Biraz daha geç bir saatte tabii. Bir yerde kahve içecek kadar vaktimiz var.”</p>

  <p>“Uykum var. Yorgunum. Anne’ye kahvaltı hazırlamam lazım.”</p>

  <p>“Beni gördüğüne sevinmemiş gibisin Klaus.”</p>

  <p>“Nereden çıkardın Sarah! Anneanne ile deden nasıl?”</p>

  <p>“İyiler. Çok yaşlandılar. Annem onları getirtmek istiyor ama Dede küçük şehrinden ayrılmak istemiyor. Sık sık buluşabiliriz istersen.”</p>

  <p>“Hangi fakülteye yazılacaksın?”</p>

  <p>“Tıp okumak istiyorum. Geri döndüğüme göre her gün görüşebiliriz Klaus.”</p>

  <p>“Bir kız ya da erkek kardeşin olmalı. Antonia’yı son gördüğümde hamileydi.”</p>

  <p>“Evet iki kız kardeşim, bir de küçük erkek kardeşim var. Ama ben ikimizden söz etmek istiyorum Klaus.”</p>

  <p>“Bu kadar insana bakmak için üvey baban ne iş yapıyor acaba?”</p>

  <p>“Parti yönetiminde. Neden hep kasten başka şeylerden söz ediyorsun?”</p>

  <p>“Evet, kasten yapıyorum, ikimizden söz etmek neye yarar? Söylenecek ne var?”</p>

  <p>Sarah alçak sesle: “Birbirimizi ne kadar çok sevdiğimizi unuttun mu? Ben seni unutmadım Klaus.”</p>

  <p>“Ben de unutmadım. Ama görüşmemizin bir anlamı yok. Bunu hâlâ anlamadın mı?”</p>

  <p>“Evet, şimdi anladım.”</p>

  <p>Geçen bir taksiyi durduruyor ve gidiyor.</p>

  <p>Ben her sabah olduğu gibi otobüs durağına yürüyorum, on dakika bekledikten sonra pis kokan, tıkış tıkış otobüse biniyorum.</p>

  <p>Eve geldiğimde her zamankinden farklı olarak Anne’yi ayakta buluyorum. Mutfakta kahvesini içiyor. Bana gülümsüyor. “Arkadaşın Sarah güzel bir kız. Soyadı ne? Sarah ne?”</p>

  <p>“Bilmiyorum Anne. Benim kız arkadaşım değil o. Yıllardır görüşmemiştik. Eski sınıf arkadaşlarını arıyormuş, hepsi bu.”</p>

  <p>“Hepsi bu mu? Yazık. Artık bir kız arkadaş edinmenin zamanı geldi. Kızların hoşuna gitmeyecek kadar sakarsın belki de. Özellikle de böyle iyi aile kızlarının. Bir de zanaatkârsın. Lucas olsa, çok farklı olurdu. Evet, bu Sarah tam Lucas’a göre bir kız.”</p>

  <p>“Mutlaka Anne. Kusura bakma, çok uykum var.”</p>

  <p>Yatıyorum, sonra uzun yıllardır yaptığım gibi kafamda Lucas’la konuşuyorum. Söylediklerim aşağı yukarı hep aynı şeyler. Öldüyse çok şanslı olduğunu, onun yerinde olmak istediğimi söylüyorum tekrar. Parsayı topladığını, işin en güç yanının bana kaldığını söylüyorum. Hayatın tümüyle gereksiz olduğunu; anlamsızlık, aldanma, sonsuz acı demek olduğunu; aklın almayacağı kötülükte Varolmayan bir Tanrı’nın icadı olduğunu söylüyorum ona.</p>
</body>
</html>