<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<!--?xml version="1.0" encoding="UTF-8"?--><html xmlns="http://www.w3.org/1999/xhtml">
<head>
  <meta name="charset" content="UTF-8"/>
  <title></title>
  <link href="../Styles/blitz.css" type="text/css" rel="stylesheet"/>
  <link href="../Styles/blitz_kindle.css" type="text/css" rel="stylesheet"/>
  <link href="../Styles/blitz_hoca.css" type="text/css" rel="stylesheet"/>
</head>

<body class="serif justified">
  <p><img alt="whitespace" src="../Images/whitespace.png"/><br/></p>

  <p class="no-indent">Mutfağa gidip Antonia’nın alışveriş için ayırdığı parayı alıyorum. Her akşam düzenli olarak ertesi günün alışveriş parasını mutfaktaki masanın üzerine bırakır. Bana hiç hesap sormaz.</p>

  <p>Evden çıkıyorum. Tramvayların ve otobüslerin geçtiği büyük caddeye kadar yürüyorum. Sokağın köşesinde otobüs bekleyen yaşlı bir kadına, “Gara gitmek için hangi otobüse binmeliyim efendim?” diye soruyorum.</p>

  <p>“Hangi gara evladım? Üç tane gar var.”</p>

  <p>“En yakın gara.”</p>

  <p>“Önce beş numaralı tramvaya, sonra üç numaralı otobüse bin. Nerede aktarma yapacağını biletçi söyler sana.”</p>

  <p>Çok kalabalık bir gara ulaşıyorum. İnsanlar birbirlerini itip kakıyor, bağırıyor, küfürleşiyorlar. Gişelerden birinin önünde kuyruğa giriyorum. Sıra bana gelince, “S. şehrine bir bilet” diyorum,</p>

  <p>“S. treni buradan kalkmaz. Güney Garı’na gitmelisin.”</p>

  <p>Yeniden otobüse ve tramvaya biniyorum. Güney Garı’na geldiğim zaman gece oluyor, S. şehrine ertesi sabaha kadar tren yok. Yolcu salonuna gidip bir banka oturuyorum. Çok kalabalık, içerisi pis kokuyor, sigara ve pipo dumanı gözlerimi yakıyor. Uyumaya çalışıyorum, ama gözlerimi kapatır kapatmaz Sarah’yı görüyorum: Tek başına kalmış odada, mutfağa gidiyor, ben yokum diye ağlıyor Sarah. Bütün gece yalnız kalıyor, Antonia işine gitmek zorunda, bense başka bir şehre, kardeşim Lucas’ın bulunduğu şehre gitmek için bir yolcu salonunda oturuyorum.</p>

  <p>Kardeşimin yaşadığı şehre gitmek istiyorum, kardeşime kavuşmak istiyorum, sonra ikimiz birlikte Anne’nin yanına gideriz. Yarın sabah S. şehrine gideceğim, evet, gideceğim.</p>

  <p>Uyuyamıyorum. Cebimden yiyecek karneleri çıkıyor, bu karneler olmazsa Antonia ve Sarah yemeksiz kalır.</p>

  <p>Eve dönmeliyim.</p>

  <p>Koşuyorum. Spor ayakkabılarım gürültü çıkarmıyor. Sabaha doğru eve yaklaşıyorum, önce ekmek, sonra süt kuyruğuna giriyorum, ardından eve dönüyorum.</p>

  <p>Antonia mutfakta oturuyor. Bana sarılıyor. “Neredeydin? Bütün gece Sarah’yla ağladık. Bizi bir daha yalnız bırakma.”</p>

  <p>“Sizi bir daha yalnız bırakmayacağım. İşte süt ve ekmek. Biraz para eksildi. Gara gittim. Sonra başka bir gara daha. S. şehrine gitmek istiyordum.”</p>

  <p>Antonia: “Oraya yakında birlikte gideceğiz. Kardeşini bulacağız.”</p>

  <p>“Annemi de görmek istiyorum.”</p>

  <hr class="transition"/>

  <p class="no-indent">Bir pazar günü öğleden sonra akıl hastanesine gidiyoruz. Antonia ve Sarah girişte bekliyor. Bir hemşire beni küçük bir salona götürüyor. Bir masa ve birkaç sandalye var. Pencerenin önünde, üzerinde çiçekler olan, tek ayaklı yuvarlak bir sehpa var. Oturup bekliyorum.</p>

  <p>Hemşire küçük salona sabahlıklı bir kadınla geri geliyor. Kolundan tutup oturmasına yardım ediyor.</p>

  <p>“Annene selam ver Klaus.”</p>

  <p>Kadına bakıyorum. Şişman ve yaşlı. Kırlaşmış saçları arkaya doğru taranmış, bir yün parçasıyla bağlanmış. Bunu, arkasını dönüp uzun uzun kapalı kapıya baktığı zaman görüyorum. Sonra hemşireye, “Ya Lucas? O nerede?” diye soruyor,</p>

  <p>“Lucas gelememiş, ama işte Klaus. Annene merhaba desene Klaus.”</p>

  <p>“Merhaba Anne.”</p>

  <p>“Neden yalnızsın? Lucas neden seninle değil?”</p>

  <p>Hemşire: “Lucas da yakında gelecek.”</p>

  <p>Anne bana bakıyor. Açık mavi gözlerinden iri gözyaşları süzülmeye başlıyor.</p>

  <p>“Yalan bunlar! Hep yalan.”</p>

  <p>Burnu akıyor. Hemşire burnunu siliyor. Annenin başı göğsüne düşüyor, bu andan sonra hiç konuşmuyor, bana bakmıyor.</p>

  <p>Hemşire: “Yorulduk, yatağa dönüyoruz. Anneni öper misin Klaus?”</p>

  <p>Başımı iki yana sallayıp yerimden kalkıyorum.</p>

  <p>“Çıkışı yalnız başına bulabilirsin değil mi?”</p>

  <p>Cevap vermiyorum, odadan çıkıyorum. Antonia ve Sarah’ya bir şey demeden önlerinden geçip binadan çıkıyorum. Antonia omzuma sarılıyor, Sarah elimden tutuyor, ama onlardan kurtulup ellerimi cebime sokuyorum. Otobüs durağına kadar konuşmadan yürüyoruz.</p>

  <p>Akşam, Antonia işe gitmeden önce ona, “Gördüğüm kadın annem değildi” diyorum. “Onu bir daha görmeye gitmeyeceğim. Ne yaptığınızı anlamanız için onu görmeye siz gitmelisiniz.”</p>

  <p>“Beni hiçbir zaman bağışlamayacak mısın Klaus?”</p>

  <p>Cevap vermiyorum. Antonia, “Seni ne kadar sevdiğimi bir bilsen” diyor.</p>

  <p>“Sevmemelisiniz. Benim annem değilsiniz. Beni annemin sevmesini isterdim ama o da yalnızca Lucas’ı seviyor. Sizin yüzünüzden.”</p>

  <hr class="transition"/>

  <p class="no-indent">Cephe giderek yaklaşıyor. Şehir gece gündüz bombalanıyor. Vaktimizin çoğunu mahzende geçiriyoruz. Oraya döşekler ve yorganlar indirdik. Komşularımız başlangıçta geliyorlardı, ama günün birinde hepsi kayboldu. Antonia sürgüne gönderildiklerini söylüyor.</p>

  <p>Antonia işsiz. Şarkı söylediği kabare yok artık. Okullar kapandı. Karneyle bile yiyecek bulmak zorlaştı. Neyse ki Antonia’nın bize kimi zaman ekmek, süt tozu, çikolata getiren bir arkadaşı var. Sokağa çıkma yasağı yüzünden arkadaşı bazı geceler bizde kalıyor. Böyle gecelerde Sarah benimle birlikte mutfakta uyuyor. Onu sallıyorum, yıldızları seyredip yakında Lucas’la buluşacağımızı anlatıyorum.</p>

  <p>Bir sabah Antonia erken uyanıyor. Bize kalın kalın giyinmemizi; birkaç kat gömlek, bir-iki kazak, üst üste çoraplar ve paltolarımızı giymemizi söylüyor, çünkü uzun bir yolculuğa çıkıyormuşuz. Giysilerimizin kalanını iki valize yerleştiriyor.</p>

  <p>Antonia’nın arkadaşı arabasıyla bizi almaya geliyor. Valizleri bagaja koyuyoruz, Antonia öne oturuyor, Sarah ve ben arkaya.</p>

  <p>Araba eski evimin neredeyse tam karşısında, bir mezarlığın girişinde duruyor. Arkadaşı arabanın içinde kalıyor, Antonia, Sarah’yla beni ellerimizden çekiştirerek hızlı hızlı yürüyor.</p>

  <p>Üzerinde babamın isminin, kardeşimin ve benim isimlerimizle, Klaus-Lucas T. olarak yazılı olduğu tahta haçlı bir mezarın önünde duruyoruz.</p>

  <p>Mezarın üzerinde bir sürü solmuş çiçeğin arasında yeni konmuş bir demet beyaz karanfil duruyor.</p>

  <p>Antonia’ya, “Karanfiller, Annem hep bahçeye karanfil ekerdi” diyorum. “Babamın en sevdiği çiçekler.”</p>

  <p>Antonia: “Biliyorum. Babanızla vedalaşın çocuklar.”</p>

  <p>Sarah yumuşaklıkla, “Elveda baba” diyor.</p>

  <p>“O Sarah’nın babası değil. Yalnızca Lucas’la benim babam.”</p>

  <p>Antonia: “Sana bunu daha önce açıklamıştım. Anlamamışsın. Ne yapalım. Gelin, kaybedecek vaktimiz yok.”</p>

  <p>Tekrar arabaya binip Güney Garı’na gidiyoruz. Antonia arkadaşına teşekkür edip vedalaşıyor.</p>

  <p>Gişenin önünde kuyruğa giriyoruz. İşte ancak o anda Antonia’ya, “Nereye gidiyoruz?” diye sormaya cesaret ediyorum.</p>

  <p>“Annemle babamın yanına. Ama önce S. şehrine gidip kardeşin Lucas’ı alacağız.”</p>

  <p>Elini tutup öpüyorum, “Sağ ol Antonia.”</p>

  <p>Antonia elini çekiyor, “Teşekkür etme. Yalnızca şehrin adını ve merkezin yerini biliyorum, hepsi bu.”</p>

  <p>Antonia bilet paralarını öderken, S. şehrine tek başıma yapacağım geçen günkü yolculuğun parasını yemek parasıyla karşılayamayacağımı anlıyorum.</p>

  <p>Yolculuk kötü geçiyor. Çok kalabalık, insanlar cepheden kaçıyor. Üç kişi için bir tek yerimiz var, oturan Sarah’yı kucağına alıyor, diğeri ayakta. Yolculuk boyunca birçok kez yer değiştiriyoruz. Beş saat sürmesi gereken yolculuk alarmlar yüzünden on iki saat sürüyor. Alarm sırasında tren tarlaların ortasında duruyor, yolcular inip yere yatıyor. Böyle anlarda paltomu yere serip Sarah’yı üzerine yatırıyorum, ben de onun üzerinde uzanıyorum, kurşunlardan, mermilerden korumak için.</p>

  <p>Akşam geç saatlerde S. şehrine varıyoruz. Bir otele yerleşiyoruz. Sarah ile ben hemen büyük yatağa uzanıyoruz, Antonia bilgi almak için aşağıya bara iniyor; ancak sabaha karşı geri dönüyor.</p>

  <p>Lucas’ın bulunduğu merkezin adresi var elinde. Ertesi gün oraya gidiyoruz.</p>

  <p>Bahçe içinde bir bina. Büyük bölümü yıkılmış. Boş. Dumandan kararmış duvarlar dikkatimizi çekiyor.</p>

  <p>Merkez bombalanalı üç hafta olmuş.</p>

  <p>Antonia araştırma yapıyor. Bölgedeki sorumlu kişilerle temas kurup Merkez’den sağ kurtulanları öğrenmeye çalışıyoruz. Müdirenin adresini buluyor. Kadına gidiyoruz.</p>

  <p>Müdire: “Küçük Lucas’ı gayet iyi hatırlıyorum. Merkezdeki en yaramaz çocuktu. Her an herkesin canını sıkardı. Terbiye edilmesi mümkün olmayan, dayanılmaz bir çocuktu. Kimse onu görmeye gelmedi, kimse ilgilenmedi. Bir aile faciası olduğunu hatırlıyorum. Size daha fazlasını söyleyemem.”</p>

  <p>Antonia, “Bombardımandan sonra onu gördünüz mü?” diye ısrarla soruyor.</p>

  <p>“Ben de bombardıman sırasında yaralandım, ama kimse benimle ilgilenmedi. Çok sayıda insan çocukları konusunda bilgi almak için bana geldi, sorular sordu. Ama kimse benimle ilgilenmiyor. Oysa bombardımandan sonra iki hafta hastanede yattım. Büyük bir şok, anlıyor musunuz? O çocukların hepsinden ben sorumluydum.”</p>

  <p>Antonia: “İyi düşünün. Lucas hakkında ne biliyorsunuz? Bombardımandan sonra onu gördünüz mü? Hayatta kalan çocuklara ne oldu?”</p>

  <p>“Onu bir daha görmedim. Tekrar söyleyeyim, ben de yaralanmıştım. Hayatta kalanları evlerine gönderdik. Ölenleri şehir mezarlığına gömdük. Sağ kalanlardan adresleri bilmediklerimizi köylerdeki, çiftliklerdeki, küçük şehirlerdeki ailelerin yanlarına yerleştirdik. Savaş bitince çocukları iade edecekler.”</p>

  <p>Antonia şehirde ölenlerin listesine bakıyor.</p>

  <p>“Lucas ölmemiş. Onu bulacağız.”</p>

  <p class="no-indent">Yeniden trene biniyoruz. Küçük bir garda inip şehir merkezine kadar yürüyoruz. Antonia’nın kucağında Sarah var, uyuyor; ben valizleri taşıyorum.</p>

  <p>Merkez Meydanı’nda duruyoruz. Antonia kapıyı çalıyor; kapıyı yaşlı bir kadın açıyor. Bu yaşlı kadını tanıyorum. Antonia’nın annesi.</p>

  <p>“Tanrı’ya şükürler olsun! Sağ salim kurtulmuşsunuz. Çok korkuyordum. Sizin için durmadan dua ettim.”</p>

  <p>Benim yüzümü avuçlarının arasına alıyor. “Sen de onlarla birlikte geldin demek?”</p>

  <p>“Başka türlü yapamazdım. Sarah’ya bakmam lazım.”</p>

  <p>“Tabii Sarah’ya bakmalısın.”</p>

  <p>Beni kucaklayıp sımsıkı sarılıyor, öpüyor, sonra Sarah’ya sarılıyor. “Ne kadar güzelsin, ne kadar büyümüşsün.”</p>

  <p>Sarah; “Uykum var, Klaus’la uyumak istiyorum.”</p>

  <p>Bizi Antonia’nın çocukken kaldığı odaya yatırıyorlar. Sarah Antonia’nın annesi ile babasına, Anneanne ve Dede diyor; ben, Mathilda Teyze ve Andreas Amca diyorum. Andreas Amca Protestan papazı, ama hastalığı nedeniyle askere alınmamış. Başı durmadan “Hayır” dercesine sallanıyor.</p>

  <p>Andreas Amca, kimi zaman, hava kararıncaya kadar beni Küçük Şehir’in sokaklarında gezmeye götürüyor.</p>

  <p>“Hep bir oğlum olsun isterdim. Bir erkek çocuk bu şehre duyduğum sevgiyi anlayabilirdi. Gökyüzünün, bu evlerin, sokakların güzelliğini kavrayabilirdi. Başka hiçbir yerde görülmeyecek bu göğün güzelliğini. Baksana. Bu göğün renklerine verilebilecek ad yok.”</p>

  <p>“Tıpkı bir rüyada gibi.”</p>

  <p>“Evet, bir rüya. Bir kızım oldu. Çok erken ayrıldı bizden. Yanında küçük bir kızla ve seninle geri döndü. Onun oğlu değilsin, benim torunum da değilsin, ama sen beklediğim erkek çocuğusun.”</p>

  <p>“Ama annem iyileşince onun yanına gideceğim, kardeşim Lucas’ı da bulmam lazım.”</p>

  <p>“Elbette. Umarım onlara kavuşursun. Ama onları bulamazsan sonsuza kadar bizimle kalabilirsin. Okula gidip dilediğin mesleği seçersin. Büyüyünce ne olmak istersin?”</p>

  <p>“Sarah’yla evlenmek isterim.”</p>

  <p>“Sarah’yla evlenemezsin. Siz kardeşsiniz. Aranızda evlilik olamaz. Yasalar buna izin vermez.”</p>

  <p>“Öyleyse ben de onunla birlikte yaşarım. Onunla birlikte yaşamama kimse engel olamaz.”</p>

  <p>“Evlenmek isteyeceğin başka kızlara rastlayacaksın.”</p>

  <p>“Sanmıyorum.”</p>

  <hr class="transition"/>

  <p class="no-indent">Kısa süre sonra şehrin sokaklarında dolaşmak tehlikeli bir hale geliyor, geceleri sokağa çıkma yasağı konuyor. Alarmlar ve bombardıman sırasında ne yapmalı? Gündüzleri Sarah’ya ders veriyorum. Ona okuma yazma öğretip matematik çalıştırıyorum. Evde çok kitap var, çocuk kitapları, tavan arasında Antonia’nın ders kitaplarını bile buluyoruz.</p>

  <p>Andreas Amca bana satranç oynamayı öğretiyor. Kadınlar yatmaya gidince oyuna başlayıp geç saatlere kadar devam ediyoruz.</p>

  <p>Başlangıçta Andreas Amca hep kazanıyor. Kaybetmeye başlayınca oyundan zevk almaz oluyor.</p>

  <p>“Boynuz kulağı geçti evlat. Artık oynamak istemiyorum. Canım hiçbir şey istemiyor, hiçbir şeye hevesim kalmadı. İlginç rüyalar bile görmüyorum artık, hepsi çok sıradan.”</p>

  <p>Sarah’ya satranç öğretmeye çalışıyorum, ama bu oyundan hoşlanmıyor. Yoruluyor, sinirleniyor, daha basit oyunları seviyor, en sevdiği şey ona masal okumam, ne olursa olsun yirmi kez okunmuş bir masal olsa bile.</p>

  <hr class="transition"/>

  <p class="no-indent">Savaş diğer ülkeye kayınca Antonia bize, “Artık başkente evimize dönebiliriz” diyor.</p>

  <p>Annesi: “Açlıktan ölürsünüz. Bir süre için Sarah’yı burada bırak. En azından bir ev ve iş buluncaya kadar.”</p>

  <p>Andreas Amca: “Oğlanı da burada bırak. Şehirde iyi okullar var. Kardeşini bulunca onu da yanımıza alırız.”</p>

  <p>“Anneme ne olduğunu bilmek istiyorum, bu yüzden başkente gitmeliyim.”</p>

  <p>Sarah: “Eğer Klaus başkente gidiyorsa ben de giderim.”</p>

  <p>Antonia: “Ben tek başıma gidiyorum. Ev bulur bulmaz sizi almaya gelirim.”</p>

  <p>Önce Sarah’yı sonra beni öpüyor. Kulağıma, “Sarah’ya bakacağını biliyorum. Sana güveniyorum” diye fısıldıyor.</p>
<hr class="transition"/>
  <p class="no-indent">Antonia gidiyor, Mathilda Teyze ve Andreas Amca’yla kalıyoruz. Üstümüz başımız temiz, iyi besleniyoruz ama yabancı askerler ve yaşanan karmaşa yüzünden dışarıya çıkamıyoruz. Mathilda Teyze başımıza bir şey gelmesinden korkuyor.</p>

  <p>Artık ikimizin de birer odası var. Sarah annesinin eski odasında, ben misafir odasında yatıyorum.</p>

  <p>Akşamları bir iskemle çekip meydanı seyrediyorum. Bomboş neredeyse. Birkaç asker ve birkaç ayyaş dolaşıyor ortalıkta. Kimi zaman, sanırım benden daha küçük bir oğlan, aksayarak meydanda dolaşıyor. Armonika çalıp bir meyhaneye giriyor, oradan çıkınca bir diğerine giriyor. Gece yarısına doğru, bütün meyhaneler kapanınca, çocuk armonikasını çalarak şehrin batısına doğru gidiyor. Bir akşam armonika çalan çocuğu Andreas Amca’ya gösteriyorum: “Neden onun gece geç saatlerde sokağa çıkması yasak değil?”</p>

  <p>Andreas Amca: “Yıllardır onu seyrederim. Şehrin öbür ucunda Anneannesiyle birlikte oturuyor. Çok yoksul bir kadın. Çocuk öksüz herhalde. Biraz para kazanmak için meyhanelerde çalıyor. İnsanlar onu çevrelerinde görmeye alışkın. Kimse kötülük etmez. Bütün şehrin ve Tanrı’nın himayesinde.”</p>

  <p>“Mutlu olmalı.”</p>

  <p>“Kuşkusuz.”</p>

  <p>Üç ay sonra Antonia bizi almaya geliyor. Mathilda Teyze ve Andreas Amca bizleri bırakmak istemiyor.</p>

  <p>Mathilda teyze: “Kızı bırak. Burada mutlu, eksiği yok.”</p>

  <p>Andreas Amca, “Oğlanı bırak bari. Her şey düzelmeye başladı artık, kardeşini araştırırız.”</p>

  <p>Antonia: “Araştırmalara onsuz başlayabilirsiniz baba. İkisini birden alıyorum, onların yeri benim yanım.”</p>
</body>
</html>