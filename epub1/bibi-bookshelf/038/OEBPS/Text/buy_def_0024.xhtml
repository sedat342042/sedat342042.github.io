<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<!--?xml version="1.0" encoding="UTF-8"?--><html xmlns="http://www.w3.org/1999/xhtml">
<head>
  <meta name="charset" content="UTF-8"/>
  <title></title>
  <link href="../Styles/blitz.css" type="text/css" rel="stylesheet"/>
  <link href="../Styles/blitz_kindle.css" type="text/css" rel="stylesheet"/>
  <link href="../Styles/blitz_hoca.css" type="text/css" rel="stylesheet"/>
</head>

<body class="serif justified">
  <h2><a id="bookmark0"></a><i>Ayakkabıcı</i></h2>

  <p class="no-indent">Ayakkabıcı gara yakın bir binanın bodrumunda oturuyor. İşyeri de orası. Oda geniş. Bir köşesinde mutfak, bir köşesinde yatak duruyor. Dışarıya bakan pencerenin önü işliği. Ayakkabıcı alçak bir taburede oturuyor, etrafında aletleri, ayakkabılar. Gözlüğünün üzerinden bize, yarılmış ayakkabılarımıza bakıyor.</p>

  <p>“Günaydın efendim. Sıcak tutan, su geçirmez kauçuk botlar istiyoruz. Sizde var mı? Paramız var.”</p>

  <p>“Evet var. Ama astarlı, sıcak tutanlar çok pahalı.”</p>

  <p>“Ama ayaklarımız üşüyor, kesinlikle ihtiyacımız var.”</p>

  <p>Elimizdeki parayı alçak masanın üstüne koyuyoruz.</p>

  <p>Ayakkabıcı: “Burada yalnızca bir çifte yetecek para var. Bu da size yetebilir. Ayak numaranız aynı. Sırayla dışarı çıkarsınız.”</p>

  <p>“İmkânsız. Hiç yalnız çıkmayız. Her yere birlikte gideriz.”</p>

  <p>“Biraz daha para isteyin annenizle babanızdan.”</p>

  <p>“Annemiz babamız yok. Cadı dedikleri Anneannemizle oturuyoruz. Bize para vermez.”</p>

  <p>Ayakkabıcı, “Cadı Anneanneniz mi? Zavallı çocuklar! Onun evinden buraya kadar bu ayakkabılarla mı geldiniz?” diyor.</p>

  <p>“Evet, bunlarla geldik. Kışı botsuz geçiremeyiz. Ormandan odun topluyoruz, kar kürüyoruz. En önemli ihtiyacımız…”</p>

  <p>“Su geçirmez, sıcak tutan iki çift bot.”</p>

  <p>Ayakkabıcı gülerek iki çift botu uzatıyor. “Deneyin.”</p>

  <p>Deniyoruz, ayaklarımıza tam oluyor.</p>

  <p>“Alıyoruz, ikinci çiftin parasını baharda öderiz, yumurtalarımızı ve balıklarımızı sattıktan sonra. İsterseniz size odun da taşıyabiliriz.”</p>

  <p>Ayakkabıcı paramızı bize uzatıyor. “Alın. Sizde kalsın. Paranızı istemiyorum. Kalın çoraplar alın kendinize. İhtiyacınız olduğu için bu botları size hediye ediyorum.”</p>

  <p>“Hediye almayı sevmeyiz.”</p>

  <p>“Neden?”</p>

  <p>“Çünkü teşekkür etmeyi sevmeyiz.”</p>

  <p>“Hiçbir şey söylemek zorunda değilsiniz. Haydi gidin. Yok. Bekleyin. Bu terliklerle şu sandaletleri de alın, yazın giyersiniz. Bir de şu yarım botları. Çok sağlamdır. Ne isterseniz alın.”</p>

  <p>“Neden bunları bize veriyorsunuz?”</p>

  <p>“İhtiyacım yok. Yakında gidiyorum.”</p>

  <p>“Nereye gidiyorsunuz?” diye soruyoruz.</p>

  <p>“Bilmem. Beni götürüp öldürecekler.”</p>

  <p>“Sizi kim öldürmek istiyor? Neden?” diye soruyoruz.</p>

  <p>“Soru sormayın. Şimdi gidin.”</p>

  <p>Ayakkabıları, sandaletleri, terlikleri alıyoruz. Ayaklarımızda botlar. Kapının önünde durup, “Sizi götürmezler umarız” diyoruz. “Götürürlerse de umarız öldürmezler. Hoşça kalın efendim, teşekkürler, çok teşekkürler.”</p>

  <p>Eve dönünce, Anneanne, “Bunları nereden çaldınız, ip kaçkınları?” diye soruyor.</p>

  <p>“Hiçbir şey çalmadık. Hediye bunlar. Herkes sizin gibi cimri değil Anneanne.”</p>
</body>
</html>