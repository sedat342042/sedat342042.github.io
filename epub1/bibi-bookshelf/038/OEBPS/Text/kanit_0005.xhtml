<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <meta name="charset" content="UTF-8"/>
  <title></title>
  <link href="../Styles/blitz.css" type="text/css" rel="stylesheet"/>
  <link href="../Styles/blitz_kindle.css" type="text/css" rel="stylesheet"/>
  <link href="../Styles/blitz_hoca.css" type="text/css" rel="stylesheet"/>
</head>

<body class="serif justified">
  <h2>5</h2>

  <p class="no-indent">Uykusuzluk çeken adam her gece onda penceresine çıkıyor. Çocuk yatıyor, Lucas evden çıkıyor, uykusuzluk çeken adam ona saati soruyor, Lucas cevap verip Clara’nın evine gidiyor. Şafak vakti dönerken adam gene saati soruyor, Lucas söylüyor ve yatmaya gidiyor. Birkaç saat sonra uykusuzluk çeken adamın ışığı sönüyor, güvercinler penceresine üşüşüyor.</p>

  <p>Bir sabah Lucas eve dönerken adam Lucas’a sesleniyor: “Bayım!”</p>

  <p>Lucas: “Saat beş.”</p>

  <p>“Biliyorum. Saat beni ilgilendirmiyor. Bu insanlarla konuşabilmek için bir bahane. Çocuk bu gece çok huzursuzdu, size söylemek istedim. Saat ikiye doğru uyandı, birkaç kez sizin odanıza gitti, uzun süre pencereden baktı. Sokağa bile çıktı, meyhanenin önüne kadar gitti, sonra geri döndü ve sanıyorum yattı.</p>

  <p>“Bunu sık sık yapıyor mu?”</p>

  <p>“Evet, sık sık uyanıyor. Hemen hemen her gece. Ama onu geceleyin evden çıkarken ilk kez görüyorum.”</p>

  <p>“Gündüzleri evden çıkmıyor.”</p>

  <p>“Sanırım sizi arıyordu.”</p>

  <p>Lucas evine çıkıyor, çocuk yatağında derin derin uyuyor. Lucas pencereden bakıyor, uykusuzluk çeken adam, “Her şey yolunda mı?” diye soruyor.</p>

  <p>“Evet. Uyuyor. Ya siz? Demek hiç uyumuyorsunuz?”</p>

  <p>“Arada bir içim geçiyor, ama hiç uyuyamıyorum. Sekiz yıldır uyuyamıyorum.”</p>

  <p>“Gündüzleri ne yapıyorsunuz?”</p>

  <p>“Dolaşıyorum. Yorulunca da parkta oturuyorum. Vaktimin çoğunu parkta geçiriyorum. Otururken kimi zaman birkaç dakika uyuduğum oluyor. Bir kez benimle gelmek ister misiniz?”</p>

  <p>Lucas: “İsterseniz şimdi gidelim.”</p>

  <p>“Tamam. Güvercinlerime yem vereyim, iniyorum.”</p>

  <p>Uyuyan şehrin ıssız sokaklarında Anneanne’nin evine doğru yürüyorlar. Uykusuzluk çeken adam birkaç metrekare genişliğindeki kuru otlar üzerinde çıplak dallarını germiş iki yaşlı ağacın yanında duruyor.</p>

  <p>“İşte parkım. Bir an olsun uyuyabildiğim tek yer.”</p>

  <p>Adam, artık suyu akmayan, yosun ve pas tutmuş bir çeşmenin yanındaki tek banka oturuyor. Lucas: “Şehirde çok daha güzel parklar var.”</p>

  <p>“Benim için yok.”</p>

  <p>Bastonunu kaldırıp büyük, güzel bir evi gösteriyor. “Eskiden burada otururduk, karım ve ben.”</p>

  <p>“Öldü mü?”</p>

  <p>“Savaş bittikten üç yıl sonra tabancayla öldürüldü. Bir gece saat onda.”</p>

  <p>Lucas ihtiyarın yanına oturuyor. “Onu hatırlıyorum. Sınıra yakın oturuyorduk. Eve dönerken burada durup su içerdik, dinlenirdik. Karınız bizi pencereden görünce patates şekerleri getirirdi bize. O zamandan beri hiç yemedim. Gülümsemesini, aksanını ve öldürülüşünü de hatırlıyorum. Bütün şehir bunu konuşmuştu.”</p>

  <p>“Ne diyorlardı?”</p>

  <p>“Sahibi olduğu üç tekstil fabrikasını millileştirmek için öldürüldüğü söyleniyordu.”</p>

  <p>“Fabrikalar ona babasından kalmıştı. Ben de mühendis olarak çalışıyordum. Evlendik, burada kalmak istedi, bu şehri çok seviyordu. Yine de milliyetini değiştirmedi, ‘onlar’ da karımı öldürmek zorunda kaldılar. Bulabildikleri tek çözüm buydu. ‘Onlar’ yatak odamızda öldürdüler karımı. Silah seslerini banyodan duydum. Katil balkondan girip çıkmış. Karımı başından, karnından ve göğsünden vurmuştu. Soruşturma sonucunda, cinayeti bir işçinin intikam uğruna işleyip sonra sınırı aşarak yurtdışına kaçtığı söylendi ve dosya kapandı.</p>

  <p>Lucas: “O zamanlarda sınırı geçmek imkânsızdı, üstelik hiçbir işçinin tabancası yoktu.”</p>

  <p>Uykusuzluk çeken adam gözlerini kapıyor. Susuyor. Lucas: “Evinizde şimdi kimin oturduğunu biliyor musunuz?”</p>

  <p>“İçerisi çocuk dolu. Evimiz yetimhane oldu. Artık dönmelisiniz Lucas. Mathias birazdan uyanır, siz de kitapçı dükkânınızı açmalısınız.”</p>

  <p>“Haklısınız. Saat yedi buçuk olmuş.”</p>

  <hr class="transition"/>

  <p class="no-indent">Lucas arada bir parka gidip uykusuzluk çeken adamla sohbet ediyor. İhtiyar geçmişinden söz ediyor, karısıyla geçirdiği mutlu günlerinden. “Her zaman gülerdi. Çocuk gibi neşeli ve kaygısızdı. Meyveleri, çiçekleri, yıldızları, bulutları severdi. Alacakaranlıkta balkona çıkıp gökyüzüne bakardı. Dünyanın hiçbir yerinde bizim şehrimizdeki kadar güzel günbatımları olmadığını iddia ederdi, dünyanın hiçbir yerinde gökyüzündeki renkler bu kadar parlak ve güzel değildir derdi.</p>

  <p>Adam uykusuzluktan yanan, çevresi morarmış gözlerini yumuyor. Kesik kesik yeniden konuşmaya başlıyor: “Öldürülmesinden sonra her şeye el koydular; eve, evin içinde ne varsa: Mobilyalara, kap kaçağa, kitaplara, mücevherlere, karımın giysilerine. Yalnızca bir valiz ile giysilerimin bir kısmını almama izin verdiler. Şehirden ayrılmamın daha uygun olacağını da söylediler. Fabrikadaki işimi kaybettim, artık ne işim ne evim ne de param vardı.</p>

  <p>“Doktor olan bir dostumun yanına gittim, karım öldürüldüğünde çağırdığım doktora. Bana tren bileti için para verdi. ‘Bu şehre bir daha dönme, seni de öldürmemeleri bir mucize’ dedi.</p>

  <p>“Trene binip komşu şehre gittim. Gardaki bekleme salonuna oturdum. Biraz daha param kalmıştı, başkente gitmeye yetecek kadar belki. Ama ne başkentte ne başka bir şehirde yapacak bir şeyim vardı. Gişeden bir bilet satın alıp buraya geri döndüm. Kitabevinin karşısındaki mütevazı bir evin kapısını çaldım. Fabrikalarımızdaki bütün işçileri tanıyordum. Kapıyı açan kadını tanıyordum. Bana bir şey sormadı, içeriye buyur etti, bir odaya götürerek, ‘Bayım, dilediğiniz sürece burada kalabilirsiniz’ dedi.</p>

  <p>“Yaşlı bir kadındı, kocasını, iki oğlunu ve kızını savaşta kaybetmişti. Kızı on yedisindeydi. Hemşire olarak görevlendirildiği cephede kötü bir kaza sonucu yüzü darmadağın olduktan sonra ölmüştü. Ev sahibem bundan hiç söz etmiyor, çoğunlukla da hemen hemen hiç konuşmuyor. Beni sokağa bakan odamda rahat bırakıyor. Onun odası - benimkinden daha küçük- bahçeye bakıyor. Mutfak da. İstediğim zaman mutfağa giriyorum, ne zaman mutfağa girsem ocakta hep sıcak bir yemek oluyor. Her sabah ayakkabılarımı boyanmış, gömleklerimi yıkanmış ve ütülenmiş, kapımın önündeki koridorda iskemleye asılmış buluyorum. Ev sahibem odama hiç girmiyor, onunla neredeyse hiç karşılaşmıyorum. Saatlerimiz uyuşmuyor. Neyle geçindiğini bilmiyorum. Dul maaşı ve küçük sebze bahçesinin geliriyle sanırım.</p>

  <p>“Onun evine yerleştikten birkaç ay sonra belediyeye iş müracaatında bulundum; ne iş olursa yapacaktım. Memurlar beni bir bürodan diğerine gönderdiler, hakkımda bir karara varmaktan korkuyorlardı, yabancı biriyle yaptığım evlilik yüzünden kuşku duyulacak biriydim. Sonunda Parti Sekreteri Peter beni yanına aldı. Kapıcılık yaptım, yerleri temizledim, süpürdüm, kuru yaprakları topladım, kar küredim. Peter sayesinde emekli oldum, herkes gibi maaş alıyorum. Dilenci olmadım, doğduğum ve yaşadığım bu şehirde ölümü bekleyebilirim.</p>

  <p>“Bir akşam ilk maaşımı mutfaktaki masanın üzerine koydum. Küçük bir miktardı ama ev sahibem parayı çok buldu, ona göre çok büyük bir miktardı. Yarısını masanın üzerine bıraktı, hep böyle devam ettik, ben parayı tabağının yanına bırakıyordum, o da yarısını benim tabağımın yanına koyup geri veriyordu.</p>

  <p>Büyük şala sarınmış bir kadın yetimhaneden çıkıyor. Zayıf, solgun biri, kemikli yüzünde kocaman gözleri ışıldıyor. Bankın önünde durup Lucas’a bakarak gülümsüyor ve ihtiyara, “Bir arkadaş bulmuşsunuz” diyor.</p>

  <p>“Evet, bir arkadaş. Sizi Lucas’la tanıştırayım Judith. Merkez Meydanındaki kitabevini işletiyor. Judith, yetimhanenin müdiresi.”</p>

  <p>Lucas ayağa kalkıyor, Judith elini sıkıyor.</p>

  <p>“Çocuklarım için kitap almak istiyorum ama işim başımdan aşkın, hem de çok sınırlı bir bütçem var.”</p>

  <p>Lucas: “Size Mathias’la kitap yollarım. Çocuklar kaç yaşında?”</p>

  <p>“Beşle on arası. Mathias kim?”</p>

  <p>İhtiyar: “Lucas da bir yetime bakıyor.”</p>

  <p>Lucas: “Mathias yetim değil. Annesi gitti. Şimdi benim.”</p>

  <p>Judith gülümsüyor. “Benim de çocuklarım yetim değil. Çoğunun babası belli değil, ırzına geçilmiş ya da hayat kadınlığı yapmış anneleri tarafından terk edilmişler.”</p>

  <p>Judith ihtiyarın yanına oturuyor, başını omzuna dayıyor, gözlerini yumuyor. “Yakında sobaları yakmak lazım, Michael.Havalar böyle giderse pazartesi günü sobaları yakmaya başlarız.”</p>

  <p>İhtiyar ona sarılıyor. “Anladım Judith. Pazartesi sabahı saat beşte gelirim.”</p>

  <p>Lucas sonbahar sabahının nemli soğuğunda unutulmuş bu küçük şehrin sessizliğinde gözlerini kapatıp birbirlerine sarılmış kadın ile adama bakıyor. Lucas sessizce uzaklaşmak için birkaç adım atıyor ama Judith titreyip gözlerini açıyor, ayağa kalkıyor. “Gitmeyin Lucas. Çocuklar uyanacaklar. Onlara kahvaltı hazırlamam lazım.”</p>

  <p>İhtiyarın alnından öpüyor. “Pazartesi görüşürüz Michael. Yakında görüşmek üzere Lucas, kitaplar için şimdiden teşekkürler.”</p>

  <p>Eve dönüyor, Lucas yeniden yerine oturuyor. “Çok güzel.”</p>

  <p>“Evet, çok.”</p>

  <p>Uykusuzluk çeken adam gülüyor. “Başlangıçta benden çekiniyordu. Beni her gün bu bankta otururken görüyordu. Belki de uçkuru düşük biri sanıyordu. Bir gün gelip yanıma oturdu, burada ne yaptığımı sordu. Ona her şeyi anlattım. Geçen yıl kış başlarındaydı. Odaları ısıtmada kendisine yardımcı olmamı istedi, kendi başına yapamıyormuş, mutfakta on altı yaşında bir yardımcısı varmış, o kadar. Evde merkezi ısıtma yok, odalarda sobalar var, toplam yedi tane. Evimize ve odalarımıza yeniden girebilmekten ne kadar mutlu olduğumu bilemezsiniz! Ve Judith’e yardım etmekten. Saygı duyulacak bir kadın. Kocası savaşta kaybolmuş, kendisi de tutuklanıp cehennemin kapılarına kadar gitmiş. Bu öylesine söylenmiş bir söz değil. O kapıların ardında gerçek bir ateş yanıyormuş, insan bedenleri yakmak için gene insanlar tarafından yakılmış bir ateş.”</p>

  <p>Lucas: “Neden söz ettiğinizi biliyorum. Ben de bu şehirde kendi gözlerimle benzer şeylere tanık oldum.”</p>

  <p>“O zamanlar çok küçük olmalısınız.”</p>

  <p>“Daha çocuktum. Ama hiçbir şeyi unutmadım.”</p>

  <p>“Unutursunuz. Hayat böyle. Zamanla her şey siliniyor. Anılar köreliyor, acılar diniyor. Karımı bir çiçek, bir kuş gibi hatırlıyorum. Her şeyin hafif, kolay ve güzel göründüğü bir dünyada mucizeydi o. Başlangıçta buraya onun için geliyordum, şimdi hayatta kalabilen Judith için geliyorum. Size komik gelebilir Lucas ama Judith’e âşık oldum. Gücüne, iyiliğine, kendisinin olmayan bu çocuklara gösterdiği sevecenliğe.”</p>

  <p>Lucas: “Bana hiç komik gelmiyor.”</p>

  <p>“Benim yaşımda biri için?”</p>

  <p>“Yaş bir ayrıntıdır. Yalnızca öz önemli. Onu seviyorsunuz. O da sizi seviyor.”</p>

  <p>“Kocasının dönüşünü bekliyor.”</p>

  <p>“Ölen ya da kaybolan kocalarına ağlayan pek çok kadın var. Ama az önce ne dediniz: Acılar diniyor, anılar köreliyor.”</p>

  <p>Uykusuzluk çeken adam Lucas’a bakıyor. “Diniyor, köreliyor dedim, evet, ama kayboluyor, demedim.”</p>

  <hr class="transition"/>

  <p class="no-indent">Aynı sabah Lucas çocuk kitapları seçiyor, bir kutuya doldurup Mathias’a, “Bunları Anneanne”nin evine giderken geçtiğimiz parkın karşısındaki, yetimhaneye götürür müsün? Büyük, balkonlu bir ev, karşısında da bir çeşme var” diyor.</p>

  <p>Çocuk: “Tamam, neresi olduğunu anladım.”</p>

  <p>“Müdirenin adı Judith, ona bu kitapları yolladığımı söylersin.”</p>

  <p>Çocuk kitaplarla gidiyor, kısa süre sonra dönüyor. Lucas ona, “Judith ve çocuklar hakkında ne düşünüyorsun?” diye soruyor.</p>

  <p>“Ne Judith’i ne çocukları gördüm. Kitapları kapının önüne bıraktım.”</p>

  <p>“İçeri girmedin mi?”</p>

  <p>“Hayır. Neden girecekmişim? Beni bırakmasınlar diye mi?</p>

  <p>“Ne? Ne diyorsun Mathias?”</p>

  <p>Çocuk odasına kapanıyor. Lucas kapanış saatine kadar dükkânda kalıyor, sonra akşam yemeğini hazırlayıp yalnız başına yiyor. Yıkandıktan sonra giyinirken çocuk ansızın odasından çıkıyor.</p>

  <p>“Gidiyor musun Lucas? Her akşam nereye gidiyorsun?”</p>

  <p>Lucas: “Çalışmaya gidiyorum, biliyorsun.”</p>

  <p>Çocuk Lucas’ın yatağına atlıyor. “Seni burada bekleyeceğim. Meyhanelerde çalışsan, meyhaneler kapandıktan sonra, geceyarısı dönerdin. Ama çok daha geç dönüyorsun.”</p>

  <p>Lucas çocuğun karşısındaki bir iskemleye oturuyor. “Evet Mathias, doğru. Eve daha geç dönüyorum. Meyhaneler kapandıktan sonra gidip gördüğüm dostlarım var.”</p>

  <p>“Kim onlar?”</p>

  <p>“Tanımazsın.”</p>

  <p>Çocuk: “Her gece yalnızım.”</p>

  <p>“Geceleri uyumalısın.”</p>

  <p>“Odanda uyuduğunu bilirsem ben de uyurum.”</p>

  <p>Lucas çocuğun yanına uzanıp onu öpüyor. “Seni yetimhaneye gönderdiğimde orada seni alıkoyacaklarına gerçekten inandın mı? Böyle bir şeyi nasıl düşünebilirsin?”</p>

  <p>“İnanmamıştım aslında. Oysa kapının önüne gelince korktum. Bilinmez. Yasmine de bana hiç ayrılmayacağımıza dair söz vermişti. Beni oraya gönderme. Anneanne’nin evine doğru gitmeyi sevmiyorum.”</p>

  <p>Lucas: “Seni anlıyorum.”</p>

  <p>Çocuk: “Yetimler anneleri babaları olmayan çocuklar. Benim de annemle babam yok.”</p>

  <p>“Yasmine var.”</p>

  <p>“Yasmine gitti. Ya babam? O nerede?”</p>

  <p>“Baban benim.”</p>

  <p>“Ya öbürü? Gerçek olan?”</p>

  <p>Lucas cevap vermeden bir an susuyor. “Senin doğumundan önce, benim babam gibi, bir kazada ölmüş.”</p>

  <p>“Babalar hep bir kazada ölüyor. Sen de yakında bir kaza geçirecek misin?”</p>

  <p>“Hayır. Ben çok dikkat ediyorum.”</p>

  <hr class="transition"/>

  <p class="no-indent">Çocuk ile Lucas dükkânda çalışıyor. Çocuk Lucas’a kitap kutularını uzatıyor, Lucas merdivende, kitapları raflara yerleştiriyor. Yağmurlu bir sonbahar sabahı.</p>

  <p>Peter içeriye giriyor. Kapüşonlu bir pelerin var üstünde, yüzünden süzülen sular yere damlıyor. Pelerinin altında çuvala sarılı bir paket çıkarıyor. “Alın Lucas. Geri getirdim. Artık saklayamam. Evim artık güvenli değil.”</p>

  <p>Lucas, “Renginiz soluk. Neyiniz var Peter?” diye soruyor.</p>

  <p>“Gazeteleri okumuyor musunuz? Radyo dinlemiyor musunuz?”</p>

  <p>“Gazete okumam, yalnız eski plakları dinlerim.”</p>

  <p>Peter çocuğa dönüyor. “Bu Yasmine’in çocuğu mu?”</p>

  <p>Lucas: “Evet bu Mathias. Peter’e günaydın de Mathias. Peter arkadaşım.”</p>

  <p>Çocuk gözlerini Peter’e dikmiş, susuyor.</p>

  <p>Peter: “Mathias bana gözleriyle günaydın dedi bile.”</p>

  <p>Lucas: “Git hayvanlara yem ver Mathias.”</p>

  <p>Çocuk gözlerini indiriyor, kitap kutusunu karıştırıyor, “Hayvanlara yem verme saati gelmedi.”</p>

  <p>Lucas: “Haklısın. Burada kal, müşteri gelirse bana haber verirsin. Yukarıya çıkalım Peter.” Lucas’ın odasına çıkıyorlar.</p>

  <p>Peter: “Çocuğun çok güzel gözleri var.”</p>

  <p>“Evet, Yasmine’in gözleri.”</p>

  <p>Peter paketi Lucas’a uzatıyor.</p>

  <p>“Defterinizde sayfalar eksik.”</p>

  <p>“Evet Peter. Daha önce söylemiştim, düzeltmeler yapıyorum, bazı bölümleri eliyorum, gerekli olmayan yerleri atıyorum.”</p>

  <p>“Düzeltiyor, eliyor, atıyorsunuz. Kardeşiniz Claus hiçbir şey anlamayacak.”</p>

  <p>“Claus anlayacaktır.”</p>

  <p>“Ben de anladım.”</p>

  <p>“Bu yüzden mi geri veriyorsunuz? Her şeyi anladığınızı sandığınız için mi?”</p>

  <p>“Olanların sizin defterinizle ilgisi yok Lucas. Çok daha önemli. Ülkede ayaklanma hazırlıkları var. Bir karşı devrim. Aydınlarla başladı bu, yazmamaları gereken şeyleri yazdılar. Öğrencilerle devam etti. Nerede kargaşa, orada öğrenciler. Bir gösteri düzenlemişler, bu da güvenlik güçleriyle çatışmaya dönüşmüş. Ama asıl tehlike, işçiler ve ordunun bir kanadı da öğrencilerle birleşince başladı. Dün akşam askerler yetkisiz kimselere silah dağıtmış. Başkentte insanlar birbirlerine ateş ediyormuş, hareket kırsal kesime ve tarım işçilerine de yayılmak üzereymiş.”</p>

  <p>Lucas; “Bunlar toplumun her kesimi demek.”</p>

  <p>“Biri hariç. Benim ait olduğum kesim.”</p>

  <p>“Size karşı olanlardan çok daha azsınız.”</p>

  <p>“Orası kesin. Ama güçlü dostlarımız var.”</p>

  <p>Lucas susuyor. Peter kapıyı açıyor. “Bir daha görüşemeyeceğiz Lucas. Dostça ayrılalım.”</p>

  <p>Lucas, “Nereye gidiyorsunuz?” diye soruyor.</p>

  <p>“Parti yöneticileri yabancı ordunun himayesine giriyorlar.”</p>

  <p>Lucas ayağa kalkıyor, Peter’i iki omzundan kavrayıp gözlerinin içine bakıyor. “Söyleyin bana Peter! Utanmıyor musunuz?”</p>

  <p>Peter, Lucas’ın ellerini tutup yüzüne götürüyor. Gözlerini kapatıp alçak sesle, “Utanıyorum Lucas, hem de çok utanıyorum” diyor.</p>

  <p>Kapalı gözlerinden birkaç damla yaş süzülüyor. Lucas: “Hayır. Ağlamayın. Kendinize gelin!”</p>

  <p>Lucas, Peter’e sokağa kadar eşlik ediyor. Yağmurun altında, başı önünde gara doğru giden siyah gölgeyi izliyor.</p>

  <p>Lucas dükkâna girdiğinde çocuk: “Çok yakışıklı bir bey, ne zaman gelecek gene?”</p>

  <p>“Bilmiyorum Mathias. Belki hiçbir zaman.”</p>

  <p>Lucas akşam Clara’ya gidiyor. Bütün ışıkları sönük olan eve giriyor. Clara’nın yatağı boş ve soğuk. Lucas başucu lambasını yakıyor. Yastığın üzerinde Clara’dan bir not: “Thomas’ın öcünü almaya gidiyorum.”</p>

  <p>Lucas eve dönüyor. Çocuk yatağında yatıyor. Ona: “Senin her gece yatağımda yatmandan bıktım. Odana git, uyu.”</p>

  <p>Çocuğun çenesi titriyor, burnunu çekerek, “Peter’in başkentte insanların birbirlerine ateş ettiklerini söylediğini duydum” diyor, “Yasmine tehlikede mi?”</p>

  <p>“Yasmine tehlikede değil, korkma.”</p>

  <p>“Peter’in belki hiç gelmeyeceğini söyledin. Ölecek mi?”</p>

  <p>“Hayır, sanmam. Ama Clara ölür.”</p>

  <p>“Clara kim?”</p>

  <p>“Bir arkadaş. Yatağına git Mathias, uyu. Çok yorgunum.”</p>

  <hr class="transition"/>

  <p class="no-indent">Küçük Şehir’de hemen hemen hiçbir şey olmuyor. Yabancı bayraklar resmi binalardan indiriliyor, yöneticilerin resimleri de. Bir kortej ellerinde eski bayraklarla şehrin içinden geçiyor. Eski ulusal marşı söylüyorlar, başka bir çağın devrimini hatırlatan eski şarkıları da söylüyorlar.</p>

  <p>Meyhaneler dolu, insanlar her zamankinden daha yüksek sesle konuşuyor, gülüyor, şarkı söylüyor.</p>

  <p>Lucas’ın kulağı sürekli radyoda, sonra bir gün haberlerin yerini klasik müzik yayınları alınca radyoyu kapatıyor.</p>

  <p>Lucas pencereden bakıyor. Merkez Meydanı’nda yabancı ordunun tanklarından biri duruyor.</p>

  <p>Lucas bir paket sigara almak için evden çıkıyor. Bütün dükkânlar kapalı. Lucas gara kadar gitmek zorunda. Yolda başka tanklara da rastlıyor. Tankların topları ona doğru çevrili ve onu izliyor. Sokaklar bomboş, pencereler ve kepenkler kapalı. Ama gar ve çevresi ülke askerleriyle, sınır muhafızlarıyla dolu, silahsızlar. Lucas birisine, “Ne oluyor?” diye soruyor.</p>

  <p>“Bilmiyorum. Terhis edildik. Trene mi binmek istiyorsunuz? Sivilleri trene almıyorlar.”</p>

  <p>“Trene binmek istemiyorum. Sigara almaya gelmiştim. Dükkânlar kapalı da.”</p>

  <p>Asker Lucas’a bir paket sigara uzatıyor. “Gar binasına giremezsiniz. Bu paketi alın ve evinize dönün. Şehirde dolaşmak tehlikeli.”</p>

  <p>Lucas eve dönüyor. Çocuk kalkmış, birlikte radyo dinliyorlar.</p>

  <p>Durmadan müzik ve kısa konuşmalar; “Devrimi biz kazandık. Zafer halkındır. Hükümet halkın düşmanlarına karşı büyük koruyucumuzdan yardım istedi.”</p>

  <p>Ayrıca: “Sükûnetinizi muhafaza edin! İki kişiden daha kalabalık toplantıların hepsi yasaklanmıştır. Alkol satışı yasaklanmıştır. Yeni bir emre kadar kahveler, lokantalar kapalı tutulacaktır. Tren veya otobüsle ferdi taşımalar yasaktır. Sokağa çıkma yasağına uyun. Hava karardıktan sonra dışarıya çıkmayın!”</p>

  <p>Yeniden müzik başlıyor, tehditler ve tavsiyeler: “Fabrikalar tekrar üretime geçecektir. İşbaşı yapmayan işçiler işten çıkarılacaktır. Sabotajcılar olağanüstü hal mahkemelerinde yargılanacaktır. Ölüm cezasına çarptırılacaklardır.”</p>

  <p>Çocuk: “Hiçbir şey anlamıyorum. Devrimi kim kazandı? Ayrıca neden her şey yasak? Neden bu kadar kötüler?”</p>

  <p>Lucas radyoyu kapatıyor. “Artık radyo dinlememek lazım. Bir işe yaramıyor.”</p>

  <p>Direnişler, çatışmalar, grevler sürüyor. Tutuklamalar, hapsetmeler, kaybolan insanlar, infazlar da sürüyor. Paniğe kapılan iki yüz bin kişi ülkeyi terk ediyor.</p>

  <p>Birkaç ay sonra sessizlik, sükûnet, düzen geri geliyor.</p>

  <hr class="transition"/>

  <p class="no-indent">Lucas Peter’in kapısını çalıyor. “Geri döndüğünüzü biliyorum. Benden neden saklanıyorsunuz?”</p>

  <p>“Sizden saklanmıyorum. Yalnızca artık beni görmek istemeyeceğinizi düşündüm. İlk adımı sizin atmanızı istiyordum.”</p>

  <p>Lucas gülüyor. “Attım işte. Sonuç olarak her şey eskisi gibi Devrim bir işe yaramadı.”</p>

  <p>Peter: “Bunu tarih söyleyecektir.”</p>

  <p>Lucas gene gülüyor. “Ne büyük laflar. Size ne oldu Peter?”</p>

  <p>“Gülmeyin. Büyük zorluklar çektim. Önce partiden istifa ettim, sonra bu şehirdeki görevi yeniden kabul ettim. Burasını çok seviyorum. İnsanın ruhunu etkiliyor. İnsan bir kez bu şehre alıştı mı bir daha bırakamıyor. Hem bir de siz varsınız Lucas.”</p>

  <p>“Aşkınızı mı ilan ediyorsunuz?”</p>

  <p>“Hayır, Dostluğumu. Sizden bir şey beklemiyorum Lucas. Ya Clara? Geri döndü mü?</p>

  <p>“Hayır, Clara geri dönmedi. Evinde başka birisi oturmaya başladı bile.”</p>

  <p>Peter: “Başkentte otuz bin kişi öldü. Kadınların ve çocukların da bulunduğu bir gruba ateş açmışlar. Clara da katıldıysa…”</p>

  <p>“Başkentte olan her şeye katılmıştır. Thomas’ın yanına gitmiştir sanırım, iyi oldu. Durmadan Thomas’tan bahsediyordu, Thomas’ın hastasıydı. Öyle ya da böyle Thomas yüzünden ölecekti zaten.”</p>

  <p>Bir anlık sessizlikten sonra Peter, “O karışık dönemde çok sayıda insan sınırı aştı, sınır denetlenmiyordu. Siz neden kardeşinizin yanına gitmek için bundan yararlanmadınız?” diye soruyor.</p>

  <p>“Bir an bile düşünmedim. Çocuğu nasıl yalnız bırakabilirdim?”</p>

  <p>“Onu da yanınıza alırdınız.”</p>

  <p>“O yaştaki bir çocukla böyle bir maceraya atılamazdım.”</p>

  <p>“İnsan gerçekten isterse, ne zaman olursa, kiminle olursa, nerede olursa olsun maceraya atılır. Çocuk yalnızca bir bahane.”</p>

  <p>Lucas başını eğiyor. “Çocuk burada kalmalı. Annesinin dönmesini bekliyor. Benimle gelmezdi.”</p>

  <p>Peter cevap vermiyor. Lucas başını kaldırıp Peter’e bakıyor, “Haklısınız. Claus’un yanına gitmek istemiyorum. Onun gelmesi lazım, giden o çünkü.”</p>

  <p>Peter; “Var olmayan biri geri dönemez.”</p>

  <p>“Claus var ve geri dönecek.”</p>

  <p>Peter Lucas’a yaklaşıp omzunu sıkıyor. “Sakin olun. Gerçeği görmelisiniz. Ne kardeşiniz ne çocuğun annesi geri dönecek, bunu gayet iyi biliyorsunuz.”</p>

  <p>Lucas: “Hayır. Claus gelecek!”</p>

  <p>Koltuktan öne doğru düşüyor, başı sehpaya çarpıyor, halının üzerine yığılıyor. Peter onu kanepeye yatırıyor, bir bez ıslatıyor ve Lucas’ın ter içindeki yüzünü siliyor. Lucas kendine gelince Peter ona su içiriyor, sonra da yaktığı sigarayı uzatıyor. “Beni bağışlayın Lucas. Bir daha bunlardan söz etmeyelim.”</p>

  <p>Lucas, “Neden sözediyorduk?” diye soruyor.</p>

  <p>“Neden mi?”</p>

  <p>Peter bir sigara daha yakıyor. “Politikadan tabii.”</p>

  <p>Lucas gülüyor. “Kanepede uyuyakalmamdan çok sıkıcı bir konuşma yaptığımız belli.”</p>

  <p>“Evet, öyle Lucas. Politika sizi hep sıkmıştır, öyle değil mi?”</p>

  <hr class="transition"/>

  <p class="no-indent">Çocuk altı buçuk yaşında. Okulun ilk gününde Lucas onu okula götürmek istiyor, ama çocuk yalnız gitmeyi tercih ediyor. Öğlen eve geldiğinde Lucas çocuğa “Nasıl geçti?” diye soruyor; çocuk da her şeyin iyi gittiğini söylüyor.</p>

  <p>Daha sonraki günlerde de çocuk okulda her şeyin iyi gittiğini söylüyor. Oysa bir gün yanağı yaralı eve dönüyor. Düştüğünü söylüyor. Bir başka gün sağ elinde yara izleri. Ertesi gün başparmağının dışındaki bütün parmaklarının tırnakları morarıyor. Çocuk elini kapıya sıkıştırdığını söylüyor. Haftalar boyunca yazı yazmak için sol elini kullanmak zorunda kalıyor.</p>

  <p>Bir akşam çocuk dudağı yarılmış ve şişmiş halde eve dönüyor. Yemek yiyemiyor. Lucas bir şey sormuyor, çocuğun ağzına süt akıtıp masanın üzerine içi kum dolu bir çorap, ucu sivri bir taş ve bir ustura koyuyor. “Bunlar kendimizi diğer çocuklardan korumamıza yarayan silahlardı. Al bunları! Koru kendini!”</p>

  <p>Çocuk: “Siz iki kişiydiniz. Ben yalnızım.”</p>

  <p>“Yalnız başına da kendini koruyabilirsin.”</p>

  <p>Çocuk masanın üzerindekilere bakıyor. “İstemiyorum. Ben kimseye vuramam, kimseyi yaralayamam.”</p>

  <p>“Neden? Başkaları sana vuruyor, seni yaralıyor.”</p>

  <p>Çocuk Lucas’ın gözlerinin içine bakarak; “Fiziksel olarak yaralandığımda bunun önemi yok. Ama ben başkasını yaralarsam, içimde dayanamayacağım başka bir yara açılır.”</p>

  <p>Lucas, “Öğretmeninle konuşmamı ister misin?” diye soruyor.</p>

  <p>Çocuk, “Asla olmaz. Sana böyle bir şeyi yasaklıyorum. Sakın yapma Lucas! Ben yakınıyor muyum? Senden yardım istiyor muyum? Silah istiyor muyum?” diyor.</p>

  <p>Masanın üzerindeki savunma araçlarını koluyla süpürüyor. “Ben onların hepsinden daha güçlüyüm. Daha cesur ve en önemlisi, daha akıllıyım. Önemli olan da bu.”</p>

  <p>Lucas kum dolu çorap ile taşı çöpe atıyor. Usturayı kapatıp cebine koyuyor. “Hâlâ üzerimde taşıyorum ama artık kullanmıyorum.”</p>

  <p>Çocuk yatınca, Lucas odasına girip onun yatağının kenarına oturuyor. “Senin işlerine karışmayacağım, Mathias. Sana soru da sormayacağım. Ama okuldan ayrılmak istersen bana söylersin, değil mi?”</p>

  <p>“Okulu hiç bırakmayacağım.”</p>

  <p>Lucas, “Söylesene bana Mathias, geceleri yalnız başınayken ağladığın oluyor mu?” diye soruyor.</p>

  <p>Çocuk: “Yalnız olmaya alışkınım. Hiç ağlamadığımı sen de iyi bilirsin.”</p>

  <p>“Evet, biliyorum. Ama hiç gülmüyorsun da. Küçükken hep gülerdin.”</p>

  <p>“Yasmine’in ölümünden önce gülerdim.”</p>

  <p>“Neler söylüyorsun Mathias? Yasmine ölmedi.”</p>

  <p>“Evet, öldü. Uzun zamandır biliyorum. Yoksa geri dönerdi.”</p>

  <p>Bir an sustuktan sonra Lucas; “Yasmine gittikten sonra da gülüyordun Mathias.”</p>

  <p>Çocuk tavana bakıyor. “Evet, belki. Anneanne’nin evinden ayrılmadan önce. Anneanne’nin evinden ayrılmamalıydık.”</p>

  <p>Çocuk gözlerini kapatıyor, Lucas onu alnından öpüyor. “İyi uykular Mathias. Canın çok sıkılırsa, üzülürsen, kimseyle konuşmak istemezsen, yaz. Sana yardımcı olur.”</p>

  <p>“Daha önce yazdım. Her şeyi yazdım. Burada oturmaya başladığımızdan beri olan her şeyi. Kâbuslarımı, okulu, her şeyi, benim de seninki gibi büyük defterim var. Senin birkaç tane var, benim henüz bir tane ince defterim var. Okumana asla izin vermeyeceğim. Seninkileri okumamı yasaklamıştın, sen de benimkileri okuyamazsın!”</p>

  <p>Sabah saat onda orta yaşlı, sakallı bir adam dükkâna giriyor. Lucas onu daha önce görmüştü. En iyi müşterilerinden biri. Lucas kalkıp gülümseyerek, “Ne istemiştiniz efendim?” diye soruyor.</p>

  <p>“Bir şey istemiyorum. Sizinle Mathias hakkında görüşmeye geldim. Ben onun öğretmeniyim. Benimle görüşmeye gelmeniz için size birçok kez mektup yolladım.”</p>

  <p>Lucas: “Mektupların hiçbiri elime geçmedi.”</p>

  <p>“Oysa imzalamışsınız.”</p>

  <p>Öğretmen cebinden üç tane zarf çıkarıyor, Lucas’a uzatıyor. “Bu sizin imzanız değil mi?”</p>

  <p>Lucas mektupları inceliyor. “Evet, bu benim imzam, ama ben atmadım.”</p>

  <p>Öğretmen mektupları geri alırken gülümsüyor. “En sonunda ben de öyle düşündüm. Mathias sizinle konuşmamı istemiyor. Bu yüzden de ders saatlerinde gelmeyi tercih ettim. Büyük sınıflardan bir öğrenci sınıfıma göz kulak oluyor. Ziyaretim, eğer isterseniz, aramızda bir sır olarak kalsın.”</p>

  <p>“Evet, sanırım daha iyi olur. Mathias bana sizinle konuşmayı yasakladı.”</p>

  <p>“Çok mağrur, hatta kibirli bir çocuk. Tartışmasız sınıfın en akıllısı. Buna rağmen size tek tavsiyem, onu okuldan almanız. Bunun için gerekli belgeleri ben imzalarım.”</p>

  <p>Lucas: “Mathias okuldan ayrılmak istemiyor.”</p>

  <p>“Neler çektiğini bilseniz! Çocukların acımasızlığı her türlü sınırı aşıyor. Kızlar onunla alay ediyor. Mathias’a ‘örümcek’, ‘kambur’, ‘piç’ diyorlar. En ön sırada tek başına oturuyor, kimse yanında oturmak istemiyor. Oğlanlar ona vuruyor, tekme atıyor, yumrukluyorlar. Arkasında oturan çocuk, elinin üzerine sırayı kapatmış. Birkaç defa müdahale ettim ama bu da olayları şiddetlendirdi. Zekâsı bile aleyhine işliyor. Diğer çocuklar Mathias’ın her şeyi bilmesine, her konuda başarılı olmasına dayanamıyorlar. Kıskanıyorlar ve Mathias’a hayatı zehir ediyorlar.”</p>

  <p>Lucas: “Bana anlatmasa da bunları çok iyi biliyorum.”</p>

  <p>“Hayır, hiç şikâyet etmiyor. Ağlamıyor bile. İnanılmaz derecede güçlü bir kişiliği var. Ama bu kadar aşağılanma karşısında ne kadar daha direnebilir! Onu okuldan alın, her akşam ona ders vermeye buraya gelirim, bu kadar yetenekli bir çocukla çalışmak benim için bir zevk.”</p>

  <p>Lucas: “Teşekkürler, bayım. Ama bütün bunlar yalnız bana bağlı değil. Diğer normal çocuklar gibi okula gitmekte direten Mathias. Okulu bırakmak, onun için farklılığı kabul etmek demek, sakatlığını yani.”</p>

  <p>Öğretmen: “Anlıyorum. Ama o farklı, bunu günün birinde kabul etmesi gerekecek.”</p>

  <p>Lucas susuyor, öğretmen raftaki kitaplara bakarak dükkânı dolaşıyor. “Çok geniş bir yeriniz var. Buraya birkaç masa ve iskemle koyup çocuklara okuma odası yapmaya ne dersiniz? Size eski kitaplar getirebilirim, bende o kadar çok var ki, koyacak yerim kalmadı. Böylece evlerinde kitap olmayan çocuklar, sayıları yüksek, inanın bana, buraya gelip birkaç saat sessizce kitap okuyabilirler.”</p>

  <p>Lucas öğretmene uzun uzun baktıktan sonra; “Bunun, Mathias’ın diğer çocuklarla olan ilişkisini değiştirebileceğini mi düşünüyorsunuz? Denemeye değer. İyi fikir.”</p>
</body>
</html>