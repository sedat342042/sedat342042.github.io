<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<!--?xml version="1.0" encoding="UTF-8"?--><html xmlns="http://www.w3.org/1999/xhtml">
<head>
  <meta name="charset" content="UTF-8"/>
  <title></title>
  <link href="../Styles/blitz.css" type="text/css" rel="stylesheet"/>
  <link href="../Styles/blitz_kindle.css" type="text/css" rel="stylesheet"/>
  <link href="../Styles/blitz_hoca.css" type="text/css" rel="stylesheet"/>
</head>

<body class="serif justified">
  <h2><a id="bookmark0"></a><i>Kış</i></h2>

  <p class="no-indent">Hava giderek soğuyor. Valizlerimizi karıştırıp ne bulursak üst üste giyiyoruz: Kazak üstüne kazak, pantolon üstüne pantolon. Büyük Şehir’den getirdiğimiz, yıpranmış, delik deşik ayakkabılarımızın üstüne bir ayakkabı daha giyemeyiz ama… Zaten başka ayakkabımız da yok. Ne beremiz ne eldivenlerimiz var. Ellerimiz, ayaklarımız çatlak içinde.</p>

  <p>Gökyüzü koyu gri, şehrin sokakları boş, dere donmuş, orman karla örtülü. Ormana gidemiyoruz. Oysa kısa süre sonra odunumuz tükenecek.</p>

  <p>Anneanne’ye, “Bize iki çift kauçuk bot lazım” diyoruz.</p>

  <p>“Daha neler! Bende para mı var sanki?”</p>

  <p>“Anneanne, odun bitti bitecek.”</p>

  <p>“İdareli kullanmak lazım.”</p>

  <p>Dışarıya çıkmıyoruz. Her türlü alıştırmayı yapıyoruz: Odun yontup kaşık, ekmek tahtası yapıyoruz; geceleri de geç saatlere kadar ders çalışıyoruz. Anneanne yatağından neredeyse hiç çıkmıyor. Nadiren mutfağa iniyor. Rahatız.</p>

  <p>Kötü besleniyoruz, ne meyve ne sebze var; tavuklar da yumurtlamıyor. Anneanne füme etler, reçellerle dolu kilerden, biraz kuru fasulye ile birkaç patates çıkarıyor.</p>

  <p>Bazen postacı uğruyor. Anneanne evden çıkıncaya kadar bisikletinin zilini çalıyor. Sonra da postacı kalemin ucunu tükürüklüyor, bir kâğıt parçasının üzerine bir şeyler yazıyor, kâğıdı ve kalemi Anneanne’ye uzatıyor, o da kâğıdın alt kısmına bir çarpı atıyor. Postacı kimi zaman para, bir paket veya bir mektup veriyor, sonra ıslık çalarak şehre doğru yoluna devam ediyor.</p>

  <p>Anneanne, parayla veya paketle odasına kapanıyor. Mektup varsa ateşe atıyor.</p>

  <p>“Anneanne, mektubu okumadan neden ateşe atıyorsunuz?”</p>

  <p>“Okumam yok. Hiç okula gitmedim ben, hep çalıştım. Sizin gibi şımartılmadım.”</p>

  <p>“Size gelen mektupları okuyabiliriz.”</p>

  <p>“Bana gelen mektupları kimse okuyamaz.”</p>

  <p>“Kim para gönderiyor? Paketler kimden? Mektupları kim yolluyor?”</p>

  <p>Cevap vermiyor.</p>

  <p>Ertesi gün Anneanne kilerdeyken odasını karıştırıyoruz. Yatağının altında açılmış bir paket buluyoruz, içinde kazaklar, atkılar, bereler, eldivenler var. Anneanne’ye bir şey söylemiyoruz, söylersek bizde odasının kapısını açan bir anahtar olduğunu anlayacak.</p>

  <p>Akşam yemeğinden sonra bekliyoruz. Anneanne içkisini içiyor, sonra sendeleyerek kemerindeki anahtarla odasının kapısını açıyor. Sırtından itiyoruz, yatağına düşüyor. Paketi arayıp bulmuşuz gibi yapıyoruz.</p>

  <p>“Anneanne, bu yaptığınız çok ayıp. Üşüyoruz, dışarıya çıkamıyoruz, sıcak tutan giysilere ihtiyacımız var, ama siz Annemizin bizim için örüp gönderdiği bütün giysileri satmak istiyorsunuz.”</p>

  <p>Anneanne cevap vermiyor, ağlamaya başlıyor.</p>

  <p>“Parayı, mektupları gönderen Anneniz. Bana yazmıyordu. Okuma yazma bilmediğimi biliyor. Daha önce hiç yazmazdı. Şimdi siz buradayken yazıyor. Onun mektuplarına ihtiyacım yok. Ondan gelen hiçbir şeyi istemiyorum!”</p>
</body>
</html>