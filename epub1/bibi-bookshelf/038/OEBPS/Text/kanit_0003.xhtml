<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <meta name="charset" content="UTF-8"/>
  <title></title>
  <link href="../Styles/blitz.css" type="text/css" rel="stylesheet"/>
  <link href="../Styles/blitz_kindle.css" type="text/css" rel="stylesheet"/>
  <link href="../Styles/blitz_hoca.css" type="text/css" rel="stylesheet"/>
</head>

<body class="serif justified">
  <h2>3</h2>

  <p class="no-indent">“Bu çocuk kitaplarının hepsi aynı, içindeki hikâyelerin tümü saçma sapan. Dört yaşındaki bir çocuk için kabul edemez bir durum bu” diyor Lucas Victor’a.</p>

  <p>Victor omuz silkiyor. “Ne zannediyorsunuz ki? Yetişkinler için olan kitaplar da aynı. Bakın. Rejimi göklere çıkaran birkaç roman. Ülkemizde yazar kalmamış gibi.”</p>

  <p>Lucas; “Evet, o romanları biliyorum. Basıldığı kâğıtları bile daha değerli. Nerede o eski kitaplar?”</p>

  <p>“Yasaklandı. Kayboldu. Piyasadan toplatıldı. Belki kütüphanede bulabilirsiniz, kütüphane hâlâ yerindeyse tabii.”</p>

  <p>“Kütüphane mi var şehirde? Hiç duymamıştım, nerede?”</p>

  <p>“Şatodan sonra soldaki ilk sokakta. Size sokağın adını söyleyemiyorum zira durmadan değişiyor. Bıkıp usanmadan sokakların adını değiştiriyorlar. “</p>

  <p>Lucas: “Bulurum.”</p>

  <p>Victor’un tarif ettiği sokak bomboş. Lucas bekliyor. Evlerin birinden yaşlı bir adam çıkıyor. Lucas ona “Kütüphanenin nerede olduğunu biliyor musunuz?” diye soruyor.</p>

  <p>Yaşlı adam gri renk, eski, harap bir binayı gösteriyor. “Şurası. Ama yakında kapanacak sanırım. Taşınıyor sanki. Her hafta bir kamyon gelip kitapları götürüyor.”</p>

  <p>Lucas gri binaya giriyor. Uzun, loş bir koridorda ilerledikten sonra, üzerinde “Halk Kütüphanesi” yazan camlı kapıya varıyor.</p>

  <p>Lucas kapıyı çalıyor. Bir kadın: “Girin!”</p>

  <p>Lucas batmakta olan güneşin aydınlattığı geniş bir odaya giriyor. Kır saçlı bir kadın bir masada oturuyor. Gözlüklü. “Ne istediniz?” diye soruyor.</p>

  <p>“Kitap almak istiyordum.”</p>

  <p>Kadın gözlüğünü çıkarıp Lucas’a bakıyor. “Kitap mı almak istiyorsunuz? Burada çalışmaya başladığımdan beri kimse kitap almaya gelmedi.”</p>

  <p>“Uzun süredir mi buradasınız?”</p>

  <p>“İki yıldır. Burayı düzene sokmakla görevlendirildim. Kitapları tarayıp sakıncalı olanları ayırıyorum.”</p>

  <p>“Sonra ne oluyor? Onları ne yapıyorsunuz?”</p>

  <p>“Kutulara dolduruyorum, sonra onları götürüp imha ediyorlar.”</p>

  <p>“Sakıncalı kitap çok mu?”</p>

  <p>“Hemen hemen hepsi.”</p>

  <p>Lucas kitap dolu büyük kutulara bakıyor. “Ne kadar hüzün verici bir işiniz var.”</p>

  <p>Kadın, “Kitapları seviyor musunuz?” diye soruyor.</p>

  <p>“Papaz’ın bütün kitaplarını okudum. Çok kitabı var ama hepsinin de ilginç olduğunu söyleyemem.” </p>

  <p>Kadın gülümseyerek, “Tahmin edebiliyorum” diyor.</p>

  <p>“Piyasadaki kitapları da okudum. Onlar daha da beter.”</p>

  <p>Kadın yine gülümsüyor. “Ne tür kitaplar okumak isterdiniz?”</p>

  <p>“Sakıncalı kitapları.”</p>

  <p>Kadın gözlüğünü takıp, “İmkânsız. Maalesef. Gidin buradan!” diyor.</p>

  <p>Lucas yerinden kıpırdamıyor. Kadın tekrarlıyor: “Size gitmenizi söyledim.”</p>

  <p>Lucas: “Anneme benziyorsunuz.”</p>

  <p>“Daha gencim umarım.”</p>

  <p>“Hayır, annem öldüğü zaman sizden daha gençti.”</p>

  <p>Kadın: “Özür dilerim. Üzüldüm.”</p>

  <p>“Annemin saçları siyahtı. Sizin saçlarınız ağarmış, gözlük de takıyorsunuz.”</p>

  <p>Kadın yerinden kalkıyor. “Saat beş. Kapatıyorum.”</p>

  <p>Lucas, sokakta: “Size eşlik edeyim. Torbanızı bana verin. Çok ağır galiba.”</p>

  <p>Konuşmadan yürüyorlar. Kadın gara yakın bir evin önünde duruyor. “Burada oturuyorum. Teşekkürler. Adınız ne?”</p>

  <p>“Lucas.”</p>

  <p>“Teşekkürler Lucas.”</p>

  <p>Kadın torbasını alıyor. Lucas, “İçinde ne var?” diye soruyor.</p>

  <p>“Kömür.”</p>

  <p>Ertesi akşam Lucas gene kütüphaneye gidiyor. Kır saçlı kadın masanın başında. Lucas: “Dün bana kitap vermeyi unuttunuz.”</p>

  <p>“Size bunun mümkün olmadığını söyledim.”</p>

  <p>Lucas büyük kutulardan birinden bir kitap çekiyor. “Bir tanesini almama izin verin. Bunu mesela.”</p>

  <p>Kadın yüksek sesle, “Kitabın adına bile bakmadınız. Yerine koyun ve hemen gidin!” diyor.</p>

  <p>Lucas kitabı yerine bırakıyor. “Kızmayın. Kitap almayacağım. Kapatmanızı bekleyeceğim.”</p>

  <p>“Hiçbir şey beklemeyeceksiniz! Çıkın buradan, pis küçük provokatör! Sizin yaşınızda biri, utanın!”</p>

  <p>Kadın hıçkıra hıçkıra ağlamaya başlıyor. “Beni izlemeyi, denetlemeyi, benden kuşkulanmayı ne zaman bırakacaklar?”</p>

  <p>Lucas kütüphaneden çıkıyor, karşıdaki binanın merdivenlerine oturup bekliyor. Saat beşi biraz geçe kadın dışarıya çıkıyor, yüzünde bir gülümseme. “Özür dilerim. Öyle korktum ki. Hep korkuyorum. Herkesten.”</p>

  <p>Lucas: “Sizden kitap istemeyeceğim artık. Tekrar gelmemin tek nedeni Anneme olan benzerliğiniz.”</p>

  <p>Lucas cebinden bir fotoğraf çıkarıyor “Bakın.”</p>

  <p>Kadın fotoğrafa bakıyor, “Hiçbir benzerlik göremiyorum. Anneniz genç, güzel, zarif.”</p>

  <p>Lucas, “Neden alçak topuklu ayakkabılar, soluk renk elbiseler giyiyorsunuz? Neden yaşlı bir kadın gibi giyiniyorsunuz?” diye soruyor.</p>

  <p>Kadın: “Ben otuz beş yaşındayım.”</p>

  <p>“Bu fotoğrafta annem de o yaştaydı. En azından saçlarınızı boyatabilirsiniz.”</p>

  <p>“Saçlarım bir gecede kırlaştı. Kocamı vatana ihanet suçundan astıkları gece. Bundan üç yıl önce.”</p>

  <p>Kadın torbasını Lucas’a uzatıyor. “Eve kadar benimle gelin.”</p>

  <p>Evin önüne geldiklerinde Lucas, “İçeri girebilir miyim?” diye soruyor.</p>

  <p>“Evime gelen olmaz.”</p>

  <p>“Neden?”</p>

  <p>“Bu şehirde hiç kimseyi tanımıyorum.”</p>

  <p>“Beni tanıyorsunuz artık.”</p>

  <p>Kadın gülümsüyor. “Peki, gelin bakalım Lucas.”</p>

  <p>Lucas, mutfakta: “Adınızı hâlâ bilmiyorum. Size ‘hanımefendi’ diye hitap etmek de istemiyorum.”</p>

  <p>“Adım Clara. Torbayı odaya taşıyıp kömürleri fırının yanına boşaltabilirsiniz. Ben çay demliyorum.”</p>

  <p>Lucas kömür parçalarını tahta bir kutuya boşaltıyor. Pencereye yaklaşıyor, terkedilmiş bir bahçe, daha gerisinde yabani otların bürüdüğü tren yolu görünüyor.</p>

  <p>Clara odaya giriyor. “Şeker almayı unutmuşum.”</p>

  <p>Tepsiyi masanın üzerine koyup Lucas’ın yanına geliyor, “Burası çok sakin, tren geçmiyor artık.”</p>

  <p>Lucas: “Güzel bir ev.”</p>

  <p>“Lojman. Vatandaşlıktan çıkarılan birilerinin eviymiş.”</p>

  <p>“Eşyalar da mı?”</p>

  <p>“Bu odadakiler öyle. Diğer odadakiler benim. Yatağım, çalışma masam, kütüphanem.”</p>

  <p>Lucas, “Odanızı görebilir miyim?” diye soruyor.</p>

  <p>“Belki başka bir sefer. Gelin çayınızı için.”</p>

  <p>Lucas acı çaydan biraz içtikten sonra: “Gitmem lazım. İşlerim var. Ama daha sonra tekrar gelebilirim.”</p>

  <p>Kadın: “Hayır gelmeyin. Fazla kömür harcamamak için erkenden yatıyorum.”</p>

  <p>Lucas eve döndüğü zaman Yasmine ile Mathias mutfaktalar. Yasmine: “Çocuk sen gelmeden yatmak istemedi. Hayvanların yemlerini verdim, keçileri sağdım.”</p>

  <p>Lucas Mathias’a bir masal anlatıp Papaz’ın evine gidiyor. Daha sonra da istasyonun yanındaki küçük eve varıyor. Işıklar sönük.</p>

  <p>Lucas sokakta bekliyor. Clara kütüphaneden çıkıyor. Torbası yok. Lucas’a: “Beni her gün burada bekleyecek değilsiniz ya!”</p>

  <p>“Neden? Rahatsız mı olursunuz?”</p>

  <p>“Evet. Ayrıca hem komik hem gereksiz.”</p>

  <p>Lucas “Size eşlik etmek isterim.”</p>

  <p>“Elimde torbam yok. Zaten eve gitmiyorum. Alışveriş edeceğim.”</p>

  <p>Lucas, “Daha sonra, akşama doğru gelebilir miyim?” diye soruyor.</p>

  <p>“Hayır.”</p>

  <p>“Neden? Bugün cuma. Yarın çalışmayacaksınız. Erken yatmak zorunda değilsiniz.”</p>

  <p>Clara: “Yeter artık! Benimle, yatma saatimle ilgilenmeyin! Yavru bir köpek gibi beni beklemekten ve izlemekten vazgeçin!”</p>

  <p>“Sizi pazartesiye kadar görmeyecek miyim?”</p>

  <p>Kadın iç geçirip başını iki yana sallıyor. “Ne pazartesi ne de başka bir gün. Beni rahatsız etmeyin Lucas, rica ederim. Hem derdiniz nedir sizin?”</p>

  <p>Lucas; “Sizi görmek hoşuma gidiyor. Eski giysilerinize ve kır saçlarınıza rağmen.”</p>

  <p>“Küstah velet!”</p>

  <p>Clara arkasını dönüp Merkez Meydanı’na doğru gidiyor. Lucas da peşinde.</p>

  <p>Clara önce giysi satan bir mağazaya, sonra bir ayakkabıcıya giriyor. Lucas uzun süre bekliyor. Oradan çıktıktan sonra da bir bakkala gidiyor. Gar Sokağı’na saptığı zaman elleri kolları dolu. Lucas ona yetişiyor “Bırakın size yardım edeyim.”</p>

  <p>Clara hiç duraklamadan: “Israr etmeyin! Gidin şurdan! Bir daha sizi gözüm görmesin!”</p>

  <p>“Peki Clara, beni bir daha görmeyeceksiniz.”</p>

  <p>Lucas eve döndüğünde Yasmine ona, “Mathias yattı” diyor.</p>

  <p>“Neden bu kadar erken?”</p>

  <p>“Sanırım surat asıyor.”</p>

  <p>Lucas Anneanne’nin odasına giriyor. “Uyuyor musun Mathias?”</p>

  <p>Çocuk cevap vermiyor. Lucas odadan çıkıyor. Yasmine, “Bu akşam geç mi geleceksin?” diye soruyor.</p>

  <p>“Bugün cuma.”</p>

  <p>Yasmine, “Hayvanlar ve bahçeden yeterince gelir elde ediyoruz. Meyhanelerde çalışmayı bırakabilirsin Lucas. Kazandığın birkaç kuruş bütün gece yorulmana değmez.”</p>

  <p>Lucas cevap vermiyor. Akşam işlerini bitirip Papaz’ın evine gidiyor.</p>

  <p>Papaz: “Uzun zamandır satranç oynamadık.”</p>

  <p>Lucas: “Şu sıralar çok meşgulüm.”</p>

  <p>Şehre gidip bir meyhaneye giriyor, armonika çalıyor, içiyor. Şehrin bütün meyhanelerinde içip Clara’nın evine gidiyor.</p>

  <p>Mutfağın pencerelerinin kapalı perdelerinin arasından ışık sızıyor. Lucas civardaki evlerin çevresini dolaşıp demiryolunu izleyerek Clara’nın bahçesine giriyor. Burada perdeler daha ince, Lucas bir gün önce girdiği odada iki gölge seçiyor. Bir adam odanın içinde gidip geliyor, Clara fırına dayanmış. Adam ona yaklaşıyor, ondan uzaklaşıyor, gene yaklaşıyor. Konuşuyor. Lucas adamın sesini duyuyor ama söylediklerini anlamıyor.</p>

  <p>İki gölge birbirine karışıyor. Uzun sürüyor. Sonra ayrılıyorlar. Yatak odasının ışığı yanıyor. Salonda kimse yok.</p>

  <p>Lucas diğer pencereye gelince ışık sönüyor.</p>

  <p>Lucas yeniden evin önüne geliyor. Karanlık bir yere saklanıp bekliyor.</p>

  <p>Sabaha karşı bir adam Clara’nın evinden çıkıp hızlı adımlarla uzaklaşıyor. Lucas onu izliyor. Adam Merkez Meydanı’ndaki evlerden birine giriyor.</p>

  <p>Lucas eve döndüğünde su içmek için mutfağa gidiyor. Yasmine Anneanne’nin odasından çıkıp, “Bütün gece seni bekledim. Saat sabahın altısı. Neredeydin?” diye soruyor.</p>

  <p>“Dışarıdaydım.”</p>

  <p>“Bir terslik mi var Lucas?”</p>

  <p>Yasmine yüzünü okşamak için elini uzatıyor. Lucas eli itip mutfaktan çıkıyor, odasına kapanıyor.</p>

  <hr class="transition"/>

  <p class="no-indent">Lucas cumartesi akşamı meyhane meyhane geziyor, insanlar sarhoş ve cömert.</p>

  <p>Lucas dumanların arasından ansızın <i>onu</i> görüyor. Kadın girişe yakın bir yere oturmuş, tek başına, kırmızı şarap içiyor. Lucas onun masasına oturuyor. “Clara! Burada ne arıyorsunuz?”</p>

  <p>“Uyuyamadım. İnsan görmek istedim.”</p>

  <p>“Bu insanları mı?”</p>

  <p>“Kim olursa. Evde yalnız kalamıyorum, her zaman yalnızım.”</p>

  <p>“Dün gece yalnız değildiniz.”</p>

  <p>Clara cevap vermiyor, kendine şarap koyuyor, içiyor. Lucas onun elinden kadehi alıyor. “Bu kadar yeter.”</p>

  <p>Clara gülüyor, “Hayır. Hiçbir zaman yetmez! İçmek, daha çok içmek istiyorum.”</p>

  <p>“Burada olmaz! Bunlarla değil!”</p>

  <p>Lucas, Clara’nın bileğini sıkıyor. Clara ona bakıyor, mırıldanıyor: “Sizi arıyordum.”</p>

  <p>“Beni görmek istemiyordunuz.”</p>

  <p>Clara cevap vermiyor, başını çeviriyor.</p>

  <p>Müşteriler müzik istiyor.</p>

  <p>Lucas masanın üzerine birkaç bozukluk bırakıyor. “Gelin!”</p>

  <p>Clara’nın koluna giriyor, kapıya doğru yöneliyorlar.</p>

  <p>Arkalarından, kaba şakalar, gülüşmeler duyuluyor.</p>

  <p>Dışarıda yağmur yağıyor. Clara tökezliyor, yüksek topuklarının üzerinde kayıyor. Lucas onu neredeyse taşımak zorunda kalıyor.</p>

  <p>Clara odasına girince yatağına devriliyor, titremeye başlıyor. Lucas onun ayakkabılarını çıkarıp üzerini örtüyor. Öbür odaya gidiyor, iki odayı da ısıtan fırını yakıyor. Mutfakta çay pişirip iki fincan getiriyor. Clara: “Mutfak dolabında rom var.”</p>

  <p>Lucas romu getirip fincanlara koyuyor.</p>

  <p>Clara: “İçki içecek yaşta değilsin.”</p>

  <p>Lucas: “Yirmi yaşındayım. İçki içmeyi on iki yaşındayken öğrendim.”</p>

  <p>Clara gözlerini yumuyor. “Neredeyse annen yaşındayım.”</p>

  <p>Sonra yeniden konuşmaya başlıyor: “Burada kal. Beni yalnız bırakma.”</p>

  <p>Lucas çalışma masasının sandalyesine oturuyor, odayı inceliyor. Odada yatağın dışında yalnızca çalışma masası ve küçük bir kitaplık var. Kitaplara bakıyor, hiçbiri ilgi çekici değil, Lucas hepsini biliyor.</p>

  <p>Clara uyuyor. Bir kolu yataktan sarkıyor. Lucas bu kolu tutuyor. Önce elinin üstünü, sonra avucunun içini öpüyor. Yalayarak dirseğine kadar çıkıyor. Clara hareketsiz.</p>

  <p>İçerisi artık sıcak. Lucas yorganı açıyor. Clara’nın vücudu onun önünde, siyah ve beyaz.</p>

  <p>Lucas mutfaktayken Clara eteği ile kazağını çıkarmış. Şimdi Lucas onun siyah çoraplarını, siyah jartiyerini, sutyenini çıkarıyor. Yorganla üstünü örtüyor. Sonra kadının iç çamaşırlarını diğer odadaki fırında yakıyor. Bir koltuk çekip yatağın yanına yerleşiyor. Yerde bir kitap buluyor. Bakıyor kitaba. Eski, yıpranmış bir kitap, birinci sayfasında kütüphanenin damgası var. Lucas okuyor, saatler geçiyor.</p>

  <p>Clara inlemeye başlıyor. Gözleri kapalı, yüzü ter içinde, yastığın üzerindeki başı bir sağa bir sola gidiyor, anlaşılmaz sözcükler mırıldanıyor.</p>

  <p>Lucas mutfağa gidip bir bez ıslatıyor, Clara’nın alnına koyuyor. Anlaşılmaz sözcükler haykırışlara dönüşüyor.</p>

  <p>Lucas onu uyandırmak için sarsıyor. Clara gözlerini açıyor. “Çalışma masamın çekmecesinde. Sakinleştirici var. Beyaz bir kutu.”</p>

  <p>Lucas ilacı buluyor, Clara fincanında kalan soğuk çayla iki hapı yutuyor. “Bir şey yok. Hep aynı kâbus.”</p>

  <p>Gözlerini kapatıyor. Soluğu düzelince Lucas gidiyor. Kitabı da alıyor.</p>

  <p>Şehrin öbür ucundaki Anneanne’nin evine kadar, ıssız sokaklarda, yağmurun altında yürüyor.</p>

  <hr class="transition"/>

  <p class="no-indent">Pazar öğleden sonra Lucas, Clara’nın evine dönüyor. Mutfak kapısını çalıyor.</p>

  <p>Clara, “Kim o?” diye soruyor.</p>

  <p>“Benim, Lucas!”</p>

  <p>Clara kapıyı açıyor. Rengi kaçmış, üzerinde eski bir kırmızı sabahlık var.</p>

  <p>“Ne istiyorsunuz?”</p>

  <p>Lucas: “Geçiyordum. İyi olup olmadığınızı merak ettim.”</p>

  <p>“Kendimi çok iyi hissediyorum.”</p>

  <p>Kapıyı tutan eli titriyor.</p>

  <p>Lucas: “Özür dilerim. Beni korkuttunuz.”</p>

  <p>“Neden? Benim için endişelenmenize gerek yok.”</p>

  <p>Lucas çok alçak sesle, “Clara rica ederim, bırakın içeriye gireyim” diyor.</p>

  <p>Clara başını iki yana sallıyor. “Israr etmeyi çok iyi biliyorsunuz, Lucas. Girin bakalım, size kahve ikram edeyim.”</p>

  <p>Mutfakta oturup kahve içiyorlar.</p>

  <p>Clara, “Dün gece ne oldu?” diye soruyor.</p>

  <p>“Hatırlamıyor musunuz?”</p>

  <p>“Hayır. Kocamın ölümünden beri tedavi görüyorum. Almam gereken ilaçların belleğim üzerinde kimi zaman çok olumsuz etkileri oluyor.”</p>

  <p>Lucas: “Sizi meyhaneden getirdim. İlaç alıyorsanız, içki içmekten kaçınmalısınız.”</p>

  <p>Clara elleriyle yüzünü kapatıyor. “Neler yaşadığımı tahmin edemezsiniz.”</p>

  <p>Lucas, “Ayrılığın acısını iyi bilirim.”</p>

  <p>“Annenizin ölümü.”</p>

  <p>“Yalnız o değil. Birlikte bir bütün oluşturduğumuz kardeşimin gidişi.”</p>

  <p>Clara başını kaldırıp Lucas’a bakıyor.</p>

  <p>“Thomas’la ben de bir bütündük. Onlar’ öldürdü. Sizin kardeşinizi de mi onlar öldürdü?”</p>

  <p>“Hayır. O gitti. Sınırı geçti.”</p>

  <p>“Siz neden onunla gitmediniz?”</p>

  <p>“Birinin burada kalıp bahçeyle, hayvanlarla, Anneanne’nin eviyle ilgilenmesi gerekiyordu. Ayrı ayrı yaşamayı da öğrenmeliydik. Yalnız başımıza.”</p>

  <p>Clara elini Lucas’ın elinin üzerine koyuyor. “Adı ne?”</p>

  <p>“Claus.”</p>

  <p>“Geri gelecektir. Ama Thomas hiçbir zaman geri dönmeyecek.”</p>

  <p>Lucas kalkıyor. “Ateş yakmamı ister misiniz? Elleriniz buz gibi.”</p>

  <p>Clara: “Çok iyi olur. Ben de krep yapayım. Bugün hiçbir şey yemedim.”</p>

  <p>Lucas fırını temizliyor. Siyah iç çamaşırlarından hiç iz kalmamış. Ateşi yakıp mutfağa dönüyor. “Kömür kalmamış.”</p>

  <p>Clara: “Bodrumdan getiririm.”</p>

  <p>Eline bir sac kova alınca, “Bırakın ben getireyim” diyor Lucas.</p>

  <p>“Hayır! Aşağıda ışık yok. Ben alışkınım.”</p>

  <p>Lucas salondaki bir koltuğa oturuyor, Clara’dan aldığı kitabı cebinden çıkarıyor. Okuyor.</p>

  <p>Clara krepleri getiriyor.</p>

  <p>Lucas, “Sevgiliniz kim?” diye soruyor.</p>

  <p>“Beni mi izlediniz?”</p>

  <p>Lucas: “Siyah iç çamaşırları, yüksek topuklu ayakkabıları onun için giyiyorsunuz. Saçlarınızı da boyatmalıydınız.”</p>

  <p>Clara: “Bütün bunlar sizi ilgilendirmez. Ne okuyorsunuz?”</p>

  <p>Lucas kitabı ona uzatıyor. “Dün sizden ödünç aldım. Çok beğendim kitabı.”</p>

  <p>“Kitabı evinize götürmeye hakkınız yoktu. Onu kütüphaneye geri götürmek zorundayım.”</p>

  <p>Lucas: “Kızmayın, Clara. Özür dilerim.”</p>

  <p>Clara arkasını dönüyor. “İç çamaşırlarımı da mı ödünç aldınız?”</p>

  <p>“Hayır, yaktım.”</p>

  <p>“Yaktınız mı? Ne hakla?”</p>

  <p>Lucas kalkıyor. “Gitsem iyi olacak.”</p>

  <p>“Evet, gidin. Sizi bekliyorlar.“</p>

  <p>“Kimler.”</p>

  <p>“Bir kadın ile bir çocuk, öyle söylediler.”</p>

  <p>“Yasmine karım değil.”</p>

  <p>“Dört yıldır çocuğuyla sizin evinizde yaşıyor.”</p>

  <p>“Çocuk benden değil ama artık benim.”</p>

  <hr class="transition"/>

  <p class="no-indent">Lucas pazartesi kütüphanenin karşısında bekliyor. Hava kararıyor, Clara dışarı çıkmıyor. Lucas eski gri binaya giriyor, koridordan geçip camlı kapıyı çalıyor. Cevap yok, kapı kilitli.</p>

  <p>Clara’nın evine kadar koşuyor. Kapıyı çalmadan mutfağa, oradan da salona giriyor. Yatak odasının kapısı aralık. Lucas, “Clara?” diye sesleniyor.</p>

  <p>“Gelin, Lucas.”</p>

  <p>Lucas odaya giriyor. Clara yatakta. Lucas yatağın kenarına oturuyor. Clara’nın elini tutuyor, eli ateş gibi. Alnına dokunuyor. “Doktor çağırayım.”</p>

  <p>“Hayır, gerek yok. Üşütmüşüm yalnızca. Başım ve boğazım ağrıyor, hepsi bu.”</p>

  <p>“Ağrı kesiciniz ve ateş düşürücü ilacınız var mı?”</p>

  <p>“Hayır yok. Yarın bakarız. Yalnızca ateş yakın, biraz da çay yapın.”</p>

  <p>Clara çayı içerken, “Geldiğiniz için teşekkürler, Lucas” diyor.</p>

  <p>“Tekrar geleceğimi biliyordunuz.”</p>

  <p>“Umuyordum. İnsan yapayalnız olduğu zaman hastalanmak çok kötü.”</p>

  <p>Lucas: “Artık hiç yalnız kalmayacaksınız Clara.”</p>

  <p>Clara Lucas’ın elini yanağına bastırıyor. “Size kötü davrandım.”</p>

  <p>“Bana bir köpekmişim gibi davrandınız. Bunun önemi yok.”</p>

  <p>Clara’nın terden ıslanmış saçlarını okşuyor. “Uyumaya çalışın. İlaç almaya gidiyorum, hemen dönerim.”</p>

  <p>“Eczane çoktan kapanmıştır.”</p>

  <p>“Açtırırım.”</p>

  <p>Lucas Merkez Meydanına kadar koşuyor, şehrin tek eczacısının kapısını çalıyor. Birkaç kez daha çalıyor. Tahta kapının üzerindeki küçük bir pencere sonunda açılıyor. Eczacı, “Ne istiyorsunuz?” diye soruyor,</p>

  <p>“Ateş düşürücü ve ağrı kesici istiyorum. Çok acil.”</p>

  <p>“Reçeteniz var mı?”</p>

  <p>“Doktora gitmeye vaktim olmadı.”</p>

  <p>“Şaşırmadım. Ama, reçetesiz ilaç pahalıdır.”</p>

  <p>“Önemi yok.”</p>

  <p>Lucas cebinden kağıt para çıkarıyor, eczacı bir kutu ilaç getiriyor.</p>

  <p>Lucas Anneanne’nin evine kadar koşuyor. Yasmine ile çocuk mutfakta. Yasmine: “Hayvanlara baktım.”</p>

  <p>“Sağ ol Yasmine. Bu akşam Papaz’ın yemeğini sen götürebilir misin? Benim acelem var.”</p>

  <p>“Papaz mı? Onu tanımıyorum. Onu görmek de istemiyorum.”</p>

  <p>“Sepeti mutfak kapısının önüne bırakıverirsin.”</p>

  <p>Yasmine susuyor, Lucas’a bakıyor. Lucas Mathias’a dönüyor. “Bu akşam sana masalını Yasmine anlatacak.”</p>

  <p>Çocuk: “Yasmine masal anlatmayı bilmiyor.”</p>

  <p>“Öyleyse sen ona anlat. Bana da güzel bir resim yap.”</p>

  <p>“Tamam, güzel bir resim.”</p>

  <p>Lucas Clara’nın evine dönüyor. Bir bardak suda iki ilaç eritip Clara’ya götürüyor.</p>

  <p>“Bunu için.”</p>

  <p>Clara ilacı içiyor. Kısa süre sonra uykuya dalıyor.</p>

  <p>Lucas cep feneriyle bodruma iniyor. Bir köşede küçük bir kömür yığını görüyor, duvar diplerinde de torbalar dizili. Bazılarının ağzı açık, bazıları iple bağlı. Lucas torbalardan birine bakıyor, içi patates dolu. Bir başkasının ağzını çözüyor, kömür parçaları. Torbayı ters çeviriyor, dört-beş kömür parçası ve yirmi kadar kitap dökülüyor yere. Lucas bir kitap seçip diğerlerini yeniden torbaya dolduruyor. Kitap ve kömür kovasıyla yukarıya çıkıyor.</p>

  <p>Clara’nın yatağının yanına oturup okuyor.</p>

  <p>Clara sabah, “Bütün gece burada mı kaldınız?” diye soruyor.</p>

  <p>“Evet. Çok iyi uyudum.”</p>

  <p>Çay yapıyor, Clara’ya ilacını veriyor, ateş yakıyor. Clara’nın ateşine bakıyor, hâlâ ateşi var.</p>

  <p>Lucas, “Yataktan çıkmayın. Öğlene dönerim. Ne yemek istersiniz?” diye soruyor,</p>

  <p>“Acıkmadım. Hasta olduğumu Merkez Büro’ya uğrayıp haber verir misiniz?”</p>

  <p>“Olur. Endişelenmeyin.”</p>

  <hr class="transition"/>

  <p class="no-indent">Lucas Merkez Büro’ya uğradıktan sonra eve dönüyor, bir tavuk kesiyor, sebzelerle birlikte haşlıyor. Öğlen Clara’ya tiritini götürüyor. Clara birazını içiyor.</p>

  <p>Lucas ona, “Dün akşam kömür almak için bodruma indim. Kitapları gördüm. Torbanızda taşıdıklarınız bu kitaplar, değil mi?” diye soruyor.</p>

  <p>“Evet ‘onların’ bu kitapları imha etmelerine dayanamıyorum.”</p>

  <p>“Kitapları okumama izin verir misiniz?”</p>

  <p>“Dilediğinizi okuyun. Ama temkinli olun. Bu yüzden sürgüne gönderilebilirim.”</p>

  <p>“Biliyorum.”</p>

  <p>Akşama doğru Lucas eve dönüyor. Yılın bu mevsiminde bahçede yapılacak bir şey yok. Hayvanlarla ilgileniyor, sonra odasında plak dinliyor. Çocuk kapıyı çalıyor, Lucas onu içeriye alıyor.</p>

  <p>Çocuk büyük yatağın üzerine oturuyor, “Yasmine neden ağlıyor?” diye soruyor.</p>

  <p>“Ağlıyor mu?”</p>

  <p>“Evet. Hep ağlıyor. Neden?”</p>

  <p>“Neden ağladığını sana söylemiyor mu?”</p>

  <p>“Sormaya korkuyorum.”</p>

  <p>Lucas plağı değiştirmek için arkasını dönüyor. “Hapishanedeki babası yüzünden ağlıyordur kuşkusuz.”</p>

  <p>“Hapishane ne?”</p>

  <p>“Pencerelerinde parmaklıklar olan büyük bir bina, içine insanları koyarlar.”</p>

  <p>“Neden?”</p>

  <p>“Çeşitli nedenlerden. O insanların tehlikeli olduklarını düşünürler. Benim babamı da hapishaneye atmışlar.”</p>

  <p>Çocuk iri siyah gözlerini Lucas’a çeviriyor. “Seni de hapishaneye atarlar mı?”</p>

  <p>“Evet, beni de.”</p>

  <p>Çocuk burnunu çekiyor.</p>

  <p>“Ya beni?”</p>

  <p>Lucas çocuğu kucağına alıyor, öpüyor. “Hayır. Çocukları hapishaneye atmazlar.”</p>

  <p>“Ya büyüdüğüm zaman?”</p>

  <p>Lucas: “O güne kadar çok şey değişmiş olacak, kimse hapsedilmeyecek.”</p>

  <p>Çocuk bir an susuyor, sonra, “Hapishaneye girenler bir daha hiç çıkamazlar mı?” diye soruyor.</p>

  <p>Lucas: “Günün birinde çıkarlar.”</p>

  <p>“Yasmine’in babası da mı?”</p>

  <p>“Evet tabii, o da.”</p>

  <p>“O zaman Yasmine de artık hiç ağlamayacak, değil mi?”</p>

  <p>“Hayır, artık ağlamayacak.”</p>

  <p>“Senin baban da çıkacak mı?”</p>

  <p>“O çıktı.”</p>

  <p>“Nerede?”</p>

  <p>“Öldü. Bir kaza geçirdi.”</p>

  <p>“Eğer çıkmasaydı, kaza geçirmezdi.”</p>

  <p>Lucas: “Şimdi gitmem lazım. Mutfağa dön ama Yasmine’e babasından bahsetme. Onu daha çok ağlatırsın. Uslu dur, sözünü dinle.”</p>

  <p>Mutfak kapısının eşiğinde duran Yasmine, “Gidiyor musun Lucas?” diye soruyor.</p>

  <p>Çıkmakta olan Lucas bahçe kapısının önünde duruyor. Cevap vermiyor.</p>

  <p>“Papaz’a yine gitmem gerekiyor mu diye soracaktım.”</p>

  <p>Lucas arkasına dönmeden, “Lütfen, Yasmine. Benim vaktim yok” diye cevap veriyor.</p>

  <p>Lucas cuma gününe kadar gecelerini Clara’ran yanında geçiriyor.</p>

  <p>Cuma sabahı Clara: “Artık iyileştim, pazartesi işe başlarım. Gecelerinizi artık burada geçirmenize gerek yok. Bana çok vakit ayırdınız.”</p>

  <p>“Ne demek istiyorsunuz Clara?”</p>

  <p>“Bu akşam yalnız kalmak istiyorum.”</p>

  <p>“‘O’ gelecek! Öyle değil mi?”</p>

  <p>Clara cevap vermeden başını eğiyor. Lucas: “Bana bunu yapamazsınız.”</p>

  <p>Clara, Lucas’ın gözlerini içine bakıyor. “Yaşlı kadın halimi eleştirmiştiniz. Haklıydınız. Ben daha gencim.”</p>

  <p>Lucas, “Kim o? Neden yalnızca cuma günleri geliyor? Neden sizinle evlenmiyor?” diye soruyor.</p>

  <p>“Zaten evli.”</p>

  <p>Clara ağlıyor. Lucas, “Neden ağlıyorsunuz?” diye soruyor, “Asıl ağlaması gereken benim.”</p>

  <p>O akşam Lucas meyhaneye gidiyor. Meyhane kapandıktan sonra sokaklarda dolaşıyor. Kar yağıyor. Lucas Peter’in evinin önünde duruyor. Camlar karanlık. Lucas kapıyı çalıyor, cevap yok. Yeniden çalıyor. Bir pencere açılıyor, “Kim o?” diye soruyor Peter.</p>

  <p>“Benim, Lucas.”</p>

  <p>“Bekleyin Lucas, geliyorum.”</p>

  <p>Pencere kapanıyor, az sonra kapı açılıyor. Peter: “Girin, gezginci ruh.”</p>

  <p>Peter’in üzerinde sabahlığı var. Lucas: “Sizi uyandırdım. Özür dilerim.”</p>

  <p>“Önemi yok. Oturun.”</p>

  <p>Lucas deri koltuklardan birine oturuyor. “Bu soğukta eve dönmek istemedim. Yol uzun, hava çok soğuk. Burada uyuyabilir miyim?”</p>

  <p>“Tabii Lucas, benim yatağıma geçin. Ben divanda yatarım.”</p>

  <p>“Divanı tercih ederim. Böylece uyanınca sizi rahatsız etmeden gidebilirim.”</p>

  <p>“Nasıl isterseniz Lucas. Rahatınıza bakın. Size yorgan getireyim.”</p>

  <p>Lucas ceketiyle botlarını çıkarıyor, divana yatıyor. Peter kalın bir yorganla geri dönüyor. Lucas’ın üzerini örtüp başının altına yastık koyuyor, divana, yanına oturuyor.</p>

  <p>“Yolunda gitmeyen ne Lucas? Yasmine’in yüzünden mi?”</p>

  <p>Lucas başını iki yana sallıyor, “Evde her şey yolunda. Yalnızca sizi görmek istedim.”</p>

  <p>Peter: “Size inanmıyorum Lucas.”</p>

  <p>Lucas Peter’in elini tutup karnının altına yerleştiriyor. Peter elini çekiyor. “Hayır Lucas. Bana ait olan dünyaya girmeyin.”</p>

  <p>Odasına gidip kapısını kapatıyor.</p>

  <p>Lucas bekliyor. Birkaç saat sonra kalkıp kapıyı yavaşça açıyor, Peter’in yatağına yaklaşıyor. Peter uyuyor. Lucas odadan çıkıyor, kapıyı kapatıyor, botlarını giyiyor, ceketini alıyor, “silahlarını” yokluyor ve sessizce evden çıkıyor. Gar Sokağı’na gidiyor, Clara’nın evinin karşısında bekliyor.</p>

  <p>Evden bir adam çıkıyor, Lucas onu izliyor, sonra karşı kaldırımda onun ilerisine geçiyor. Evine gitmek için adam küçük bir parkın yanından geçmek zorunda. Lucas parkta çalılıkların ardına gizleniyor. Yasmine’in örmüş olduğu uzun kırmızı atkısını yüzüne sarıyor, adam yaklaşınca karşısına dikiliyor. Adamı tanıyor. Mathias’ı götürdüğü hastanenin doktorlarından biri.</p>

  <p>Doktor: “Kimsiniz? Ne istiyorsunuz?”</p>

  <p>Lucas adamı paltosunun yakasından tutup cebinden bir ustura çıkarıyor. “Bir daha onun evine gidecek olursanız boğazınızı keserim.”</p>

  <p>“Siz delirmişsiniz! Hastaneden geliyorum, gece nöbetim vardı.”</p>

  <p>“Boşuna yalan söylemeyin. Şaka yapmıyorum. Her şeyi yapabilirim. Bugünkü yalnızca bir uyarı.”</p>

  <p>Lucas, içi çakıllı kumla dolu bir çorabı ceketinin cebinden çıkardığı gibi adamın kafasına geçiriyor, adam da cansız halde, buz tutmuş yere yığılıyor.</p>

  <p>Lucas Peter’in evine dönüyor, divana yatıp uyuyor. Peter kahve yaptıktan sonra saat yedide onu uyandırıyor. “Size bakmaya geldim. Evinize döndüğünüzü sandım.”</p>

  <p>Lucas: “Bütün gece buradaydım. Bu, çok önemli Peter.”</p>

  <p>Peter uzun uzun ona bakıyor. “Anlaşıldı Lucas.”</p>

  <p>Lucas eve dönüyor. Yasmine: “Bir polis geldi. Karakola gitmen gerekiyormuş. Ne oluyor Lucas?”</p>

  <p>Mathias: “Lucas’ı hapishaneye kapatacaklar. Sonra Lucas hiç geri gelmeyecek.”</p>

  <p>Çocuk sırıtıyor. Yasmine çocuğu kolundan tuttuğu gibi yüzüne bir tokat atıyor, “Sen susar mısın?”</p>

  <p>Lucas çocuğu Yasmine’in elinden kurtarıp kucağına alıyor. Gözlerinden süzülen yaşları siliyor. “Korkma Mathias. Beni hapishaneye atmayacaklar.”</p>

  <p>Çocuk, Lucas’a dik dik bakıyor. Ağlamıyor artık. “Yazık!” diyor.</p>

  <hr class="transition"/>

  <p class="no-indent">Lucas karakola gidiyor. Ona komiserin odasını gösteriyorlar. Lucas kapıyı çalıp içeriye giriyor. Clara ile doktor komiserin karşısında oturuyor.</p>

  <p>Komiser: “Günaydın Lucas. Oturun.”</p>

  <p>Lucas birkaç saat önce bayılttığı adamın yanındaki iskemleye oturuyor.</p>

  <p>Komiser, “Sizi darp eden adamı tanıdınız mı doktor?” diye soruyor.</p>

  <p>“Darp edilmedim, tekrar söylüyorum size. Buzda kaydım.”</p>

  <p>“Kayıp sırtüstü düştünüz. Adamlarımız sizi sırtüstü yatarken bulmuşlar. İlginçtir, alnınızda da bir şişlik var.”</p>

  <p>“Aslında yüzüstü düşmüş olmalıyım, sonra ayılırken döndüm herhalde.”</p>

  <p>Komiser: “Herhalde. Hastanede gece nöbet tuttuğunuzu öne sürüyorsunuz. Aldığımız habere göre hastaneden akşam dokuzda çıkmışsınız, geceyi hanımefendinin evinde geçirdiniz.”</p>

  <p>Doktor: “Onu zor durumda bırakmak istemiyordum.”</p>

  <p>Komiser Lucas’a dönüyor. “Hanımefendinin komşuları birkaç kez sizi onun evinden çıkarken görmüşler.”</p>

  <p>Lucas: “Bir süredir alışverişini yapıyordum. Özellikle de geçen hafta hastayken.”</p>

  <p>“Dün gece evinize gitmediğinizi biliyoruz. Neredeydiniz?”</p>

  <p>“O kadar yorgundum ki eve dönecek halim yoktu. Meyhaneler kapandıktan sonra bir dostumun evine gittim, geceyi orada geçirdim. Saat yedi buçukta da dostumun evinden ayrıldım.”</p>

  <p>“Bu dostunuz kim? Meyhaneden biri herhalde.”</p>

  <p>“Hayır. Parti Sekreteri.”</p>

  <p>“Yani geceyi Parti Sekreterinin evinde geçirdiğinizi mi iddia ediyorsunuz?”</p>

  <p>“Evet, sabah saat yedide bana kahve yaptı.”</p>

  <p>Komiser odadan çıkıyor.</p>

  <p>Doktor Lucas’a dönüp uzun uzun bakıyor. Lucas da doktora. Doktor Clara’ya bakıyor, Clara pencereden dışarıya. Doktor önüne bakıyor. “Sizi tam olarak teşhis etmeme rağmen hakkınızda şikâyette bulunmadım. Sınır muhafızlarından biri beni buldu ve adi bir ayyaşmışım gibi buraya getirdi. Bütün bunlar benim açımdan çok can sıkıcı. Temkinli davranmanızı rica ediyorum. Uluslararası düzeyde bir psikiyatristim. Çocuklarım var.”</p>

  <p>Lucas; “Tek çözüm bu şehri terk etmeniz. Çok küçük bir şehir burası. Er geç herkes öğrenir. Karınız bile.”</p>

  <p>“Bu bir tehdit mi?”</p>

  <p>“Evet.”</p>

  <p>“Bu delikte sürgündeyim. Nereye gideceğime ben karar vermiyorum.”</p>

  <p>“Neresi olursa olsun. Başka bir yere sürgün edilmeyi talep edeceksiniz.”</p>

  <p>Komiser Peter’le içeriye giriyor. Peter Lucas’a, sonra Clara’ya, sonra da doktora bakıyor. Komiser: “Tanığınız sizi doğruladı, Lucas.”</p>

  <p>Doktora dönüyor. “Sanırım bu kadarla yetineceğiz doktor. Hastaneden dönerken kaydınız. İşte bu kadar, dosya kapandı.”</p>

  <p>Doktor Peter’e, “Pazartesi günü büronuza gelebilir miyim?” diye soruyor. “Bu şehirden ayrılmak istiyorum.”</p>

  <p>Peter: “Tabii. Bana güvenebilirsiniz.”</p>

  <p>Doktor yerinden kalkıp elini Clara’ya uzatıyor. “Üzgünüm.”</p>

  <p>Clara başını çeviriyor, doktor odadan çıkarken, “Teşekkürler beyler” diyor.</p>

  <p>Lucas Clara’ya: “Size eşlik edeyim.”</p>

  <p>Clara hiç sesini çıkarmadan yanından geçip dışarı çıkıyor.</p>

  <p>Lucas ile Peter de karakoldan çıkıyorlar. Peter uzaklaşan Clara’ya bakıyor. “Demek onun yüzündendi.”</p>

  <p>Lucas: “Bu adamın başka bir yere gönderilmesi için elinizden geleni yapın Peter. Eğer bu şehirde kalırsa, ölü biri olacak.”</p>

  <p>“Size inanıyorum. Bunu yapacak kadar delisiniz. Endişelenmeyin. Gidecek. Ama ya onu sevdiyse, Clara’ya ne yaptığınızın farkında mısınız?”</p>

  <p>“Onu sevmiyor.”</p>

  <p>Lucas karakoldan döndüğünde neredeyse öğlen olmuş.</p>

  <p>Çocuk, “Seni hapishaneye atmadılar mı?” diye soruyor.</p>

  <p>Yasmine: “Umarım önemli bir şey değildi?”</p>

  <p>Lucas: “Hayır. Her şey yolunda. Bir kavga yüzünden tanıklık etmemi istediler.”</p>

  <p>Yasmine: “Papaz’ı görmeye gitmelisin. Yemek yemiyor. Dün ve ondan önceki gün götürdüklerimi hiç ellememiş.”</p>

  <p>Lucas bir şişe keçi sütü alıp Papaz’ın evine gidiyor. Mutfak masasının üzerindeki yemekler buz gibi olmuş. Kuzine soğuk. Lucas boş bir odadan geçip kapıyı çalmadan yatak odasına giriyor. Papaz yatağında.</p>

  <p>Lucas, “Hasta mısınız?” diye soruyor.</p>

  <p>“Hayır, yalnızca üşüyorum. Sürekli üşüyorum.”</p>

  <p>“Size yeterince odun getirdim. Neden yakmıyorsunuz?”</p>

  <p>“Tutumlu davranmak lazım. Odunda ve her şeyde.”</p>

  <p>“O kadar tembelsiniz ki ateş yakmaya üşeniyorsunuz, mesele bu.”</p>

  <p>“Yaşlıyım, gücüm kalmadı.”</p>

  <p>“Yemek yemediğiniz için güçsüzsünüz.”</p>

  <p>“İştahım yok. Yemekleri sen getirmiyorsun artık. İştahım kalmadı.”</p>

  <p>Lucas ona sabahlığını uzatıyor. “Giyinip mutfağa gelin.”</p>

  <p>İhtiyarın giyinmesine yardım ediyor, mutfağa kadar yürütüyor, sedire oturtuyor, bir fincan süt koyuyor. Papaz içiyor. Lucas: “Artık yalnız yaşayamazsınız. Çok yaşlısınız.”</p>

  <p>Papaz fincanını bırakıp Lucas’a bakıyor. “Gidiyorum Lucas. Üstlerim beni çağırdılar. Bir manastıra çekileceğim. Bu şehirde papaz olmayacak. Komşu şehrin papazı haftada bir kez uğrayacak ayin için.”</p>

  <p>“Yerinde bir karar. Sizin adınıza sevindim.”</p>

  <p>“Bu şehri özleyeceğim. Burada kırk beş yılımı geçirdim.”</p>

  <p>Bir anlık sessizlikten sonra Papaz: “Yıllardır oğlummuşum gibi benimle ilgilendin. Sana teşekkür etmek isterim. Ama bunca sevgi ve iyiliğin karşılığı nasıl ödenir?”</p>

  <p>Lucas: “Bunu düşünmeyin. Benim içimde sevgi ve iyilik yok.”</p>

  <p>“Sen öyle sanıyorsun, Lucas. Ben tam tersini düşünüyorum. Henüz iyileştiremediğin bir yara aldın.”</p>

  <p>Lucas susuyor, Papaz devam ediyor: “Seni hayatının çok zor bir devresinde terk ettiğimi düşünüyorum, ruhunun selameti için düşüncem ve dualarımla senin yanında olacağım. Kötü bir yol izliyorsun, bunu nereye kadar götüreceğini soruyorum bazen kendime. Tutkulu ve rahatsız kişiliğin seni çok ötelere, uç noktalara sürükleyebilir. Ama umutluyum. Tanrı’nın adaleti sonsuzdur.”</p>

  <p>Papaz yerinden kalkıp Lucas’ın yüzünü avuçlarının arasına alıyor: “<i>Yetişkinlik günlerinde seni Yaratanı düşün, kötü günler gelmeden ve şöyle diyeceğin yıllardan önce: Onları sevmedim</i>…”</p>

  <p>Lucas başını eğiyor, alnı ihtiyarın göğsüne değiyor. <i>“ Ve güneş ve ışık</i>, <i>ay ve yıldızlar kararsın; bulutlar geri gelsin</i>… Eski Ahit’ten.”</p>

  <p>İhtiyarın ince bedeni hıçkırıklarla sarsılıyor. “Evet. Hatırladın. Hâlâ hatırlıyorsun. Çocukluğunda Kutsal Kitap’ın birçok sayfasını ezbere bilirdin. Şimdi de okumaya vaktin oluyor mu, ara sıra da olsa?”</p>

  <p>Lucas, “İşim çok. Hem okuyacak başka kitaplarım var” diyerek konuyu kapatmaya çalışıyor.</p>

  <p>Papaz: “Anlıyorum. Dualarımla seni sıktığımı biliyorum. Şimdi git ve bir daha gelme. Yarın ilk trenle gidiyorum.”</p>

  <p>Lucas: “Size huzur dolu bir istirahat dilerim efendim.”</p>

  <p>Eve dönüyor. Yasmine’e: “Papaz yarın şehirden ayrılıyor. Yemek götürmeye artık gerek yok.”</p>

  <p>Çocuk, “Onu artık sevmediğin için mi gidiyor?” diye soruyor, “Yasmine ve ben, biz de gideriz, eğer artık bizi sevmiyorsan.”</p>

  <p>Yasmine: “Sus Mathias!”</p>

  <p>Çocuk bağırıyor: “Yasmine böyle diyor. Ama bizi seviyorsun, değil mi Lucas?”</p>

  <p>Lucas çocuğu kucağına alıyor: “Tabii Mathias.”</p>

  <hr class="transition"/>

  <p class="no-indent">Clara’nın evinde salondaki soba yanıyor. Yatak odasının kapısı aralık.</p>

  <p>Lucas odaya giriyor. Clara uzanmış, elinde bir kitap. Lucas’a bakıyor, kitabını kapatıp başucundaki sehpaya koyuyor.</p>

  <p>Lucas: “Affedersin Clara.”</p>

  <p>Clara üzerindeki yorganı itiyor. Çıplak. Lucas’a bakmaya devam ediyor. “İstediğiniz buydu, değil mi?”</p>

  <p>“Bilmiyorum. Gerçekten bilmiyorum Clara.”</p>

  <p>Clara başucundaki lambayı söndürüyor. “Ne bekliyorsunuz?”</p>

  <p>Lucas çalışma masasının üzerindeki lambayı yakıp yatağa çeviriyor. Clara gözlerini yumuyor.</p>

  <p>Lucas yatağın kenarına diz çöküyor, Clara’nın bacaklarını ayırıyor, sonra vajina dudaklarını. İnce bir kan sızıntısı geliyor. Lucas eğiliyor, yalıyor, kanı içiyor. Clara inliyor, elleri Lucas’ın saçlarına yapışıyor.</p>

  <p>Lucas soyunuyor, Clara’nın üzerine yatıyor, içine giriyor, bağırıyor. Daha sonra Lucas kalkıp pencereyi açıyor. Dışarıda kar. Lucas yatağa dönüyor. Clara onu kollarına alıyor. Lucas titriyor.</p>

  <p>Clara: “Sakin ol.”</p>

  <p>Lucas’ın saçlarını ve yüzünü okşuyor. Lucas, “Onun yüzünden bana kızmadınız ya?” diye soruyor.</p>

  <p>“Hayır. Gitmesi daha iyi oldu.”</p>

  <p>“Onu sevmediğinizi biliyorum. Geçen hafta meyhaneye geldiğiniz zaman öyle mutsuzdunuz ki.”</p>

  <p>“Onu hastanede tanıdım. Geçen yaz bir kez daha depresyona girdiğimde benimle o ilgilenmişti. Thomas’ın ölümünden beri dördüncü kriz.”</p>

  <p>“Sürekli Thomas’ı mı görüyorsunuz rüyanızda?”</p>

  <p>“Her gece. Ama yalnızca idamını. Mutlu ve canlı Thomas’ı görmüyorum rüyamda.”</p>

  <p>“Ben kardeşimi her yerde görüyorum. Odamda, bahçede, sokakta yanımda yürürken. Benimle konuşuyor.”</p>

  <p>“Ne diyor?”</p>

  <p>“Bana ölümcül bir yalnızlığın içine düştüğünü söylüyor.”</p>

  <p>Lucas Clara’nın kollarında uykuya dalıyor. Gecenin geç saatlerinde bir kez daha onun içine giriyor, yavaşça, yumuşakça, rüyada gibi.</p>

  <p>Lucas artık gecelerini Clara’da geçiriyor.</p>

  <p>Kış bu yıl çok soğuk. Beş ay boyunca güneş yüzünü göstermiyor. Issız şehrin üzerine buzlu bir sis yerleşiyor, yerler donmuş, dere de.</p>

  <p>Anneanne’nin evinin mutfağında ateş kesintisiz yanıyor. Odun çabucak bitiyor. Her öğleden sonra Lucas ormana gidip odun getiriyor, ateşin yanına koyup kurutuyor.</p>

  <p>Yasmine ile çocuğun odasının ısınması için mutfağın kapısı aralık duruyor. Lucas’ın odası ısınmıyor.</p>

  <p>Yasmine odada dikiş diker veya örgü örerken Lucas, çocuk, kedi ve köpek mutfakta Yasmine’in ördüğü halının üzerinde oynuyorlar. Resimli kitaplara bakıyor, resim yapıyorlar. Lucas Mathias’a boncuklarla sayı saymayı öğretiyor.</p>

  <p>Yasmine akşam yemeğini hazırlıyor. Üçü birlikte mutfaktaki köşe sedirinde oturup patates, kuru fasulye veya lahana yiyorlar. Çocuk bu yemekleri sevmiyor, çok az yiyor. Lucas eline reçel sürülmüş ekmek veriyor.</p>

  <p>Yemekten sonra Yasmine bulaşıkları yıkıyor, Lucas çocuğu odaya götürüyor, üstünü çıkarıyor, yatırıyor, ona masal anlatıyor. Çocuk uyuyunca Clara’nın yanına, şehrin öbür ucuna gidiyor.</p>
</body>
</html>