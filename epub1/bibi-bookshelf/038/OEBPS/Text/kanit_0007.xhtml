<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<!--?xml version="1.0" encoding="UTF-8"?--><html xmlns="http://www.w3.org/1999/xhtml">
<head>
  <meta name="charset" content="UTF-8"/>
  <title></title>
  <link href="../Styles/blitz.css" type="text/css" rel="stylesheet"/>
  <link href="../Styles/blitz_kindle.css" type="text/css" rel="stylesheet"/>
  <link href="../Styles/blitz_hoca.css" type="text/css" rel="stylesheet"/>
</head>

<body class="serif justified">
  <h2>7</h2>

  <p class="no-indent">Kitapçı okuma odasına çevrildi. Bazı çocuklar okumak ya da resim yapmak için düzenli olarak gelmeye başladılar bile; bazı çocuklar da tesadüfen ya da karda oynayıp üşüdükten sonra uğruyorlar. Bunlar ancak on beş dakika kalıyor, resimli kitap karıştırıp ısınacak kadar. Bir de kitabevinin vitrininden bakıp Lucas onları içeri çağırmak için kapıya çıktığında kaçanlar var.</p>

  <p>Mathias arada bir, evden aşağıya iniyor, Lucas’ın yanına oturup kitap okuyor, bir-iki saat sonra yukarıya çıkıyor, sonra kapanış saatinde gene geliyor. Diğer çocukların arasına karışmıyor. Onlar gidince Mathias kitapları topluyor, kâğıt sepetini döküyor, iskemleleri masanın üzerine koyup kirlenmiş yeri paspaslıyor. Hesap da yapıyor. “Yedi boya kalemimizi daha çalmışlar, üç de kitap, ayrıca onlarca sayfa boş kâğıt israf etmişler.”</p>

  <p>“Önemi yok Mathias. İsteselerdi ben onlara verirdim zaten. Çekingenler, gizlice alıyorlar. Önemli değil.”</p>

  <p>Bir öğleden sonra, herkes sessizce kitap okurken, Mathias Lucas’ın önüne bir kâğıt sürüyor, kâğıtta “Şu kadına bak!” yazılı. Dışarıda, vitrinin önünde, sokağın alacakaranlığında, yüzü belli olmayan bir kadın gölgesi, kitabevinin aydınlık salonuna bakıyor, Lucas kalkıyor, gölge kayboluyor.</p>

  <p>Mathias fısıldıyor: “Beni her yerde izliyor. Teneffüslerde okul bahçesinin duvarlarının üzerinden bana bakıyor. Dönüş yolunda beni izliyor.”</p>

  <p>Lucas, “Seninle konuştu mu?” diye soruyor.</p>

  <p>“Hayır. Bir kez, birkaç gün önce, bana bir elma uzattı, almadım. Bir başka kez dört çocuk beni kara yatırıp üstümdekileri çıkarmak istediler, onlara kızıp tokat attı. Ben de kaçtım.”</p>

  <p>“Demek kötü biri değil, seni korumuş.”</p>

  <p>“Evet, ama neden? Beni koruması için hiçbir neden yok. Neden beni izliyor? Neden bana bakıyor? Bakışlarından korkuyorum. Gözlerinden korkuyorum.”</p>

  <p>“Aldırma Mathias. Çok sayıda kadın savaş sırasında çocuğunu yitirdi. Çocuklarını unutamıyorlar. Yitirdikleri çocuklarını hatırlatan başka bir çocuğa bağlanıyorlar.”</p>

  <p>Mathias kıkırdıyor. “Birine çocuğunu hatırlatmam mümkün mü sence?”</p>

  <p>Akşam, Lucas Yasmine’in eski evinin kapısını çalıyor. Teyze pencereyi açıyor. “Ne istiyorsunuz?”</p>

  <p>“Sizinle konuşmak istiyorum.”</p>

  <p>“Vaktim yok. İşe gitmem lazım.”</p>

  <p>“Sizi bekliyorum.”</p>

  <p>Evden çıktığında Lucas ona, “Size eşlik edeyim. Daha çok geceleri mi çalışıyorsunuz?” diye soruyor.</p>

  <p>“Üç haftada bir. Herkes gibi. Ne hakkında konuşmak istiyorsunuz? İşim hakkında mı?”</p>

  <p>“Hayır, çocuk hakkında. Onu rahat bırakmanızı istiyorum sizden.”</p>

  <p>“Ona bir şey yapmadım.”</p>

  <p>“Biliyorum. Ama onu izliyor, ona bakıyorsunuz. Bundan rahatsız oluyor. Anlıyor musunuz?”</p>

  <p>“Evet. Zavallı çocuk. Annesi onu terk etti.”</p>

  <p>Karlı, bomboş sokakta sessizce yürüyorlar. Kadın yüzünü eşarbıyla gizliyor, sessiz hıçkırıklarından omuzları sarsılıyor.</p>

  <p>Lucas, “Kocanız ne zaman çıkıyor?” diye soruyor.</p>

  <p>“Kocam mı? Öldü. Bilmiyor muydunuz?”</p>

  <p>“Hayır. Özür dilerim.”</p>

  <p>“Resmi olarak söylediklerine göre intihar etmiş. Ama orada onunla birlikte olan biriyle tanıştım, intihar etmediğini söyledi. Kızına yaptıkları yüzünden hücresindekiler tarafından öldürülmüş.”</p>

  <p>Neonların aydınlattığı büyük tekstil fabrikasının önündeler şimdi. Dört bir taraftan gelen titrek gölgeler metal kapının ardında kayboluyor. Buradan bile makinelerin sağır edici sesi duyuluyor.</p>

  <p>Lucas, “Eğer ölmeseydi, kocanızı kabul eder miydiniz?” diye soruyor.</p>

  <p>“Bilmiyorum. Bu şehre geri dönmeye cesaret edemezdi. Sanırım başkente gidip Yasmine’i arardı.”</p>

  <p>Fabrikanın sireni çalmaya başlıyor.</p>

  <p>Lucas; “Ben artık gideyim. Geç kalıyorsunuz.”</p>

  <p>Kadın soluk yüzünü kaldırıyor, Yasmine’e benzeyen siyah gözleri parlıyor. “Artık yalnız olduğuma göre, isterseniz, izin verirseniz tabii, çocuğu yanıma almak isterim.”</p>

  <p>Lucas fabrikanın sireninden daha yüksek sesle, “Mathias’ı almak mı? Asla! O benim, bana ait! Ona yaklaşmanızı, bakmanızı, onunla konuşmanızı, onu izlemenizi yasaklıyorum” diye bağırıyor.</p>

  <p>Kadın geri geri giderek fabrikanın kapısına yaklaşıyor. “Sakin olun. Delirdiniz mi? Yalnızca bir öneriydi.”</p>

  <p>Lucas arkasını dönüp kitabevine kadar koşuyor. Kitapevine gelince duvara yaslanıyor, kalp atışlarının normalleşmesini bekliyor.</p>

  <hr class="transition"/>

  <p class="no-indent">Genç bir kız kitapçıya giriyor, Lucas’ın önünde durup gülümsüyor. “Beni tanımadınız mı Lucas?”</p>

  <p>“Sizi tanımalı mıyım?”</p>

  <p>“Agnes.”</p>

  <p>Lucas düşündükten sonra, “Kusura bakmayın küçükhanım, çıkaramadım.”</p>

  <p>“Oysa eski dostuz. Bir defa size gelmiştim, müzik dinlemiştik. Tabii o zamanlar altı yaşındaydım. Bana salıncak kurmak istemiştiniz.”</p>

  <p>“Hatırlıyorum. Leonie Teyzeniz sizi göndermişti.”</p>

  <p>“Evet, öyle. O öldü. Beni fabrikanın müdürü gönderdi, kreşteki çocuklar için resimli kitaplar istiyor.”</p>

  <p>“Fabrikada mı çalışıyorsunuz? Okula gitmeniz gerekmez miydi?”</p>

  <p>Agnes kızarıyor. “On beş yaşındayım. Geçen yıl okulu bıraktım. Fabrikada çalışmıyorum, çocuklara bakıyorum. Çocuklar bana küçükhanım diyorlar.”</p>

  <p>Lucas gülüyor. “Ben de size küçükhanım dedim.”</p>

  <p>Lucas’a bir kâğıt para uzatıyor. “Kitap, kâğıt ve boya kalemleri istiyorum.”</p>

  <p>Agnes sık sık uğruyor. Raflardaki kitaplara bakıyor, çocukların yanına oturuyor, onlara kitap okuyor, birlikte resim yapıyorlar.</p>

  <p>Onu ilk görüşünde Mathias Lucas’a, “Çok güzel bir kadın” diyor.</p>

  <p>“Kadın mı? Daha çocuk o.”</p>

  <p>“Göğüsleri var, çocuk değil.”</p>

  <p>Lucas Agnes’in üzerindeki kırmızı kazağın ortaya çıkardığı göğüslere bakıyor.</p>

  <p>“Haklısın Mathias, göğüsleri var. Ben fark etmemişim.”</p>

  <p>“Saçları da çok güzel. Baksana ışıkta nasıl parlıyor.”</p>

  <p>Lucas Agnes’in ışıkta parlayan uzun sarı saçlarına bakıyor. Mathias devam ediyor: “Siyah kirpiklerine bak.”</p>

  <p>“Sürme o.”</p>

  <p>“Ağzı.”</p>

  <p>“Ruj sürmüş. Bu yaşta makyaj yapmamalı.”</p>

  <p>“Haklısın Lucas. Makyajsız da güzeldir.”</p>

  <p>Lucas gülüyor: “Sana gelince, bu yaşta sen de kızlara bakmamalısın.”</p>

  <p>“Bizim sınıftaki kızlara bakmıyorum. Aptal ve çirkinler.”</p>

  <p>Agnes yerinden kalkıp seyyar merdivene çıkıyor, kitap arıyor. Eteği çok kısa, jartiyeri ve bir yerinden kaçık siyah çorabı görünüyor. Kaçığı fark edince, işaretparmağını tükürükleyip kaçığa sürüyor. Bunu yapmak için eğilmesi gerekiyor, pembe çiçekli beyaz donu görünüyor, küçük bir kız donu.</p>

  <p>Bir akşam kitabevinin kapanış saatine kadar bekliyor. “Temizliğe yardım edeyim.”</p>

  <p>Lucas: “Temizliği Mathias yapıyor. Bu işi çok iyi yapar.”</p>

  <p>Mathias, “Bana yardım ederseniz daha çabuk biter, o zaman size reçelli krep yaparım, severseniz elbette” diyor Agnes’e.</p>

  <p>Agnes: “Herkes reçelli krep sever.”</p>

  <p>Lucas odasına çıkıyor. Biraz sonra Mathias ona sesleniyor: “Lucas, yemeğe gel.”</p>

  <p>Mutfakta reçelli krep yiyip çay içiyorlar. Lucas konuşmuyor. Mathias ile Agnes bol bol gülüyor. Yemekten sonra Mathias: “Agnes’i evine götürmek lazım, hava karardı.”</p>

  <p>“Yalnız başıma dönebilirim. Karanlıktan korkmam.”</p>

  <p>Lucas: “Gelin. Sizi bırakayım.”</p>

  <p>Evin önünde Agnes, “Girmek istemez misiniz?” diye soruyor.</p>

  <p>“Hayır”</p>

  <p>“Neden?”</p>

  <p>“Siz daha çocuksunuz.”</p>

  <p>“Hayır, ben artık çocuk değilim. Kadınım. Odama ilk gelen siz olmayacaksınız. Annemler burada yoklar, çalışıyorlar. Olsalar bile… Benim kendi odam var, dilediğimi yaparım.”</p>

  <p>“İyi geceler Agnes. Gitmem lazım.”</p>

  <p>“Nereye gittiğinizi biliyorum. O küçük sokaktaki, askerlerle yatıp kalkan kızlara gidiyorsunuz.”</p>

  <p>“Doğru. Ama bu sizi ilgilendirmez.”</p>

  <p>Ertesi gün Lucas, “Evimize yemeğe birini davet etmeden önce fikrimi sorabilirdin” diyor Mathias’a.</p>

  <p>“Agnes’i beğenmiyor musun? Ne yazık. Sana âşık o besbelli. Senin için bu kadar sık geliyor.”</p>

  <p>“Hayal gücün çok geniş Mathias.”</p>

  <p>“Onunla evlenmek istemez misin?”</p>

  <p>“Evlenmek mi? Nereden çıktı bu! Hayır, kesinlikle olmaz.”</p>

  <p>“Neden? Hâlâ Yasmine’i mi bekliyorsun? Yasmine geri dönmeyecek.”</p>

  <p>“Kimseyle evlenmek istemiyorum.”</p>

  <hr class="transition"/>

  <p class="no-indent">İlkbahar geldi. Bahçeye çıkılan kapı açık. Mathias bitkileriyle ve hayvanlarıyla ilgileniyor. Beyaz bir tavşanı, birçok kedisi ve Joseph’in hediye ettiği siyah köpeği var. Kümeste kuluçkaya yatmış bir tavuğun civcivlerini de sabırsızlıkla bekliyor.</p>

  <p>Lucas çocukların kitaplarına gömüldükleri salona bakıyor.</p>

  <p>Bir küçük oğlan başını kaldırıp Lucas’a gülümsüyor. Sarı saçları, mavi gözleri var, ilk kez buraya geliyor.</p>

  <p>Lucas gözlerini bu çocuktan ayıramıyor. Tezgâhın arkasına geçip bir kitap açıyor ve tanımadığı çocuğa bakmaya devam ediyor. Kitabın üzerindeki sol elinde ansızın büyük bir acı duyuyor. Elinin üstüne bir pergel saplanmış. Acının etkisiyle felce uğrayan Lucas yavaşça Mathias’a dönüyor. “Bunu neden yaptın?”</p>

  <p>Mathias öfkeyle tıslıyor: “Ona bakmanı istemiyorum!”</p>

  <p>“Kimseye bakmıyorum.”</p>

  <p>“Hayır, bakıyorsun! Yalan söyleme! Ona bakışını gördüm. Ona böyle bakmanı istemiyorum!</p>

  <p>Lucas pergeli çekiyor, yaranın üzerine mendilini bastırıyor. “Yarayı temizlemek için yukarıya çıkıyorum.”</p>

  <p>Aşağıya geri geldiğinde çocuklar gitmiş, Mathias dükkânın demir kepengini indirmiş, “Bugün erken kapattığımızı söyledim.”</p>

  <p>Lucas, Mathias’a sarılıyor, onu yukarıya çıkarıp yatağına yatırdıktan sonra, “Neyin var, Mathias?” diye soruyor.</p>

  <p>“Neden o sarışın çocuğa bakıyordun?”</p>

  <p>“Bana birisini hatırlattı.”</p>

  <p>“Sevdiğin birisini mi?”</p>

  <p>“Evet, kardeşimi.”</p>

  <p>“Benden başka kimseyi sevmemelisin, kardeşini bile.”</p>

  <p>Lucas susuyor, çocuk devam ediyor: “Akıllı olmak bir işe yaramıyor. Güzel ve sarışın olmak daha iyi. Evlenirsen, o çocuk gibi, kardeşin gibi sarışın çocukların olur. Gerçekten kendi çocukların olur, güzel ve sarışın, sakat olmayan çocuklar. Ben senin oğlun değilim. Ben Yasmine’in oğluyum.”</p>

  <p>“Sen benim oğlumsun. Başka çocuk istemiyorum.”</p>

  <p>Sardığı yaralı elini gösteriyor, “Canımı acıttın, biliyor musun?”</p>

  <p>“Sen de benim canımı acıttın, ama sen bilmiyorsun.”</p>

  <p>Lucas: “Canını acıtmak istemedim. Mathias, bilmelisin ki dünyada bir tek insanın benim için önemi var, o da sensin.”</p>

  <p>Mathias: “Sana inanmıyorum, Beni gerçekten seven yalnız Yasmine vardı, o da öldü. Sana kaç defa söyledim.”</p>

  <p>“Yasmine ölmedi. Yalnızca gitti.”</p>

  <p>“Bensiz gitmezdi, demek ki öldü.”</p>

  <p>Mathias devam ediyor: “Okuma odasını iptal etmek lazım. Okuma odası yapmak da nereden çıktı?”</p>

  <p>“Senin için yaptım. Arkadaşlar edineceğini düşünmüştüm.”</p>

  <p>“Arkadaş istemiyorum. Senden okuma odası istemedim ki hiç. Tam tersine kapamanı istiyorum.”</p>

  <p>“Kapatırım. Çocuklara yarın akşam bu güzel havada dışarıda okuyup resim yapabileceklerini söylerim.”</p>

  <p>Ertesi gün sarışın çocuk gene geliyor. Lucas ona hiç bakmıyor. Bakışlarını kitaptan, harflerden ayırmıyor, Mathias: “Artık ona bakmaya cesaret edemiyor musun? Çok istiyorsun oysa. Beş dakikadır kitabın sayfasını çevirmedin.”</p>

  <p>Lucas kitabı kapatıp yüzünü ellerinin arasına alıyor.</p>

  <p>Agnes kitabevine giriyor, Mathias onun yanına gidip öpüyor.</p>

  <p>“Uzun zamandır uğramıyordunuz.”</p>

  <p>“Vaktim olmadı. Öğretmen olmak için komşu şehirde bir kursa katıldım. Çok nadir eve geliyordum.”</p>

  <p>“Ama artık burada kalacaksınız, değil mi?”</p>

  <p>“Evet.”</p>

  <p>“Bu akşam bize krep yemeye gelir misiniz?”</p>

  <p>“Çok isterdim ama küçük kardeşimle ilgilenmek zorundayım. Annemizle babamız çalışıyor.”</p>

  <p>“Kardeşinizi de getirin. Ona da krep yaparız. Ben hamuru hazırlamaya gidiyorum.”</p>

  <p>“Ben de senin yerine dükkânı toplayayım.”</p>

  <p>Mathias yukarıya çıkıyor. Lucas çocuklara, “Masaların üzerindeki kitapları alabilirsiniz. Kâğıt ve birer kutu boya kalemi de. Bu güzel havalarda içeriye kapanmayın. Bahçenizde ya da parkta resim yapın, kitap okuyun. Bir şeye ihtiyacınız olursa gelip benden istersiniz” diyor.</p>

  <p>Çocuklar dışarıya çıkıyor. Bir tek sarışın çocuk, uslu uslu yerinde oturuyor. Lucas ona, “Ya sen? Sen gitmiyor musun?” diye usulca soruyor.</p>

  <p>Çocuk cevap vermiyor, Lucas Agnes’e dönüyor. “Kardeşiniz olduğunu bilmiyordum. Onu hiç tanımıyordum.”</p>

  <p>“Çok çekingen. Adı Samuel. Okumayı yeni söktü, ben de buraya gelmesini tavsiye ettim. Tekne kazıntısı. Kardeşim Simon beş yıldır fabrikada çalışıyor. Kamyon şoförü.”</p>

  <p>Sarışın çocuk yerinden kalkıp ablasının elini tutuyor. “Bu beyefendinin evinde krep mi yiyeceğiz?”</p>

  <p>“Evet, çıkalım. Mathias’a yardım edelim”</p>

  <p>Eve çıkan merdivene doğru gidiyorlar. Mathias mutfakta krep hamurunu hazırlıyor.</p>

  <p>Agnes: “Mathias, seni küçük kardeşimle tanıştırayım. Adı Samuel. Arkadaş olabilirsiniz, yaşıt sayılırsınız.”</p>

  <p>Mathias’ın gözleri fal taşı gibi açılıyor, tahta kaşığı bırakıp mutfaktan çıkıyor. Agnes Lucas’a dönüp, “Ne oldu?” diye soruyor.</p>

  <p>“Mathias herhalde bir şey almak için odasına gitti. Siz krepleri yapmaya başlayın Agnes, geliyoruz.”</p>

  <p>Lucas Mathias’ın odasına giriyor. Çocuk yorganın üzerine uzanmış. “Beni rahat bırak. Uyumak istiyorum.”</p>

  <p>“Onları sen çağırdın Mathias. Nezaket icabı böyle yapmamalısın.”</p>

  <p>“Agnes’i davet ettim. Kardeşinin o olduğunu bilmiyordum.”</p>

  <p>“Ben de bilmiyordum. Agnes’in hatırına, haydi! Agnes’i seviyorsun değil mi?”</p>

  <p>“Ya sen, sen Agnes’in kardeşini seviyorsun. Mutfağa girdiğinizde, işte gerçek bir aile dedim. Sarışın, güzel anne ile baba ve sarışın, güzel bir çocuk. Benim ailem yok. Ne annem ne babam var, sarışın değilim, çirkin ve sakatım.”</p>

  <p>Lucas ona sarılıyor. “Mathias, küçük oğlum. Sen benim hayatımsın.”</p>

  <p>Mathias gülümsüyor. “Haydi gidip yiyelim.”</p>

  <p>Mutfakta masa hazırlanmış, üzerinde koca bir yığın krep duruyor.</p>

  <p>Agnes’in çenesi hiç durmuyor, hep o kalkıp çay dolduruyor. Kardeşiyle olduğu kadar Mathias’la da ilgileniyor.</p>

  <p>“Reçel? Peynir? Çikolata?”</p>

  <p>Lucas Mathias’ı inceliyor. Çok az yiyor, gözlerini sarışın çocuktan ayırmıyor. Sarışın çocuk çok yiyor, Lucas’la göz göze geldiklerinde gülümsüyor, ablası bir şey uzatınca ona da gülümsüyor, ama Mathias’la göz göze geldiğinde bakışlarını hemen kaçırıyor.</p>

  <p>Agnes Mathias’la birlikte bulaşık yıkıyor. Lucas odasına çıkıyor. Daha sonra Mathias onu çağırıyor, “Agnes ile kardeşini evlerine götürmek lazım.”</p>

  <p>Agnes: “Yalnız başımıza dönmekten korkmayız.”</p>

  <p>Mathias ısrar ediyor: “Nezaket icabı onları götürmelisin.”</p>

  <p>Lucas götürüyor. Onlara iyi geceler dileyip uykusuzluk çeken adamın parkındaki banka oturuyor.</p>

  <hr class="transition"/>

  <p class="no-indent">Uykusuzluk çeken adam: “Saat üç buçuk. Saat on birde çocuk odasında bir ateş yaktı. Hiç âdetim değildir ama gene de ona seslendim. Yangından korktum. Çocuğa, ne yaptığını sordum, bana endişelenmememi söyledi, pencerenin önüne koyduğu teneke bir kovanın içinde eski ödevlerini yakıyormuş. Ona kâğıtları neden mutfaktaki ocakta yakmadığını sorunca da, aşağıya inmeye üşendiğini söyledi. Kısa süre sonra ateş söndü, çocuğu görmedim, sesini de duymadım.”</p>

  <p>Lucas merdivenlerden çıkıyor, önce kendi odasına, sonra Mathias’ın odasına giriyor. Pencerenin önünde yanık kâğıtlarla dolu teneke bir kova duruyor. Çocuğun yatağı boş. Yastığının üzerinde mavi bir defter duruyor, defter kapalı. Beyaz etiketin üzerinde MATHIAS’IN DEFTERİ yazıyor. Lucas defteri açıyor. Sadece boş sayfalar var, bazı sayfalar da yırtılmış. Lucas koyu kırmızı perdeyi açıyor. Anne ile bebeğin iskeletinin yanında Mathias’ın küçük bedeni asılı, morarmaya başlamış bile.</p>

  <p>Uykusuzluk çeken adam uzun bir çığlık duyuyor. Sokağa inip Lucas’ın kapısını çalıyor. Cevap yok. İhtiyar, merdivenleri çıkıyor. Lucas’ın odasına giriyor, başka bir kapı görüyor, açıyor. Lucas yatağa uzanmış, çocuğun bedenine sımsıkı sarılmış, göğsüne bastırıyor.</p>

  <p>“Lucas?”</p>

  <p>Lucas cevap vermiyor, fal taşı gibi açılmış gözlerini tavana dikmiş.</p>

  <p>Uykusuzluk çeken adam aşağıya iniyor, Peter’in evine gidip kapısını çalıyor. Peter pencereyi açıyor. “Ne oldu, Michael?”</p>

  <p>“Lucas’ın size ihtiyacı var. Büyük bir felaket oldu. Gelin.”</p>

  <p>“Siz eve dönün, Michael. Ben her şeyle ilgilenirim.”</p>

  <p>Lucas’ın evine gidiyor. Teneke kovayı ve birbirine sarılmış iki bedeni görüyor. Perdeyi açıyor, iskeletleri ve aynı çengelin ucundaki usturayla kesilmiş ipi de görüyor. Yatağa geri dönüyor, çocuğun bedenini çekip Lucas’a iki tokat atıyor: “Uyanın!”</p>

  <p>Lucas gözlerini kapatıyor. Peter onu sarsarak, “Ne oldu söyleyin bana?” diye soruyor.</p>

  <p>“Yasmine. Onu benden geri aldı.”</p>

  <p>Peter, “Bu cümleyi benden başka kimsenin yanında söylemeyin. Anladınız mı Lucas? Bana bakın!” diyor sertçe.</p>

  <p>Lucas Peter’e bakıyor. “Evet anladım. Peter, şimdi ne yapacağım?”</p>

  <p>“Hiçbir şey. Siz yatın. Size sakinleştirici getireceğim. Formalitelerle de ilgilenirim.”</p>

  <p>Lucas Mathias’ın cesedine sarılıyor:</p>

  <p>“Teşekkürler Peter. Sakinleştiriciye ihtiyacım yok.”</p>

  <p>“Öyle mi? En azından ağlamaya çalışın. Anahtarlarınız nerede?”</p>

  <p>“Bilmem. Giriş kapısının üzerinde kalmış olabilir.”</p>

  <p>“Sizi kilitliyorum, bu halde dışarı çıkmamalısınız. Geri geleceğim.”</p>

  <p>Peter mutfakta bir torba buluyor, iskeletleri kancadan çıkarıp içine koyuyor ve evine götürüyor.</p>

  <p>Lucas ve Peter, çocuğun tabutunu taşıyan Joseph’in arabasının peşinden yürüyorlar.</p>

  <p>Mezarlıkta mezarcı toprak yığının üzerinde oturmuş domuz yağı ile soğan yiyor.</p>

  <p>Mathias, Lucas’ın Anneannesi ile Büyükbabasının mezarına gömülüyor.</p>

  <p>Mezarcı mezarı toprakla doldurduktan sonra Lucas haçı kendisi dikiyor; üzerinde “Mathias” yazılı, bir de iki tarih var. Çocuk yedi yıl dört ay yaşamış.</p>

  <p>Joseph, “Sizi götüreyim mi Lucas?” diye soruyor.</p>

  <p>“Siz dönün Joseph, teşekkür ederim.”</p>

  <p>“Burada durmanın bir faydası yok.”</p>

  <p>Peter: “Gelin, Joseph, biz birlikte dönelim.”</p>

  <p>Lucas arabanın uzaklaştığını duyuyor. Mezarın yanına oturuyor. Kuşlar ötüyor.</p>

  <p>Siyahlar içinde bir kadın gelip haçın yanına mor menekşeler bırakıyor.</p>

  <p>Daha sonra Peter geri geliyor. Lucas’ın omzuna elini koyuyor. “Gelin. Gece oluyor.”</p>

  <p>“Onu burada yalnız bırakmak istemiyorum. Geceleri korkar. Öyle küçük ki.”</p>

  <p>“Hayır. Artık korkmaz. Gelin Lucas.”</p>

  <p>Lucas kalkıyor, mezara bakıyor. “Onu annesiyle göndermeliydim. Peter, her ne pahasına olursa olsun bu çocuğu yanımda tutmakla ölümcül bir hata yaptım.”</p>

  <p>“Hepimiz hayatta bir kez ölümcül hata yapabiliriz, farkına vardığımız zaman iş işten geçmiş olur.”</p>

  <p>Şehre dönüyorlar. Kitabevinin önünde Peter, “Benimle gelmek ister misiniz, yoksa eve mi gideceksiniz?” diye soruyor,</p>

  <p>“Ben eve gideyim.”</p>

  <p>Lucas eve gidiyor. Masasına oturuyor, çocuğun odasının kapalı kapısına bakıyor, bir okul defteri açıp yazmaya başlıyor, “Mathias’ın durumu iyi. Okulun hep birincisi ve artık kâbus görmüyor.”</p>

  <p>Lucas defteri kapatıp mezarlığa gidiyor, çocuğun mezarı üzerinde uyuyor.</p>

  <p>Uykusuzluk çeken adam tan vakti gelip onu uyandırıyor: “Haydi Lucas! Kitabevini açmanız lazım.”</p>

  <p>“Evet Michael.”</p>
</body>
</html>