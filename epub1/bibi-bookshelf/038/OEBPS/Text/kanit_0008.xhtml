<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<!--?xml version="1.0" encoding="UTF-8"?--><html xmlns="http://www.w3.org/1999/xhtml">
<head>
  <meta name="charset" content="UTF-8"/>
  <title></title>
  <link href="../Styles/blitz.css" type="text/css" rel="stylesheet"/>
  <link href="../Styles/blitz_kindle.css" type="text/css" rel="stylesheet"/>
  <link href="../Styles/blitz_hoca.css" type="text/css" rel="stylesheet"/>
</head>

<body class="serif justified">
  <h2>8</h2>

  <p class="no-indent">Claus trenle geliyor. Küçük gar değişmemiş, ama artık yolcuları bekleyen bir otobüs var.</p>

  <p>Claus otobüse binmiyor, şehir merkezine doğru yürüyor. Kestane ağaçları çiçek açmış, sokaklar eskisi kadar boş ve sessiz.</p>

  <p>Claus Merkez Meydanı’nda duruyor. Alçak, sade evlerin yerinde iki katlı büyük bir bina yükseliyor. Otel. Claus içeriye girip resepsiyon görevlisine, “Bu otel ne zaman yapıldı?” diye soruyor.</p>

  <p>“Yaklaşık on yıl önce, efendim. Oda ister misiniz?”</p>

  <p>“Henüz bilmiyorum. Birkaç saat sonra dönerim. Bu arada valizimi bırakabilir miyim?”</p>

  <p>“Tabii.”</p>

  <p>Claus yeniden yürümeye başlıyor, şehrin içinden geçiyor, bir spor sahasına çıkan asfaltlanmamış yola sapıyor. Claus spor sahasını geçip dere kenarındaki otların arasına oturuyor. Bir süre sonra çocuklar top oynamaya başlıyor. Claus içlerinden birine, “Bu spor sahası yapılalı çok oldu mu?” diye soruyor.</p>

  <p>Çocuk omuz silkiyor. “Spor sahası mı? Hep vardı.”</p>

  <p>Claus şehre dönüp şatoya, sonra mezarlığa çıkıyor. Uzun süre aramasına rağmen Anneanne ile Büyükbaba’nın mezarını bulamıyor. Şehre dönüyor, Merkez Meydanı’nda bir banka oturuyor, işlerinden dönen, alışveriş eden, yürüyerek ya da bisikletle gezen insanları seyrediyor. Çok az araba var. Dükkânlar kapanınca meydan boşalıyor, Claus da otele dönüyor.</p>

  <p>“Bir oda istiyorum küçükhanım.”</p>

  <p>“Kaç gün kalacaksınız?”</p>

  <p>“Henüz bilmiyorum.”</p>

  <p>“Pasaportunuzu alabilir miyim?”</p>

  <p>“Buyurun.”</p>

  <p>“Yabancı mısınız? Dilimizi bu kadar iyi nerede öğrendiniz?”</p>

  <p>“Burada. Çocukluğum bu şehirde geçti.”</p>

  <p>Genç kadın ona bakıyor. “Çok oluyor o halde.”</p>

  <p>Claus gülüyor. “O kadar yaşlı olduğumu mu düşünüyorsunuz?”</p>

  <p>Genç kadın kızarıyor. “Hayır, hayır, öyle demek istemedim. Size en güzel odamızı veriyorum, neredeyse hepsi boş, sezon başlamadı.”</p>

  <p>“Çok turist geliyor mu?”</p>

  <p>“Yazları çok turist gelir. Size lokantamızı da tavsiye ederim efendim.”</p>

  <p>Claus birinci kattaki odasına çıkıyor. İki penceresinden de meydan görünüyor.</p>

  <p>Claus bomboş lokantada yemek yiyor, tekrar odasına çıkıyor. Valizini açıp eşyalarını dolaba yerleştiriyor, pencerelerden birinin önüne bir koltuk çekip oturuyor, boş sokağa bakıyor.</p>

  <p>Meydanın diğer tarafındaki eski evler olduğu gibi duruyor. Restore edilip yeniden pembeye, sarıya, maviye, yeşile boyanmış. Hepsinin giriş katında çeşitli mağaza ve dükkânlar var: Bakkal, “hediyelik eşya mağazası”, sütçü, kitabevi, “modaevi”. Kitabevi, Claus çocukken kağıt kalem almaya gittiği zamanki yerinde duruyor, maviye boyanmış.</p>

  <hr class="transition"/>

  <p class="no-indent">Ertesi gün Claus yeniden spor sahasına, şatoya, mezarlığa, gara gidiyor. Yorulduğu zaman bir meyhaneye giriyor, bir parkta oturuyor. Akşamüzeri Merkez Meydanı’na geri dönüp kitabevine giriyor.</p>

  <p>Tezgâhtaki beyaz saçlı adam masa lambasının ışığında kitap okuyor. Dükkân loş, hiç müşteri yok. Beyaz saçlı adam yerinden kalkıyor. “Kusura bakmayın, ışıkları yakmayı unutmuşum.”</p>

  <p>İçerisi ve vitrinler aydınlanıyor.</p>

  <p>“Ne istemiştiniz?”</p>

  <p>“Rahatsız olmayın, bakıyordum yalnızca.”</p>

  <p>Adam gözlüğünü çıkarıyor. “Lucas!”</p>

  <p>Claus gülümsüyor, “Kardeşimi tanıyor musunuz? Nerede kendisi?”</p>

  <p>Adam tekrar, “Lucas!” diyor.</p>

  <p>“Ben Lucas’ın kardeşiyim. Adım Claus.”</p>

  <p>“Şakayı bırakın lütfen Lucas, rica ederim.”</p>

  <p>Claus cebinden pasaportunu çıkarıyor. “Alın kendiniz bakın.”</p>

  <p>Adam pasaportu inceliyor “Bu bir şeyi kanıtlamaz.”</p>

  <p>“Kusura bakmayın, ama başka türlü kimliğimi ispatlayamayacağım. Ben Claus T.‘yim, kardeşim Lucas’ı arıyorum. Onu tanıyor musunuz? Size benden, kardeşi Claus’tan mutlaka söz etmiştir.”</p>

  <p>“Evet, bana sık sık sizden söz etti ama itiraf etmeliyim ki, varlığınıza hiçbir zaman inanmadım.”</p>

  <p>Claus gülerek: “Ben de insanlara Lucas’tan söz ettiğim zaman bana inanmıyorlardı. Çok komik değil mi?”</p>

  <p>“Hayır, pek değil. Gelin şuraya oturalım.”</p>

  <p>Kitabevinin arka tarafındaki, bahçeye açılan camlı kapının önünde duran alçak bir masa ile iki koltuğu işaret ediyor.</p>

  <p>“Lucas değilseniz size kendimi tanıtayım. Adım Peter. Peter N. ama Lucas değilseniz neden doğrudan buraya geldiniz?”</p>

  <p>“Dün geldim. Önce Anneanne’nin evine gittim ama yıkılmış. Yerinde bir spor sahası var. Buraya girmemin sebebine gelince; çocukluğumda da kitabeviydi burası. Kâğıt kalem almak için sık sık gelirdik. Sahibini hâlâ hatırlıyorum. Soluk tenli ve aşırı şişman bir adamdı. Burada onu bulmayı umuyordum.”</p>

  <p>“Victor’u mu?”</p>

  <p>“Adını bilmiyorum.”</p>

  <p>“Adı Victor’du. Öldü.”</p>

  <p>“Tabii o zaman da genç sayılmazdı.”</p>

  <p>“Evet, öyle,”</p>

  <p>Peter loşluğa gömülen bahçeye bakıyor.</p>

  <p>Claus: “Bunca yıldan sonra, Lucas’ı Anneanne’nin evinde bulacağımı sanıyordum safça. Nerede o?”</p>

  <p>Peter geceye bakıyor, “Bilmiyorum.”</p>

  <p>“Bu şehirde bunu bilecek biri var mı?”</p>

  <p>“Sanmıyorum.”</p>

  <p>“Onu iyi tanıyor muydunuz?”</p>

  <p>Peter Claus’un gözlerinin içine bakıyor. “Bir insanın bir diğerini tanıyabileceği kadar.”</p>

  <p>Peter masanın üzerinden uzanıp Claus’un omuzlarını sıkıyor. “Yeter Lucas. Şakayı bırakın. Hiç gereği yok! Böyle bir şeyi bana yapmaktan utanmıyor musunuz?”</p>

  <p>Claus yerinden kalkıyor. “Sanırım Lucas ile birbirinize çok bağlıydınız?”</p>

  <p>Peter koltuğuna çöküyor. “Evet, çok özür dilerim Claus. Lucas’ı tanıdığımda on beş yaşındaydı. Otuz yaşında ortadan kayboldu.”</p>

  <p>“Kayıp mı oldu? Bu şehirden ayrıldı mı demek istiyorsunuz?”</p>

  <p>“Bu şehirden, belki de bu ülkeden ayrıldı. Bugün de başka bir isimle geri dönüyor, isimleriniz arasındaki o garip ses oyununu hep aptalca bulmuştum.”</p>

  <p>“İkisi de büyükbabamızın ismiymiş, Claus-Lucas. Babasını çok seven annemiz bize onun ismini koymuş. Karşınızdaki Lucas değil Peter, Claus.”</p>

  <p>Peter yerinden kalkıyor. “Öyle olsun Claus. Kardeşiniz Lucas’ın bana emanet ettiği bir şeyi size vermeliyim. Beni bekleyin.”</p>

  <p>Peter yukarıya çıkıp biraz sonra elinde beş büyük okul defteriyle geri dönüyor. “Buyurun. Size ait. Başlangıçta daha çok defter vardı ama tekrar gözden geçirdi, düzeltmeler yaptı, gerekli görmediklerini eledi. Eğer vakti olsaydı hepsini elerdi sanırım.</p>

  <p>Claus başını iki yana sallayarak: “Hepsini değil. Özünü saklardı. Benim için.”</p>

  <p>Defterleri alıp gülümsüyor. “İşte Lucas’ın var oluşunun kanıtı. Teşekkürler Peter. Kimse okumadı değil mi?”</p>

  <p>“Benim dışımda hiç kimse.”</p>

  <p>“Karşıdaki otelde kalıyorum. Gene gelirim.”</p>

  <p>Claus bütün gece okuyor, arada bir başını kaldırıp sokağa bakıyor. Kitabevinin üst katındaki üç pencerenin ikisinin ışığı geç saatlere kadar açık kalıyor. Üçüncüsü karanlık.</p>

  <p>Peter sabah demir kepenkleri açıyor, Claus yatıyor. Öğleden sonra Claus otelden çıkıyor, günün her saatinde sıcak yemek çıkaran şehrin popüler meyhanelerinden birine gidiyor.</p>

  <p>Hava kapalı. Claus spor sahasına gidip dere kenarına oturuyor. Hava kararıp yağmur başlayıncaya kadar orada kalıyor. Merkez Meydanı’na geldiği zaman kitabevinin kapanmış olduğunu görüyor. Evin kapısını çalıyor. Peter pencereden bakıyor. “Kapı kapalı değil. Sizi bekliyordum. Yukarıya çıkın.”</p>

  <p>Claus Peter’i mutfakta buluyor. Ocağın üzerindeki birkaç tencereden buhar çıkıyor. Peter, “Yemek hazır değil. İçki var. İster misiniz?” diye soruyor.</p>

  <p>“Evet. Defterleri okudum. Sonra ne oldu? Çocuğun ölümünden sonra?”</p>

  <p>“Hiç. Lucas çalışmaya devam ediyordu. Dükkanı sabahları açıp akşamları kapatıyordu. Müşterilerle tek kelime konuşmadan işlerini görüyordu. Hiç konuşmaz olmuştu. Bazı insanlar dilsiz olduğunu sanıyorlardı. Sık sık uğruyordum, sessizce satranç oynuyorduk. Kötü oynuyordu. Okumayı yazmayı kesmişti. Sanırım çok az yemek yiyor, hiç uyumuyordu. Odasının ışığı bütün gece yanıyordu ama odasında değildi. Şehrin ıssız sokaklarında, mezarlıkta dolaşıyordu. Uyumak için ideal yer, diyordu, insanın sevdiği kişinin mezarıdır.”</p>

  <p>Peter susuyor, içki koyuyor kendine.</p>

  <p>“Ya sonra? Devam edin Peter.”</p>

  <p>“Evet. Beş yıl sonra spor sahasının inşaatı sırasında yapılan kazılarda dere kenarında, Anneannenizin evinin yakınında bir kadın cesedi bulunduğunu duydum. Lucas’a haber verdim. Teşekkür etti. Ertesi gün kayboldu. O günden sonra kimse onu bir daha görmedi. Masasının üzerine bir mektup bırakmış, evi ve kitabevini bana emanet ettiğini yazıyor. Bu hikâyenin en hazin yanı Claus, Yasmine’in cesedinin teşhis edilemeyişi. Yetkililer olayı baştan savma inceleyip kapattılar. Savaştan ve devrimden beri bu zavallı ülkenin toprakları cesetlerle doldu, bu ceset de sınırı aşmak isterken mayına basan herhangi bir kadının cesedi olabilirdi. Lucas’ın endişelenmesine gerek yoktu.”</p>

  <p>“Artık geri dönebilir. Çünkü olay zamanaşımına uğradı.”</p>

  <p>“Evet, sanırım, yirmi yıl sonra zaman aşımına girer.“</p>

  <p>Peter, Claus’un gözünün içine bakıyor. “Evet Claus. Lucas artık dönebilir.”</p>

  <p>Claus gözlerini kaçırmadan Peter’in gözlerinin içine bakıyor. “Lucas’ın dönmesi muhtemel.”</p>

  <p>“Ormanda saklandığını söyleniyor, geceleri de şehrin sokaklarında dolaşıyormuş. Ama bunlar yalnızca söylenti.”</p>

  <p>Peter başını iki yana sallıyor. “Odama gelin Claus. Size Lucas’ın mektubunu göstereyim.”</p>

  <p>Claus mektubu okuyor, “Dönüşüme kadar, ben dönmezsem de kardeşim Claus T.‘nin dönüşüne kadar evimi ve kitapçıyı - <i>olduğu gibi koruması kaydıyla</i> - Peter N’ye emanet ediyorum. İmza: Lucas T.”</p>

  <p>Peter, “‘Olduğu gibi koruması kaydıyla’” ifadesini o vurgulamış. Şimdi ister Claus olun, ister Lucas, ev sizin.”</p>

  <p>“Bakın Peter, buraya kısa bir süre için geldim, otuz günlük vizem var. Ben başka bir ülkenin vatandaşıyım, siz de biliyorsunuz ki, hiçbir yabancı bu ülkede mülk edinemez.”</p>

  <p>“Ama yirmi yıldır bankaya yatırdığım kitabevinin gelirini kabul edebilirsiniz.”</p>

  <p>“Siz neyle geçiniyorsunuz?”</p>

  <p>“Emekli maaşım ve Victor’un evinden aldığım kira var. Kitabeviyle yalnızca ikiniz adına ilgileniyordum. Hesapları çok özenli tutuyorum, isterseniz inceleyebilirsiniz.”</p>

  <p>“Teşekkürler Peter. Paraya ihtiyacım yok, hesaplarınızı da incelemek istemiyorum. Yalnızca kardeşimi görmeye geldim.”</p>

  <p>“Ona neden hiç yazmadınız?”</p>

  <p>“Birbirimizden ayrılmaya karar vermiştik. Bu, tümden bir ayrılıştı. Sınırlar yetersiz kalıyordu, sessizlik de gerekliydi.”</p>

  <p>“Oysa geri döndünüz. Neden?”</p>

  <p>“Deney uzun sürdü. Yorgun ve hastayım, Lucas’ı görmek istiyorum.”</p>

  <p>“Onu tekrar göremeyeceğinizi çok iyi biliyorsunuz.”</p>

  <hr class="transition"/>

  <p class="no-indent">Yan odadan bir kadın sesi geliyor: “Birisi mi geldi Peter? Kim?”</p>

  <p>Claus Peter’e bakıyor. “Karınız mı? Evli misiniz?”</p>

  <p>“Hayır. Clara.”</p>

  <p>“Clara mı? Ölmedi mi?”</p>

  <p>“Öldüğünü zannediyorduk. Ama akıl hastanesine kapatılmış. Lucas’ın kayboluşundan sonra geri döndü. Ne işi ne parası vardı. Lucas’ı arıyordu. Onu evime, yani buraya aldım. Küçük odada kalıyor, çocuğun odasında. Ona bakıyorum. Görmek ister misiniz?”</p>

  <p>“Evet, isterim.”</p>

  <p>Peter odanın kapısını açıyor. “Clara, bir dostumuz bizi görmeye gelmiş.”</p>

  <p>Claus odaya giriyor. Clara pencerenin önünde bir sallanan koltuğa oturmuş, dizlerinde kalın bir örtü, sırtında bir şal. Elinde bir kitap var, ama okumuyor. Pencereden dışarıya bakıyor, gözleri dalmış. Sallanıyor.</p>

  <p>Claus: “İyi akşamlar Clara.”</p>

  <p>Clara bakmıyor, tekdüze bir sesle anlatıyor: “Her zamanki gibi yağmur yağıyor. Soğuk ince bir yağmur evlerin, ağaçların, mezarların üzerine yağıyor. ‘Onlar’ beni görmeye geldikleri zaman yağmur karmakarışık yüzlerinden süzülüyordu. ‘Onlar’ bana bakıyorlardı ve soğuk yoğunlaşıyordu. Duvarlarım beni korumaz oldu, beni hiçbir zaman korumadılar. Sağlamlıkları hayali, beyazlığı lekeli.”</p>

  <p>Sesi ansızın değişiyor. “Acıktım Peter. Ne zaman yemek yiyoruz? Yemekleri hep geciktiriyorsunuz.”</p>

  <p>Peter mutfağa dönüyor.</p>

  <p>Claus: “Benim Clara.”</p>

  <p>“Sen misin?”</p>

  <p>Claus’a bakıyor, kollarını uzatıyor. Claus ayaklarının dibine oturup bacaklarına sarılıyor, başını dizlerine dayıyor. Clara saçlarını okşuyor; Claus Clara’nın elini tutup yanağına, dudaklarına bastırıyor, kurumuş, cılız, yaşlılık lekeleriyle kaplı eli.</p>

  <p>Clara; “Beni çok uzun zamandır yalnız bıraktın, çok uzun zamandır Thomas.”</p>

  <p>Yanaklarından yaşlar süzülüyor. Claus mendiliyle yaşları siliyor. “Ben Thomas değilim. Lucas’ı hatırlamıyor musunuz?”</p>

  <p>Clara gözlerini yumup başını iki yana sallıyor. “Değişmemişsin Thomas. Biraz yaşlanmışsın ama hep aynısın. Öp beni.”</p>

  <p>Gülümsüyor ve dişsiz ağzı meydana çıkıyor.</p>

  <p>Claus gerileyip ayağa kalkıyor. Pencereye gidiyor, sokağa bakıyor. Merkez Meydanı yağmurun altında boş ve karanlık. Yalnızca aydınlatılmış girişiyle Büyük Otel görünüyor.</p>

  <p>Clara yeniden sallanmaya başlıyor. “Gidin buradan. Kimsiniz siz? Benim odamda ne arıyorsunuz? Peter neden gelmiyor? Yemek yiyip yatmam lazım. Geç oldu.”</p>

  <p>Claus Clara’nın odasından çıkıyor, Peter’in yanına mutfağa geliyor, “Clara acıkmış.”</p>

  <p>Peter Clara’nın tepsisini çıkarıyor. Geri gelince, “Yemekle çok ilgili. Günde üç kez odasına yemek götürüyorum. Neyse ki ilaçlar sayesinde çok uyuyor” diyor.</p>

  <p>“Sizin için ağır bir yük.”</p>

  <p>Peter yahni ve makarna koyuyor bir tabağa. “Hayır, o kadar değil. Beni rahatsız etmiyor. Bana uşak muamelesi yapıyor ama önemi yok. Yemek yiyin Claus.”</p>

  <p>“Aç değilim. Hiç çıkmıyor mu?”</p>

  <p>“Clara mı? Hayır. İstemiyor, hem çıksa kaybolur. Çok okuyor, gökyüzünü seyretmeyi seviyor.”</p>

  <p>“Ya uykusuzluk çeken adam? Şimdi otelin bulunduğu yerde oturuyordu herhalde?”</p>

  <p>Peter masadan kalkıyor. “Evet, tam orada. Ben de aç değilim. Gelin çıkalım.”</p>

  <p>Sokakta yürüyorlar. Peter bir evi işaret ediyor. “Ben o dönemde burada oturuyordum, Birinci katta. Yorgun değilseniz Clara’nın oturduğu evi de gösterebilirim,”</p>

  <p>“Yorgun değilim.”</p>

  <p>Peter tek katlı küçük bir evin önünde duruyor, Gar Sokağı’nda. “Burasıydı. Sokaktaki diğer evler gibi bu da yakında yıkılacak. Çok eski evler, sağlığa da zararlı.”</p>

  <p>Claus ürperiyor. “Dönelim. Çok üşüdüm.”</p>

  <p>Otelin girişinde birbirlerinden ayrılıyorlar.</p>

  <p>Claus: “Birkaç kez mezarlığa gittim, ama Anneanne’nin mezarını bulamadım.”</p>

  <p>“Yarın gösteririm. Akşamüstü kitabevine gelin, saat altıda. O saatte hava aydınlık olur.”</p>

  <p>Mezarlığın terk edilmiş bir bölümünde Peter şemsiyesini toprağa saplıyor. “Mezar burada.”</p>

  <p>“Nasıl bu kadar emin olabiliyorsunuz? Her yeri otlar bürümüş, haç da yok. Hiçbir şey yok. Yanılabilirsiniz.”</p>

  <p>“Yanılmak mı? Bir bilseniz kardeşiniz Lucas’ı eve götürmek için buraya ne kadar çok geldiğimi. Sonra da, o gittikten sonra da. Burası benim her gün gezintiye çıkmamın bahanesi oldu adeta.”</p>

  <p>Şehre geri dönüyorlar. Peter Clara’yla ilgileniyor, sonra Lucas’ın odasında içki içiyorlar. Yağmur pencerenin pervazına çarpıp içeri giriyor. Peter suyu silmek için bir paspas getiriyor.</p>

  <p>“Bana kendinizden söz edin Claus.”</p>

  <p>“Söyleyecek bir şeyim yok.”</p>

  <p>“Orada hayat daha mı kolay?”</p>

  <p>Claus omuz silkiyor. “Paraya dayalı bir toplum. Hayatla ilgili sorunlara yer yok. Otuz yıl boyunca ölümcül bir yalnızlık içinde yaşadım.”</p>

  <p>“Hiç karınız, çocuklarınız olmadı mı?”</p>

  <p>Claus gülüyor. “Kadınlar, evet, pek çok kadın. Çocuğum olmadı.”</p>

  <p>Bir anlık sessizlikten sonra, “İskeletleri ne yaptınız Peter?” diye soruyor.</p>

  <p>“Yerlerine koydum. Görmek ister misiniz?”</p>

  <p>“Clara’yı rahatsız etmeyelim.”</p>

  <p>“Odasından geçmeyiz, başka bir kapı daha var. Hatırlamıyor musunuz?”</p>

  <p>“Nasıl hatırlayabilirim?”</p>

  <p>“Önünden geçerken fark etmiş olabilirsiniz. Bu kata gelince girişte soldaki kapı.”</p>

  <p>“Hayır, fark etmedim.”</p>

  <p>“Evet, bu kapı duvar kâğıtlarından fark edilmiyor.”</p>

  <p>Clara’nın odasından kalın bir perdeyle ayrılmış küçük bir odaya giriyorlar. Peter bir cep feneri yakıp iskeletleri aydınlatıyor.</p>

  <p>Claus alçak sesle: “Üç tane var.”</p>

  <p>Peter: “Normal sesle konuşabilirsiniz. Clara uyanmaz. Ağır sakinleştirici ilaçlar alıyor. Size söylemeyi unuttum. Lucas Mathias’ın ölümünden iki yıl sonra çocuğun mezarını açtı. Kendisi için bunun çok daha kolay olduğunu, çocuğa arkadaşlık etmek için geceleri mezarlıkta kalmaktan yorulduğunu söylemişti bana.”</p>

  <p>Peter feneri iskeletlerin altındaki bir döşeğe tutuyor. “Burada uyurdu.”</p>

  <p>Claus döşeğe ve üzerindeki gri renkli asker battaniyesine dokunuyor. “Ilık.”</p>

  <p>“Aklınızdan neler geçiriyorsunuz, Claus?”</p>

  <p>“Bir gece de olsa burada uyumak isterim Peter, ne dersiniz?”</p>

  <p>“Burası sizin eviniz.”</p>
</body>
</html>