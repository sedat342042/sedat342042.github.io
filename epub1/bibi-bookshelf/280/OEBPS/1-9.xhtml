<?xml version="1.0" encoding="utf-8"?>
<html xmlns="http://www.w3.org/1999/xhtml">
  <head>
    <title>SON AV</title>
    <meta http-equiv="Content-Type" content="text/html; charset=utf-8" />
  

</head>
  <body id="x1-9" xml:lang="tr-TR">
		<div>
			<p id="_idParaDest-7"><st c="0">6</st></p>
			<p><st c="2">– Bir dahaki sefere, eğer bildiğiniz bir şeyler varsa, diye sert bir ses tonuyla konuştu Ivana, araştırma merkezinin avlusunu geçerken, tanığı sorgulamadan önce bunları benimle paylaşmanız çok daha iyi olur.</st></p>
			<p><st c="209">– Sakin ol. </st><st c="222">Bu sadece bir sezgiydi.</st></p>
			<p><st c="245">– Benim ne demek istediğimi siz çok iyi anladınız. </st><st c="297">Aptal gibi görünmekten hazzetmem.</st></p>
			<p><st c="330">Ivana özellikle, savunmasız hayvanları öldürmenin sanat ve tarz olduğunu savunan iki maçonun arasında kaldığını düşünüyordu.</st></p>
			<p><st c="455">Ama yanılıyordu: Niémans ne bir uzmandı ne de fırsatçı bir avcı. </st><st c="521">Ateşli silahlar konusundaki deneyimi sayesinde temel birtakım kavramları biliyordu sadece.</st></p>
			<p><st c="611">– Jandarmayı aramamız lazım, dedi Niémans, ana kapıdan çıkarlarken.</st></p>
			<p><st c="679">– Bu bir işe yaramaz, bize ters davranıyorlar.</st></p>
			<p><st c="726">– Bundan çok daha kötüsünü yaptıklarını düşünüyorum: Bizi açıkça yanlış yönlendirdiler.</st></p>
			<p><st c="814">Volvo’ya yaklaşırlarken, güzel Slav cep telefonunu çıkardı. </st><st c="875">Saat 17.00 olmalıydı ve gökyüzü tuhaf bir kükürt rengine dönmüş, gün çoktan karanlığa bürünmeye başlamıştı.</st></p>
			<p><st c="982">– Umalım da Alman polisi bu olayda bizimle daha fazla işbirliği yapsın, dedi Ivana, arabanın içine süzülürken.</st></p>
			<p><span><st c="1093">Fazla emin olma</st></span><st c="1109">... Bu ilk soruşturma çok kötü koşullarda başlamıştı. </st><st c="1163">Genç bir milyarder bir geyik gibi kurban edilmişti. </st><st c="1215">Yabancı topraklarda yapılan bir soruşturma ve kuşkusuz işlerini bitirdiklerini düşünen jandarma. </st><st c="1312">Almanlara gelince, onların iki Fransız’dan nasihat beklemedikleri aşikârdı...</st></p>
			<p><st c="1389">Polis gözlerini kapattı. </st><st c="1415">Ağaçların tepelerinde bir yerlerden, kuş sürülerinin, henüz göç etmemiş olanların, insanı rahatsız eden canhıraş şakımaları duyuluyordu.</st></p>
			<p><st c="1551">Gözlerini açtığı anda, simsiyah küçük kuşlardan oluşan bir sürü çiftenin namlusundan çıkan saçmalar gibi gökyüzüne dağıldı.</st></p>
			<p><st c="1675">Niémans bu anlık dalgınlığın ardından arabaya bindi.</st></p>
			<p><st c="1728">– Ne yapıyorsun? </st><st c="1746">diye sordu, direksiyonun arkasına yerleşirken.</st></p>
			<p><st c="1792">– Her ihtimale karşı, jandarmaya yazıyorum. </st><st c="1837">Bize dosyanın eksiksiz hali gerekiyor.</st></p>
			<p><st c="1875">– Kibar ol.</st></p>
			<p><st c="1887">– Her zaman. </st><st c="1901">Beni tanıyorsunuz.</st></p>
			<p><st c="1919">– Programın devamında ne var? </st><st c="1950">diye sordu Niémans, hareket ederken.</st></p>
			<p><st c="1986">– Artık daha ciddi şeylerle ilgilenmeye başlıyoruz, dedi Ivana, GPS uygulamasına bağlanırken. </st><st c="2081">Laura von Geyersberg, Jürgen’in kız kardeşi. </st><st c="2126">Villası buradan birkaç kilometre uzakta. </st><st c="2167">Patikadan çıkınca sağa dönün.</st></p>
			<p><st c="2196">Yeniden Titisee Gölü’nün önünden geçtiler. </st><st c="2240">Sudan ayna bu kez bir kömür yatağını ya da bir mazot örtüsünü andıracak derecede kararmıştı. </st><st c="2333">Dantevari yakıtları besleyebilecek tarzda soğuk ve kapkara bir madde.</st></p>
			<p><st c="2402">Ivana penceresini açtı ve bir sigara yaktı. </st><st c="2447">Anlaşma yapmışlardı: Camı açmak koşuluyla sigara içebilecekti. </st><st c="2510">Deri koltuklarına sigara kokusu sinme ve ceviz ağacı kaplama ön konsolda yanık oluşma ihtimalini düşününce Niémans tedirgin oluyordu, ama bireysel bir kötü alışkanlığın sansürlenmesini de kabul etmiyordu. </st><st c="2715">İyilik yapmak adına her şeyi yasaklamak isteyen toplumdan artık tiksiniyordu. </st><st c="2793">İçten pazarlıklı, mide bulandırıcı, vicdanları rahatlatmak için başvurulan bu en berbat diktatörlüğe asla ortak olmayacaktı.</st></p>
			<p><st c="2917">Araba sürerken, bir yandan da göz ucuyla güzel Slav’ı izliyordu; oksijen maskesiymiş gibi sigarasından nefesler çekiyordu. </st><st c="3041">Matmazelin paradoksları. </st><st c="3066">Bir tarafta, kendine çok iyi bakıyordu (vegandı, organik besleniyordu, yoga yapıyordu ve bunun gibi başka şeyler...) Diğer tarafta, gün boyunca kendine zarar vermeye devam ediyordu: Bir idam mahkûmu gibi sigara içiyordu, aşırı dozdan ölmekten ve alkol komasına girmekten kıl payı kurtulmuş olmasına rağmen uyuşturucuyu ve alkolü bırakmamıştı. </st><st c="3409">Öte yandan, doğayla ve dünyanın geleceğiyle son derece ilgiliydi, ama kırsala hiç ayak basmamıştı ve sadece kendisini şehir ortamında, karbondioksit solurken iyi hissediyordu.</st></p>
			<p><st c="3584">– Kontes kaç yaşında? </st><st c="3607">diye sordu Niémans.</st></p>
			<p><st c="3626">– 32. </st><st c="3633">Jürgen’den iki yaş küçük. </st><st c="3659">Anne babaları ölünce, VG Grup’un yönetimi iki kardeşe kalmış. </st><st c="3721">Laura artık tek başına mücadele etmek zorunda kalacak.</st></p>
			<p><st c="3775">– Anne ve baba neden ölmüş?</st></p>
			<p><st c="3803">Ivana iPad’ini çıkarmıştı.</st></p>
			<p><st c="3830">– Anne intihar etmiş, baba kanserden ölmüş, 2012 ve 2014.</st></p>
			<p><st c="3888">– Grubun yönetimini bu çocuklardan başka üstlenecek kimse yok muymuş?</st></p>
			<p><st c="3958">– Önceki kuşak üç erkek kardeşten oluşuyormuş, Ferdinand, Jürgen ile Laura’nın babası, Dieter, onun kardeşi, iki oğlu olmuş ama çok erken yaşta ölmüş ve Franz, onunla daha önce konuşuldu, hâlâ hayatta ama çocuğu yok.</st></p>
			<p><st c="4175">– Yeğenini ortadan kaldırarak, ileri yaşta meşaleyi yeniden ele geçirmek istemiş olamaz mı?</st></p>
			<p><st c="4267">– Bu konuda bir şey bilmiyorum. </st><st c="4300">Onun cinayet saatinde nerede olduğunu sorgulamak lazım.</st></p>
			<p><st c="4355">– Ya kuzenler, Dieter’in çocukları?</st></p>
			<p><st c="4391">– Aynı durum. </st><st c="4406">Ama grubun hissedarları Jürgen ile Laura’ya daima güvenmişler ve VG Grup’un elde ettiği sonuçlar hep çok başarılıymış. </st><st c="4525">Başka bir Geyersberg’in Jürgen’in yerini almak istediğini düşünmemiz için herhangi bir sebep yok.</st></p>
			<p><st c="4622">– İki kardeş arasında rekabet olabilir mi?</st></p>
			<p><st c="4665">– Araştırmak lazım. </st><st c="4686">Ama tam tersine, listedeki bir sonraki kişi o olabilir.</st></p>
			<p><st c="4741">Yolun iki tarafında, köknar ağaçlarından oluşmuş iki duvar arasında en ufak bir boşluk yoktu. </st><st c="4836">Görünürde ne bir elektrik direği ne de bir yol tabelası vardı. </st><st c="4899">Uygarlık sanki orman tarafından yutulmuştu.</st></p>
			<p><st c="4942">– Daha çok yolumuz var mı?</st></p>
			<p><st c="4969">– Zaten Geyersberglerin topraklarındayız.</st></p>
			<p><st c="5011">Bir anda Niémans’ın aklına, Kara Orman’da muhtemelen binlerce hektarlık bir araziye sahip bu ailenin ne denli büyük olduğu geldi. </st><st c="5142">Derebeyliklerine ait bu topraklardan medeniyetin tüm izlerini silen onlardı. </st><st c="5219">Daha iyi avlanmak, daha iyi soluk almak ve yaşamak için. </st><st c="5276">Çevreyi kirletmeyen bir fanus içinde yaşayan hippi görünümlü bilim insanları topluluğundan sonra oyun alanlarını büyük bir kıskançlıkla koruyan aristokratların dünyasına giriyorlardı.</st></p>
			<p><st c="5459">Polis düşüncelerine yoğunlaştı. </st><st c="5492">Araba sürmek onun nöronlarını harekete geçiriyordu. </st><st c="5544">Cinayet yöntemiyle ilgili ilk bilgiler içini kemiriyor ve aklına birbirine zıt düşünceler getiriyordu. </st><st c="5647">Katilin bir pirsch avcısı olduğu söylenebilirdi ve onun gözünde bir insanı öldürmek, bir geyiği ya da yabandomuzunu öldürmek gibi son derece güzel bir şeydi. </st><st c="5805">Bir tür sungu.</st></p>
			<p><st c="5819">Ama bunun tersini de düşünmek mümkündü: Adam pirsch avından nefret ediyor, ondan tiksiniyordu. </st><st c="5915">Bu yönteme sadece tiksintisini ya da intikam nedenini ifade etmek için başvurmuştu. </st><st c="5999">Bir av kazası olabilir miydi?</st></p>
			<p><st c="6028">– Yavaşlayın, diye birden bağırdı Ivana. </st><st c="6070">Tam anlamıyla özel mülk denilen alana varmak üzereyiz.</st></p>
			<p><st c="6124">Tam o anda, yolun üzerinde iki nöbetçi beliriverdi. </st><st c="6177">Tuhaf olan ne bir ana kapı ne de bir uyarı levhasının olmasıydı: Bu asfalt yol Geyersberglere aitti ve sadece tek bir yere gidiyordu, kontesin şatosuna.</st></p>
			<p><st c="6329">Gecikmeyle de olsa, Niémans etraflarını saran ağaçların çok dip dibe olduğunu ve sonuç olarak, bölgenin adına layık bir şekilde çevreyi kararttığını fark etti.</st></p>
			<p><st c="6489">Ivana arabadan çıkıp paralı askerlerle Almanca konuştu. </st><st c="6546">Niémans tamamen art niyetle, Ivana Hırvat asıllı olduğu için Almanca öğrenmesinin şüphesiz daha kolay olduğunu düşündü. </st><st c="6666">Aptalca bir düşünceydi bu: Ivana kendi anadilini konuşmuyordu ve Almancanın Slav dilleriyle elbette hiçbir alakası yoktu.</st></p>
			<p><st c="6787">Ivana yeniden arabaya bindi ve on dakika daha yol aldılar. </st><st c="6847">Orman sanki sonsuz ve sınırsızdı. </st><st c="6881">Ama bir anda, önlerinde uçsuz bucaksız bir açıklık belirdi, ekin çemberlerinin belirginliğiyle manzarayı kesintiye uğratan bir düzlük. </st><st c="7016">Kusursuz bir döşemelik kadife gibi bu açıklık uzun çimenlerle kaplıydı. </st><st c="7088">Yabancı bir uygarlık, kimsenin fikrini sormadan sanki bir anda gelip ormanın ortasına yerleşmişti.</st></p>
			<p><st c="7186">O sırada, Niémans bu yapay açıklığın dip tarafında yer alan, Laura von Geyersberg’in malikânesini gördü. </st></p>
			<p><st c="7292">Kesinlikle görkemli bir şato değildi, ama kuşkusuz 20. </st><st c="7347">yüzyılın başlarında inşa edilmiş modern bir villaydı. </st><st c="7401">Güneşin son ışıkları altında bir kristal gibi parlayan, camdan büyük bir dikdörtgen.</st></p>
			<p><st c="7485">Polis, hakkında çok fazla bir şey bilmese de mimarlığı seviyordu. </st><st c="7552">Yirmi yıl vadeli krediyle, Cachan’da artık kullanılmayan küçük bir fabrika binası satın almıştı, amacı mimar Mies van der Rohe’nin</st><span><span id="footnote-006-backlink"><a href="#footnote-006"><st c="7682">7</st></a></span></span><st c="7684"> “serbest mekânlar” olarak adlandırdığı şekilde, bu tür bir alanı tek bir mekân olarak düzenlemekti. </st></p>
			<p><st c="7785">Villanın birkaç metre uzağında, kötü durumda siyah renkli bir 4x4’ün durduğu, bir park alanı buldular. </st><st c="7888">Niémans içgüdüsel olarak, aslında her şeyi satın alabilecekken, eski arabalar kullanmayı ve delik kazaklar giymeyi seven zenginlerin züppeliğini burada daha iyi anladı.</st></p>
			<p><st c="8056">Volvo’dan çıkan Niémans villayı dikkatle inceledi. </st><st c="8108">Birinci kattaki pencereler uzun beyaz perdelerle kapatılmıştı –kuşkusuz yatak odaları–, ama giriş katı tamamen camdı ve evin içi görünüyordu: hareli, parlak, havadar, her cam yüzey kahverengi ve pıhtılaşmış kandan bir çerçeveyi andıran pas rengi çelik bir strüktürle desteklenmişti.</st></p>
			<p><st c="8390">En çarpıcı olan, evin ormanın derinliklerinden yükseliyor gibi gözükmesiydi. </st><st c="8468">Köknarlar bütün boşluğu dolduruyordu ve camlardan yansıyan parıltılar çam ormanının yamaçlarına vuruyordu. </st><st c="8575">Her şey birbirine karışıyor, iç içe geçiyor ve bütünleşiyordu. </st><st c="8638">Burası bir konut değil, ormanın bir parçası, göz kamaştırıcı bir ortak yaşam alanıydı.</st></p>
			<p><st c="8724">Niémans elinde olmadan hayranlık dolu bir ıslık çaldı.</st></p>
			<p><st c="8779">– Henüz patroniçeyi görmediniz, dedi Ivana.</st></p>
			<hr />
			<div>
				<div id="footnote-006">
					<p><span><a href="#footnote-006-backlink"><st c="8823">7</st></a></span><span><st c="8825">.</st></span><st c="8826"> Mies van der Rohe (1886-1969): 1944 yılında ABD vatandaşlığına geçmiş Alman mimar. </st><st c="8910">(ç.n.)</st></p>
				</div>
			</div>
		</div>
<div id="charCountTotal" value="8916"></div></body>
</html>
