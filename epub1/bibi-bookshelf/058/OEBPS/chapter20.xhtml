<?xml version="1.0" encoding="UTF-8" standalone="no"?><html xmlns="http://www.w3.org/1999/xhtml" xmlns:epub="http://www.idpf.org/2007/ops">
<head>
	<title>Marie Antoinette</title>
	<link href="main.css" rel="stylesheet" type="text/css"/>
<meta name="Adept.resource" value="urn:uuid:60791d9f-e32d-4515-8960-594a479c0671"/>
</head>
<body class="chapter epub-type_chapter">
	<div class="container html5_section">
		<h1>Dost ortaya çıkıyor</h1>
		<p>Hans Axel von Fersen’in adı ve kim olduğu uzun yıllar bir esrar perdesi ardında kaldı. Basılıp yayılan o âşıklar listesinde, elçilerin mektuplarında, aynı yıllarda yaşamış olanların hatıralarında geçmez bu isim; Fersen, Madam Polignac’ın salonunun bilinen misafirleri arasında değildir; neresi aydınlıksa, nerede bol ışık varsa, onun uzun boylu, ciddi silueti orada yoktur. Kendini böyle akıllıca, hesaplıca geri çekmesi sayesinde saray sosyetesinin kötücül dedikodularından kurtulur, fakat tarih de onu uzun zaman göz ardı eder; hatta, Kraliçe Marie-Antoinette’in yaşamındaki en derin sır neredeyse sonsuza dek karanlıkta kalacaktır; derken, geçen yüzyılın<a class="si-noteref epub-type_noteref" href="#f150" id="ref_f150">150</a> ikinci yarısında birdenbire romantik bir söylenti yayılır. İsveç’te bir şatoda, ulaşılmaz ve mühürlü bir halde, Marie-Antoinette’in yığınla mahrem mektubu bulunmaktadır. Kimse başlangıçta bu olasılık dışı söylentiye kulak asmaz, ta ki o gizli mektuplaşmalar bir bir yayımlanana kadar; bütün mahrem ayrıntılar acımasızca kesilip atılmıştır, fakat bu durum yine de bu tanınmadık Kuzeyli aristokratı bir çırpıda Marie-Antoinette’in bütün arkadaşları arasında en birinci, en seçkin yere geçirmektedir. Bu yayım o güne kadar havai sayılan bu kadının bütün karakter tablosunu değiştirir; olağanüstü büyük ve tehlikelerle dolu bir ruhsal dram kendini gösterir, yarı yarıya kral sarayının gölgesinde, yarı yarıya şimdiden giyotinin üzerinde yaşanan bir idil, hani o olasılık dışı haliyle yalnızca tarihin kendi uydurmaya cesaret edebileceği cinsten romanlardan biri: İki insan birbirinin aşkıyla yanıp tutuşmakta, sırlarını görev duygusu ve dikkatlilik içinde, alabildiğine korkularla dolu olarak gizlemek zorunda kalmakta, hep birbirlerinden ayrılmakta, o yıldızlar kadar uzak dünyalarından koparak tekrar tekrar kavuşmaya çalışmaktadır, biri Fransa Kraliçesi, öbürü Kuzey’den gelen küçük, yabancı bir genç aristokrat. Ve iki insana ilişkin bu kaderin ardında, yıkılmakta olan bir dünya, mahşeri bir zaman, tarihin alev alev yanan bir sayfası vardır; hem de üstündeki yarı yarıya silinmiş, bozulmuş formüller, işaretler olayların ardındaki gerçeğin tamamını gömüldüğü esrardan ancak azıcık azıcık kurtarabildiğinden, alabildiğine heyecan verici bir sayfadır.</p>
		<p class="gap">Bu büyük, tarihî aşk dramı hiç de şatafatla değil, tamamen o dönemin rokoko üslubu içinde başlar; öykünün girişi<em> Faublas’</em>dan<a class="si-noteref epub-type_noteref" href="#f151" id="ref_f151">151</a> kopya edilmiş gibi gelir insana: Genç bir İsveçli, bir senatör oğlu, yüksek aristokrasiden bir ismin mirasçısı, on beş yaşındayken bir özel öğretmen eşliğinde üç yıllığına yolculuğa çıkarılır – dünyayı öğrensin diye. Hans Axel, Almanya’da liseye gider ve savaş sanatı öğrenimi görür, İtalya’da tıp ve müzik eğitimi alır, Cenevre’de o zamanlar için yapılmaması düşünülmeyecek bir ziyarette bulunur ve bütün bilgeliğin Pythia’sı<a class="si-noteref epub-type_noteref" href="#f152" id="ref_f152">152</a> olan Voltaire’e uğrar, o da onu, kara kuru hafifçecik bedeni işlemeli ropdöşambra bürünmüş halde, babacan bir şekilde kabul eder. Böylece Fersen, fikir bakımından olgunluk sınavını vermiş olmaktadır. Artık on sekiz yaşındaki gencin tek eksiği, son cilasıdır: Paris, kibarca sohbet tarzı, adabımuaşeret. Böylece genç bir <em>Dix-huitième</em> aristokratının tipik eğitim hayatı tamamlanmış olur. Dört dörtlük kavalye şimdi elçi olabilir, bakan ya da general olabilir, kendisine dünyanın üst katının kapısı açılmıştır.</p>
		<p>Genç Axel von Fersen asalete, ahlaklı bir kişiliğe, ölçülü ve objektif bir akla, büyük bir servete ve yabancı olmanın kendine özgü havasına ek olarak, gayet özel bir kredi mektubu daha taşımaktadır yanında: Tablo gibi güzel bir adamdır. Duruşu dik, geniş omuzlu, adaleli biri olarak, çoğu İskandinavyalı gibi, ilk bakışta hantal ve ağır bir izlenim vermeyen, erkekçe bir görünüşü vardır; sonsuz bir sempatiyle bakar insanlar, resimlerdeki açık ve hatları düzgün yüzüne: duru ve kararlı gözler, üzerlerinde Türk palası gibi yuvarlak, dikkati çekecek ölçüde siyah, yay gibi kaşlar. Serbest bir alın, sıcak, şehvetli ve –pek güzel görüleceği üzere– susmasını bilen bir ağız: İnsan, resimlere bakınca gerçek bir kadının böyle bir adamı seveceğini ve dahası, insani açıdan ona tamamen güveneceğini anlar. Fersen’i <em>causeur</em><a class="si-noteref epub-type_noteref" href="#f153" id="ref_f153">153</a> olarak, <em>homme d’esprit</em><a class="si-noteref epub-type_noteref" href="#f154" id="ref_f154">154</a> olarak, özellikle hoşsohbet bir salon efendisi olarak öven ise pek yok gibidir, fakat biraz kuru olan zekâsı, insani açıklığıyla ve doğal inceliğiyle birleşmektedir; daha 1774’te İsveç elçisi, Kral Gustav’a gururla şunu bildirebilmektedir: Benim dönemimde burada bulunmuş olan bütün İsveçliler içinde, bütün dünya nezdinde en iyi kabulü görmüş olan o idi.</p>
		<p>Bu arada, bu genç kavalye, somurtkan ve kadın kıymeti bilmez biri değildir, hanımlar onu, buzdan bir örtünün altında bir <em>cœur de feu</em><a class="si-noteref epub-type_noteref" href="#f155" id="ref_f155">155</a> olmakla över; Fransa’da eğlenmeyi ihmal etmez ve Paris’te sarayın ve büyük sosyetenin bütün balolarına sektirmeden devam eder. Bu arada şaşırtıcı bir macera gelir başına. Bir akşam, 20 Ocak 1774 akşamı, kibarlar âleminin olduğu kadar şaibeli kesimin de buluşma yeri olan opera balosunda, giyimi çarpıcı derecede şık, ince belli, yürüyüşü görülmemiş derecede uyumlu bir hanım kendisine doğru gelir ve kadife maskesinin koruyuculuğu altında, flörtçü bir sohbet tutturur. Kendisine gösterilen teveccühten pek hoşlanan Fersen, kadının neşeli tarzına keyifle uyar ve bu atak sohbet arkadaşını biraz iç gıcıklayıcı ve eğlendirici bulur, belki de o gece için her türlü umuda kapılır. Fakat derken, yavaş yavaş birkaç başka beyin ve hanımın meraklı meraklı fısıldaşarak etraflarında toplaştığını, kendisiyle maskeli hanımın, gittikçe alevlenen bir şekilde, dikkatlerin merkezi haline geldiğini fark eder. Sonunda, durum çoktan mahcup edici bir hale gelmiştir, bu entrikacı kibar hanım maskesini indirir: Kendisi Marie-Antoinette’tir –sarayın yıllıklarına geçecek, benzeri görülmemiş bir vaka– Fransa tahtının veliahtının karısı bir kere daha o tatsız evlilik yatağından, uykucu kocasının yanından kaçıp opera balosuna gitmiş ve laflamak için kendine yabancı bir kavalye bulmuştur. Nedimeler, skandalın fazla büyümesini önler. Hemen bu başına buyruk kaçağı ortalarına alıp tekrar locasına götürürler. Fakat şu geveze Versailles’da sır olarak kalan ne vardır ki? Herkes hayret ve dehşetle, <em>Dauphine</em>’in saray adabına aykırı biçimde gösterdiği bu ilgiyi fısıldaşmaktadır, herhalde hemen ertesi gün Elçi Mercy kızgın bir halde Maria Theresia’ya şikâyette bulunacaktır, Schönbrunn’dan da, özel ulaklarla, <em>tête à vent</em>, kafasında kavak yelleri esen kıza yönelik o acı mektuplardan biri gelecek, annesi çocuğunu bu uygunsuz <em>dissipation</em>’ları<a class="si-noteref epub-type_noteref" href="#f156" id="ref_f156">156</a> bırakması ve o kahrolası âlemlerde önüne gelenle beraber görünüp kendini elin ağzına düşürmemesi yönünde uyaracaktır. Fakat Marie-Antoinette aklına koyduğunu yapmıştır: Genç adam hoşuna gitmiş, kendisi de ona bunu göstermiştir. O akşamdan itibaren, mertebesi ve mevkii bakımından hiç de öyle olağanüstü bir durumda olmayan genç kavalye, Versailles balolarına özel bir ilgiyle kabul edilmeye başlar. İkisi arasında daha o zaman, böyle ümitlendirici bir başlangıçtan sonra, hemen belli bir eğilim oluşmuş mudur? Bilinmiyor. Bilinen şu ki, çok geçmeden büyük bir olay bu –kuşkusuz masum– cilveleşmeyi yarıda keser; çünkü o küçük prenses, XV. Louis’nin ölümüyle bir gecede Fransa Kraliçesi oluverir. İki gün sonra –Kendisine bir işaret eden mi olmuştur?– Hans Axel von Fersen, İsveç’e geri döner.</p>
		<p>Birinci perde sona ermiştir. Bu perdede cereyan eden bir flört girişimi, asıl oyunun bir girişi olmaktan öte bir şey değildir. On sekiz yaşında iki genç karşılaşmış ve birbirlerinden hoşlanmıştır, <em>voilà tout</em><a class="si-noteref epub-type_noteref" href="#f157" id="ref_f157">157</a> – bugünün diline çevrildiğinde: bir dans dersi arkadaşlığı, bir liseli flörtü. Henüz can alıcı bir şey olmamış, duygunun derinliklerine dokunulmamıştır.</p>
		<p class="gap">İkinci perde: Dört yıl sonra, 1778’de, Fersen tekrar bir Fransa seyahati yapar; babası yirmi iki yaşındaki genci kendine zengin bir eş ayarlasın diye göndermiştir, ya Londra’daki Matmazel Reyel’i ya da Cenevreli banker kızı, sonradan Madame Staël adıyla dünya çapında meşhur olan Matmazel Necker’i ayartacaktır. Fakat Axel von Fersen, evlilik mesleğine pek büyük bir eğilim göstermemektedir, nedeni de çok geçmeden anlaşılacaktır. Daha gelir gelmez, gala giyimi içinde sarayda kendini gösterir genç asilzade. Akıllarda mıdır acaba hâlâ? Kendisini bir hatırlayan olacak mıdır? Kral asık yüzle baş sallar, ötekiler bu önemsiz yabancıyı kayıtsızca süzer, kimse onunla kibarca bir çift laf etmez. Yalnızca Kraliçe, kendisini görür görmez, kabına sığamayarak seslenir: “<em>Ah, c’est une vieille connaissance.</em>” “Aa, biz çoktandır tanışıyoruz.” Hayır, onu unutmamıştır, o güzel Kuzeyli kavalyesini, demek ki saman alevi olmamıştır başlangıçtaki ilgisi ve hemen yeniden alevlenir. Fersen’i toplantılarına çağırır, ona bir sürü incelikler gösterir; tıpkı tanışmalarının başında, opera balosunda olduğu gibi Marie-Antoinette’tir ilk adımı atan. Çok geçmeden, Fersen, babasına şu haberi verebilecektir: “Kraliçe, tanıdığım prenseslerin en değerlisidir, benim hatırımı sormak âlicenaplığını gösterdi. Creutz’a benim kendisinin pazar günleri yapılan oyun partisine niçin gelmediğimi sormuş, benimse kabulün iptal edildiği bir gün gelmiş olduğumu öğrenince benden bayağı özür dilemiş.” – “Aşkolsun delikanlıya,” diyeceği geliyor insanın, Goethe’nin ağzıyla konuşulacak olursa; bu mağrur kadın, düşeslerin bile selamına yanıt vermeyen, bir Kardinal de Rohan’a yedi yıl, Dubarry’ye ise dört yıl boyunca bir baş eğerek selam vermeyi esirgemiş bir kadın, yolu oraya düşmüş küçük bir asilzadeden, bir kere boşu boşuna Versailles’a gelme zahmetine girdiği için özür diliyorsa... Birkaç gün sonra, genç kavalye babasına, “Oyun misafirlerine her katılışımda sözü bana yöneltiyor,” haberini verir. Bütün teşrifat kurallarına aykırı olarak, “prenseslerin en değerlisi” genç İsveçliden, bir kere de ülkesinin üniformasını giymiş olarak Versailles’a gelmesini rica eder: Bu yabancı kıyafetin onun üstünde nasıl durduğunu mutlaka –Bir âşık kaprisi!– görmek istemektedir. <em>Beau Axel</em><a class="si-noteref epub-type_noteref" href="#f158" id="ref_f158">158</a> bu dileği elbette yerine getirir. Eski oyun yine baştan başlamıştır.</p>
		<p>Fakat: Bu kez, sarayın binlerce dikkatli gözle izlediği bir kraliçe için tehlikeli bir oyundur bu. Marie-Antoinette şimdi daha dikkatli olmalıdır; çünkü artık o eskinin on sekiz yaşındaki, çocuksuluğu ve gençliğiyle affedilebilen prensesi değil, Fransa’nın kraliçesidir. Fakat kanı canlanmıştır artık. Sonunda, yedi müthiş yıldan sonra, beceriksiz koca XVI. Louis evlilik görevini başarmış, Kraliçe’yi gerçekten zevcesi kılmış bulunmaktadır. Fakat bu ince ruhlu kadın, dolu dolu, neredeyse kabından taşan bir güzelliğe ulaştığı sırada, kocası olacak şiş göbekliyi genç, pırıl pırıl sevgiliyle karşılaştırdığında neler hissedecektir! İlk defa coşku içinde âşık olan bu kadın, sık sık gösterdiği incelikler ve daha da çok olmak üzere kızarıp şaşırmalarıyla Fersen’e karşı beslediği duyguyu kendisi bile fark etmeden bütün meraklılara açık etmeye başlar. İnsani olarak en cana yakın niteliği, Marie-Antoinette için sık sık olduğu gibi yine tehlikeli olmaktadır: yakınlık ya da soğukluk duyduğu insana karşı duygularını gizleyememesi. Nedimelerinden biri, bir keresinde, Fersen beklenmedik bir anda içeriye girince, Kraliçe’nin tatlı bir ürküntü içinde titremeye başladığını gayet iyi gördüğünü ileri sürer; başka bir defasındaysa başına şu gelir: Piyanoda oturmuş Dido’nun aryasını söylerken, bütün sarayın gözü önünde, “<em>Ah, que je fus bien inspirée, quand je vous reçus dans ma cour</em>”<a class="si-noteref epub-type_noteref" href="#f159" id="ref_f159">159</a> sözlerine gelince –başka zaman öylesine soğuk kalan– mavi gözleri taparcasına bir sevecenlikle ışıldayarak, kalbinde gizlice sevdiği (dolayısıyla, artık gizleyemeden sevdiği) kişiye yöneliverir; fiskoslar başlamıştır bile. Çok geçmeden, kraliyetin özel işlerini dünyanın en önemli olayı sayan bütün saray sosyetesi, tutkulu bir arzuyla durumu takibe koyulur: Kraliçe Fersen’i sevgilisi yapacak mıdır, nasıl ve ne zaman? Çünkü Marie-Antoinette’in duyguları fazlasıyla açık, kimsenin gözünden kaçmayacak biçimde yönünü bulmuştur ve yalnızca kendisinin bilincinde olmadığı bir şey vardır: Fersen, genç Kraliçe’den en son lütuf da dahil olmak üzere her lütfu elde edebilecektir, yeter ki elini önündeki ganimete uzatacak cesarete ya da hafifliğe sahip olsun.</p>
		<p>Fakat Fersen İsveçlidir, tam bir erkektir, bir şahsiyettir. Kuzeylilerde güçlü bir romantik yaradılış, sakin ve neredeyse serinkanlı bir akılla sorunsuzca el ele yürüyebilir. Fersen, durumun açmazını hemen görür. Kraliçe kendisinden hoşlanmaktadır, bunu ondan daha iyi bilen olamaz, fakat o da kendi yönünden bu genç, şirin kadını ne kadar seviyor ve sayıyor bile olsa, böyle bir his zaafını çapkınlık yolunda istismar etmek ve Kraliçe’yi boş yere insanların ağzına sakız etmek, dürüstlüğüne aykırı gelecektir. Açık bir aşk ilişkisi ortaya eşi görülmemiş bir skandal çıkaracaktır: Marie-Antoinette daha platonik olarak gösterdiği eğilimiyle bile yeterince zor duruma düşmüştür. Öte yandan, Fersen, bir Yusuf <a class="si-noteref epub-type_noteref" href="#f160" id="ref_f160">160</a> rolü oynayamayacak, sevdiği genç, güzel bir kadının ilgisini edeplice ve soğukça reddedemeyecek kadar da istekli ve genç hissetmektedir kendini. O zaman, bu harikulade adam böyle nazik bir durumda bir erkeğin yapabileceği en asil hareketi yapar – kendisiyle tehlike altındaki kadın arasına bin mil mesafe koyup bir telaş, Lafayette’in emir subayı olarak, Amerika’ya gidecek orduya yazılır. Çözülmek bilmez ve trajik bir şekilde ayaklarına dolaşmadan önce bağı keser.</p>
		<p>Sevgililerin bu ayrılışı üzerine elimizde kuşku götürmez bir belge bulunuyor, İsveç elçisinin Kral Gustav’a yazdığı ve Kraliçe’nin Fersen’e olan eğilimini tarihî olarak belgeleyen o resmî yazı. Elçi şöyle yazmaktadır:</p>
		<div class="letter html5_section">
			<p>Majestelerine bildirmeliyim ki, genç Fersen, Kraliçe’nin o kadar teveccühünü kazanmıştı ki, bu durum bazı kimselerin şüphesini uyandırmaktaydı. İtiraf etmeliyim, ben kendim de Kraliçe’nin Fersen’e bir eğilim duyduğunu sanıyorum; bunun şüpheye meydan vermeyecek kadar bariz işaretlerini idrak etmiş bulunuyorum. Genç Kont Fersen bu hadisede tevazuu, çekingenliği ve her şeyden önce, Amerika’ya gitme kararıyla örnek bir tutum göstermiş olmaktadır. Buradan ayrılmasıyla bütün tehlikeleri bertaraf etmiştir; böyle bir ayartıya karşı durmak ise kuşkusuz ki yaşının üzerinde bir azim icap ettirmiş olsa gerektir. Son günler boyunca Kraliçe gözlerini ondan ayıramamaktaydı ve ona baktığında gözleri doluyordu. Majestelerinden bu sırrı kendilerine ve yalnızca Senatör Fersen’e münhasır olarak saklamalarını rica ederim. Saraydaki dalkavuk takımı kontun yola çıkacağını işittiğinde hepten pek sevindi, Fitz-James Düşesi ise kendisine, “Nasıl olur bayım, fethinizi yüzüstü mü bırakıyorsunuz?” dedi. “Bir fetih yapmış olsaydım, bu fethi yüzüstü bırakmazdım. Serbestçe ve esef hissetmeksizin ayrılıyorum.” Majesteleri bu cevabın Fersen’in yaşının fevkinde bir akıllılık ve ihtiyat gösterdiğini kabul edeceklerdir. Ayrıca, Kraliçe şimdi eskisine nazaran daha çok itidal ve akıllılık göstermektedir.</p>
		</div>
		<p>Marie-Antoinette’in “fazilet”ini savunanlar, bu belgeyi o gün bugündür, Kraliçe’nin çiçek beyazı masumiyetinin bayrağı olarak sallar durur. Fersen son anda zinaya varacak bir eğilimden kaçınmış, iki sevgili hayran olunacak bir feragat göstererek birbirlerinden uzaklaşmış, büyük tutku “saf” kalmıştır; böyle fikir yürütürler. Fakat bu delil, nihai bir durumu değil, o zaman, 1779 yılında Marie-Antoinette ile Fersen arasında son yakınlaşmalara henüz varılmadığı biçimindeki geçici bir gerçeği kanıtlamaktadır. Bu tutkunun asıl tehlikeli yılları ancak daha sonraki yıllar olacaktır. Daha ikinci perdenin sonuna gelmiş bulunuyoruz, olayın en çapraşık halini almasından epey uzaktayız henüz.</p>
		<p class="gap">Üçüncü perde: Fersen’in tekrar dönüşü. Dört yıllık gönüllü sürgünden sonra, 1783’te Amerika yardım birliğiyle dönüşünde karaya çıktığı Brest’ten doğruca Versailles’a koşar. Kraliçe’yle Amerika’dayken de mektuplaşarak bağlantısını sürdürmüştür; fakat aşk canlı canlı beraber olmayı ister. Ne olur artık ayrılık olmasın, artık yakın bir yerde kök salmalı, iki çift gözün arasına fersahlar girmemeli! Anlaşılan, Fersen, Kraliçe’nin arzusu üzerine hemen bir Fransız alayının kumandanlığı için başvurur; niçin mi? Bu bilmeceyi İsveç’teki tutumlu, ihtiyar senatör baba bir türlü çözemez. Hans Axel niçin ille de Fransa’da kalmak istiyor? Tecrübeli bir asker olarak, eski ve asil bir ismin mirasçısı olarak, romantik Kral Gustav’ın gözdesi olarak ülkesinde istediği konuma gelebilir oysa. “Niçin ille de Fransa?” diye sormaktadır hayal kırıklığı içindeki senatör durup durup. “Büyük bir mirasa konacak bir gelin, İsviçre’deki milyonların sahibi Matmazel Necker’i alıp getirmek için,” diye alelacele bir yalan uydurur oğul, inanmakta zorlanan babasına. Fakat gerçekte aklından evlenmekten başka her şeyin geçtiğini, aynı günlerde kız kardeşine içini dökmek için yazıp kalbinin anahtarını apaçık gösterdiği mektubu açığa vurmaktadır.</p>
		<div class="letter html5_section">
			<p>Hiçbir zaman bir evlilik bağı kurmama kararını verdim; tabii bir şey olmayacak... Ait olmak istediğim ve beni yücelten biricik kadına ait olamayacağım. Ben de öyleyse kimseye ait olmak istemiyorum.</p>
		</div>
		<p>Bu yeterince açık mı? Onu yücelten ve onun evlilik bağıyla ait olamayacağı “biricik” kadının, günlüklerinde Kraliçe için kullandığı bu <em>elle</em>’in<a class="si-noteref epub-type_noteref" href="#f161" id="ref_f161">161</a> kim olduğunu daha sormalı mı? Bu ilgiye kendi kendine ve kız kardeşine karşı, Marie-Antoinette’in ilgisinden bu kadar emin olarak sahip çıktığına göre, can alıcı şeyler cereyan etmiş olsa gerektir. Babasına da, kendisini Fransa’da tutan, “güvenip kâğıda dökemeyeceği pek çok şahsi sebep”ten bahsederken, bu pek çok sebebin ardında açıklamak istemediği tek bir sebep vardır: Marie-Antoinette’in, kendine seçtiği dostun sürekli olarak yakınında olması isteği ya da emri. Çünkü Fersen şimdi o alay kumandanlığı için başvurusunu arz eder etmez, yine “bu mevzuyla alakadar olma âlicenaplığını gösteren” kim olur? Başka zaman asla askerî tayinlerle uğraşmayan Marie-Antoinette. Ve çok geçmeden, bu görev kabul ettirildiğinde, durumu İsveç Kralı’na –bütün usule aykırı olarak– bildiren kimdir? Tek yetkili olarak makamın sahibi, en yüksek kumandan değil, kendi eliyle bir mektup yazan karısı, Kraliçe.</p>
		<p>Marie-Antoinette ile Fersen arasındaki derin, daha doğrusu, en derin cinsten ilişkinin başlangıcı en büyük olasılıkla bu yıla ya da bunu izleyen yıllara oturtulabilir. Tabii, Fersen daha iki yıl boyunca “ayak sürüye sürüye” Kral Gustav’a seyahatlerinde yaver olarak refakat etmek zorundadır; fakat 1785’ten sonra kesin olarak Fransa’da kalır. Ve bu yıllar Marie-Antoinette’i kesin biçimde değiştirmiştir. Kolye davası alabildiğine kalabalığa düşkün olan kadını yalnızlığa itmiş ve içindeki, işlerin özünü görebilme duyusunu açmıştır. O zeki ama güvenilmez, eğlendirici ama hain, kibar ama oyunbazlardan meydana gelen cafcaflı çevreden çekilmiştir; o güne kadar yaralanmış kalbi şimdi birçok değersiz kimse yerine tek bir gerçek dost görmektedir. Etrafı saran nefret karşısında sevecenlik, güven, sevgi gereksinimi ölçülmez boyutlara gelmiştir; o şimdi, artık kendini kalabalıkların hayranlığının yanıltıcı yankılanmalarına kibirle ve budalaca harcamak yerine, açık ve kararlı bir ruh sahibi olan bir insana adayacak olgunluğa erişmiştir. Ve yine Fersen, bu eşsiz şövalye ise bu kadını, iftiraya, hakarete uğradığını, üstüne çamur atıldığını ve tehdit altında olduğunu bildi bileli daha da şevkle, duygularının bütün doluluğuyla sevmektedir; Marie-Antoinette bütün dünyanın taptığı bir kadınken, etrafında bin dalkavuk varken onun eğiliminden ürküp kaçan Fersen, asıl şimdi, yardıma muhtaç ve yalnız bir hale düşeli beri onu sevme cesaretini göstermektedir. “Çok mutsuz,” diye yazar kız kardeşine, “ve her şeyin üzerinde hayranlık uyandıran cesareti, onu daha da çekici kılıyor. Beni inciten tek şey, bütün ıstıraplarını tamamen telafi edemeyişim ve onu hak ettiği ölçüde mesut kılamayışımdır.” Marie-Antoinette’in mutsuzluğu ne kadar artarsa, Fersen’in her şeyi aşkıyla telafi etme yolundaki erkekçe iradesi de o kadar güçlenip büyür: “<em>Elle pleure souvent avec moi, jugez, si je dois l’aimer</em>”.<a class="si-noteref epub-type_noteref" href="#f162" id="ref_f162">162</a> Ve felaket ne kadar yaklaşırsa, iki sevgili o kadar büyük bir ateşle, o kadar trajik bir şekilde birbirlerine sokulur: Marie-Antoinette, ölçüsüz büyüklükteki hayal kırıklığına karşılık onun yanında son bir mutluluk bulmak için; Fersen de, şövalyevari aşkı, sınır tanımayan feragatiyle ona kaybettiği bir krallığı telafi etmek için.</p>
		<p>Şimdi, bir zamanlar yüzeysel olan bu eğilim ruha yayılalı, âşıkdaşlık aşka döneli beri ikisi de ilişkilerini dünyadan gizli tutmak için aklın alabileceği en büyük çabayı göstermektedir. Marie-Antoinette hiçbir kuşkuya yer bırakmamak için genç subayı karargâh olarak mesela Paris’e değil, sınır yakınında bulunan Valenciennes’e tayin ettirir. Ve kendisi saraya “çağrıldığında” (Fersen’in günlüğünde çağıranın kim olduğu özenle gizlenmektedir), bütün becerisini gösterip seyahatinin gerçek hedefini bütün arkadaşlarından gizler, ki Trianon’da bulunmasına kimse ucuz bir kulp takmasın. “Sana buradan yazdığımı kimseye söyleme,” diye uyarır kız kardeşini, Versailles’dan yazarken, “çünkü bütün öbür mektuplara Paris diye tarih attım. Hoşça kal, şimdi Kraliçe’ye gitmem lazım.” Fersen, Polignac’ların davetlerine hiç gitmez, Trianon’da en yakın dostların katıldığı toplantılarda hiç kendini göstermez, kızak gezilerine, balolara, oyun partilerine hiç katılmaz: Oralarda, kraliçenin görünüşte lütfuna ermiş olanlar olabildiğince göze batar şekilde boy göstersinler; çünkü tam da o kibar halleriyle, saray karşısında asıl sırrı gölgelemeye ruhları bile duymadan yardım etmektedirler. Onlar gündüze hükmeder, Fersen’in ülkesi gecedir. Onlar kur yaparlar ve konuşurlar, Fersen sevilir ve susar. Yalnızca kendi karısının da Fersen’e sırılsıklam âşık olduğunu ve ona kor gibi aşk mektupları yazdığının dışında her şeyi bilen, bu sırra ortak edilmiş biri olan Saint-Priest, iddialarını bütün ötekilerin söylediklerinden daha geçerli kılan bir kesinlikle şunu yazmıştır: “Fersen her hafta üç ya da dört kere Trianon’a gidiyordu. Kraliçe de, yanında hiç kimseler olmadan aynı şeyi yapıyordu ve bu randevular dışarıya karşı asla kendi konumunu vurgulamayan ve Kraliçe’nin bütün arkadaşları içinde en ağzı sıkısı olan bu dostun tevazuuna ve çekingenliğine rağmen herkesin dedikodusuna sebep oldu.” Ne var ki, beş yıl içinde sevgililere bütün bahşedilen, hep kaçamak, kısacık, gelip geçici birliktelik saatleridir, çünkü Marie-Antoinette kendi cesaretine ve nedimelerinin güvenilirliğine rağmen fazla ileri gidememektedir; ancak 1790’da, ayrılıktan kısa bir zaman önce, Fersen alabildiğine mutlu bir halde, sonunda bütün bir gün “onunla”, <em>avec elle</em> olabildiğini bildirir. Yalnızca geceyle sabah arası, parkın gölgeleri içinde, belki Trianon’da oraya buraya serpiştirilmiş bulunan küçük Hameau köyü evlerinden birinde bekleyebilir Kraliçe kerubisini<a class="si-noteref epub-type_noteref" href="#f163" id="ref_f163">163</a>; <em>Figaro</em>’ daki, hisli, romantik müziğiyle o bahçe sahnesi. Bu sahnenin sonu şimdi esrarengiz bir şekilde Versailles’ın ağaçlıklarında ve Trianon’un menderesler çizen patikalarında oynanmaktadır. Fakat çok geçmeden, üst perdeden prelüdüyle, sert darbeleriyle <em>Don Juan</em> müziğinin gümbürtüsü, kapının önünde baş şövalyenin ağır, her şeyi ezip geçen ayak sesleri duyulur: Üçüncü perde rokoko inceliğinden devrim trajedisinin büyük üslubuna geçmektedir. Ancak son perde, kanın ve şiddetin dehşetiyle alabildiğine göklere çıkarılmış olan son perde getirecektir kreşendoyu, ayrılmanın çaresizliğini, yıkılışın coşkusunu. </p>
		<p>Asıl şimdi, tehlikenin en büyük olduğu, başka herkesin ortadan kaybolduğu sıra öne çıkar gerçek ve tek dost, onunla ve onun için ölmeye hazırdır; Fersen’in şimdiye kadar gölgede kalmış silueti şimdi, zamanın o soluk, fırtınalı göğü karşısında muhteşem bir erkek timsali olarak açık seçik belirir. Sevdiği kadın ne ölçüde tehdit altındaysa, onun kararlılığı da o kadar büyür; geleneğin bir Habsburg prensesinin, bir Fransız kraliçesinin ve yabancı bir İsveçli asilzadenin çevresine çizdiği sınırları ikisi birlikte umursamaksızın aşarlar: Fersen her gün saraya gelir, bütün mektuplar onun elinden geçer, her karar onunla birlikte düşünülür, yapılacak en güç işler, en tehlikeli sırlar onunla paylaşılır, yalnızca o bilir Marie-Antoinette’in bütün niyetlerini, bütün endişelerini ve umutlarını, gözyaşlarını da, yılgınlıklarını, en acı matemini de yalnızca o bilir. Tam da herkesin kendisini terk ettiği –çünkü kendisinin her şeyi kaybettiği– anda, bütün bir yaşam boyunca boşu boşuna aradığını bulmuştur Kraliçe: dürüst, başı dik, erkek cesaretine sahip dostunu.</p>
	</div>
	<div class="si-footnotes html5_section epub-type_footnotes">
		<div class="si-footnote html5_aside epub-type_footnote" id="f150"><a class="si-backref" href="#ref_f150">150</a><span class="si-footnote-text">. XIX. yüzyıl. (Y.N.)</span></div>
		<div class="si-footnote html5_aside epub-type_footnote" id="f151"><a class="si-backref" href="#ref_f151">151</a><span class="si-footnote-text">. Louvet de Couvrai’nin <em>Les Amours du chevalier de Faublas </em><span class="char-style-override-25">(Şövalye de Faublas’nın Aşkları) </span>adlı Richard Strauss’un <em>Der Rosenkavalier</em> operasının librettosu olarak uyarlanan romanı. (Ç.N.)</span></div>
		<div class="si-footnote html5_aside epub-type_footnote" id="f152"><a class="si-backref" href="#ref_f152">152</a><span class="si-footnote-text">. Delphoi şehrinin mabedinde öğüt arayanlara geleceği okuyan rahiplerin unvanı. (Ç.N.)</span></div>
		<div class="si-footnote html5_aside epub-type_footnote" id="f153"><a class="si-backref" href="#ref_f153">153</a><span class="si-footnote-text">. (Fr.) Hoşsohbet kişi. (Ç.N.)</span></div>
		<div class="si-footnote html5_aside epub-type_footnote" id="f154"><a class="si-backref" href="#ref_f154">154</a><span class="si-footnote-text">. (Fr.) Zeki adam. (Ç.N.)</span></div>
		<div class="si-footnote html5_aside epub-type_footnote" id="f155"><a class="si-backref" href="#ref_f155">155</a><span class="si-footnote-text">. (Fr.) Ateşten kalp. (Ç.N.)</span></div>
		<div class="si-footnote html5_aside epub-type_footnote" id="f156"><a class="si-backref" href="#ref_f156">156</a><span class="si-footnote-text">. Fr.) Aşırı harcama; eğlence. (Ç.N.)</span></div>
		<div class="si-footnote html5_aside epub-type_footnote" id="f157"><a class="si-backref" href="#ref_f157">157</a><span class="si-footnote-text">. (Fr.) Hepsi bu. (Ç.N.)</span></div>
		<div class="si-footnote html5_aside epub-type_footnote" id="f158"><a class="si-backref" href="#ref_f158">158</a><span class="si-footnote-text">. (Fr.) Yakışıklı Axel. (Ç.N.)</span></div>
		<div class="si-footnote html5_aside epub-type_footnote" id="f159"><a class="si-backref" href="#ref_f159">159</a><span class="si-footnote-text">. (Fr.) Ah, sizi sarayıma kabul ederek ne kadar iyi yapmışım. (Y.N.)</span></div>
		<div class="si-footnote html5_aside epub-type_footnote" id="f160"><a class="si-backref" href="#ref_f160">160</a><span class="si-footnote-text">. Yeni Ahit’te, Davud Peygamber soyundan gelen, saygın marangoz. Meryem’in nişanlısı ve daha sonra kocası olarak geçer; Hazreti İsa’ya babalık etmiştir. (Y.N.)</span></div>
		<div class="si-footnote html5_aside epub-type_footnote" id="f161"><a class="si-backref" href="#ref_f161">161</a><span class="si-footnote-text"><span class="char-style-override-25">. (Fr.) D</span><span class="char-style-override-25">işil üçüncü şahıs zamiri.</span> (Ç.N.)</span></div>
		<div class="si-footnote html5_aside epub-type_footnote" id="f162"><a class="si-backref" href="#ref_f162">162</a><span class="si-footnote-text">. (Fr.) Benimle sık sık ağlıyor, onu sevmeli miyim, siz karar verin. (Y.N.)</span></div>
		<div class="si-footnote html5_aside epub-type_footnote" id="f163"><a class="si-backref" href="#ref_f163">163</a><span class="si-footnote-text">. Tektanrılı dinler geleneğinde insan, hayvan ya da kuş özelliklerini taşıyan kanatlı göksel yaratık ve Tanrı’nın tahtının taşıyıcısı. (Y.N.)</span></div>
	</div>
</body>
</html>