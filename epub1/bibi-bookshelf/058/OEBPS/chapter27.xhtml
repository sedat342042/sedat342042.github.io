<?xml version="1.0" encoding="UTF-8" standalone="no"?><html xmlns="http://www.w3.org/1999/xhtml" xmlns:epub="http://www.idpf.org/2007/ops">
<head>
	<title>Marie Antoinette</title>
	<link href="main.css" rel="stylesheet" type="text/css"/>
<meta name="Adept.resource" value="urn:uuid:60791d9f-e32d-4515-8960-594a479c0671"/>
</head>
<body class="chapter epub-type_chapter">
	<div class="container html5_section">
		<h1>Varennes’e kaçış</h1>
		<p>Bu 20 Haziran 1791 gününün akşamı en kuşkucu bir gözlemci bile Tuileries’de dikkatini çekecek bir şeye rastlamayacaktır: Her zaman olduğu gibi ulusal muhafızlar nöbet yerlerindedir, her zaman olduğu gibi nedimelerle uşaklar akşam yemeğinden sonra ortalıktan çekilmişlerdir ve büyük salonda, her gün olduğu gibi, Kral, kardeşi Provence Kontu ve ailenin öbür üyeleri sakin sakin oturmuş tavla oynamakta ya da sohbet etmektedirler. Yoksa, Kraliçe’nin aşağı yukarı saat onda, konuşmanın orta yerinde yerinden kalkıp bir süre için ortadan kaybolması göze batacak bir şey midir? Ne münasebet! Belki küçük bir işine bakacak ya da bir mektup yazacaktır; hizmetçilerden hiçbiri arkasından gitmez, çıktığı koridor da bomboştur. Fakat Marie-Antoinette bu defa heyecan içinde durakalır, soluğunu tutarak muhafızların keskin ayak seslerine kulak kabartır, sonra bir telaş yukarıya, kızının yatak odasına koşar ve yavaşça kapıyı vurur. Küçük prenses uyanır, korkuyla (ikinci, vekil olarak gelmiş bulunan) mürebbiyeye, Madam Brunier’e seslenir; bu kadın gelir, Kraliçe’nin çocuğun çabuk giydirilmesi yolunda verdiği anlaşılmaz emre şaşar fakat direnmeye kalkmaz. Bu arada Kraliçe, damasko gölgeliğinin perdelerini açarak <em>Dauphin</em>’i de uyandırmış, ona şefkatle şunları fısıldamaktadır: “Gel, kalk, yola çıkıyoruz. Birçok askerin olduğu bir kaleye gidiyoruz.” Küçük prens uyku sersemliği içinde bir şeyler mırıldanır, kılıcıyla üniformasını ister, öyle ya, askerlerin yanına gidecektir. Fakat Marie-Antoinette birinci mürebbiyeye, sırrı çoktandır bilen ve prensi, bir maskeli baloya gidileceği bahanesiyle kız çocuk kılığına sokacak olan Madam Tourzel’e, “Çabuk, çabuk, yola çıkıyoruz,” diye buyurur. İki çocuk da gürültü yapmadan merdivenden aşağıya, Kraliçe’nin odasına götürülür. Orada kendilerini eğlenceli bir sürpriz beklemektedir. Çünkü Kraliçe gömme dolabı açınca, içinden bir muhafız subayı çıkar, kararlı Fersen’in ihtiyaten oraya yerleştirdiği bir Herr von Malden. Dört kişi şimdi nöbetçisiz olan çıkışa doğru yürür.</p>
		<p>Avluda neredeyse hiç ışık yoktur. Arabalar uzun bir sıra halinde dizilmiştir, birkaç arabacıyla uşak tembel tembel ortalıkta dolaşmakta ya da ağır silahlarını bırakmış olan ulusal muhafızlarla laflamaktadır ve –ne güzeldir bu ılık yaz akşamı– akılları ne görevde ne de tehlikededir. Kraliçe kapıyı bizzat açıp dışarıya bakar: Böyle karar anlarında dikkati bir an olsun elden bırakmamaktadır. Ve hemen arabaların gölgesinden bir adam süzülüp yaklaşır, arabacı kılığındadır ve hiç laf etmeden <em>Dauphin</em>’i elinden tutar: Yorulmaz Fersen’dir bu, sabah erkenden beri insanüstü bir çaba içindeki Fersen. Posta uşaklarını hazır etmiş, üç muhafızı ulak kılığına sokmuş ve herkesi doğru yerine yerleştirmiştir. Gece için gereken eşyaları saraydan gizlice çıkarmış, arabayı hazır etmiş ve üstüne üstlük, öğleden sonra, heyecandan gözyaşlarını tutamayan kraliçeye teselli vermiştir. Bir keresinde kıyafet değiştirmiş olarak, diğerlerinde her zamanki kılığıyla Paris’i üç kere, dört kere, beş kere telaşla kat etmiştir, her şeyi yoluna sokmak için. Şimdi, Fransa’nın <em>Dauphin</em>’ini kral sarayından alıp götürmekle canını tehlikeye atmakta, bunun için de, çocuklarını ona ve yalnızca ona emanet eden, sevdiği kadının minnettar bakışından başka bir ödül istememektedir.</p>
		<p>Dört gölge karanlığa kayıp gider, Kraliçe sessizce kapıyı kapatır. Dikkat çekmeden, hafif, tasasızca adımlarla, sanki yalnızca bir mektup alıp gelmiş gibi salona döner ve görünüşte hiçbir şey umurunda değilmişçesine laflamasına devam eder; bu arada çocuklar büyük meydandan başarıyla geçirilip eski moda bir atlı faytona yerleştirilir ve burada hemen uykuya dalar; aynı zamanda Kraliçe’nin iki nedimesi başka bir arabayla önden Claye’a gönderilir. Sonra, saat on birde kritik saat gelir çatar. Provence Kontu ile karısı, –onlar da bugün kaçacaktır– her zaman olduğu gibi saraydan ayrılır, Kraliçe ile Madam Elisabeth odalarına çekilir. Şüphe uyandırmamak için Kraliçe soyunma işini nedimesine yaptırır, ertesi sabah bir geziye çıkmak için bir araba ısmarlar. Saat on bir buçukta, Lafayette’in Kral’a yaptığı kaçınılmaz ziyaret şimdi bitmiş olmalıdır, ışıkların söndürülmesi emrini verir – hizmetçiler için odalarına çekilebilecekleri işaretidir bu. Fakat kapı nedimelerin arkasından kapanır kapanmaz Kraliçe yine yerinden fırlar, çabucak giyinir, hem de gri ipekten, göze çarpmayan bir elbise seçer, başına mor tülünün ardında yüzünün tanınmadığı siyah bir şapka oturtur. Şimdi geriye yalnızca, yavaşça küçük merdivenden aşağıya, kapıya inmek kalır, burada güvenilir biri kendisini beklemektedir, sonra da o karanlık Place du Carrousel’i geçmek – her şey yolunda gider. Fakat ne kötü rastlantı, tam da o sırada alev alev ışıklar saçan eşlikçileri, meşalecileri olan bir araba yaklaşır, her şeyin her zamanki gibi pek güzel yolunda olduğunu sanan Lafayette’in arabası. Kraliçe ışık üstüne vurmadan, alelacele kemerli kapının karanlığına siner ve Lafayette’in arabası o kadar yakınından geçer ki, elini uzatsa tekerlerine dokunacaktır. Kimse fark etmemiştir. Birkaç adım daha, derken içinde dünyada en çok sevdiği varlıkların, Fersen ve çocukların bulunduğu o kiralık arabaya ulaşır.</p>
		<p class="gap">Daha da zoru, Kral’ın dışarı çıkmasıdır. Önce, Lafayette’in her akşam tekrarlanan ziyaretine katlanması gerekir, bu da o kadar uzun sürer ki, bu kez o vurdumduymaz adama bile sakin durmak zor gelecektir. Durup durup koltuğundan kalkar, pencereye gider, gökyüzünü izlemek istermiş gibi. Sonunda, on bir buçukta bu can sıkıcı misafir izin ister. XVI. Louis yatak odasına geçer ve burada, kendisini gayet büyük bir özenle koruyan teşrifata karşı vereceği son, amansız mücadele başlar. Eski mi eski bir âdete göre Kral’ın oda hizmetçisi aynı odada uyumak zorundadır, bileğine bir kordon sarılıdır, öyle ki, efendisinin kordonun öbür ucundan bir çekmesiyle hemen uyanabilecektir. Demek ki bu zavallı adam şimdi kaçmak istiyorsa başta, kendi oda hizmetçisinin elinden kurtulmak zorundadır. XVI. Louis de her zamanki ağır, rahat hareketleriyle oda hizmetçisinin yardımıyla soyunur, yatağa yatar ve gölgeliğin iki tarafındaki perdeleri, uyumak istermiş gibi indirir. Aslında yalnızca, uşağın soyunmak için komşu odacığa geçeceği ânı beklemektedir, işte o zaman, o kısacık an içinde –bir Beaumarchais’ye layık bir sahnedir bu– Kral çabucak gölgeliğin arkasından sıyrılır, yalınayak ve sırtında geceliğiyle öbür kapıdan oğlunun bu arada boşalmış olan odasına süzülür; burada kendisi için sade bir takım elbise, kaba bir peruka ve –Bir yüzkarası daha!– bir uşak şapkası hazır edilmiştir. Bu arada sadık uşak ise usul usul, gölgeliğinin arkasında yatan sevgili kralını uyandırmak korkusundan nefesini tuta tuta yatak odasına dönmüştür ve kordonun ucunu her gün olduğu gibi bileğine dolamaktadır. Bu arada, sırtında geceliğiyle, kolunda gri bir ceket, peruka ve uşak şapkasıyla XVI. Louis, Mukaddes Louis’nin halefi ve vârisi, Fransa ve Navarra Kralı, merdivenden alt kata süzülür; burada kendisini gömme dolaba saklanmış olan has muhafızı Herr von Malden beklemektedir, yolu göstermek için. Sırtında zümrüt yeşili bir pardösü ve haşmetli başının üzerinde uşak şapkasıyla Kral sakin sakin, sarayının hiç kimsenin olmadığı avlusunu geçer; bekçiliğe hiç de meraklı olmayan ulusal muhafızlar kendisini tanımaz, geçirirler. Böylece işin en zor tarafı başarılmış görünmektedir, gece yarısı olduğunda aile faytonda toplanmış durumdadır; arabacı kılığına girmiş olan Fersen yerine oturur ve uşak kılığındaki Kral ile ailesini Paris’in bir ucundan öbür ucuna götürür.</p>
		<p class="gap">Paris’in bir ucundan öbür ucuna, evet, ne uğursuzluktur ki, böyle! Çünkü Fersen, araba sürmeye değil, kendini bir yerden bir yere arabacılara taşıtmaya alışkın bu asilzade o karmakarışık şehrin sonsuz labirentini bilmemektedir. Ayrıca ihtiyaten –Ne uğursuz bir ihtiyattır bu!– hemen şehirden çıkıvermek yerine, bir kere daha Matignon Caddesi’ne gidip büyük arabanın yola çıktığından emin olmak ister. Gece yarısı değil, ancak saat ikide ulaşır o kıymetli yolcular şehir kapısına – iki saat, yeri doldurulmaz iki saat kaybedilmiştir.</p>
		<p>Gümrük bariyerinin ardında bekleyecektir o heybetli araba; ilk sürpriz: Ortada yoktur. Yine zaman kaybolur, ta berikiler arabayı, dört at koşulmuş ve ışıkları kısılmış halde buluncaya kadar. Fersen ancak o zaman faytonu öbür arabaya yanaştırabilir, kraliyet ailesi birinden öbürüne, ayaklarını –Aman sakın ha!– Fransa sokaklarının çamurunda kirletmeden geçebilsin diye. Saat gecenin on ikisi yerine sabaha karşı iki buçuk olmuştur, atlar nihayet arabayı çekmeye başladığında. Artık Fersen kırbacı sakınmaz, yarım saat sonra Bondy’dedirler ve bir muhafız subayı güzelce dinlenmiş sekiz yeni at ile kendilerini beklemektedir. Burada vedalaşılacaktır. Bu kolay olmaz. Marie-Antoinette güvendiği tek insanın kendilerinden ayrıldığını görmek istememektedir, fakat Kral açıkça, Fersen’in bundan öteye kendilerine refakat etmesini arzu etmediğini açıklamıştır. Hangi nedenden, bilinmez. Belki, sadık yoldaşlarının karşısına karısının bu pek mi pek yakın ahbabıyla çıkmak istememiştir, belki Fersen için daha iyi olur diye – her neyse, Fersen bunu, “<em>Il n’a pas voulu,</em>”<a class="si-noteref epub-type_noteref" href="#f192" id="ref_f192">192</a> diye not edecektir. Ayrıca zaten, Fersen’in yolcular kurtulduktan sonra hemen yanlarına gelmesi de kararlaştırılmıştır: yani kısa bir vedalaşma. Böylece Fersen –ufukta hafif bir ışıltı yükselmeye başlamış, sıcak bir yaz günü olacağını haber vermektedir bile– bir kere daha atıyla arabaya yaklaşır ve yabancı posta uşaklarını yanıltmak için bilhassa yüksek sesle bağırır: “Hoşça kalınız, Madam Korff!” </p>
		<p class="gap">Sekiz at dört attan iyi çeker, heybetli araba keyifli bir tırısla şosenin boz çığırında sallana sallana ilerler. Herkesin keyfi yerindedir, çocuklar uykularını almıştır, kral her zamankinden neşelidir. Kendilerine taktıkları sahte isimler üzerine şakalar yapmaktadırlar: Madam Tourzel şimdi “Madam Korff” diye kibar bir hanım olmuştur, Kraliçe ise çocukların mürebbiyesidir ve adı da Madam Rochet’dir, başında uşak şapkasıyla Kral onun vekilharcı Durand, Madam Elisabeth ise nedimesidir: <em>Dauphin</em>, kız kılığına girmiştir. Aile aslında, bu rahat arabanın içinde, sarayda, yüz uşağın ve altı yüz ulusal muhafızın gözleri altında olduğundan daha özgürce bir beraberlik içindedir; çok geçmeden XVI. Louis’nin sadık, onu hiç terk etmeyen dostu, buradayım, der: iştahı. Krallara layık yolluklar çıkarılır, gümüş takımlardan bol bol yemek yenir, tavuk kemikleri, şarap şişeleri atılır arabanın penceresinden ve değerli muhafızlar da unutulmaz. Bu maceradan pek hoşlanan çocuklar, arabanın içinde oynamakta, Kraliçe herkesle sohbet etmektedir ve Kral da bu beklenmedik fırsatı değerlendirip kendi memleketini tanımaya koyulur: Haritayı çıkarıp yolun ilerleyişini örnek bir ilgiyle köy köy, mezra mezra takip eder. Yavaş yavaş hepsinin içine bir güvenlik duygusu yerleşmektedir. Atların değiştirileceği ilk istasyonda, saat sabahın altısı, şehirliler henüz yataklarında yatmaktadır, Kontes Korff’tan pasaport soran olmaz; şimdi artık yalnızca o büyük Châlons şehri aşılacaktır, sonra her şey çantada kekliktir, çünkü kendilerini bu son engelin dört mil ilerisinde, Pont-de-Somme-Vesle’de genç Choiseul Dükü’ nün emrinde bulunan, ileriye alınmış ilk süvari birliği beklemektedir bile.</p>
		<p>Nihayet Châlons, öğleden sonra saat dört. Kesinlikle kötü niyetle değildir, posta durağının önünde bu kadar çok insanın toplaşması. Bir posta arabası geliyorsa, elbet herkes posta uşaklarından bir telaş, Paris’ten gelen son haberleri almak isteyecektir, belki de bir sonraki durağa götürülmek üzere bir mektup ya da paket vardır verilecek; hem üstelik, böyle küçük, sıkıcı bir taşra şehrinde, bugün de böyledir bu, o zaman da insan, yabancı insanları, güzel bir arabayı görmekten hoşlanır: Tanrım, sıcak bir yaz gününde bundan başka ve bundan güzel yapacak ne vardır ki! Meraklıları bilmiş bilmiş arabayı incelemeye koyulur. Gıcır gıcır, yepyeni, saptamasında bulunurlar en başta, saygıyla ve alışılmışın pek üstünde bir asalet örneği; damasko kaplamalı, pek güzel kapitone işli, bagajı şatafatlı, mutlaka aristokrat bunlar, belki göç ediyorlar. Aslında, içindekileri görmek, onlarla gevezelik etmek merakındadır herkes ama ne tuhaf: Niçin altı kişinin altısı da bu harika, sıcak günün ortasında, bu kadar uzun bir yolculuktan sonra inatla arabada oturmaktadır ki, uyuşmuş bacaklarını biraz hareket ettirip açacakları ya da bir bardak serin şarap içip sohbet edecekleri yerde? Niçin bu üniformalı uşaklar böylesine küstah bir kibarlık gösterisi içindedirler ki, sanki pek fevkalade bir şeylermiş gibi? Tuhaf, tuhaf! Hafif bir mırıltıdır başlar, birisi posta müdürüne yaklaşıp kulağına bir şey fısıldar. Müdür pek allak bullak olmuşa benzer. Fakat işe daha fazla bulaşmaz ve arabayı yoluna devam ettirir –niçin, kimse bilmemektedir– ne var ki yarım saat sonra bütün şehrin ağzına yayılmıştır dedikodu: Kral ve kraliyet ailesi Châlons’dan geçti.</p>
		<p>Fakat arabadakilerin hiçbir şeyden haberi yoktur, tersine, bütün yorgunluklarına rağmen keyifleri pek yerindedir, öyle ya, bir sonraki konak yerinde Choiseul, <em>Husar</em>’larıyla beklemektedir kendilerini: O zaman bitecektir bütün bu rol yapmalar, gizlenmeler; uşak şapkası fırlatılıp atılacak, sahte pasaportlar yırtılacak ve nihayet, onca zaman kulakların işitmediği, “<em>Vive le Roi! Vive la Reine!</em>” nidaları yükselecektir. Madam Elisabeth sabırsızlıkla durup durup pencereden bakar, Choiseul’ü ilk selamlayan olmak için; ulaklar, ellerini alçalan güneşe karşı siper eder, <em>Husar</em>’ların kılıç parıltılarını ta uzaktan görmek için. Fakat göremez. Hiçbirini göremez. Nihayet bir atlı, fakat tek bir atlı, önden yola koyulmuş bir muhafız subayı.</p>
		<p>“Choiseul nerede?” diye seslenirler kendisine.</p>
		<p>“Gitti.”</p>
		<p>“Ya öbür <em>Husar</em>’lar?”</p>
		<p>“Bir adam bile yok.”</p>
		<p>Birdenbire keyiflere bir durgunluk gelir. Yolunda gitmeyen bir şey vardır. Üstelik, hava kararmakta, gece olmaktadır. Ürkütücüdür şimdi bu yaban ellere, ne olacağı bilinmeze gitmek. Fakat dönmek olmaz, durmak olmaz, kaçak biri için yalnızca bir yol vardır: ileri de ileri. Burada <em>Husar</em>’lar yok ise o zaman Sainte-Ménehould’da <em>Dragoner</em>’leri bulacaklardır, orası da yalnızca iki saat ötededir, o zaman selamete ermişler demektir. Bu iki saatin geçmesi bütün günden uzun sürer. Fakat –bir sürpriz daha– Sainte-Ménehould’da da eskort yoktur. Atlılar uzun uzun beklemiş, gündüzün hanlarda oturup can sıkıntısından içip öyle berbat bir şekilde sarhoş olmuş, patırtı etmişlerdir ki, bütün halkın dikkati üzerlerine çekilmiştir. Sonunda kumandan, saray berberinin muğlak bir haberiyle iyice şaşkınlaşmış olarak, askerlerini şehirden çıkarıp daha geride, yolda bekletmeyi daha akıllıca bulmuş, şehirde de yalnızca kendisi kalmıştır. Nihayet sekiz atlı araba bütün şatafatıyla çıkagelir, ardından da iki atlı kabriyole – sade yurttaş için o günün hemen ikinci açıklaması güç ve esrarengiz olayı. Önce gelip bekleşen <em>Dragoner</em>’ler, kimse niye, neden geldiklerini bilmiyor, şimdi kibar üniformalar içindeki uşaklarıyla bu iki araba; hele bakın, ne büyük bir hürmetle selamlıyor <em>Dragoner</em>’lerin kumandanı bu tuhaf misafirleri. Hayır, hürmetle kalsa iyi, efendisiymişlercesine: Onlarla konuştuğu sürece elini şapkasından çekmiyor. Jakobenler Kulübü’nün üyesi ve keskin Cumhuriyetçi, Posta Müdürü Drouet, dikkat kesilir. Bunlar yüksek aristokrat olmalıdır, “Belki de göç etmekteler,” diye düşünür, “en kibarın da kibarı ayaktakımından bizim gibiler aslında bu işe el koymalı.” Her neyse önce kendi posta uşaklarına usulca, bu esrarengiz yolculara eşlik ederken pek tez davranmamaları emrini verir ve araba, uykusu gelmiş yolcularıyla birlikte, uykusu gelmiş gibi bir hızla yoluna devam eder.</p>
		<p>Fakat onlar yola çıkalı on dakika olmuş olmamıştır ki –Châlons’dan bir haber getiren mi vardır, yoksa halkın içgüdüsü doğru bir tahminde mi bulunmuştur?– ortalığa aniden, arabada kraliyet ailesinin olduğu söylentisi yayılır. Bir patırtıdır, gidip gelmedir başlar, <em>Dragoner</em>’lerin kumandanı hemen tehlikeyi hissedip askerlerini eskort olarak arabanın arkasından koşturmak ister. Fakat çok geç olmuştur artık, öfkesi kabarmış halk kalabalığı itiraz eder ve kafaları şarapla iyice kızışmış <em>Dragoner</em>’ler de halkla kardeşlik kurarak itaat etmez olur. Kararlı birkaç kişi, halkı hep birlikte yürümeye çağırır, ortalık heyecan ve bağrış çağrış içindeyken tek bir adam bir karar verir: Posta Müdürü Drouet’dir bu, askerlik hizmetinden bu yana iyi bir atlıdır, kendisi için bir at hazırlatır ve bir arkadaşının refakatinde dörtnala, en kısa yoldan o ağır arabayı geçip daha önce Varennes’e ulaşır. Orada bu şüpheli yolcularla ayrıntılı bir şekilde yüz yüze konuşması mümkün olacaktır, bir de gerçekten Kral ise o zaman kendisine ve tacına Tanrı acısın! Binlerce kez olduğu gibi, bu kez de kararlı bir insanın tek bir kararlı hareketi, dünya tarihini değiştirmektedir. </p>
		<p class="gap">Bu arada Kral’ın dev arabası, Varennes’e inen kıvrımlı yolda durmadan ilerlemektedir. Güneşin kızdırdığı bir damın altında yirmi dört saat sıkış sıkış yolculuk etmek yolcuları yormuştur; çocuklar uyumuş, Kral haritaları toparlamış, Kraliçe susmuştur. Bir saat daha, yalnızca son bir saat sonra eskortla buluşup emniyete kavuşacaklardır. Fakat yine bir sürpriz: Kararlaştırılmış olan, Varennes dışındaki at değişim yerinde at yoktur. Burada beklemekle görevli iki subayı –insan Figaro’yu habercisi yapmamalı– önden gönderilen berber Léonhard, karmakarışık laflarıyla Kral’ın artık gelmeyeceğine inandırmıştır. Yatmış, uyumaktadırlar ve bu uyku Kral’ın başına, tıpkı Lafayette’in 6 Ekim’deki uykusu kadar uğursuzluk getirecektir. O zaman, yorgun atlarla Varennes’e girmek gerekir, belki orada at değiştirme olanağı bulunacaktır. Fakat ikinci sürpriz: Kapının kemeri altında birkaç genç insan, önden giden atlının üstüne yürüyüp emreder: “Dur!” Bir anda iki arabanın etrafı bir genç adam güruhuyla sarılıverir. Drouet ve adamları on dakika daha önce gelmiş, Varennes’in bütün devrimci gençliğini yataklarından ya da hanlardan toplayıp getirmişlerdir. “Pasaportlar!” diye emreder biri. “Acelemiz var, hemen yerimize varmamız lazım,” diye yanıt verir arabadan bir kadın sesi. Sözüm ona “Madam Rochet”, aslında Kraliçedir, bu tehlikeli anda kararlılığını toplayabilen tek kişi. Fakat direnmenin yararı olmaz, en yakındaki hana, adı –Dünya tarihi ne kadar gaddar olabilmektedir!– “Büyük Hükümdar Hanı” olan yere kadar gitmek zorunda kalırlar, orada belediye başkanı beklemektedir zaten, aslında, “Sauce” diye iştah açıcı bir ismi olan bir bakkaldır bu adam ve pasaportları görmek istemektedir. Bu küçük bakkal, ki içinden Kral’a bağlıdır ve belalı bir işe bulaşacağından ödü kopmaktadır, pasaportlara şöyle bir göz atar ve, “Tamamdır,” der. Ona kalsa bırakacaktır, araba yoluna bir güzel devam etsin. Fakat oltaya balığın vurduğunu hisseden şu genç Drouet, yumruğunu masaya indirir ve bağırır: “Bunlar Kral ve ailesidir ve siz yabancı bir memlekete gitmelerine müsaade ederseniz vatan hainliği suçu işlemiş olursunuz.” Böyle bir tehdit, mazbut aile babasının fena halde iliklerine işler, aynı zamanda Drouet’nin arkadaşlarının marifetiyle kilisenin tehlike çanı da çalmaya başlar, bütün pencerelerde ışıklar yanar, şehir alarma geçmiştir. Arabanın etrafında gittikçe büyüyen bir kalabalık toplanır: Güç kullanmadan yola devam etmek düşünülecek şey değildir; çünkü taze atlar da henüz koşulmamıştır. Bakkal belediye başkanı, düştüğü bu çıkmazdan kurtulmak için, vaktin yola devam için zaten pek geç olduğunu, Madam Kontes Korff ve refakatindekilerin kendi evinde gecelemelerini teklif eder. “Sabah oluncaya kadar,” diye düşünmektedir kurnaz başkan, “her şey açıklığa kavuşmuş olur, ama iyi ama kötü, ben de boynuma inen bu sorumluluktan kurtulurum.” Kral tereddüt içinde de olsa –yapacak daha iyi bir şey yoktur, üstelik <em>Dragoner</em>’ler de gelecektir zaten– daveti kabul eder.</p>
		<p>Bir ya da iki saat içinde Choiseul ya da Bouillé burada olacaktır. Böylece XVI. Louis başında sahte perukayla eve girer ve ilk iş olarak, bir şişe şarapla bir parçacık peynir getirilmesini irade buyurur. Kral bu mu? Kraliçe bu mu? – Huzursuzluk içinde, heyecan içinde fısıldaşmaktadır ihtiyar kadınlar, koşup gelmiş çiftçiler. Çünkü o zamanlar Fransa’nın küçük bir şehri büyük, uçsuz bucaksız saraydan öylesine, millerce uzaktadır ki, bütün bu tebaasından bir kişi bile Kral’ın yüzünü sikkelerin üstüne darp edilmiş olduğundan başka türlü görmüş değildir ve bir ulak gönderip asil bir efendiyi çağırmak gerekecektir; bu yabancı yolcunun gerçekten Kontes Korff’un bir uşağı mı, yoksa XVI. Louis mi, Fransa ve Navarra’nın “En Hıristiyan Kral”ı mı olduğunu nihayet belirleyebilmek için.</p>
	</div>
	<div class="si-footnotes html5_section epub-type_footnotes">
		<div class="si-footnote html5_aside epub-type_footnote" id="f192"><a class="si-backref" href="#ref_f192">192</a><span class="si-footnote-text">. (Fr.) O (erkek) istemedi. (Ç.N.)</span></div>
	</div>
</body>
</html>