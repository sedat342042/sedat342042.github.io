<?xml version="1.0" encoding="UTF-8" standalone="no"?><html xmlns="http://www.w3.org/1999/xhtml" xmlns:epub="http://www.idpf.org/2007/ops">
<head>
	<title>Marie Antoinette</title>
	<link href="main.css" rel="stylesheet" type="text/css"/>
<meta name="Adept.resource" value="urn:uuid:60791d9f-e32d-4515-8960-594a479c0671"/>
</head>
<body class="chapter epub-type_chapter">
	<div class="container html5_section">
		<h1><em>Le Roi est mort, vive Le Roi!</em><a class="si-noteref epub-type_noteref" href="#f54" id="ref_f54">54</a></h1>
		<p>27 Nisan 1774 tarihinde Kral XV. Louis avdayken üstüne birden bir bitkinlik çöker; şiddetli baş ağrılarıyla, en sevdiği şatosu Trianon’a döner. Gece, hekimler ateşin yükseldiğini saptayarak Madam Dubarry’yi yatağına çağırır. Daha ertesi sabah endişelenmeye başlayıp hastayı Versailles’a nakletmeye karar verirler. O merhametsiz ölüm bile, teşrifatın daha da merhametsiz kanunlarına boyun eğmek zorundadır: Bir Fransa kralı, kraliyet merasim yatağından başka bir yerde ciddi bir hastalıkla yatamaz ya da ölemez. “<em>C’ést à Versailles, Sire, qu’il faut être malade.</em>”<a class="si-noteref epub-type_noteref" href="#f55" id="ref_f55">55</a> Orada hemen altısı hekim, beşi cerrah, üçü eczacı, toplam on dört kişi hasta yatağının etrafını sarar; her biri saat başına altı kere nabız yoklar. Fakat tanıyı koymaya ancak rastlantı yardım edebilecektir; akşamleyin bir uşak mumu biraz yükseltince, ayaktakilerden biri hastanın yüzünde o uğursuz kırmızı lekeleri fark eder ve ânında eşiğinden kiremidine kadar bütün sarayın haberi olur: çiçek! Koca binayı bir dehşet kasırgası sarsar, hastalığın bulaşması tehlikesi vardır, ki gerçekten sonraki günlerde birkaç kişiye bulaşır da, fakat dehşet belki daha da çok, ölümden sonra saraylıların konumlarının ne olacağına ilişkindir. Hastanın kızları gerçekten dindar kişilerin gösterdiği cesareti gösterirler; gündüz yatağın başında onlar nöbet tutar, gece bu fedakârlığı Madam Dubarry devralır. Tahtın vârislerine ise, <em>Dauphin</em> ile <em>Dauphine</em>’e, hanedan kanunu, hastalanma tehlikesinden ötürü odaya girmeyi yasaklamaktadır: Üç gündür hayatlarının değeri birkaç misli artmıştır. Derken, kocaman bir bıçakla yarılmışçasına, saray ikiye ayrılır; XV. Louis’nin hasta yatağında yaşlı kuşak nöbet tutup titreşmektedir, dünün iktidarı, halalar ve Dubarry; saltanatlarının şu ateş içindeki dudaklardan geçecek son nefesle birlikte sona ereceğini çok iyi bilmektedirler. Öbür odalarda gelecek kuşak toplanmıştır, müstakbel Kral XVI. Louis, müstakbel Kraliçe Marie-Antoinette ve kardeşi Louis çocuk yapmaya azmetmediği sürece kendini aynı şekilde müstakbel veliaht olarak hisseden Provence Kontu. Bu iki odanın arasında kader yerini almıştır. İktidarın eski güneşinin batmakta olduğu hasta odasına da, iktidarın yeni güneşinin doğmakta olduğu öbür odaya da kimse giremez: İkisinin arasında,<em> Œil-de-Bœuf</em><a class="si-noteref epub-type_noteref" href="#f56" id="ref_f56">56</a> denen büyük salonda saray halkı ürküntü ve kararsızlık içinde bekleşmektedir, dileklerini ne tarafa, ölmekte olan krala mı, gelmekte olan krala mı, batan güneşe mi, doğan güneşe mi yönelteceklerini bilemedikleri için, güvensizlik içindedirler.</p>
		<p class="gap">Bu arada hastalık, Kral’ın yaşanıp tüketilmiş, harcanmış ve yorgun vücudunu ölümcül bir hoyratlıkla taramaktadır. İğrenç bir şekilde şişmiş, kabarcıklarla dolmuş olan bedeni canlı canlı, üstelik bilinci de bir an bile bulanmadan, dehşet verici bir şekilde çürümeye başlar. Kızlarının ve Madam Dubarry’nin dayanabilmek için bir hayli cesarete ihtiyacı vardır; çünkü pencereler açık da olsa, Kral’ın odasını vebanınkine benzer pis bir koku doldurmuştur. Çok geçmeden hekimler kenara çekilir, bedeni gözden çıkarmışlardır – şimdi günahkâr ruh uğruna verilecek öbür mücadele başlamıştır. Fakat dehşet! Papazlar hasta yatağına gelmemekte, günah çıkarıp komünyon vermemekte direnmektedir; ölüm döşeğindeki kral, bunca zaman dini hiçe sayıp zevkleri doğrultusunda yaşadığına göre, önce nedamet getirmelidir. Önce ortadaki büyük ayıp temizlenmelidir, hastayla nicedir Hıristiyanlığa sığmaz bir şekilde paylaştığı yatağın başında çaresizlik içinde nöbet tutan o yosma çekip gitmelidir. Kral, son yalnızlığının bu dehşet verici saatinde, gönülden bağlı olduğu tek insanı başından def etme kararını bir türlü verememektedir. Fakat Cehennem ateşi korkusu da gittikçe büyüyen bir kinle boğazını sıkmaktadır. Boğazı düğümlenerek Madam Dubarry’yle vedalaşır, kadın da hemen, dikkatleri çekmeden, bir arabayla yakındaki Rueil Şatosu’na götürülür: Orada bekleyecek, olur da Kral biraz iyileşecek olursa, yanına dönecektir.</p>
		<p>Bu gözle görülür pişmanlık eyleminden sonra ancak şimdi günah çıkarmak ve komünyon mümkün olabilmiştir. Otuz sekiz yıl boyunca sarayda kendisine en az iş düşmüş adam, Kral’ın yatak odasına ancak şimdi girmektedir: Majestelerinin günah çıkardığı rahip. Kapı, rahibin arkasından kapanır, sarayın sofada toplanmış meraklı ahalisi ne yazık ki geyik parkı kralının günah listesi çıkarılırken kulak misafiri olamayacaktır. (Oysa ne kadar da ilginçtir!) Fakat bu kötücül skandal düşkünleri, ellerinde saat, dışarıda özenle dakikaları saymaktadır, hiç değilse XV. Louis’nin bütün günahlarını ve sefahatini sıralarken ne kadar zamana ihtiyaç duyacağını görmek için. Sonunda, tastamam on altı dakika sonra kapı açılır ve rahip dışarı çıkar. Fakat o an bile ortada, XV. Louis’nin, günahlarının nihai affına nail olamadığını gösterir işaretler vardır; sanki Kilise, günahkâr yüreğini otuz sekiz yıl boyunca hafifletmemiş ve çocuklarının gözü önünde, rezalet içinde, bedensel zevkin ortasında yaşamış bir hükümdardan bu gizlice dile getirilmiş pişmanlıktan daha derin bir alçakgönüllülük göstermesini bekler gibidir. En başta da, dünyanın en yücesi olduğu ve pekâlâ ruhani kanunun üstüne çıkabileceği kuruntusuna kapıldığı için, Kilise ondan, Yücelerin Yücesi önünde özellikle çok eğilmesini dilemektedir. Günahkâr Kral, sürdüğü şehvet dolu yaşamdan ötürü duyduğu pişmanlığı açıkça, herkesin önünde ve herkese karşı dile getirmelidir. Ancak o zaman verilecektir kendisine kutsal akşam yemeği.</p>
		<p>Ertesi sabah büyük bir gösteri vardır. Hıristiyanlığın en güçlü otokratı, toplanmış bekleyen tebaası karşısında Hıristiyanca nedamet getirecektir. Sarayın bütün merdiveni boyunca silahlı muhafızlar sıralanmış, şapelden hasta odasına kadar İsviçreliler<a class="si-noteref epub-type_noteref" href="#f57" id="ref_f57">57</a> çift sıra halinde dizilmiştir; yüce rahibin, başının üzerinde sayvan, elinde kutsal ekmek kabı, bir tören kortejiyle içeriye girmesiyle birlikte trampetler uğuldamaya başlar. Piskoposun ve maiyetinin arkasında <em>Dauphin</em> ile iki erkek kardeşi, prensler, prensesler, ellerinde yanan birer mumla yürümektedirler, bu en kutsal kişiye kapıya kadar refakat ederler. Eşiğe varınca durup diz çökerler. Din adamlarıyla birlikte yalnızca kızları ve tahta çıkma hakkı olmayan prensler girer ölüm döşeğindeki kralın yattığı odaya.</p>
		<p>Nefesinin bile duyulmadığı sessizliğin içinde kardinalin alçak sesle bir konuşma yaptığı işitilir, açık kapıdan kutsal akşam yemeğini verdiği görülür. Sonra –insanın içini ürperten, huşu içinde şaşırtan bir an– salonun eşiğine gelip orada durur ve sesini yükselterek, toplanmış bütün saray halkına seslenir: “Baylar, Kral’ın bana verdiği görevle size ifade ederim ki, kendisi Tanrı’ya ettiği hakaretten ve halkı için teşkil ettiği kötü örnekten dolayı O’nun affını dilemektedir. Tanrı kendisine tekrar sağlık bahşederse nedamet içinde yaşamak, imana destek olmak ve halkının kaderini hafifletmek vaadinde bulunmaktadır.” Yataktan hafif bir inleme duyulur. Ölmekte olan hasta, yalnızca en yakında duranların açık seçik işitebildiği bir sesle şöyle demektedir: “İsterdim ki, gücüm olsaydı da kendim söyleseydim.”</p>
		<p class="gap">Bundan sonrası artık yalnızca dehşet olur. Bir insan değildir ölen; şişmiş, simsiyah olmuş bir kadavra kendi içinde parçalara ayrışmaktadır. Fakat bir devmiş gibi de direnir, sanki bütün ceddinin Bourbon gücü içinde toplanmış, XV. Louis’nin bedenini artık önü alınamaz hale gelmiş olan yokoluşa karşı savunmaktadır. Bugünler herkes için dehşetli günlerdir. Uşakları korkunç kokudan baygınlık geçirir, kızları son güçleriyle nöbeti sürdürür, hekimler çoktan ümidi kesip gitmiştir, saray gittikçe artan bir sabırsızlıkla, insanın kanını donduran bu trajedinin bir an önce bitmesini beklemektedir. Aşağıda, koşumları hazırlanmış arabalar günlerdir hazır durmaktadır; çünkü yeni Louis, bulaşıcı hastalıktan korunmak için, eski Kral son nefesini verir vermez bir dakika bile kaybetmeden bütün maiyetiyle Choisy’ye taşınacaktır. Atlılar eyerlerini vurmuş, bavullar toplanmıştır, aşağıda uşaklarla arabacılar her an her saat gidilecek diye beklemektedir; herkes gözünü ölüm döşeğindeki hastanın penceresine konulmuş yanan küçük muma dikmiştir, beklenen an geldiğinde bu mum –herkes için kararlaştırılmış bir işaret– söndürülecektir. Fakat ihtiyar Bourbon’un dev gövdesi, bütün bir gün daha direnir. Nihayet 10 Mayıs Salı günü, öğleden sonra saat üç buçukta mum söner. Mırıldanmalar derhal uğultuya dönüşür. Bir çağrı, yükselen bir rüzgâr olup odadan odaya koşar haber, sıçrayan bir dalga misali: “Kral öldü, yaşasın Kral!” </p>
		<p>Marie-Antoinette kocasıyla küçük bir odada beklemektedir. Birden, o esrarengiz çağıltıyı duyarlar: gittikçe yükselen, yaklaşan ve kırılarak odadan odaya ulaşan, anlaşılmaz bir söz dalgası. Şimdi, sanki fırtınanın vurmasıyla kapı ardına kadar açılır, Madam Noailles içeri girer, diz çöker ve Kraliçe’yi selamlayan ilk kişi olur. Onun arkasından başkaları gelir, sonra yine başkaları, sıkış sıkış, bütün saray, çünkü herkes hemen gelmek, hemen biat etmek, kendini göstermek, ilk kutlayanlar arasında dikkati çekmek istemektedir. Trampetler uğuldamakta, subaylar kılıç sallamakta ve yüzlerce ağızdan aynı sözler yükselmektedir: “Kral öldü, yaşasın Kral!” </p>
		<p>Marie-Antoinette, <em>Dauphine</em> olarak girdiği odadan kraliçe olarak çıkar. Sarayda kalanlar ise rahat bir nefes alarak XV. Louis’nin morarmış, tanınmaz hale gelmiş cesedini, dikkatleri olabildiğince az çekerek gömmek üzere, çoktan hazırlanmış bir tabuta koyarken, araba yeni bir kral ile yeni bir kraliçeyi, Versailles Parkı’nın altın kaplamalı kapılarından çıkarıp götürür. Yol kenarlarında halk onları sevinç çığlıklarıyla selamlamaktadır, sanki eski kralla birlikte eski sefalet de bitmiştir ve yeni hükümdarlarla birlikte yeni bir dünya başlayacaktır.</p>
		<p class="gap">Madam Campan adlı ihtiyar geveze bazen ballı şekerli, bazen gözyaşından sırılsıklam anılarında, XVI. Louis ile Marie-Antoinette’in, kendilerine XV. Louis’nin ölüm haberi getirildiğinde, diz çöküp hıçkırıklar içinde şöyle bağırdıklarını anlatır: “Tanrım, koru bizi, sakın bizi, çok genciz biz, devlet idare edemeyecek kadar genciz.” Son derece duygulandırıcı bir anekdottur bu ve Tanrı bilir, çocuklar için hazırlanmış bir okuma kitabına konulsa yeridir; ne yazık ki Marie-Antoinette’le ilgili çoğu anekdot gibi bunun da küçük bir dezavantajı vardır: alabildiğine beceriksizce ve psikolojiye aykırı bir uydurma olması. Çünkü böyle sofuca bir duygulanma, soğukkanlı biri olan XVI. Louis’ye uymamaktadır; kaldı ki bütün sarayın sekiz gündür elinde saatle sabah akşam bekleyip durduğu bir olay söz konusuyken sarsılması için bir neden yoktur. Böyle bir şey, bu ânın kendisine sunduğu armağanı tasasız yüreğiyle herhangi bir şey gibi kabul eden Marie-Antoinette’e ise daha da az uymaktadır. Açgözlülükle tahta çıkmayı beklediğinden ya da dizginleri eline almakta çoktandır sabırsızlanmasından değil; Marie-Antoinette hiçbir zaman bir Elizabeth, bir Yekaterina, bir Maria Theresia olma hayali kurmamıştır. Bunun için ruhunun enerjisi pek az, zihninin açılımı pek dar, doğası pek tembeldir. Arzuları, vasat karakterlerde hep öyle olduğu üzere, kendi şahsından öteye pek uzanmaz; bu genç kadının kafasında dünyanın harcına katmak isteyeceği siyasi düşünceler yoktur, başkalarını boyunduruk altına almak ya da aşağılamak yolunda hiçbir eğilimi yoktur; yalnızca, içinde gençliğinden beri hep, inatçı ve çoğu zaman da çocuksu bir bağımsızlık içgüdüsü olmuştur, hükmetmek değildir istediği; fakat kimsenin kendisini hükmü ya da etkisi altında tutmasını da istemez. Marie-Antoinette için başa geçmek, kendi başına olmaktan fazla bir şey ifade etmemektedir. Üç yılı aşkın bir vesayet ve gözetimden sonra, ancak şimdi kendini birdenbire kısıtlamalardan kurtulmuş hissetmektedir; artık ona dur diyecek kimse kalmamıştır (çünkü o disiplinli anne binlerce mil uzakta oturmaktadır ve kendi de, uşak ruhlu zevcinin ürkek protestolarını, aşağılayıcı bir gülümsemeyle def etmeyi bilmektedir). Veliaht eşi olmakla kraliçe olmak arasındaki o can alıcı basamağı çıkmış olarak, nihayet herkesin üzerindedir, kendi kaprislerinden başka boyun eğeceği hiçbir güç kalmamıştır. Bitmiştir artık halaların mızırdanmaları, Kral’a opera balosuna gidebilmek için ricalarda bulunmalar, bitmiştir o nefret ettiği rakibinin, Dubarry’nin tafrası; o “<em>créature</em>”<a class="si-noteref epub-type_noteref" href="#f58" id="ref_f58">58</a> yarın ilelebet sürgüne gönderilmiş olacaktır, akşam yemeklerinde elmasları bir daha hiç ışıldamayacak, prenslerle kralların elini öpmek için özel dairesine üşüştüğü bir daha hiç görülmeyecektir. Gururla ve gururundan utanmadan uzanmaktadır, Marie-Antoinette kendisine uzatılan taca. “Benim şimdi içinde bulunduğum mevkide dünyaya gelmem Tanrı’nın arzusu da olsa,” diye yazar annesine, “beni, çocuklarınızın en küçüğünü, Avrupa’nın en güzel krallığına uygun gören kısmetin âlicenaplığına hayranlık duymadan edemiyorum.” Bu sözlerde bir sevinç tınısı duymayanın kulağı pas tutmuş demektir. Marie-Antoinette konumunun yalnızca büyüklüğünü hissedip bunun yanında gelen sorumluluğunu hissetmediğinden tasasızca, güle oynaya tahta çıkar.</p>
		<p>Çıkar çıkmaz da, coşku çığlıkları gelir kulağına ta derinlerden. Daha hiçbir şey yapmamış, hiçbir söz vermemiş, hiçbirini tutmamıştır, ama yine de coşkunun selamı çıkar iki genç hükümdarın yollarına. Şimdi bir altın çağ başlamayacak mıdır; bunun rüyasını görür ezelden beri mucizelere inanmaya yatkın halk, öyle ya, insanların iliğini sömüren metres sürgün edilip o ihtiyar, zevk düşkünü XV. Louis gömülmemiş midir, Fransa’ya genç, sade, tutumlu, mütevazı, dindar bir kral ile alabildiğine hoş, çekici, genç ve iyi yürekli bir kraliçe hükmetmeyecek midir? Bütün vitrinlerde tahtın yeni, daha hiç örselenmemiş bir umutla sevilen sahiplerinin portreleri boy göstermeye başlar; her ne yaparlarsa coşkuyla onaylanmaktadır, korkudan donakalmış saray da yavaş yavaş sevinmeye başlamıştır: Balolar, resmi geçitler, neşe ve yeni bir yaşama sevinci şimdi yeniden gelmiştir, gençliğin ve özgürlüğün hükümranlığıdır bu. Eski kralın ölümü rahat bir nefes alarak selamlanır, bütün Fransa’nın kulelerinden işitilen ölüm çanları öyle bir tazelik ve sevinçle tınlamaktadır ki, sanki bir bayrama çağırıyor gibidirler.</p>
		<p class="gap">XV. Louis’nin ölümüyle gerçekten sarsılan ve korkuya kapılan tek bir kişi vardır bütün Avrupa’da: karanlık bir sezgiye kapılan İmparatoriçe Maria Theresia. Hükümdar olarak geçirdiği zahmetle dolu otuz yıldan ötürü bir tacın ağırlığını, anne olarak da kızının zaaflarını ve hatalarını bilmektedir. Tahta çıkış ânı keşke, bu havai ve nefsine hükmetmeyi bilmeyen genç kadın biraz daha olgunlaşıncaya, müsrifliğinin ayartılarına karşı biraz daha sağlamlaşıncaya kadar gecikseydi, diye düşünmektedir samimi olarak. Yüreğine bastıran bir ağırlık vardır bu yaşlı kadının, karanlık bir sezgi canını sıkıyor gibidir. Haberi aldığında sadık elçisine, “Bu beni çok sarstı,” diye yazar, “daha çok da kızımın kaderiyle meşgul haldeyim, ya fevkalade ya da çok bahtsız olacak kaderiyle. Kralın, bakanların, devletin durumu bana içimi rahatlatacak hiçbir şey göstermiyor, hem kendisi de o kadar genç ki! Hayatında hiç ciddi bir yönelişi olmadı, bir daha da hiç olmayacak ya da pek az olacaktır.” Kızının gururla, özgüvenle yazdıklarına da melankolik bir yanıt verir:</p>
		<div class="letter html5_section">
			<p>Sana yeni mevkiinle ilgili olarak güzel sözler söylemiyorum, bedeli ağır bir mevki bu ve geçen üç yıl boyunca babanın iyiliği ve anlayışı sayesinde yaşadığın ve ikinize de halkınızın tasdikini ve sevgisini temin etmiş olan o sakin ve masum hayatın aynısını yaşamaya karar veremezsen, bu bedel daha da ağır olacaktır. Halihazırdaki mevkiiniz bakımından büyük bir istifade elde etmiş bulunuyorsunuz; fakat şimdi mühim olan, bunu, kralın ve devletin selameti bakımından korumayı ve doğru şekilde tatbik etmeyi bilmektir. İkiniz de daha çok gençsiniz ve sırtınızdaki yük büyüktür; bu bakımdan endişeliyim, hakikaten endişeliyim... Size şimdi tavsiye edebileceğim bir şey varsa, o da, hiçbir şeyi aceleye getirmemenizdir; her şeyi kendi gözlerinizle bir görün, hiçbir şeyi değiştirmeyin, bırakın her şey kendi kendine gelişsin, yoksa kaosun ve entrikanın sonu gelmez ve sizler, sevgili çocuklarım, öyle bir keşmekeşe kapılırsınız ki, kendinizi nasıl kurtaracağınızı bilemezsiniz.</p>
		</div>
		<p>Kassandra görüşlü, deneyimli hükümdar uzaktan, yıllarca biriktirdiği deneyiminin yükseklerinden bakınca Fransa’nın güvensiz durumunu içinde yaşayanlardan çok daha iyi görebilmekte, iki gence her şeyden önce Avusturya’yla olan barışı, dolayısıyla dünya barışını korumaları için ısrarla dil dökmektedir. </p>
		<div class="letter html5_section">
			<p>Sizin de, bizim de monarşilerimizin işlerini yoluna koymak için yalnızca sükûnete ihtiyacımız vardır. Sıkı bir mutabakat içinde hareket etmeye devam edersek, kimse çalışmamıza sekte vuramayacak, Avrupa da saadetin ve sükûnetin tadına varacaktır. Yalnızca bizim halkımız değil, bütün diğerleri de mesut olacaktır.</p>
		</div>
		<p>Fakat en çok da çocuğunu kendi havailiğine, eğlence düşkünlüğüne karşı uyarmaktadır.</p>
		<div class="letter html5_section">
			<p>Senin başka hiçbir yönün beni bu kadar korkutmuyor. Ciddi şeylerle uğraşman, özellikle de fevkalade harcamalara kesinlikle yönelmemen gerekir. Her şey, bütün beklentilerimizi aşan bu mutlu başlangıcın devamına ve siz halklarınızı mutlu ederken, ikinize de mutluluk getirmesine bağlıdır.</p>
		</div>
		<p>Marie-Antoinette, annesinin duyduğu endişeden duygulanarak söz üstüne söz verir. Her türlü ciddi işle ilgili olarak zayıf olduğunu bildiğini söyler ve düzeleceğine yemin eder. Fakat yaşlı kadının peygamberce bir öngörüyle ayaklanmış endişesi dinmek bilmez. Bu tacın mutluluk getireceğine, kızının mutlu olacağına inanmamaktadır. Bütün dünya Marie-Antoinette’in çevresini sarmış, coşkuyla bağrışırken o, anne yüreğinden gelen iç çekişini yazıya döküp sırdaşı olan elçisine yollar: “Öyle sanıyorum ki kızımın en güzel günleri geride kalmış bulunuyor.”</p>
	</div>
	<div class="si-footnotes html5_section epub-type_footnotes">
		<div class="si-footnote html5_aside epub-type_footnote" id="f54"><a class="si-backref" href="#ref_f54">54</a><span class="si-footnote-text">. (Fr.) Kral öldü, yaşasın Kral! (Ç.N.)</span></div>
		<div class="si-footnote html5_aside epub-type_footnote" id="f55"><a class="si-backref" href="#ref_f55">55</a><span class="si-footnote-text">. (Fr.) Hasta olunacaksa Haşmetmeap, Versailles’da olunmalı. (Y.N.)</span></div>
		<div class="si-footnote html5_aside epub-type_footnote" id="f56"><a class="si-backref" href="#ref_f56">56</a><span class="si-footnote-text">. Versailles’da büyük toplantı salonu. Fransızca <em>œil-de-bœuf</em> denen öküzgözü tarzı bir penceresi olduğu için bu adla anılırdı. (Ç.N.)</span></div>
		<div class="si-footnote html5_aside epub-type_footnote" id="f57"><a class="si-backref" href="#ref_f57">57</a><span class="si-footnote-text">. Avrupa’da İsviçreli paralı askerleri muhafız olarak kullanmaya Papa II. Julius başlar (1505). Fransa kralının da bu dağlık ve fakir ülkeden gelen insanlardan oluşan ve <em>Cent-Suisses </em>(Yüz İsviçreli) adı verilen bir muhafız takımı vardır. (Ç.N.)</span></div>
		<div class="si-footnote html5_aside epub-type_footnote" id="f58"><a class="si-backref" href="#ref_f58">58</a><span class="si-footnote-text">. (Fr.) Yaratık. (Ç.N.)</span></div>
	</div>
</body>
</html>