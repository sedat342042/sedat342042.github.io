<?xml version="1.0" encoding="UTF-8" standalone="no"?><html xmlns="http://www.w3.org/1999/xhtml" xmlns:epub="http://www.idpf.org/2007/ops">
<head>
	<title>Marie Antoinette</title>
	<link href="main.css" rel="stylesheet" type="text/css"/>
<meta name="Adept.resource" value="urn:uuid:60791d9f-e32d-4515-8960-594a479c0671"/>
</head>
<body class="chapter epub-type_chapter">
	<div class="container html5_section">
		<h1>Öyle miydi, değil miydi? <span class="inline">(Araya sıkıştırılan bir soru)</span></h1>
		<p>Demek şimdi bilinen, inkâr edilemez biçimde bilinen, Hans Axel von Fersen’in onca zaman sanıldığı gibi, Marie-Antoinette’in ruhunun romanının yan kişilerinden biri değil, baş kişisi olduğudur; biliniyor ki, kraliçeyle olan ilişkisi yalnızca kibarca bir âşıkdaşlık, romantik bir flört, şövalyevari bir <em>troubadour</em><a class="si-noteref epub-type_noteref" href="#f164" id="ref_f164">164</a> macerası değil, yirmi yıl boyunca çelikleşip her sınavdan geçmiş, kendine has gücün bütün işaretlerini, tutkunun ateş rengi kisvesini, cesaretin bir asa gibi yükselişini, duygunun hovardaca cömertliğini taşıyan bir aşktır. Son bir belirsizlik kalmıştır bu aşkın biçimine ilişkin. Bu aşk –geçen yüzyılda edebî olarak ifade edilegeldiği gibi– “saf” bir aşk mıdır? (Bununla kastedilen şey daima, alçaklık bu ya, tutkuyla seven ve tutkuyla sevilen kadının seven ve sevilen erkeğe iffetlilik gösterip son noktada kendini vermekten kaçınması olmuştur.) Yoksa bu aşk o anlamda “yasak” aşk mıdır, yani: Bizim anladığımız anlamda bütüncül, özgür, cömert ve kendini bahşeden, her şeyi bahşeden bir aşk mı? Hans Axel von Fersen yalnızca <em>cavaliere servente</em>,<a class="si-noteref epub-type_noteref" href="#f165" id="ref_f165">165</a> Marie-Antoinette’in romantik hayranı mıydı, yoksa gerçekten ve bedenen de onun sevgilisi miydi – öyle miydi, değil miydi?</p>
		<p class="gap">“Hayır!,” “Kesinlikle!” diye bağırır hemen –garip bir öfkeyle ve kuşku uyandırıcı alelacelecilikle– belirli kralcı ve gerici, ne pahasına olursa olsun Kraliçe’yi, “Kraliçelerini” “saf” ve her çeşit “aşağılamadan” koruma çabası içinde bulunan biyograflar. “Fersen, Kraliçe’yi tutkuyla seviyordu,” demektedir Werner von Heidenstam gıpta edilesi bir kesinlikle, “öyle ki, ete dair tek bir düşünce bile <em>troubadour</em>’ların ve şövalyelerin meclisine layık olan bu sevgiyi kirletmemiştir. Marie-Antoinette onu, zevce olarak görevlerini ve kraliçe olarak haysiyetini bir an olsun unutmadan sevmiştir.” Fransa’nın son kraliçesinin, kendisine hanedanlarımızın annelerinin tamamının ya da tamamına yakınının miras bıraktığı o <em>dépôt d’honneur</em>’e<a class="si-noteref epub-type_noteref" href="#f166" id="ref_f166">166</a> ihanet etmiş olabileceği, bu tür hürmet fanatikleri için düşünülemeyecek bir şeydir; yani, birisi böyle düşünecek olursa protestolara girişirler. Öyleyse, aman Tanrı aşkına bu <em>affreuse calomnie</em><a class="si-noteref epub-type_noteref" href="#f167" id="ref_f167">167</a> (Goncourt) araştırılmasın, gerçek durumun ne olduğunu ortaya çıkarmak için hiç <em>acharnement sournois ou cynique</em><a class="si-noteref epub-type_noteref" href="#f168" id="ref_f168">168</a> olmasın! Daha birisi bu meseleye yaklaşmayagörsün, Marie-Antoinette’in “saf” lığının kayıtsız şartsız savunucuları hemen alarm zillerini çalmaya başlar. </p>
		<p>İnsan gerçekten bu emre uyup dilini tutmalı ve Fersen’in Marie-Antoinette’e ömür boyunca “alnında azizlik halesi”yle mi, yoksa erkekçe, insanca bir gözle de mi bakmış olduğu sorusuna dokunmadan geçmeli mi? Oysa daha çok, bu sorudan iffet adına kaçınan, asıl meseleyi ıskalamış olmaz mı? Çünkü bir insanı son sırrını bilmedikçe tanımış olmayız, hele bir kadının karakterini aşkının varoluş biçimini anlamadıkça hiç bilemeyiz. Bunun gibi dünya tarihini ilgilendiren bir konuda, yıllar boyunca kısık tutulmuş bir tutku, bir gün birinin hayatına yalnızca rastlantısal olarak şöyle bir değip geçiyor değil, ruhun mekânını doldurup taşıyorsa, bu aşkın hangi sınıra kadar gidebildiği sorusu abes kaçmaz, içten pazarlıklı olmaz, bu kadının ruhunun portresi bakımından can alıcı bir soru olur. İnsan bir resmi doğru çizmek istiyorsa gözünü iyice açmalıdır. Öyleyse: Yaklaşalım, durumu ve belgeleri gözden geçirelim. Araştıralım, belki sorunun yine de bir yanıtı vardır.</p>
		<p class="gap">Birinci soru: Marie-Antoinette’in Fersen’e tamamen teslim olmasının burjuva ahlakının verdiği anlamda suç olduğu kabul edilecek olursa – kim vardır onu bu nihai teslimle suçlayan? Çağdaşları arasında yalnızca üç kişi, ne var ki, hatrı sayılır üç adam, kapı ardından kulak kabartan cinsinden değil, durum hakkında kesin bilgileri olduğu kabul edilebilecek kadar olayların içinde olan kimseler: Napoléon, Talleyrand ve XVI. Louis’nin bakanı olan Saint-Priest, bütün olan bitenin her günkü görgü tanığı. Üçü de çekince koymadan, Marie-Antoinette’in Fersen’in sevgilisi olduğunu iddia ederler, hem de öyle bir iddia ederler ki, kendilerince bundan kuşku duymak için neden yoktur. Durumu en iyi bilen kişi olan Saint-Priest, ayrıntılar bakımından en kesin olanlarıdır. Kraliçe’ye karşı husumet beslemeksizin, tamamen nesnel bir şekilde, Fersen’in yaptığı gece ziyaretlerinden bahseder: Trianon’a, Saint-Cloud’ya ve Lafayette’in yalnızca ve yalnızca kendisine gizlice girme hakkı tanımış olduğu Tuileries’ye. Polignac’ın bu sırrı bildiğini anlatır, bu kadın, Kraliçe’nin eğiliminin konumundan hiçbir şekilde avantaj sağlamak istemeyen bir ecnebiye yönelmiş olmasını pek yerinde bulmuştur. Fazilet savunucularının yaptığı gibi, üç kişinin bu yoldaki ifadelerini bir kenara itip Napoléon’u ve Talleyrand’ı iftiracı olarak adlandırmak aslında tarafsız bir araştırmanın gerektirdiğinden fazla cesaret ister. Fakat ikinci soru: Çağdaşlarından ya da görgü tanıklarından hangileri Fersen’in Marie-Antoinette’in sevgilisi olduğu yolundaki iddiayı iftira olarak görmüştür? Biri bile değil. Şu da dikkati çeker: Tam da sırdaş olma durumundaki kişiler tuhaf bir söz birliği içinde, Fersen’in adını ağza almaktan kaçınmaktadır. Kraliçe’nin saçına taktığı her iğneyi üç kere gözden geçiren Mercy, resmî raporlarında Fersen adını bir kere bile anmaz; saraydaki sadık yardımcıları kendisine hep “belli bir şahıs”a mektuplar götürdüklerini anlatır. Fakat bu şahsın ismini söyleyen olmaz; yüzyıl boyunca kuşkulu bir suskunluk birliği hüküm sürer ve ilk resmî biyograflar da büyük bir çabayla, Fersen’in adını bile anmayı unutur. Bu durumda insan, romantik fazilet efsanesinin olabildiğince iz bırakmadan unutulması için sonradan bir <em>mot d’ordre</em><a class="si-noteref epub-type_noteref" href="#f169" id="ref_f169">169</a> çıkarılmış olduğu izlenimine kapılmadan edemiyor.</p>
		<p>Böylece, tarih araştırmaları uzun zaman çetin bir soru karşısında kalakalmıştır. Her tarafta ipuçlarıyla karşılaşmış, yine her tarafta üçkâğıtçı becerisine sahip eller can alıcı belgeyi ortadan kaybedivermiştir. Araştırmacılar eldeki malzeme temelinde –asıl, kesin deliller artık elimizde olmayan malzemede bulunuyordu– gerçek bir suçüstü. <em>Forse che si, forse che no,</em> “belki öyle, belki de değil,” demiştir tarih bilimi, Fersen vakasındaki inandırıcı son deliller elde olmadığı için de dosyalarını şu iç çekişle kapatmıştır: Elimizde yazılı, basılı bir şey, yani bizim alanımızda son sözü söyleyen türden bir kanıt yok.</p>
		<p>Fakat gözün gördüğüne sıkı sıkıya bağlı araştırmanın bittiği yerde, ruhu seyretmenin özgür ve canlı sanatı başlar; paleografinin yetersiz kaldığı noktada, mantık yoluyla ele geçirdiği olasılıklar yoluyla dosyalar ve olgulardaki çıplak gerçekten çoğu zaman daha doğru sonuçlara ulaşan psikoloji kendini göstermelidir. Elimizde tarihin belgelerinden başka bir şey olmasaydı, ne kadar dar, ne kadar fakir, ne kadar eksikli olurdu bu tarih! Kesin olan, açıkça görünen bilimin alanıdır, çokanlamlı olan, yorum isteyen, açıklanması gereken ise ruh sanatının doğuştan kendine ait bölgesi; malzemenin kuru kanıt için yetmediği yerde, psikologlar için ölçüye sığmaz daha nice olanaklar bulunur. Duygu, bir insan hakkında bütün belgelerin bildiğinden hep daha fazlasını bilir.</p>
		<p class="gap">Ama önce belgeleri bir daha inceleyelim. Hans Axel von Fersen, romantik ruhlu da olsa, düzeni seven bir adamdı. Büyük bir titizlikle günlük tutar, her sabah güzel güzel, havanın nasıl, hava basıncının kaç olduğunu, bu atmosfer olaylarının yanı başına da siyasi ve şahsi olayları yazardı. Ayrıca –olağanüstü düzenli bir adamdı– gelen ve gönderilen mektupları tarihleriyle birlikte not ederdi. Bundan başka, yazacağı şeylerle ilgili notlar alır, mektuplaşmasını yöntemli bir şekilde saklardı – yani bir tarihçi için ideal bir adamdı; çünkü 1810’da öldüğünde geriye, bütün yaşamını kapsayan düzenli bir arşiv, eşi bulunmaz bir belgeler hazinesi bırakmıştı.</p>
		<p>Peki bu hazine ne oldu? Hiç. Daha bu bile insana tuhaf geliyor. Bu arşivin varlığı, mirasçıları tarafından özenle –ya da doğrusunu söyleyelim: korkuyla– saklanır, kimsenin arşivlere girmesine izin verilmez, arşivin varlığından bile kimsenin haberi olmaz. Sonunda, Fersen’in ölümünden yarım yüzyıl sonra, ardıllardan biri, bir Baron Klinkowström çıkar ve mektuplaşmayla günlüklerin bir kısmını yayımlar. Fakat ne tuhaf – eksiksiz değildir artık bunlar. Marie-Antoinette’in mektuplarından posta defteri kayıtlarına “Josephinens” olarak geçmiş olan bir bölümü kaybolmuştur, Fersen’in o can alıcı yıllara ait günlükleri de öyle; ve işin en tuhafı, mektuplarda koca koca satırların yerine sıra noktalar konulmuştur. Ortada, mirasa dalıp bir şeyleri bozan bir el vardır. Ve ne zaman elde mevcut, bir zamanlar eksiksiz olan bir mektup, varlığı sonradan gelen kuşaklar tarafından bozulur ya da yok edilirse, bir şeyleri idealize etmek amacıyla gerçeklere gölge düşürmek istendiği kuşkusundan kurtulamayız. Fakat önyargılı olmaktan sakınalım. Serinkanlı ve adil olmaya devam edelim.</p>
		<p>Demek, mektuplarda bazı yerler eksiktir ve bunların yerine noktalar konulmuştur. Niçin? “Bunlar orijinalde okunmaz hale getirilmiştir,” diye iddia eder Klinkowström. Kimin tarafından? Herhalde Fersen’in kendisi. “Herhalde!” Fakat niçin? Buna Klinkowström (bir mektupta) pek mahcup bir yanıt verir, herhalde o satırlarda siyasi sırlar bulunmaktaydı, ya da Marie-Antoinette’in İsveç Kralı Gustav üzerine hoşa gitmeyecek sözleri. Fersen de bu mektupların hepsini –Hepsini mi?– Kral’a gösterdiğine göre, herhalde –Herhalde!– o pasajları silmiştir. Tuhaf! Mektupların büyük bölümü şifreliydi, bu durumda Fersen, Kral’a zaten ancak kopyalarını göstermiş olabilirdi. Niçin orijinallerini sakatlayıp okunmaz hale getirsin ki? Bu bile kuşku uyandırıyor. Fakat ne dedik, önyargı yok.</p>
		<p>İnceleyelim! Önce, okunmaz hale getirilmiş ve noktalarla aktarılmış yerlere daha yakından bir bakalım. Dikkatimizi ne çekiyor? Önce şu: O kuşkulu noktalar hemen her zaman yalnızca, mektubun başladığı ya da bittiği yerde, hitapta ya da <em>Adieu</em> kelimesinden sonra görünmekte. “<em>Je vais finir</em>,”<a class="si-noteref epub-type_noteref" href="#f170" id="ref_f170">170</a> denmektedir mesela, yani: İşlerle, siyasetle ilgili konuları bitiriyorum, şimdi geliyor... hayır, şimdi gelen hiçbir şey yoktur bu bozulan yayında, noktalar, noktalar, noktalardan başka. Noktayla atlanan yerler mektubun ortasındaysa, o zaman da, tuhaftır ki, hep de politikayla hiç ilgisi olmayan pasajlarda bulunur. Bir örnek daha: “<em>Comment va votre santé?</em> <em>Je parie que vous ne vous soignez pas et vous avez tort ... pour moi je me soutiens mieux que je ne devrais</em>”<a class="si-noteref epub-type_noteref" href="#f171" id="ref_f171">171</a> – aklı başında birisi aradaki bu boşluğa siyasi bir anlam oturtabilir mi? Ya da Kraliçe çocukları hakkında şöyle yazarken: “<em>Cette occupation fait mon seul bonheur ... et quand je suis bien triste, je prends mon petit garçon</em>.”<a class="si-noteref epub-type_noteref" href="#f172" id="ref_f172">172</a> Bin kişiden dokuz yüz doksan dokuzu burada İsveç Kralı’nı hedef alan bir alayın silinmiş olacağını düşünmek yerine buradaki eksiği şöyle dolduracaktır: “Sen buradan ayrılalı.” Demek ki Klinkowström’ün çaresizce iddiaları ciddiye alınası değildir; burada siyasi sırlardan bambaşka bir şey hasıraltı edilmiştir: insani bir sır. Bunu açığa vurmak içinse ne mutlu ki, bir yol vardır: Mikro fotoğrafi böyle üstü karalanmış mektup satırlarını tekrar görünür hale getirebilir. Öyleyse gelsin orijinaller!</p>
		<p>Fakat sürpriz! Orijinaller yoktur artık: 1900’lere kadar, yani yüzyıldan uzun bir zaman, mektuplar gayet iyi korunmuş bir durumda, düzenli biçimde, Fersen’in mirasçılarına kalan şatoda bulunmaktadır. Oysa şimdi birdenbire ortadan yok olmuşlardır. Çünkü boyayıp kapattığı satırların açığa vurulabileceği olasılığı, o ahlakı sıkı Baron Klinkowström için herhalde korkulu bir rüya olmuştur; bunun için, Marie-Antoinette’in mektuplarını ölümünden kısa bir süre önce yakmıştır – Herostratus’tan<a class="si-noteref epub-type_noteref" href="#f173" id="ref_f173">173</a> bu yana eşi görülmemiş bir eylem, saçma, hem ayrıca görüleceği gibi, anlamsız da. Fakat Klinkowström, Fersen vakasında ne pahasına olursa olsun, ışık yerine alacakaranlık hüküm sürsün ister, duru ve itiraz kabul etmez gerçek yerine efsane. “Şimdi, iç rahatlığıyla ölebilirim,” diye düşünmüştür; çünkü Fersen’in “onuru”, Kraliçe’nin namusu mektup kanıtlarının ortadan kaldırılmasıyla kurtarılmıştır.</p>
		<p>Fakat bu <em>autodafe</em><a class="si-noteref epub-type_noteref" href="#f174" id="ref_f174">174</a> işi cürümden de öte bir şeydir: ahmaklıktır. Birincisi, delilleri yok etmek, başlı başına bir suçluluk duygusunun kanıtını oluşturur. Sonra da kriminolojinin dehşetengiz bir kanunu vardır: Her ne zaman kanıtlar aceleyle yok edilirse geriye yine hep bir kanıt kalır. Bu durumda da Alma Sjöderhelm, olağanüstü bir araştırmacı kadın, geriye kalan kâğıtları gözden geçirirken Marie-Antoinette’in o mektuplarından birinin Fersen’in kendi eliyle yazılmış bir kopyasını bulur; yalnızca Fersen’in elyazısını taşıdığı için vaktiyle yayıncının gözünden kaçmış bir mektuptur bu (o “meçhul el” herhalde orijinali yakmıştır). Bu buluntu sayesinde elimize ilk kez eksiksiz olarak Kraliçe’nin çok özel birkaç satırı, bununla da bütün diğer mektupların anahtarı, ya da daha doğrusu, erotik diyapazonu geçmektedir. Şimdi o ürkek yayıncının öbür mektuplarda neleri atıp yerine noktalar koyduğunu sezinleyebiliriz. Çünkü bu mektubun sonunda da bir <em>Adieu</em>, bir hoşça kal bulunmaktadır; fakat bunun ardından gelen kazıntılar ve noktalı pasajlar değildir, şudur: “<em>Adieu, le plus aimant et le plus aimé des hommes</em>,” yani çevirecek olursak: “Elveda, bütün erkeklerin en seveni ve en sevileni.”</p>
		<p>Nasıl da bambaşka bir etki yapar bu işaret üzerimizde! Fersen vakası önyargısız bir biçimde incelenmek istendiğinde, herhalde bu belge gibi daha nicelerini, dünyanın bir daha hiç öğrenemeyeceği kadar çoğunu ellerinde tutmuş olan bütün o Klinkowström’ler, Heidenstam’ lar ve diğer “saflık” andı içmişlerin niçin böyle iyiden iyiye telaşa kapıldığı şimdi anlaşılıyor mu? Çünkü kalbin seslerini dinlemeyi bilen için, bir erkeğe bu kadar cesaretle ve bütün gelenekleri göz ardı ederek seslenebilen bir kraliçenin ona sevgisinin son kanıtını da vermiş olacağından şüphe edilemez: Kurtulan bu tek bir satır bütün öbür yok edilenleri telafi etmektedir. Eğer yok etmek kendi başına bir kanıt ise – kurtarılan bu bir tek sözcük görmesini bilene kanıtı sunmaktadır. </p>
		<p class="gap">Fakat dahası, dahası var! Kurtulan bu mektubun yanı sıra, Fersen’in yaşamında da öyle bir olay vardır ki, karakterbilim açısından can alıcı önemde görünür. Kraliçe’nin ölümünden altı yıl sonra geçer bu olay. Fersen, Rastatt Kongresi karşısında İsveç hükümetini temsil etme durumundadır. Burada Bonaparte, Baron Edelsheim’a kaba bir şekilde, kralcı zihniyetini bildiği ve üstelik Kraliçe’yle yatmış olan Fersen’le pazarlığa oturmayacağını söyler. İlişkisi olmuş, demez. Meydan okurcasına, neredeyse edepsizce bir ifade kullanarak, “Kraliçe’yle yatmış olan” der. Fersen’i savunmak Baron Edelsheim’ın aklından bile geçmez; ona da bu gerçek çok doğal görünmektedir. Yalnızca, gülerek, Ancien Régime’den<a class="si-noteref epub-type_noteref" href="#f175" id="ref_f175">175</a> kalma bu hikâyelerin çoktan geride bırakılmış olduğunu sandığını, bunların siyasetle bir ilgisinin olmadığını söyler. Sonra gidip Fersen’e bütün bu konuşmayı anlatır. Ya Fersen, o ne yapar? Ya da şöyle: Ne yapması gerekirdi, eğer Bonaparte’ın söylediği gerçekdışı olsaydı? Ölmüş Kraliçe’yi hemen bu suçlamaya karşı (eğer haksız bir suçlama idiyse) savunması gerekmez miydi? Bağırması gerekmez miydi: İftira! İftirasının üstüne üstlük bir de o kaba lafı kullanan bu yeniyetme, yerden bitme Korsikalı generali hemen kılıç kılıca hesaplaşmaya davet etmez miydi? Şerefli, dürüst bir karakter, bir kadına sevgilisi olmadığı halde öyle olduğu iftirasının yakıştırılmasına meydan verir mi? Şimdi, çoktan beri gizli gizli dolaşan bir iddiayı yalınkılıç yerle bir etmek fırsatı ve hatta görevi Fersen’in elindedir.</p>
		<p>Fakat Fersen ne yapar? Eyvah, susar. Alır eline kalemi ve Edelheim ile Bonaparte arasındaki bütün bu konuşmayı, kendisinin kraliçeyle “yatmış” olduğu suçlaması dahil olmak üzere, temiz temiz günlüğüne kaydeder. Kendi başına en özel satırlarını yazarken bile, biyograflarının kanısınca “adice ve alay edercesine” bir iftira olan bu iddiayı çürütmek için tek sözcük sarf etmez. Başını eğer ve böylece der ki: evet. Birkaç gün sonra İngiliz gazeteleri bu küçük olayı yayar ve bu arada kendisinden ve “bedbaht Kraliçe”den söz ederlerken, “<em>ce qui me choqua</em>,” (Çevirelim: “Bu iş canımı sıktı,”) ifadesini ekler. Budur Fersen’in bütün protestosu, daha çok, karşı protestosu. Bir kez daha bir suskunluk, bütün sözlerden fazlasını söylemektedir.</p>
		<p class="gap">Demek görülüyor ki: Ürkek seleflerinin bir dereden su getirerek gizlemeye çalıştığını, yani Fersen’in Marie-Antoinette’in sevgilisi olduğunu, sevenin kendisi asla inkâr etmemiştir. Bir yığın olgu ve belge, delil niteliğinde düzinelerce başka ayrıntıyı ortaya çıkarmaktadır: kız kardeşinin ona yalvararak, Fersen, Brüksel’de başka bir sevgiliyle beraber açıkça göründüğünde, Kraliçe’nin (<em>elle</em>) bundan haberi olmamasına özen göstermesini istemesi, yoksa kırgınlığa kapılacağını söylemesi (“Ne hakla kırılsın?” diye sormak gerek, eğer sevgilisi değildiyse); Fersen’in geceyi Tuileries’de, kraliçenin dairesinde geçirdiğini kaydettiği pasajın silinmiş olması; bir oda hizmetçisi kızın Devrim Mahkemesi karşısında ifadesinde, birinin sık sık geceleri Kraliçe’nin odasını gizlice terk ettiğini anlatması. Bunlar ayrıntılardır, ağırlıklarını ise yalnızca, hepsinin de fazlasıyla birbirini tamamlaması sayesinde kazanırlar – yine de, bu kadar birbirinden uzak öğelere dayanan bir kanıtlama, eğer aralarında karaktere ilişkin son ve can alıcı bağlantı olmasaydı, inandırıcı olmazdı. Bir davranış tarzı hep yalnızca tek insanın kişiliğinin bütününden hareketle açıklanabilir; çünkü bir insanın her bir irade eylemi, bu insanın doğasının kendi içinde bir bütün oluşturan neden-sonuç ilintileri içinde yer alır. Fersen ile Marie-Antoinette arasında tutkulu ve yakın bir ilişki mi, yoksa yalnızca saygılı ve geleneksel bir ilişki mi olduğu, bu nedenle son tahlilde, kadının ruhsal tutumunun bütününde gizlidir; ve bütün bu zan altında bırakıcı ayrıntılardan sonra, öncelikle şu soru sorulmalıdır: Karakterbilim yönünden hangi davranış, Kraliçe’nin karakterine uyar, özgürce kendini vermek mi, yoksa ürkekçe kendini geri çekmek mi? Bu açıdan bakan uzun uzun tereddüt etmez. Çünkü Marie-Antoinette’te bütün zaaflarının karşısında büyük bir güç bulunmaktadır: Gerçekten egemenlik duygusu taşıyan cesareti engel tanımaz, çekince bilmez. En derininde dürüst, kendini olduğundan başka göstermekte yeteneksiz olan bu kadın, yüzlerce defa, çok daha önemsiz vesilelerde bütün gelenek engellerini aşmış, arkasından yapılan dedikodulara kayıtsız kalmıştır. Gerçek büyüklüğe yalnızca kendi kader çizgisinin tepe noktasına yükseldiği can alıcı anlarda ulaşmış da olsa Marie-Antoinette asla, hiçbir durumda küçüklük göstermemiş, ürkek davranmamış, namus ve ahlakın, cemiyet ya da saray ahlakının farklı bir tarzını kendi iradesinin üstünde saymamıştır. Peki, bu cesur kadın, özellikle de gerçekten sevdiği o tek kişi söz konusu olduğunda mı aniden iffetli kadını, aslında yalnızca devlet yaptırımıyla bağlandığı, asla aşkla bağlanmadığı Louis’nin namuslu karısını oynamaya başlamıştır? Bütün disiplin ve düzen bağlarının çözüldüğü bir mahşer döneminin, ölüme yaklaşmanın verdiği sarhoşça bir kendinden geçmişliğin, çöküşten yayılan ürpertinin orta yerindeyken, bir tutkuyu cemiyete ilişkin avantajlarına feda etmiştir, öyle mi? Kimsenin dizginleyemediği, engelleyemediği Marie-Antoinette kendi kendini duygunun en doğal, en dişil biçiminden alıkoyup geri durmaya zorlamış ve bunu da bir hayalet uğruna, gerçek bir evliliğin sürgit karikatürü olagelmiş bir evlilik uğruna, hiçbir zaman erkek olarak hissetmediği bir koca uğruna, hükmedilmez doğasındaki olanca özgürlük içgüdüsüyle ta eskiden beri nefret ettiği bir ahlak uğruna mı böyle bir şeyi yapacak? Böyle inanılmaz bir şeye inanmak isteyen varsın inansın. Fakat Marie-Antoinette’in portresini çarpıtanlar, onun bu biricik tutkulu aşk yaşantısını cüretle ve hesapsızca sonuna kadar özgürce yaşadığını kabul edenler değil, bu korkusuz kadına soluk, korkak, dikkatliliğin ve ihtiyatlılığın kaygılara boğduğu, sonuna kadar gitmeye cesaret edemeyen ve kendi içinde doğal olanı dize getiren bir ruh yakıştırmak isteyenlerdir. Fakat bir karakteri yalnızca bütün olarak kavrayabilen kimse için, Marie-Antoinette’in hem hayal kırıklığı içindeki tüm ruhu hem de uzun zaman istismar edilmiş ve hayal kırıklığına uğratılmış bedeniyle Hans Axel von Fersen’in sevgilisi olmuşluğunda hiç mi hiç kuşku yoktur.</p>
		<p class="gap">Peki ya Kral? Her zinada aldatılan üçüncü kişi, üçlü ilişkinin nazik, utanç verici, gülünç ucunu oluşturur; bu ilişkinin sonradan karanlığa boğulması da büyük ölçüde XVI. Louis’nin namını gözetmek için yapılmış olabilir. Gerçekte, XVI. Louis kesinlikle gülünç bir boynuzlu değildir; çünkü Fersen ile karısının arasındaki bu yakın ilişkiyi kuşkusuz ki bilmektedir. Saint-Priest açık olarak şöyle der: “Kraliçe, Kral’ın kendisiyle kont arasındaki ilişkiyi öğrenmesi için lazım gelen çareleri ve yolları bulmuştu.”</p>
		<p>Bu görüş, durumun genel görünüşüne mükemmel biçimde uymaktadır. Marie-Antoinette’e hiçbir şey ikiyüzlülük ve rol yapma kadar yabancı değildi; kocasını sinsice aldatmak ruhen onun tavrına uymaz, ayrıca o pek sık rastlanan bulanık karışım, hem koca hem âşıkla ilişkiyi bir arada yürütme çirkinliği onun karakteri için söz konusu değildir. Kuşkusuz ki –herhalde evliliğin on beşinci yılıyla yirminci yılı arasında, görece geç bir tarihte– sonunda Fersen’le yakın ilişkiye girdiğinde, Marie-Antoinette, kocasıyla olan bedeni ilişkisini de bitirmiştir; imparator ağabeyin bir mektubu da sırf karakterbilime dayanan bu tahmini şaşırtıcı bir şekilde destekler: Joseph, kız kardeşinin dördüncü çocuğunun doğumundan sonra XVI. Louis’den kaçınmayı istediği haberini Viyana’da bir şekilde almıştır: Tarih, Fersen’le yakın ilişkilerinin başladığı zamana tastamam uymaktadır. Açıkça görmeyi seven için, demek ki durum açıktır. Devlet yaptırımının, hiç mi hiç sevmediği ve kesinlikle çekici olmayan bir adamla evlendirdiği Marie-Antoinette, yıllar yılı ruhundaki aşk gereksinimini evlilik zorlaması uğruna bastırır. Fakat iki oğul doğurur doğurmaz, yani hanedana şüphe götürmez biçimde Bourbon kanı taşıyan iki veliaht verir vermez, kendini devlete, kanuna, ailesine karşı ahlaki görevini yerine getirmiş hisseder, artık özgürdür. Siyasete feda edilmiş yirmi yıldan sonra, son ve trajik sarsıntılar içindeki saat gelip çattığında, çetin sınavlar geçirmiş olan bu kadın, kendi saf ve doğal hakkını geri ister: Çoktan beri sevdiği, onun için her şey olan, dostu ve âşığı, sırdaşı ve yoldaşı, onun gibi cesur, fedakârlığıyla onun fedakârlığını tartabilen bu adama artık kendini kapatmayacaktır. Alımlı ve faziletli bir kraliçe yaratan yapay teoriler, Marie-Antoinette’in davranışlarının o berrak gerçekliği karşısında ne kadar zavallıdır; ve bu kadının kraliyet “namus”unu savunmak isteyenler, onun insani cesaretini ve ruhi saygınlığını ne kadar aşağılamaktadır! Çünkü bir kadın asla, yıllardır sınadığı, yanılmak bilmez duygularının izinden özgürce yürüdüğü zamankinden daha dürüst ve daha soylu olamaz, bir kraliçe asla, en insani biçimde hareket ettiği zamankinden daha hükümranca davranamaz.</p>
	</div>
	<div class="si-footnotes html5_section epub-type_footnotes">
		<div class="si-footnote html5_aside epub-type_footnote" id="f164"><a class="si-backref" href="#ref_f164">164</a><span class="si-footnote-text">. (Fr.) Saz şairi. (Ç.N.)</span></div>
		<div class="si-footnote html5_aside epub-type_footnote" id="f165"><a class="si-backref" href="#ref_f165">165</a><span class="si-footnote-text">. (İt.) Bir hanıma, çoğu zaman evli bir hanıma eşlik eden kavalye. (Y.N.)</span></div>
		<div class="si-footnote html5_aside epub-type_footnote" id="f166"><a class="si-backref" href="#ref_f166">166</a><span class="si-footnote-text">. (Fr.) Saygınlık hazinesi. (Ç.N.)</span></div>
		<div class="si-footnote html5_aside epub-type_footnote" id="f167"><a class="si-backref" href="#ref_f167">167</a><span class="si-footnote-text">. (Fr.) Korkunç iftira. (Y.N.)</span></div>
		<div class="si-footnote html5_aside epub-type_footnote" id="f168"><a class="si-backref" href="#ref_f168">168</a><span class="si-footnote-text">. (Fr.) Sinsi hırs. (Y.N.)</span></div>
		<div class="si-footnote html5_aside epub-type_footnote" id="f169"><a class="si-backref" href="#ref_f169">169</a><span class="si-footnote-text">. (Fr.) Talimat. (Ç.N.)</span></div>
		<div class="si-footnote html5_aside epub-type_footnote" id="f170"><a class="si-backref" href="#ref_f170">170</a><span class="si-footnote-text">. (Fr.) Son vereceğim. (Y.N.)</span></div>
		<div class="si-footnote html5_aside epub-type_footnote" id="f171"><a class="si-backref" href="#ref_f171">171</a><span class="si-footnote-text">. (Fr.) Sağlığınız nasıl? Bahse girerim kendinize bakmıyorsunuz ve yanlış yapıyorsunuz ... bense olmamam gereken kadar iyiyim. (Y.N.)</span></div>
		<div class="si-footnote html5_aside epub-type_footnote" id="f172"><a class="si-backref" href="#ref_f172">172</a><span class="si-footnote-text">. (Fr.) Bu meşguliyet benim tek mutluluğum ... çok üzgün olduğumdaysa küçük oğlumu alıyorum. (Y.N.)</span></div>
		<div class="si-footnote html5_aside epub-type_footnote" id="f173"><a class="si-backref" href="#ref_f173">173</a><span class="si-footnote-text">. Kendi adı ünlensin diye şehrindeki Artemis Tapınağı’nı yakan Efesli. (Ç.N.)</span></div>
		<div class="si-footnote html5_aside epub-type_footnote" id="f174"><a class="si-backref" href="#ref_f174">174</a><span class="si-footnote-text">. (Fr.) Engizisyon’un din değiştirenleri, sapkınları, cadıları yakılmaya mahkûm etmesi gibi, kitapların alenen yakılması içinde kullanılan söz. (Ç.N.)</span></div>
		<div class="si-footnote html5_aside epub-type_footnote" id="f175"><a class="si-backref" href="#ref_f175">175</a><span class="si-footnote-text">. (Fr.) Eski Rejim. Fransa tarihinin Rönesans’tan 1789 Devrimi’ne kadar olan dönemine verilen isim. (Y.N.)</span></div>
	</div>
</body>
</html>