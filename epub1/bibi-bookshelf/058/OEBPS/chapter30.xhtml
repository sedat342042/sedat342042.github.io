<?xml version="1.0" encoding="UTF-8" standalone="no"?><html xmlns="http://www.w3.org/1999/xhtml" xmlns:epub="http://www.idpf.org/2007/ops">
<head>
	<title>Marie Antoinette</title>
	<link href="main.css" rel="stylesheet" type="text/css"/>
<meta name="Adept.resource" value="urn:uuid:60791d9f-e32d-4515-8960-594a479c0671"/>
</head>
<body class="chapter epub-type_chapter">
	<div class="container html5_section">
		<h1>Aldatan aldatana</h1>
		<p>Varennes’e kaçış, devrimin tarihinde yeni bir bölümü başlatır; bugünle birlikte yeni bir parti doğmuştur: Cumhuriyetçiler. Şimdiye kadar, 21 Temmuz 1791’e kadar, Ulusal Meclis tamamen kralcıdır; çünkü tamamen asillerden ve burjuvalardan oluşmaktadır; fakat gelecek seçimler için şimdiden, üçüncü sınıfın, burjuvazinin ardından dördüncü, o büyük, fırtına gibi temelden gelen kitle proletarya, öne geçmeye çalışmaktadır ve burjuvazinin içine de, tıpkı Kral’ın zamanında burjuvaziden korktuğu gibi bir korku salmaktadır. Bütün o kocaman mülk sahipleri sınıfı korku ve gecikmiş bir esef içinde, hangi şeytani öğeleri ayağa kaldırdığını fark eder ve hızla meşrutiyete geçerek Kral’ın gücüyle halkın gücünü birbirleri karşısında sınırlamak ister. Bu konuda XVI. Louis’nin onayını almak için onun şahsını korumak gerekecektir; böylece ılımlı taraflar, Varennes’e kaçışından dolayı Kral’a karşı hiçbir suçlamada bulunulmamasını kabul ettirirler; Kral, Paris’i, gönüllü olarak, kendi iradesiyle terk etmemiştir, ikiyüzlülükle ilan ettikleri budur, Kral “kaçırılmıştır”. Sonra, Jakobenler, Champ de Mars Meydanı’nda kralın tahttan indirilmesi için bir gösteri düzenlediğinde, burjuvazinin önderleri olan Bailly ile Lafayette, kalabalığı ilk defa olarak kararlı bir şekilde süvarileri yürüterek, havaya ateş açarak dağıtırlar. Fakat kendi evinde sıkı sıkıya etrafı sarılmış olarak yaşayan Kraliçe –Varennes’e kaçıştan bu yana kapılarını kilitlemesi yasaktır ve ulusal muhafızlar her adımını gözaltında tutmaktadır– böyle gecikmiş kurtarma çabalarının gerçek değeri hakkında artık çoktan beri yanılmamaktadır. Pencerelerinin önünde o eski, “Yaşasın Kral!” seslenişinin yerini alan yeni, “Yaşasın Cumhuriyet!” nidalarını fazlasıyla sık duymaktadır. Ve bilmektedir ki, bu cumhuriyet ancak, önce kendisi, kocası ve çocukları ortadan kalkarsa kurulabilecektir.</p>
		<p class="gap">Varennes’deki gecenin asıl uğursuz tarafı –bunu da görmüştür Kraliçe çok geçmeden– kendi kaçışlarının başarısız kalmasından çok, Louis’nin küçük erkek kardeşinin, Provence Kontu’nun aynı zamanda kaçışının başarıya ulaşması olmuştur. Brüksel’e gelir gelmez, onca zaman zar zor yürüttüğü ağabeye itaat yükünü sırtından atar; Kral XVI. Louis, Paris’te mahpus olduğu süre için kendini naip ve kraliyetin hukuki temsilcisi ilan eder ve bu süreyi olabildiğince uzatmak için gizliden gizliye, elinden gelen her şeyi yapar. “Kral’ın esir alınışından hissedilen memnuniyet, burada gayet uygunsuz bir şekilde gösterilmiş bulunuyor,” diye yazar Fersen, Brüksel’den, “Artois Kontu’nun neredeyse ağzı kulaklarına varıyordu.” Şimdi, nihayet dimdik eyerin üstünde oturmaktadır; o, uzun zaman atını ağabeyin ardından süklüm püklüm sürmek durumunda kalanlar, şimdi kılıçlarının şakırtısını duyurabilir ve hiçbir şeyden çekinmeden meydan okuyup savaşa çağırabilirler; bu arada XVI. Louis, Marie-Antoinette ve sonunda XVII. Louis de mahvolursa, olsun, o zaman tahta giden iki basamak bir adımda atlanmış olacaktır ve “Sayın” Provence Kontu, nihayet XVIII. Louis adını takınabilecektir. İşin uğursuz tarafı şudur ki, dışarıdaki prensler de bu görüşe katılmaktadır; çünkü onlara göre, monarşi fikri bakımından hangi Louis’nin Fransız tahtında oturduğu hiç mi hiç önemli değildir; aslolan Avrupa’da devrim zehrinin, cumhuriyet zehrinin kökünün kazınması, “Fransız salgını”nın<a class="si-noteref epub-type_noteref" href="#f199" id="ref_f199">199</a> daha filizlenirken kurutulmasıdır. İsveç Kralı III. Gustav tüyler ürpertici bir soğukkanlılıkla şunları yazar:</p>
		<div class="letter html5_section">
			<p>Kraliyet ailesinin kaderi karşısında hissettiğim alaka ne kadar büyük dahi olsa, terazinin diğer kefesinde Avrupa’daki dengenin umumi vaziyetindeki müşkülat, İsveç’in kendine has menfaatleri ve hükümdarların davası daha ağır basmaktadır. Her şey Fransa’da kraliyetin tekrar tesisine bağlıdır ve bizim için, bu tahtta şimdi XVI. Louis, XVII. Louis ya da X. Karl’ın oturuyor olması bir fark teşkil etmez, yeter ki tahtın kendisi tekrar tesis olunsun ve o Binicilik Mektebi<a class="si-noteref epub-type_noteref" href="#f200" id="ref_f200">200</a> (Ulusal Meclis) darmadağın edilsin.</p>
		</div>
		<p>Bu ifadeden daha açık seçiği ve daha kiniği bulunamaz. Hükümdarlar için yalnızca “hükümdarların davası”, yani onların kendi, kısıtlanmamış iktidarı söz konusudur ve III. Gustav’ın dediği gibi, Fransız tahtına hangi Louis’ nin oturduğu “fark teşkil etmez”. Gerçekten fark etmemektedir ve fark etmeyecektir de. İşte bu kayıtsızlık, Marie-Antoinette ile XVI. Louis’nin hayatına mal olur.</p>
		<p class="gap">Marie-Antoinette’in şimdi, içeriden ve dışarıdan gelen bu çifte tehlikeye, memleket içinde cumhuriyetçiliğe ve sınır boylarında prenslerin savaş çığırtkanlığına karşı aynı anda savaşması gerekecektir: İnsanüstü bir görevdir bu, üstelik tek bir kadın, zayıf, hayatı sarsılmış ve bütün dostları tarafından terk edilmiş bir kadın için büsbütün başarılmaz bir görev. Bu işe bir dâhi gerekecektir, aynı zamanda Odysseus ve Akhilleus olan, kurnaz ve cüretkâr, yeni bir Mirabeau; fakat bu büyük gereksinim karşısında yalnızca küçük yardımcılar vardır etrafta, Kraliçe de bunlara başvurur. Marie-Antoinette, Varennes dönüşü, mecliste büyük laflar savuran o küçük taşra avukatı Barnave’ın övgülü sözlere –yeter ki bir kraliçenin ağzından çıkıyor olsunlar– ne de çabuk kapıldığını hızlı bakışıyla görüvermiştir; şimdi bu zayıflığı kullanmaya karar verir.</p>
		<p>Bunun üzerine, gizli bir mektupla doğrudan doğruya Barnave’a hitap eder: Varennes’den döneli beri “o kadar çok sohbet edip hislerini paylaştığı kimsenin zekâsı ve fikriyatı üzerine uzun uzun düşünmüş(tür); eğer kendisi onunla bir tarz mektup sohbeti tesis edebilirse bundan pek ziyade istifade edebilecek(tir)”. Barnave, kendisinin ketumiyetinden ve halkın refahı söz konusu olduğunda her zaman zorunluluklara boyun eğmeye hazır bulunan karakterinden emin olabilir. Bu girişten sonra amacını daha bir açıklıkla belirtir: </p>
		<div class="letter html5_section">
			<p>Şu andaki vaziyet, içinde kalmaya devam edilecek gibi değildir. Bir şeyin cereyan etmek mecburiyetinde olduğu bellidir. Fakat ne? Bilmiyorum. Ben bunu öğrenmek için ona müracaat ediyorum. Konuşmalarımızdan ne kadar iyi niyetli olduğumu görmüş olsa gerektir. Daima böyle kalacağım. Bu, bize kalan ve içimden hiçbir zaman koparılamayacak olan, biricik servettir. Onda adalet arzusu bulunduğunu idrak ettiğimi zannetmekteyim, bu arzuyu biz de beslemekteyiz ve aleyhimize ne söylenmiş olursa olsun, her zaman beslemişizdir. O bizi şimdi, arzularımızı beraberce hakikate ulaştıracak bir vaziyete getirmelidir. Eğer bana fikirlerini bildirecek bir yol bulursa, ben de neleri kabul ettirebileceğimi ona açıkyüreklilikle beyan edeceğim. Eğer hakikaten umumun refahını görürsem, her fedakârlığa hazırım.</p>
		</div>
		<p>Barnave, bu mektubu arkadaşlarına gösterir, hepsi de hem sevinir hem korkar; fakat sonuçta o günden itibaren birlikte Kraliçe’ye –XVI. Louis’nin esamisi okunmamaktadır– gizli danışmanlık etme işini üstlenmeye karar verirler. İlk olarak, Kraliçe’den prenslerin geri dönmesini ve ağabeyi olan Avusturya İmparatoru’nun Fransız meşrutiyetini tanımasını sağlamasını isterler. Kraliçe görünüşte uysalca bütün bu tekliflere yanaşır. Ağabeyine danışmanlarının yazdırdığı şekilde mektuplar gönderir, onların dediklerini yapar; yalnızca “şerefin ve minnettarlığın tehlikede olduğu nokta”da uysal davranmayı reddeder. Ve bu yeni siyaset öğretmenleri hemen, dikkatli ve kadirşinas bir öğrenci buldukları hissine kapılır.</p>
		<p class="gap">Fakat ne de kocaman bir yanılgı içindedir bu dürüst adamlar! Marie-Antoinette gerçekte bu <em>factieux</em>’lere teslim olmayı bir an bile aklından geçirmez, bütün bu fikir alışverişi yalnızca o eski <em>temporiser</em><a class="si-noteref epub-type_noteref" href="#f201" id="ref_f201">201</a>, geciktirme işini kolaylaştırsın diyedir, ağabeyi o dört gözle beklenen “silahlı kongre”yi toplayıncaya kadar. Penelope<a class="si-noteref epub-type_noteref" href="#f202" id="ref_f202">202</a> gibi, gündüzün yeni dostlarıyla ördüğü kumaşı, geceleyin tekrar söker. Görünüşte itaat ederek önceden kendisine yazdırılan mektupları ağabeyi İmparator Leopold’e gönderirken, aynı zamanda Mercy’ye şunu bildirir: “Size, ayın 29’unda yazdığım mektubun benim üslubuma uymadığını kolaylıkla fark etmiş olacaksınız. Fakat buradaki, bu mektubun müsveddesini elime ulaştıran partinin arzusuna icabet etmem gerektiği fikrindeydim. Böyle bir başka mektubu da dün İmparator’a yazdım ve ağabeyimin benim şimdiki vaziyetimde benden istenen her şeyi yapmaya ve yazmaya mecbur olduğumu anlamayacağını umut etseydim, kendimi rezil olmuş hissederdim.” Sonra, İmparator’un bu mektupta kendisine ve kendisinin işleri gördüğü tarza dair tek bir sözcük bulunmadığından emin olmasının “mühim” olduğunu belirtir. Böylece her mektup, bir Uriya mektubu<a class="si-noteref epub-type_noteref" href="#f203" id="ref_f203">203</a> olur çıkar. Gerçi, “Adil olmak icap ederse bu danışmanlar, her ne kadar hep kendi fikirlerinde ısrar etmekteyseler de nizamı ve bununla beraber kraliyeti ve kralın otoritesini yeniden tesis yolunda büyük bir içtenlik, dürüstçe bir kararlılık sahibidirler,” fakat kendisi bu yardımcıların arkasından dürüstçe gitmeyi reddeder: “Her ne kadar iyi niyetlerine inanıyorsam da, fikirleri mübalağalıdır ve bize hiçbir zaman uyamaz.”</p>
		<p>Marie-Antoinette’in bu çelişki içinde başladığı iş, tüyler ürpertici bir ikili oyundur ve onun için hiç de onurlu olmayan bir oyundur, çünkü siyasetle uğraşmaya başlayalı ilk defa ki, yalan söylemek zorunda kalmaktadır ve bunu da alabildiğine cesur bir şekilde yerine getirmektedir. Yardımcılarına attığı adımlarda herhangi bir art niyet beslemediğini ikiyüzlülükle temin ederken, aynı zamanda Fersen’e şöyle yazar: “Korkmayınız, ben o <em>enragé</em><a class="si-noteref epub-type_noteref" href="#f204" id="ref_f204">204</a> kimselere av olmayacağım. Onlardan birkaçıyla görüşüyor ya da münasebette bulunuyorsam, bu yalnızca onları kullanmak içindir; fakat içimde bunların hepsine karşı o kadar çok tiksinti duyuyorum ki, hiçbir zaman onlarla aynı davayı güdemem.” Bu iyi niyetli, kendisi için başlarını giyotine uzatan insanlara ihanetin bir yerde haysiyetsizlik olduğunun tamamen farkındadır, ahlaki olarak pekâlâ suçlu olduğunu hissetmektedir; fakat sorumluluğu zamanın ve kendisini böylesine zavallıca bir rol üstlenmeye zorunlu kılan koşulların üstüne kararlı biçimde yıkmaktadır. “Bazen,” diye yazar, ne yapacağını bilmez bir halde, sadık dostu Fersen’e, “Artık kendimi dahi anlamaz haldeyim ve bu konuşanın hakikaten kendim mi olduğunu düşünmek mecburiyetini hissediyorum. Fakat ne yaparsınız? Bütün bunlar mecburidir ve bana inanın, eğer hemen bu çarelere tevessül etmiş olmasaydım, daha şimdiden düşmüş olduğumuzdan daha aşağılara düşerdik. Böylece hiç değilse zaman kazanıyoruz ve bütün ihtiyacımız budur. Eğer günün birinde tekrar kendim olabilir ve bütün bu dilenci heriflere (<em>gueux</em>) beni, kendi soytarıları haline getiremediklerini ispat edebilirsem, ne mutlu bana.” Kraliçe’nin dizginlenmez gururu yalnızca bir rüya görmekte, düş kurmaktadır: tekrar özgür olabilmek ve siyaset yapmak, diplomasi yapmak, yalan söylemek zorunda kalmamak. Fakat başında tacıyla Kraliçe olarak bu kısıtsız özgürlüğü kendisine Tanrı’nın verdiği bir hak olarak hissettiğinden, bu mevkiini kısıtlamaya çalışan herkesi hiçbir sakınım göstermeksizin aldatma hakkının da bulunduğunu düşünür.</p>
		<p>Fakat aldatan yalnızca Kraliçe değildir, karar noktasından önceki bu buhranda oynanan büyük oyunda her bir taraf ötekini aldatmaktadır – gizliden yapılan her tür siyasetin ahlakdışı olduğunu o zamanki hükümetlerin, prenslerin, elçilerin ve bakanların o sonsuz mektuplaşmalarında her zaman fark etmek mümkün olmaz. Herkes yer altında herkese karşı ve herkes yalnızca kendi kişisel çıkarı için çalışmaktadır. XVI. Louis, Ulusal Meclis’i aldatmakta, Meclis ise diğer taraftan cumhuriyet düşüncesinin kralı tahttan indirmeye yetecek kadar yerleşmesini beklemektedir yalnızca. Meşrutiyetçiler, Marie-Antoinette’e karşı artık çoktandır sahibi olmadıkları bir güç gösterisinde bulunmakta ve onun tarafından rezalet derecesinde soytarı yerine konulmaktadırlar; çünkü Kraliçe onların ardından, ağabeyi Leopold’la müzakereler yürütmektedir. Bu ağabey ise kız kardeşini oyalamaktadır; çünkü onun davası uğruna tek bir asker, tek bir kuruş harcamamaya kararlıdır ve bu arada, Polonya’nın ikinci bir defa paylaşılması için, Rusya ve Prusya’yla ittifaka girmektedir. Fakat Prusya Kralı, Berlin’de oturduğu yerden Avusturya İmparatoru’yla Fransa’ya karşı “silahlı kongre” görüşmeleri yaparken, kendi elçisi aynı zamanda Paris’te Jakobenleri finanse etmekte ve Pétion’la aynı sofrada yemek yemektedir. Fransa dışına kaçan prensler ise savaşa kışkırtmaktadır; fakat biraderleri XVI. Louis’nin tahtı korumasını sağlamak için değil, tahta olabildiğince çabuk, kendileri çıkabilmek için; ve bütün bu kâğıt turnuvalarının orta yerinde, kraliyet fikrinin Don Kişot’u İsveçli Gustav bütün bunların hiçbiri kendisini ilgilendirmezken, yalnızca Avrupa’nın Kurtarıcısı Gustav Adolf’u oynama jestleri sahnelemektedir. Fransa’ya karşı ittifakın ordusuna kumanda edecek olan Braunschweig Dükü aynı zamanda, kendisine Fransa tahtını takdim eden Jakobenlerle pazarlık içindedir, öte yandan Danton ile Dumouriez de ikili bir oyun oynamaktadırlar. Prensler de en az devrimciler kadar birlik içinde olmaktan uzaktır; birader kız kardeşini, Kral halkını, Ulusal Meclis Kral’ı, bir hükümdar ötekini aldatmakta, her biri ötekine yalan söylemektedir, sırf kendi davası için biraz zaman kazanabilmek için. Herkes bu karışıklıktan bir şeyler koparmak istemekte ve tehditleriyle ortalığa hâkim olan güvensizliği artırmaktadır. Kimse elini yakmak istemezken, herkes ateşle oynamakta, fakat hepsi de, imparatorlar, krallar, prensler, devrimciler, bu sürgit antlaşmacalar ve yanıltmacalarla bir güvensizlik atmosferi (ki bugün dünyayı zehirlemekte olanın bir benzeridir) yaratmakta, fakat bu arada, aslında istemiyor olsalar da, yirmi beş milyon insanı tutup yirmi beş yıl sürecek bir savaşın seline atmaktadırlar.</p>
		<p>Bu arada, bu küçük hilelere aldırmaksızın zaman fırtına gibi ilerlemekte, devrimin hızı eski diplomasinin “zaman kazanma” taktiklerine aldırmamaktadır. Bir karara varılmalıdır. Ulusal Meclis sonunda bir anayasa taslağını hazırlayıp bitirmiş ve kabulü için XVI. Louis’ye arz etmiştir. Artık bir yanıt verilmek zorundadır. Marie-Antoinette bilmektedir ki, bu <em>monstrueuse</em><a class="si-noteref epub-type_noteref" href="#f205" id="ref_f205">205</a> meşrutiyet –Rus Çariçesi Yekaterina’ya yazdığı gibi– “ahlaken ölüm manasına gelmektedir, insanı bütün fenalıklardan kurtaran bedeni ölümden bin defa kötüdür”, meşrutiyetin kabulünü, Koblenz’de ve saraylarda teslimiyet, hatta belki de kişisel özgürlüğün keyfi bir tezahürü olarak kınayacaklardır, fakat kraliyet gücü o kadar düşmüştür ki, mağrurların içinde en mağruru olan kendisi bile kabulü tavsiye etmekten başka çare görmemektedir.</p>
		<p>“Seyahatimizle kâfi derecede ispat etmiş olmaktayız ki,” diye yazar, “umumun refahı mevzubahis olduğunda şahsımızı tehlikeye atmaktan geri durmayız. Fakat halihazırda Kral, kabulden daha uzun zaman kaçınabilecek vaziyette değildir. Bana inanınız ki, eğer ben söylüyorsam, mesele hakikaten budur. Siz benim karakterime vâkıfsınız ve bilirsiniz ki, bu karakter beni aslında daha asilce ve cesurane bir harekete yöneltebilirdi. Fakat kendini bile bile bir tehlikeye manasızca atmanın âlemi yoktur.” Fakat teslimiyet belgesinin imzalanacağı kalem çoktan hazır dururken, Marie-Antoinette diğer yandan sırdaşlarına –biri öbürünü aldatmakta, derken kendi de aldatılmaktadır– Kral’ın halka karşı verdiği sözü tutmaya hiç mi hiç niyeti olmadığı haberini ulaştırır.</p>
		<div class="letter html5_section">
			<p>Kabul hususunda, düşünen bir varlığın bizim bütün yaptıklarımızı hür olmadığımız için yaptığımızı fark etmemesi bana imkânsız görünüyor. Mühim olan, yalnızca şimdi etrafımızı sarmış olan “canavar”ların şüphesini uyandırmamaktır. Her halükârda bizi yalnızca haricî güçler kurtarabilecektir, ordu kaybolmuştur, para artık mevcut değildir, silahlanan ayaktakımını tutacak hiçbir dizgin, hiçbir set kalmamıştır. İhtilalin rehberlerini bile, nizam vaazları verdiklerinde artık dinleyen olmamaktadır: İçinde bulunduğumuz elemli vaziyet budur. Bir de buna ekleyiniz ki, tek bir dostumuz kalmamıştır, bütün dünya bize ihanet içindedir, bir kısmı korkudan, diğerleri zaaftan ya da hırstan ve ben bile bize bir çeşit özgürlüğü tekrar bahşedecekleri güne korkuyla bakacak hallere düşmüş bulunmaktayım. En azından şimdi, içinde bulunduğumuz bu iktidarsızlık vaziyetinde, kendimize yapabileceğimiz bir itham yoktur.</p>
		</div>
		<p>Sonra, hayran olunacak bir dürüstlükle şunu ekler:</p>
		<div class="letter html5_section">
			<p>“Bu mektupta bütün ruhumu buluyorsunuz. Belki yanılıyorum; fakat bu benim kurtulmak için gördüğüm tek çaredir. Elimden geldiği kadar iki taraftan da insanları dinledim ve onların fikirlerini hallederek kendi fikrime şekil verdim; buna riayet edilir mi, bilmiyorum. Siz muhatap olduğum şahsı tanıyorsunuz; insan onu ikna ettiğini zannettiği anda bir başka şahsın sözü ya da fikri, kendisi dahi farkına varmadan, aklını çelebilir ve yalnızca bu yüzden binlerce iş yapılamaz hale gelebilir; her neyse, ne olursa olsun, benimle dostluğunuzu ve yakınlığınızı muhafaza ediniz. Buna çok ihtiyacım var; ve inanınız ki, başıma hangi felaket gelecek olursa olsun, benim şartlara intibak etmem icap edebilir, fakat bana layık olmayan herhangi bir tedbire asla rıza göstermeyeceğim. İnsan, kim olduğunu ancak beladayken doğruca hissediyor. Benim kanım, oğlumun damarlarında akmaktadır ve umut ederim ki, kendisi günün birinde, Maria Theresia’nın torunlarından biri olmaya layık olduğunu gösterecektir.</p>
		</div>
		<p>Bunlar büyük ve sarsıcı sözler, fakat bu özü dürüstlüğe yatkın kadının oynamak zorunda kaldığı yanıltmacalar karşısında hissettiği utancı gizlemiyorlar. Marie-Antoinette, yüreğinin derinliklerinde bilmektedir ki, bu sahteciliği sürdürmektense gönüllü olarak tahttan feragat etmek, kraliyete daha yaraşır bir tutum olacaktır. Fakat artık seçecek halde değildir. Reddetmek daha asil olurdu,” diye yazar sevgili Fersen’ine, “fakat bu, mevcut şartlar dahilinde imkânsızdır. Arzu ederdim ki, kabulün payı daha kıt olsaydı; fakat kötü niyetli şahıslarla çevrilmiş bulunuyoruz; buna rağmen sizi temin ederim: Çeşitli versiyonlar içinde yine de en az fena olanı imzalanmıştır. Prenslerin ve mültecilerin çılgınlığı da hareket tarzımızı tayin etmiştir. Bu bakımdan kabul metninde, tasdik verirken en iyi niyetlerimizi ortaya koymadığımız şeklinde tefsire müsait tek bir satır bulunmaması zaruri olmuştur.”</p>
		<p class="gap">Meşrutiyetin bu dürüst olmayan ve bu yüzden de politik olmayan göstermelik kabulüyle kraliyet ailesi, bir nefeslik zaman kazanmaktadır: bu ikili oyunun –çok geçmeden görülecektir– bütün ve gaddarca kazancı budur. Derin bir nefes alarak herkes, ötekinin yalanına sahiden inanmış gibi yapar. Bir saniyeliğine açılır o fırtına bulutları, dağılıp gider. Bir kez daha, halk teveccühünün güneşi Bourbonların başları üzerinde aldatıcı parıltısını gösterir. Kral, 13 Eylül günü, ertesi gün Meclis’in orta yerinde anayasayı ilan edeceğini bildirdikten hemen sonra, şimdiye kadar Kraliyet Sarayı’nı gözaltında tutmuş olan muhafızlar geri çekilir, Tuileries Bahçeleri halka açılır. Mahpusluk bitmiştir ve –çoğunun fazla erkenci davranıp inandığı üzere– devrim de bitmiştir. Marie-Antoinette hatırlanamayacak kadar uzun, haftalar, aylar sürmüş bir zamandan bu yana, ilk kez, fakat aynı zamanda son kez, o sönüp gitmiş seslenişi duyar: “Yaşasın Kral! Yaşasın Kraliçe!”</p>
		<p>Fakat dost ya da düşman, sınırın bu yanında ya da diğer yanında herkes, onu artık pek uzun bir zaman yaşatmamaya çoktan karar vermiştir.</p>
	</div>
	<div class="si-footnotes html5_section epub-type_footnotes">
		<div class="si-footnote html5_aside epub-type_footnote" id="f199"><a class="si-backref" href="#ref_f199">199</a><span class="si-footnote-text">. Birçok Avrupa dilinde “Fransız hastalığı” olarak bilinen bulaşıcı hastalık frengiye gönderme yapılıyor. (Ç.N.)</span></div>
		<div class="si-footnote html5_aside epub-type_footnote" id="f200"><a class="si-backref" href="#ref_f200">200</a><span class="si-footnote-text">. Meclis eskiden binici yetiştirmekte kullanılan yerde çalışmaya başladığından, kralcılar tarafından bu küçümsemeyle adlandırılıyor. (Ç.N.)</span></div>
		<div class="si-footnote html5_aside epub-type_footnote" id="f201"><a class="si-backref" href="#ref_f201">201</a><span class="si-footnote-text">. (Fr.) Zamanı kollamak. (Y.N.)</span></div>
		<div class="si-footnote html5_aside epub-type_footnote" id="f202"><a class="si-backref" href="#ref_f202">202</a><span class="si-footnote-text">. Yunan mitolojisinde kocası Odysseus’un Troya Savaşı’ndan sonraki uzun yokluğunda, kendisine yeni bir eş seçmeye zorlanan kadın. Adayları oyalamak için kayınpederi Leartes için ördüğü kefen bitince evleneceğini söyledi ve gündüz ördüğü parçayı gece sökerek kocası dönünceye kadar üç yıl dayandı. (Y.N.)</span></div>
		<div class="si-footnote html5_aside epub-type_footnote" id="f203"><a class="si-backref" href="#ref_f203">203</a><span class="si-footnote-text">. Getirenin öldürülmesini buyuran mektup anlamında bir deyim. Eski Ahit’te Davud Peygamber, Bat-şeba’yla evlenebilmek için kocası Hitti Uriya’yı, eline kumandana yazılmış bir mektup vererek savaşa gönderir; mektupta yazılı olduğu gibi Hitti Uriya ön safta çarpışmaya sokulur ve ölür. (Ç.N.)</span></div>
		<div class="si-footnote html5_aside epub-type_footnote" id="f204"><a class="si-backref" href="#ref_f204">204</a><span class="si-footnote-text">. (Fr.) Öfkeden kudurmuş. (Ç.N.)</span></div>
		<div class="si-footnote html5_aside epub-type_footnote" id="f205"><a class="si-backref" href="#ref_f205">205</a><span class="si-footnote-text">. (Fr.) Korkunç. (Ç.N.)</span></div>
	</div>
</body>
</html>