<?xml version="1.0" encoding="UTF-8" standalone="no"?><html xmlns="http://www.w3.org/1999/xhtml" xmlns:epub="http://www.idpf.org/2007/ops">
<head>
	<title>Marie Antoinette</title>
	<link href="main.css" rel="stylesheet" type="text/css"/>
<meta name="Adept.resource" value="urn:uuid:60791d9f-e32d-4515-8960-594a479c0671"/>
</head>
<body class="chapter epub-type_chapter">
	<div class="container html5_section">
		<h1>Bir kral ile kraliçenin portresi</h1>
		<p>Tahta çıkıştan sonraki ilk haftalarda, ortada ne kadar gravürcü, ressam, heykeltıraş, madalya ustası varsa, dur durak bilmeden çalışır. “Çok sevgili” kral olmaktan çıkan XV. Louis’nin resmi artık Fransa’da da şevk dolu alelacelecilik içinde ortadan kaldırılır, yerine yeni kralla kraliçenin tören çelenkleriyle sarılmış resmi konur: <em>Le roi est mort, vive le roi.</em></p>
		<p>Usta bir madalyacının XVI. Louis’nin uslu, sıradan adam suratına bir Caesar ihtişamı vermesi için pek büyük bir beceri gerekmeyecektir. Çünkü küt ve kalın ensesi bir yana, yeni Kral’ın başı hiç de asaletsiz denecek gibi değildir: Düzgünce bir eğimi olan alın; kavisi güçlü, neredeyse hürmetli bir burun; dolgun, şehvetli dudaklar; etli olmakla beraber biçimli bir çene uyumlu bir şekilde bir araya gelince, haşmetli ve pekâlâ sempatik bir profil oluşturmaktadır. Güzelleştirici bir desteğe en çok gerek duyan, bakışlarıdır; çünkü olağanüstü miyop olan Kral, saplı gözlüğü olmaksızın üç adım ötesindekini bile tanıyamamaktadır; burada gravürcü, ağır gözkapakları arasındaki o soluk, buğulu inek gözlerine biraz otorite kazandırmak için elindeki hakkak kalemine bir hayli yüklenmek zorunda kalmıştır. Tutuk biri olan Louis’nin duruşu da iyi değildir; merasim kıyafeti içinde ona gerçekten dimdik ve etkileyici bir görünüş kazandırmak, bütün saray ressamlarına az çile olmamıştır; çünkü erkenden yağ bağlamış, hantal ve miyopluğu yüzünden gülünç olma derecesinde beceriksiz olan XVI. Louis, boyu neredeyse altı ayak olmasına ve bir çarpıklığı da bulunmamasına rağmen, bütün resmî toplantılarda pek zavallı bir görünüm sergilemektedir (<em>la plus mauvaise tournure qu’on pût voir</em>.)<a class="si-noteref epub-type_noteref" href="#f59" id="ref_f59">59</a> Versailles’ın cilalı parkesi üzerinde omuzlarını sallaya sallaya “sabanın ardındaki çiftçi” gibi bir gidişi vardır ki, ne dans edebilir ne top oynayabilir; sırf biraz aceleyle seğirtecek olsa, ayakları kendi kılıcına dolanıverir. Zavallı adam, bedeninin bu beceriksizliğinin iyice farkındadır, bu durumdan mahcup olur, mahcubiyetiyse sakarlığını artırır: Böylece ilk başta herkes Fransa’nın kralı olarak içler acısı bir budalayla karşı karşıya olduğu izlenimine kapılır.</p>
		<p>Fakat XVI. Louis kesinlikle aptal ve dar kafalı değildir; miyopluğu yüzünden hal ve tavrında olduğu gibi, utangaçlığı yüzünden (ki sonuçta bu da muhtemelen erkek olarak cinsel gücünün olmamasından ileri gelmektedir) düşünsel olarak da alabildiğine tutuktur, o kadar. Bir sohbete girmek demek, hastalıklı bir ürkeklikten mustarip bu hükümdar için, her defasında ruhsal bir mücadele vermek demektir; çünkü kendisinin ne kadar yavaş ve ağır düşündüğünü bildiğinden, ağzı laf yapan akıllı, esprili, kıvrak zekâlı kişiler karşısında anlatılamayacak derecede korku duymaktadır; bu dürüst adam kendini onlarla karşılaştırdığında, ne kadar beceriksiz olduğunu utançla hissetmektedir. Oysa ona düşüncelerini düzene sokacak kadar zaman tanınır, hızlı karar ve yanıtlara zorlanmazsa, II. Joseph ya da Pétion gibi kendisine kuşkuyla yaklaşan muhataplarını bile, gerçi hiçbir zaman olağanüstü bir parlaklık göstermeyen, ama yine de dürüst ve dolambaçsız olan sağduyusuyla şaşırtır; sinirliliğinden ileri gelen ürkekliğini bir kere atlattı mı, pekâlâ normal bir etki bırakır. Bununla birlikte, okuyup yazmayı genellikle konuşmaya tercih etmektedir; çünkü kitaplar sessizdir ve insanı sıkboğaz etmezler; XVI. Louis (inanılacak gibi değildir) okumayı sevmekte ve çok okumaktadır, tarih ve coğrafya bilgileri iyidir, son derece güçlü olan hafızasının yardımıyla durmadan İngilizcesini ve Latincesini ilerletmektedir. Dosyalarını ve muhasebe defterlerini kusursuz bir düzenle tutar; her akşam okunaklı, çizgileri yumuşak harflerle, neredeyse bir hat ustasınınki kadar temiz yazısıyla yaşamının zavallı bir nesnellik taşıyan olgularını (“altı geyik vurdum”, “müshil kullandım”), okuyanı dünya tarihi açısından önem taşıyan ne varsa görmeden geçmiş olmasıyla adeta sarsan günlüğüne not eder – vasat ve bağımsızca ayakta duramayan bir zekâya tastamam en iyi örnektir; doğanın güvenilir bir gümrük müfettişi ya da kalem memuru olması için, herhangi bir tekdüze ve karar yetkisi bulunmayan, olayların gölgesindeki bir görev için donattığı, ama yalnızca tek bir şey için donatmadığı biridir: hükümdar olması için.</p>
		<p>Fakat XVI. Louis’nin doğasındaki asıl engel şudur: ağırkanlılık. Tutuk, ağır bir şey tıkamaktadır damarlarını, ona kolay gelen hiçbir şey yoktur. Her işin zahmetini dürüstçe üstlenen bu adam bir şeyler yapmak, düşünmek ya da yalnızca hissetmek istese, maddenin direncini, içindeki bir çeşit uyku mahmurluğunu yenmek zorunda kalmaktadır. Sinirleri, sanki laçka olmuş lastik şeritlermişçesine gerilmek, uzanmak, yaylanmak istemez, içlerinde elektrikli bir kıvılcımlanma yoktur. Sinirlerindeki doğuştan getirdiği bu kütlük, XVI. Louis’yi her türlü güçlü duygulanışın dışında bırakır: Sevgi (gerek zihinsel gerek fizyolojik anlamda), sevinç, zevk, endişe, acı, korku, bütün bu duygu unsurları ondaki kayıtsızlığın o fil derisi kadar kalın muhafazasından geçip içeriye giremez, hatta ölüm tehlikesiyle burun buruna gelmek bile onu uyuşukluğundan çekip çıkaramaz. Devrimciler, Tuileries’ye saldırırken nabzı bir saniye olsun hızlanmayacak, giyotinden önceki son gece bile huzurunun iki direğini, uykuyla yemek zevkini sarsamayacaktır. Bu adam asla, göğsüne tabanca dayanmış da olsa, sararmayacak, öfke onun sönük gözlerini parlatmayacak, hiçbir şey içine korku salamayacak ama hiçbir şey de coşku veremeyecektir. Yalnızca tesviyecilik işleri ve av gibi ağır bedensel yorgunluk veren uğraşlar, vücudunu hiç değilse dışarıdan harekete geçirebilir; öte yandan ince, ruha işleyen, narin ne varsa, yani sanatmış, müzikmiş, dansmış, onun duygu dünyasının açılabileceği şeyler değildir; onun atıl duyularını ne bir peri ne bir tanrı titreşime geçirebilmektedir, Eros bile başaramamıştır bunu. XVI. Louis yirmi yıl boyunca, büyükbabasının kendine zevce olarak seçtiği kadın dışında asla bir kadını daha arzulamamış, onunla mutlu olmuş, yetinmiştir; tıpkı insanı neredeyse çileden çıkaran o ihtiyaç yoksunluğu içinde, başka her şeyle de yetindiği gibi. Bu yüzden, bütün yüzyılın tarihî açıdan en önemli kararlarını bula bula böylesine tutuk ve hayvansı bir bönlüğe sahip bir doğadan beklemek, tamamen rahatına düşkün bir insanı dünyanın en korkunç felaketinin karşısına dikmek, kaderin şeytani bir kötücüllüğü olmuştur. Çünkü tam eylemin başladığı o noktada, iradenin kaslarının ya saldırmak ya da savunmaya geçmek için gerileceği anda, bu vücutça sağlam adam alabildiğine içler acısı bir zayıflığa düşmektedir: Ne olursa olsun bir şeylere karar vermek, XVI. Louis için her defasında en korkuncundan bir ne yapacağını bilememe halidir. O yalnızca razı olabilir, yalnızca başkalarının istediğini yapabilir; çünkü kendi istediği hiçbir şey yoktur, rahatından, rahatından ve rahatından başka. Biri kendisinden bir şey istediğinde, hazırlıksız yakalanmış ve köşeye kıstırılmış gibi yerine getirmeyi vaat eder; bir sonrakine ise yine aynı gevşeklik ve isteklilikle bunun tam aksini vaat eder; daha başka birinin onun yanına yaklaşmasıyla etkisiz hale gelir. XVI. Louis bu tarifsiz zayıflığı yüzünden hep masumken suçlu çıkar, en dürüstçe niyetleri düzenbazlık sayılır; karısının, bakanlarının kuklası, ne neşelenebilen ne tavır gösterebilen bir korkuluk, rahatını bozmazlarsa mutlu, gerçekten hükmetmek zorunda kaldığı saatlerde ise insanı çıldırtan ve çıldırasıya umutsuz biri olup çıkar. Devrim bu zararsız, hımbıl insana –kısa ve kalın boynuna giyotinin bıçağını indireceğine– bir yerlerde bahçeli küçük bir köy evi ve önemsiz de bir görev lütfetseydi –yirmi yıl boyunca kayıtsızlıkla, gurursuz, şevksiz ve azametsiz taşıdığı– Fransa tacını başına oturtan Reims Piskoposu’ndan daha çok mutlu ederdi onu.</p>
		<p class="gap">Böyle iyi niyetli ve erkeklik dışı bir adamı büyük imparator olarak övmeye bütün saray şairlerinin en kralcısı bile cesaret edememiştir. Buna karşılık her yoldan ve her renkten olmak üzere göklere çıkarmak için Kraliçe’nin, mermer, pişmiş toprak, porselen, pastel, narin fildişi minyatürler ve zarif şiirler biçiminde portresini çizmekte bütün sanatçılar birbiriyle yarışır; çünkü çehresi ve hareketleri neredeyse mükemmel bir biçimde zamanın idealini yansıtmaktadır. Narin, zayıf, edalı, hoş, işveli ve cilveli haliyle on dokuz yaşındaki Marie-Antoinette daha ilk ânından itibaren rokokonun tanrıçası, modanın ve yaygın beğeninin örnek tipi olur; güzel ve çekici sayılmak isteyen her kadın, ona benzemeye çalışır. Bu arada Marie-Antoinette’in ne önemli ne de özellikle çarpıcı bir yüzü vardır; düzgün ve ince hatlı, oval çehresi, küçük, keskin derecede gayrimuntazam yapısıyla –Habsburglulara özgü kalın altdudağı ve biraz fazla basık alnıyla– manevi ifadesi ya da herhangi bir kişisel ya da fizyonomik hattı sayesinde büyüleyiciliğe sahip bir yüz değildir. Henüz son biçimini bulmamış, daha kendi kendini merak etmekte olan bu genç kızın yüzünden düz renkli sırçadan yapılmışçasına soğuk ve boş bir ifade yayılmaktadır; ancak daha sonraki kadınlık yılları belli bir hükümran ağırlığı ve azim katacaktır buna. Bununla birlikte yüzünün duygularının canlılığını dışa vuran tek yeri, o yumuşak ve ifade bakımından gayet değişken, kolaylıkla yaşlarla dolup taşan, ardından hemen yine oyunla, şakayla dolup kıvılcımlanan gözleridir; miyopluk da bu gözlerin sığ, pek koyu olmayan mavisine puslu, dokunaklı bir hava vermektedir; fakat bu uçuk renkli, oval çehrenin hiçbir yerinde gergin bir iradenin sert bir karakter hattı çizdiği yoktur: Yumuşak, mülayim bir doğası olduğu sezilmektedir, esen havaya kapılan, tamamen kadınca ve duygularının derinlerdeki akıntılarını izleyen bir doğa. Herkesin Marie-Antoinette’te öncelikle hayran kaldığı, işte bu şefkatli ve alımlı tarafıdır zaten. Bu kadının gerçekten güzel olan yanı, özünde kadınca olan tarafıdır yalnızca, kızıla bakan pırıltısıyla saman sarısı, gür saçları, teninin porselen beyazlığı ve pürüzsüzlüğü, hatlarının yuvarlak yumuşaklığı, fildişi düzgünlüğündeki hafif dolgun kollarının mükemmel hatları, ellerinin bakımlı güzelliği, daha ancak yarı yarıya açılmış bir genç kızlığın hoş kokulu ve çiçek gibi açan hali; ne var ki resimlerinden tam olarak çıkarılamayacak kadar varla yok arası, pek incelmiş bir çekiciliktir bu.</p>
		<p>Çünkü yapılan resimleri arasındaki pek az, usta işi olanları da, doğasının en öz unsurunu, yaptığı etkinin en şahsına özgü olanını yansıtmamaktadır. Resimler hemen hemen her zaman, bir insanın zorlamayla aldığı katı pozu dondurmayı başarır, oysa Marie-Antoinette’in asıl büyüsü –bu konuda herkes hemfikirdir– hareketlerindeki taklidi olanaksız zarafettedir. Ancak hareket halindeyken gösterir Marie-Antoinette vücudunun doğuştan gelen müzikalitesini; incecik ayak bilekleri üzerinde uzun boyu, narin bedeniyle iki yanı aynalı salonlarda yürürken, bir koltukta sohbet için cilveli bir uysallıkla arkasına yaslandığında, ele avuca sığmazlığıyla sıçrayıp kalkar ve dans edercesine koşarak basamakları inerken, doğal bir zarafet taşıyan bir jestle beyaz elini öpülmek için uzatır ya da kolunu sevecenlikle hanım arkadaşının beline dolarken tavrı hiçbir zorlamaya girmeden, kadınca ve bedensel bir sezgiyle mükemmelliğin havasını yansıtır. “Dik dururken,” diye yazar aslında son derece serinkanlı olan İngiliz Horace Walpole kendinden geçmişçesine, “güzelliğin heykel halidir o, hareket ederken ise zarafetin ta kendisidir.” Gerçekten de Marie-Antoinette bir amazon gibi ata biner, top oynar; esnek, yetenekli vücudu nerede işin içine girse, sarayının en güzel kadınlarını geride bırakır, yalnızca beceri bakımından değil, duyusal çekicilik bakımından da; ona hayran kalan Walpole, Marie-Antoinette’in dans ederken her zaman ritmi tastamam izleyemediği itirazına da şiddetle karşı çıkar, “Öyleyse haksız olan müziktir, o kadar,” der. İçgüdüden gelen bilgisiyle –her kadın kendi güzelliğinin yasasını bilir– Marie-Antoinette de hareketi sevmektedir. Hareket onun gerçek ortamıdır; buna karşılık sessizce oturmak, dinlemek, okumak, kulak vermek, düşünceye dalmak ve hatta bir yere kadar uyku da sabrını zorlayan, katlanılmaz birer sınavdır. Hep gidişgelişler, hep iniş çıkışlar; bir şeye başlamak, sonra başka bir şeye başlamak ve hiçbir şeyi sonuna kadar götürmemek, hep uğraş içinde olmak, ama bu arada ciddi biçimde yorulmamak; zamanın durmadığını hep hissetmek, yalnızca onun peşinden koşmak, onu geçmek, devirip geçmek! Öyle uzun boylu yemek yememek, yalnızca çabucak bir parça tatlı bir şeyler atıştırmak, uzun uzun uyumamak, uzun uzun düşünmemek, hep birbirini izleyen aylaklıklarla devam etmek. Böylece Marie-Antoinette’in yirmi yıllık kraliçeliği, hep kendi “ben”i etrafında dönüp duran, hiçbir dış ya da iç hedefe yönelmeyen, insani olarak da, politik olarak da tamamen bir boşa dönüşten ibaret sonsuz bir devinimden başka bir şey değildir.</p>
		<p>Bu dur durak bilmeme, bu hiç kendi başına kalamama, aslında büyük olan, ama değerlendirilmesi bilinmeyen bir gücün kendini bu şekilde boşa harcayışıdır yalnızca; Marie-Antoinette konusunda annesinin içini yakan şudur: Anne, o yaşlı insan sarrafı, pekâlâ bilmektedir ki, bu doğuştan yetenekli ve aynı zamanda coşkulu kız, istese olduğunun yüz kat fazlasını ortaya koyabilir. Marie-Antoinette aslında zaten olduğu şeyi bir de gerçekten olmak istese, bir kraliçenin gücüne sahip olacaktır; fakat talihsizliği, rahatına düşkünlüğü yüzünden sürekli olarak kendi zihin düzeyinin altında yaşamasıdır. Gerçek bir Avusturyalı olarak kuşkusuz pek çok ve çeşitli yeteneğe sahiptir, fakat kendisine doğuştan bahşedilmiş bu yetenekleri ciddi bir şekilde değerlendirmeye ve daha da derinleştirmeye yönelik en ufak bir iradesi yoktur: Zamanını hoşça geçirmek için, yeteneklerini havaice dağıtır geçer. “İlk tepkisi hep doğru tepki oluyor,” hükmüne varmaktadır II. Joseph, “bunda ısrar etse, bir parça daha çok düşünecek olsa, fevkalade bir insan olur.” Fakat bu bir parça düşünme Marie-Antoinette’in fıkır fıkır kaynayan mizacı için taşınmaz bir yüktür zaten; aklına doğaçlama geliverenler dışında her fikir onun için zahmet demektir, kaprisli bir kayıtsızlığa ayarlı doğası her türlü zihinsel zahmetten nefret eder. Yalnızca oyundur istediği, her şeyde ve herkeste yalnızca hafifliktir, yeter ki zora girmesin, gerçek bir iş söz konusu olmasın. Marie-Antoinette yalnızca ve yalnızca ağzıyla konuşur, kafasıyla değil. Kendisine bir şey anlatılıyorsa, daldan dala atlayan bir kafa dağınıklığıyla dinler; sohbette her fikri, cana yakınlığının verdiği büyüleyicilik ve karşısındakini ayartan o pırıl pırıl hafifliği sayesinde, daha gelişmeye başlar başlamaz bırakıverir, hiçbir şey söylemez, hiçbir şey düşünmez, hiçbir şeyi sonuna kadar okumaz, hiçbir konuya bağlanarak içinden gerçek deneyime dayanan bir anlam ve öz çıkarmaya yeltenmez. Bunun için de kitap sevmez, devlet törenlerini, sabır ve dikkat isteyen ciddi hiçbir şeyi sevmez ve en zorunlu mektuplarını istemeye istemeye, sabırsız bir karalamadan ibaret bir yazıyla halledip kurtulur; annesine yazdığı mektuplarda bile bu bir an önce bitirip kurtulma isteği fark edilir. Aman, hayatı ağırlaştırmamalı; aman, kafayı karartan ya da donuklaştıran ya da melankolik kılan bir şey olmamalı! Onun bu düşünce tembelliğini kim en iyi örtbas ederse Marie-Antoinette, onu en akıllı adam olarak görür, zahmet etmesini isteyeni ise kılı kırk yaran bir baş belası; böyle akıl hocalarının yanından hemen kavalyelerinin ve aynı zihniyetteki hemcinslerinin yanına kaçıverir. “Yalnızca tadını çıkarmalı hayatın, düşünerek, hesap yaparak, tasarruf ederek rahatsız olmamalı,” diye düşünmektedir, çevresindeki herkes de öyle düşünmektedir zaten. Yalnızca duyularla yaşamalı, ama durup düşünmemelidir: Bütün bir neslin, <em>Dix-huitième</em>’in<a class="si-noteref epub-type_noteref" href="#f60" id="ref_f60">60</a> töresi budur ve kader, Marie-Antoinette’i besbelli bu töreyle yaşayıp bu töreyle ölsün diye sembolik olarak kraliçe seçmiştir.</p>
		<p>Birbirine hiç uymayan bu çiftten daha zıt iki karakteri hiçbir edebiyatçı uyduramazdı; Marie-Antoinette ile XVI. Louis bedenlerinin son sinirine kadar, kanlarının ritmine, yaradılışlarının son titreşimine varıncaya kadar bütün nitelikleri ve özellikleriyle, neredeyse ders olarak okunsun diye tasarlanmış birer antitez örneği ortaya koyarlar: biri ağır, öbürü hafif; biri hantal, öbürü esnek; biri tutuk, öbürü cıvıl cıvıl; birinin sinirleri dumura uğramış gibi, öbürününkiler kıpır kıpır bir huzursuzluk içinde. Ruhlarının daha da derinine girilirse: biri kararsız, öbürü karar vermekte aceleci; biri ağır düşünen, öbürü aklına estiği gibi evet ya da hayır diyen; biri bağnazca dindar, öbürü dünya aşkıyla mutlu; biri tevazu derecesinde alçakgönüllü, öbürü cilveli bir kendinden eminlik içinde; biri kılı kırk yaran, öbürü tam bir boşvermişlik içinde; biri aşırı ciddi, öbürü ölçüsüzce oyunbaz; biri kendi derin düşüncelerine gark olup dibi boylarken öbürü köpük ve dalgaların oyunu gibi. Biri kendini yalnızken en rahat hisseder, öbürü bir topluluğun curcunası içinde; biri hayvansı bir kayıtsızlıkla zevk alarak çok yemeyi ve ağır şaraplar içmeyi sever, öbürü şaraba asla elini sürmez, az yer, çabucak yer. Birinin ortamı uykudur, öbürünün dans; birinin dünyası gün, öbürünün gece; böyle olunca, ikisinin hayat saatinin yelkovanı, güneşle ay gibi, sürekli birbirine aykırı gider. Saat on birde XVI. Louis uykuya yatarken, Marie-Antoinette daha yeni yeni canlanmaya başlar, bugün oyun salonuna, yarın bir baloya, hep başka bir yere; kocası sabahleyin saatlerce av peşinde koşmuşken, o daha yeni yataktan kalkmaya davranır. İkisinin alışkanlıkları, eğilimleri, günlük planları hiçbir konuda, hiçbir noktada buluşmaz; aslında Marie-Antoinette ile XVI. Louis yaşamlarının büyük bir kısmını ayrı hayatlar olarak geçirirler, tıpkı (Maria Theresia’nın hiç de hoşlanmadığı üzere) neredeyse her zaman<em> lit à part</em>, yani ayrı yataklarda yattıkları gibi. </p>
		<p>Kötü, kavgalı, sinirli, güçbela yürütülen bir evlilik yani, öyle mi? Hiç de değil! Tersine, alabildiğine rahat, memnunluk içinde bir evlilik – hele başlangıçtaki erkeklik hatası ve ardından gelen, bildiğimiz o utanç verici sonuçları olmasaydı, buna tamamen mutlu bir evlilik bile denebilirdi. Çünkü gerilimlerin doğabilmesi için iki taraftan da belli bir güce ihtiyaç vardır, bir iradenin karşı iradeye, katılığın katılığa direnmesi gerekir. Fakat bu ikisi, Marie-Antoinette ile XVI. Louis, her türlü sürtüşmeden ve gerilimden kaçmaktadır; erkek bedensel kayıtsızlıktan, kadın ise ruhsal kayıtsızlıktan ötürü. “Benim zevkim, kralınkiyle aynı değil,” diye anlatmaktadır Marie-Antoinette bir mektubunda rahat bir tavırla, “o avdan ve mekanik işlerden başka bir şeye ilgi duymuyor... Siz de teslim edersiniz ki, benim demirci atölyesinde duruşum pek de zarafet örneği olmayacaktır. Orada olmak beni bir Vulcanus<a class="si-noteref epub-type_noteref" href="#f61" id="ref_f61">61</a> yapmaz, bir Venüs rolü ise herhalde kocamı öbür eğilimlerimden bile az hoşnut edecektir.” Diğer yandan XVI. Louis de, karısının eğlencelerinin bütün o hayhuyunu, patırtılı havasını hiç de kendi mizacına uygun bulmaz, fakat bu sünepe adamın ona dur demeye ne iradesi ne de gücü yeter; karısının ölçüsüzlüklerini babacan bir gülümsemeyle karşılar ve bu kadar hayranlık uyandıran, büyüleyici bir karısı olduğu için aslında gurur duyar. Olur da bulanık duyumlaması bir titreşime olanak verirse o zaman bu dürüst adam kendi usulünce –yani ağırkanlılıkla ve dürüstçe saygı göstererek– bütün iradesini güzel ve akılca kendinden üstün karısına hayranlıkla teslim etmiş bir halde, kendi değerinin daha düşük olduğunun farkındalığıyla, ona gölge etmemek için kenara çekilir. O ise bu kullanışlı kocayı hafif ve içinde kötülük olmayan bir alayla karşılar; çünkü o da kocasını belli, anlayışlı bir tarz içinde sevmektedir, hani insanın, arada bir kaşıyıp okşadığı, asla hırlamayan, mızırdanmayan ve şefkatlice bir itaatle en küçük bir işaretin gereğini yerine getiren, kocaman, uzun tüylü bir Senbernar’ı sevmesi gibi... Bu ağırkanlı, iyi yaratığa sürgit dargın duramaz, en başta minnettarlığından dolayı. Çünkü kocası onun canının istediği gibi davranmasına izin vermekte, varlığının istendiğini hissetmiyorsa incelik gösterip çekilmekte, haber vermeden asla odasına girmemektedir, ideal bir kocadır, kendisi tutumlu olduğu halde, her seferinde onun borçlarını ödemekte, her şeye sahip olmasına izin vermektedir, hatta sonunda bir âşığa bile. Beraber geçirdikleri hayat uzadıkça, Marie-Antoinette’in, kocasının bütün zayıflıklarının ardındaki o alabildiğine dürüst karakterine duyduğu saygı da bir o kadar artmaktadır. Diplomatça ayarlanmış evlilik yavaş yavaş gerçek bir arkadaşlığa, iyi ve candan bir beraberliğe, en azından o dönemin hükümdar evliliklerinin çoğunda görülenden daha samimi bir beraberliğe dönüşmektedir.</p>
		<p>Yalnızca aşk sözcüğünü, bu büyük ve kutsal sözcüğü bu konuda hiç sarf etmemek daha yerinde olur. Erkeksilikten yoksun olan Louis’de, gerçek aşk için gereken yürek enerjisi eksiktir; öte yandan Marie-Antoinette’in ona karşı hissettiği eğilim de haddinden fazla merhamet, haddinden fazla küçümseme, haddinden fazla hoşgörü içermektedir; öyle ki, bu yavan karışıma artık aşk denemez. Narin bir sinir donanımına sahip bu kadın, görev duygusuyla ve devletin yüce çıkarlarına uyarak kendini bedenen kocasına verebilmiş, vermek zorunda kalmıştır; fakat bu hantal, rahatına düşkün, duygu tembeli adamın, bu Falstaff’ın<a class="si-noteref epub-type_noteref" href="#f62" id="ref_f62">62</a>, şen Madam Fluth’un içinde erotik gerilimler uyandırabileceğini ya da onu doyurabileceğini düşünmek düpedüz saçmalık olur. “Ona karşı hiç aşk duymuyor,” haberini verir Viyana’ya, Paris’te misafir olan II. Joseph kısa ve özlü bir şekilde; öte yandan Marie, annesine, Tanrı’nın kendisine koca olarak bahşettiğinin üç erkek kardeş içinde yine de en iyisi olduğunu yazarken, kaleminden kaçıveren bu “yine de” bilinçli olarak yazmak isteyeceğinden çok daha fazlasını açık etmektedir, şöyle ki: “Talihime daha iyi bir koca düşmediği için, bu ahlaklı, dürüst koca, yedekler arasında ‘yine de’ en kabul edilebiliri oluyor.” İşte bu tek sözcük, ilişkilerinin bütün o yavan havasını aktarmaktadır. Sonuçta Maria Theresia da bu esnek evlilik anlayışına razı olmayacak gibi değildir, öyle ya, Parma’daki öbür kızından çok daha berbat haberler gelmektedir, ama keşke Marie-Antoinette hareketlerine kendini olduğundan başka gösterme sanatını biraz olsun katabilse, kral kocasını erkeklik bakımından sıfır olarak, ihmal edilebilir bir nicelik olarak gördüğünü başkalarının gözünden saklamayı keşke daha iyi bilseydi! Fakat Marie-Antoinette –işte Maria Theresia kızının bu hatasını affedemez– görünüşü kurtarmayı, dolayısıyla kocasının şerefini kurtarmayı akıl edememektedir; iyi ki böyle önü ardı düşünülmeden edilivermiş laflarından birini zararsız hale getiren bir annesi vardır. Devlet dostlarından biri, Kont Rosenberg, Versailles’a misafir gelmiştir; Marie-Antoinette bu yaşlı, kibar ve nazik beyi çok sever ve ona öyle bir güven duymaya başlar ki, Viyana’ya döndüğünde arkasından neşeli bir gevezelik mektubu yazıp Choiseul Dükü huzuruna çıkmayı arzu ettiğinde, kocasını nasıl belli etmeden ahmak yerine koyduğunu anlatır. “Onu, Kral’a haber vermeden görmediğimi söylersem inanacaksınız tabii. Fakat Kral’ın iznini alıyor gibi görünmemek için nasıl bir hüner gösterdiğimi tasavvur edemezsiniz. Mösyö Choiseul’ü görmek istediğimi, fakat yalnızca hangi gün göreceğimi bilemediğimi söyledim ve bu işi de o kadar iyi yaptım ki, zavallı adam (<em>le pauvre homme</em>) onu görebileceğim en uygun saati kendi arayıp buldu. Kanımca, bu işte kadın olarak hakkımı iyi değerlendirmiş olmanın dışında bir şey yapmış değilim.” Marie-Antoinette’in kaleminden <em>pauvre homme</em> lafı alabildiğine rahat bir şekilde dökülüvermiştir, hiçbir ikirciğe düşmeden mektubu mühürler; çünkü yalnızca hoş bir hikâye anlattığını sanmaktadır, onun kalbinin dilinde <em>pauvre homme</em> da bütün iyi niyetiyle, yalnızca “iyi yürekli adamcağız” demektir. Fakat sempati, merhamet ve küçümseme karışımı bu söz, Viyana’da başka türlü okunur. Maria Theresia, Fransa Kraliçesi bir özel mektubunda Fransa Kralı’nı, Hıristiyanlığın en üst efendisini açıkça <em>pauvre homme</em> olarak adlandırır ve kocasının şahsında hükümdara saygı göstermez ve yüceltmezse, bunun ne kadar tehlikeli bir densizlik olacağını hemen görür. Başında kavak yelleri esen bu kız, o Lamballe’lerin, Polignac’ların dört döndüğü bahçe partilerinde ve danslı eğlencelerinde Fransa’nın hükümdarı üzerine genç kavalyelere ne alaylı laflar ediyordur kim bilir! Viyana’da hemen katı bir danışma meclisi toplanır ve Marie-Antoinette’e –Avusturya imparatorluk arşivinin yayınlanmasına onyıllar boyunca izin vermeyeceği– kararlı bir mektup yazılır. “Kont Rosenberg’e yazdığın mektubun benim canımı alabildiğine sıktığını saklayacak değilim,” diye azarlamaktadır yaşlı imparatoriçe üstüne düşeni unutmuş olan kızını.</p>
		<div class="letter html5_section">
			<p>Bu ne biçim bir ifade tarzı, ne biçim bir hafiflik! Nerede kaldı Arşidüşes Marie-Antoinette’in o iyi, o yumuşak, o fedakâr yüreği? O yüreğin olduğu yerde şimdi yalnızca entrikalar, küçük nefretler, alay ve istihza görüyorum; öyle bir entrika ki, aynı rolü bir Pompadour ya da bir Dubarry oynayabilir ama bir prenses oynayamaz; hele Habsburg-Lorraine Hanedanı’ndan, içi iyilik ve kadirşinaslık dolu bir prenses asla. Kendini eğlencelere ve o gülünç modalara kaptırdığın bu kıştan beri, kazandığın hızlı başarı ve etrafını saran pohpohlamalar bana devamlı ürküntü verdi. Yanında Kral olmaksızın ya da onun bunu tasvip etmeyip yalnızca yumuşak başlılığından dolayı sana refakat ettiğini ya da izin verdiğini bilmene rağmen, eğlenceden eğlenceye koşuşturman, bütün bunlar daha önce yazdığım mektuplarımda haklı bir huzursuzluğu ifade etmeme neden olmuştu. Bu mektubunda endişemin yalnızca teyit edildiğini görüyorum. Bu ne biçim bir lisan! <em>Le pauvre homme</em>! Nerede kaldı onun bunca müsamahasına hürmet ve şükran? Daha söyleyecek çok şey olmasına rağmen sözü burada kesiyorum ve gerisini senin kendi muhakemene bırakıyorum. (...) Fakat bundan sonra da böyle haddini bilmezliklerini fark edecek olursam, artık susamayacağım; çünkü seni susamayacak kadar çok seviyorum ve böyle şeylerin olacağını ne yazık ki her zamankinden daha çok öngörebiliyorum, çünkü senin ne kadar havai, ne kadar fevri ve ne kadar düşüncesiz olduğunu biliyorum. Mutluluğun çok çabuk sona erebilir ve bu halin seni kendi kabahatinin neden olacağı en büyüğünden bir felakete sürükleyebilir ve bütün olan, sana ciddi hiçbir meşgale imkânı bahşetmeyen o müthiş eğlence düşkünlüğünün sonucunda olur. Nasıl kitaplar okuyorsun ki? Sonra da her şeye, en önemli işlere ve bakanların seçimine karışmaya cesaret ediyorsun?... Vermond ile Mercy canını sıkmışa benziyor, çünkü o aşağılık dalkavukları taklit etmiyorlar, çünkü seni eğlendirip zaaflarından faydalanmak değil, mesut etmek istiyorlar. Günün birinde bunu anlayacaksın, fakat çok geç olacak. Ben bu ânı yaşamak zorunda kalmayacağımı umut eder ve Tanrı’dan günlerimi mümkün olduğu kadar çabuk sona erdirmesini dilerim; çünkü artık sana faydam dokunamaz, çünkü son ânıma kadar üzerine titreyerek seveceğim çocuğumu kaybetmeye ve onun mutsuz olduğunu görmeye tahammül edemem.</p>
		</div>
		<p>Abartmıyor mu, pek erkenden bir felaket haberciliği yapmıyor mu, üstelik yalnızca, biraz aşırılıkla ama şaka olarak söylenmiş bir <em>pauvre homme</em> lafı yüzünden? Fakat Maria Theresia için bu durumda önemli olan, tesadüfen edilmiş bu söz değil, bir belirtidir. Bu söylenen, XVI. Louis’nin kendi evliliğinde ve bütün saray çevresinde ne kadar az hürmet gördüğünün onun gözü önünde aniden, bir şimşek aydınlığıyla belirmesine yol açmıştır. İçten içe tedirgin olur. Bir devlette hükümdara saygısızlık bu kadar ilerleyip taşıyıcı direklerden en sağlamının, kendi ailesinin altını oymuşsa, öbür direkler nasıl destek olsun, sütunlar fırtınaya nasıl karşı dursun? Tehdit altındaki bir monarşi, hükümdarı olmadan varlığını nasıl sürdürsün; bir taht, kraliyet fikrini ne kanında, ne beyninde, ne kalbinde hissetmeden, yalnızca figüranlık yapan kimselerin elinde nasıl devam etsin? Zayıf bir kralla umursamaz bir kraliçe, biri düşünmekte fazlasıyla ürkek, öbürü fazlasıyla düşüncesiz, bu iki disiplinsiz insan, hanedanlarını içinde tehditkârlık biriktiren bir devre karşı nasıl korusun? Gerçekte kızına karşı hiç mi hiç öfkelenmiş değildir yaşlı imparatoriçe, yalnızca onun hesabına endişelenmiştir.</p>
		<p>Gerçekten de bu iki çocuğa nasıl kızabilir, onları nasıl yargılayabilir ki? Onlara karşı iddia makamını oluşturan meclis bile, bu “zavallı adam”a despotluk ve kötülük yakıştırmakta ciddi olarak zorlanmıştır; ikisinin de ruhlarının temeline bakıldığında bir dirhem kötülük yoktur ve –vasat doğalarda çoğunlukla öyle olduğu gibi– sertlik, gaddarlık, hatta şeref düşkünlüğü ya da adice bir kibir bile yoktur. Fakat meziyetleri de orta karar bir burjuvanın düzeyini ne yazık ki aşamamaktadır. Samimi bir halim selimlik, gevşekçe bir göz yumma, ılımlı bir iyi niyet. Kendileri kadar vasat bir devre rastlamış olsalardı, mevkilerini şerefle doldurur, pekâlâ idare ederlerdi. Fakat dramatik bir biçimde uçlara varmış bir çağın karşısına, kendi içlerinde bir dönüşüm geçirerek, kalplerinin bu çağa denk düşecek yüceliğini çıkarmak gerektiğini ne Marie-Antoinette ne de Louis bilebilmiştir; yapabildikleri daha çok, dürüstçe ölmek olmuştur, güçlü ve kahramanca yaşamak değil. İnsanı yakalayan, efendisi olmayı beceremediği kaderi olur her zaman – her yenilgi bir nedenden ve bir hatadan kaynaklanır. Marie-Antoinette ile XVI. Louis’nin durumunda ise yargının ölçüsünü bilgece bulan, Goethe olmuştur:</p>
		<p class="gap">Ne diye süpürülüp atılır</p>
		<p>Böyle kapı dışarı, bir kral?</p>
		<p>Eğer gerçekten hükümdar olsalardı,</p>
		<p>Halel gelmezdi kıllarına.</p>
	</div>
	<div class="si-footnotes html5_section epub-type_footnotes">
		<div class="si-footnote html5_aside epub-type_footnote" id="f59"><a class="si-backref" href="#ref_f59">59</a><span class="si-footnote-text">. (Fr.) Gelmiş geçmiş en biçimsiz duruş. (Y.N.)</span></div>
		<div class="si-footnote html5_aside epub-type_footnote" id="f60"><a class="si-backref" href="#ref_f60">60</a><span class="si-footnote-text">. (Fr.) Onsekizinci (yüzyıl). (Ç.N.)</span></div>
		<div class="si-footnote html5_aside epub-type_footnote" id="f61"><a class="si-backref" href="#ref_f61">61</a><span class="si-footnote-text"><span class="dipnot-yazisi char-style-override-6" xml:lang="tr-TR">. Roma mitolojisinde ateş ve yanardağların tanrısı.</span> (Y.N.)<span class="dipnot-yazisi char-style-override-24" xml:lang="tr-TR"/></span></div>
		<div class="si-footnote html5_aside epub-type_footnote" id="f62"><a class="si-backref" href="#ref_f62">62</a><span class="si-footnote-text">. Shakespeare’in <em>Windsor’un Şen Kadınları</em> oyununun kahramanı olan şişman şövalye. Madam Fluth da oyunun başkarakterlerinden biridir. (Y.N.)</span></div>
	</div>
</body>
</html>