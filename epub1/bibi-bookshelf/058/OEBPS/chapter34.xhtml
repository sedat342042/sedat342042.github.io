<?xml version="1.0" encoding="UTF-8" standalone="no"?><html xmlns="http://www.w3.org/1999/xhtml" xmlns:epub="http://www.idpf.org/2007/ops">
<head>
	<title>Marie Antoinette</title>
	<link href="main.css" rel="stylesheet" type="text/css"/>
<meta name="Adept.resource" value="urn:uuid:60791d9f-e32d-4515-8960-594a479c0671"/>
</head>
<body class="chapter epub-type_chapter">
	<div class="container html5_section">
		<h1>10 Ağustos</h1>
		<p>Ağustosun dokuzunu onuna bağlayan gece, günün iyice sıcak olacağını haber vermektedir. Bin yıldızın ışıttığı gökte bir bulut yoktur, bir esinti yoktur; caddeler alabildiğine sessizdir, çatılar ayın beyaz ışığında pırıldamaktadır. Hele sokaklar böyle alışılmışın dışında boş ise bu olsa olsa yalnızca alışılmadık, tuhaf bir şeyin hazırlandığını doğrular. Devrim uyumamaktadır. Önderler seksiyonlarda, kulüplerde, evlerinde buluşmuş oturmaktadır. Emirler getirip götüren ulaklar kuşku uyandıracak bir sessizlik içinde bir semtten ötekine koşturmaktadır, isyanın kurmayları, Danton, Robespierre ve Jirondenler, kendileri görünmezliklerini koruyarak, Paris halkından oluşan kanundışı orduyu saldırı için silahlandırmaktadır.</p>
		<p>Fakat sarayda da uyuyan yoktur. Günlerdir bir isyan beklenmektedir. Şurası bellidir: Marsilyalılar yürüyüp Paris’e boşuna gelmemiştir, son haberler de ertesi sabah yürümelerinin beklenebileceği yolundadır. Bu boğucu sıcaklıktaki yaz gecesinde pencereler açıktır, Kraliçe ile Madam Elisabeth dışarıya kulak kabartmaktadır. Fakat henüz işitilen bir şey yoktur. Kapıları kilitli Tuileries Parkı’nın ötesinden sakin bir sessizliğin soluğu işitilmekte, avlulardan yalnızca nöbetçilerin ayak sesleri gelmekte, bazen bir kılıç çınlamakta ya da bir at ayağını yere vurmaktadır; öyle ya, sarayda iki binin üstünde asker ordugâh kurmuş haldedir, galeriler subaylar ve silahlı asillerle doludur.</p>
		<p>Sonunda, saat gece yarısı on ikiyi çeyrek geçe –herkes pencerelere üşüşür– uzakta, varoşta bir çan sesi duyulur, tehlike çanının sürekli çınlayışı, derken bir ikincisi, üçüncüsü, dördüncüsü. Ve uzaktan, uzaktan davul uğultusu. Artık şüphe kalmamıştır, isyan toparlanmaktadır. Birkaç saat daha geçsin, karar verilmiş olacaktır. Kraliçe heyecan içinde durup durup pencereye koşar, bu tehdit işaretlerinin güçlenip güçlenmediğine kulak vermek için. Uykuyu tatmamış bir gecedir bu. Nihayet, saat sabah dörtte, güneş bulutsuz gökte kan kırmızısı yükselir. Yakıcı bir gün olacaktır.</p>
		<p>Sarayda her şey hazırlanmıştır. Son saatte, dokuz yüz adam gücünde, tacın en güvenilir alayı gelmiştir; İsviçreliler, sert, sarsılmaz adamlar, demir gibi bir disiplin içinde yetiştirilmiş, görevlerine onurla bağlı. Saat akşamın altısından beri ayrıca, ulusal muhafızlardan ve süvarilerden seçilmiş on altı tabur da Tuileries’yi korumaktadır, çekme köprüler indirilmiş, nöbetçiler üç katına çıkarılmış, bir düzine top sessiz tehditler savuran ağızları açık, girişi tıkamıştır. Ayrıca iki bin asile haber gönderilmiş ve kapılar gece yarısına kadar açık tutulmuştur, ne var ki boşuna olmuştur bu; yalnızca yaklaşık yüz elli kişilik, küçük bir gruptur gelenler, çoğu yaşlıca, kır saçlı aristokratlar. Disiplini Mandat adlı cesur, enerjik ve hiçbir tehdit karşısında gerilememeye kararlı bir subay sağlamaktadır. Fakat bunu devrimciler de bilmektedir, kendisine saat sabah dörtte birdenbire görevden alındığı bildirilir, Belediye binasında beklenmektedir. Anlamsızlık bu ya, Kral da onu gönderir; Mandat kendisini neyin beklediğini bile bile emre uyar. Belediye tarafından görev verilmeden kendi kendini atayan yeni bir devrimci komün, Mandat’yı karşılar ve işini bitirir; iki saat sonra, sinsice öldürülmüş olarak, kafatası parçalanmış halde, Seine’de yüzmektedir. Koruyucu birliklerin kumandanı yoktur artık; kararlı yüreğini, azimli elini kaybetmiştir.</p>
		<p>Çünkü Kral, kumandan değildir. Ne yapacağını bilmeyen adam kararsızlık içinde, üzerinde mor elbisesi, başında uykuda yassılaşmış perukasıyla, zavallıca, boş bakışlarıyla bir odadan öbürüne tökezleyerek yürümekte ve beklemekte ve beklemektedir. Daha dün Tuileries’yi kanlarının son damlasına kadar savunmayı kararlaştırmışlar ve burası meydan okurcasına bir enerjiyle bir kaleye, bir ordugâha çevrilmiştir. Fakat şimdiden, daha düşman kendini göstermemişken, tekrar güvensizlik duyulmaya başlanmıştır ve bu güvensizlik, XVI. Louis’den kaynaklanmaktadır. Ne zaman bir karar verilecek olsa aslında ödlek olmayan fakat her sorumluluk karşısında eli ayağına dolaşan bu adam, hastalanmış gibi olmaktadır; böyleyken, kumandanlarının titrediğini gören askerlerden ne kadar cesaret beklenebilir? Subaylarının sıkı emri altındaki İsviçreli alayı sapasağlam durmaktadır, fakat ulusal muhafızlardan kuşkulu işaretler gelmeye başlamıştır bile, durup durup şu sorunun sorulduğu duyulmaktadır: “Muharebe olacak mı?”; “Muharebe olmayacak mı?”</p>
		<p class="gap">Kraliçe, kocasının zayıflığından duyduğu acıyı artık pek saklayamaz olur. Marie-Antoinette şimdi artık son bir karar istemektedir. Fazlasıyla yorulmuş sinirleri bu sonsuz gerilimi, gururuysa bu hep tehlike altında olma ve boyun eğme halini artık çekemeyecektir. Şu son iki yıl içinde, esnekliğin ve geri adım atmanın devrimin isteklerini zayıflatmadığını, tersine, yalnızca kendine güvenini güçlendirdiğini yeterince görmüştür. Şimdiyse kraliyet son, bir arkasında yalnızca uçurum olan en alt basamakta durmaktadır: Bir adım daha, her şey kaybolmuş olacaktır, şeref de. Ona kalsa bu, gururundan yerinde duramayan kadın, kendisi inecektir aşağıya, cesaretini kaybeden ulusal muhafızların yanına, onlara kendi kararlılığından kararlılık ve görevlerini yapmalarını öğütleyecektir. Bu saatte içinde belki bilinçsiz olarak annesinin anısı canlanmıştır: Maria Theresia’nın, kucağında veliahtla, aynı şekilde tereddüt içindeki Macar aristokratlarının karşısına çıkışı ve onları yalnızca bu jestiyle canlandırıp kendi tarafına çekişi. Fakat yine bilmektedir ki, böyle bir saatte bir kadın kocasının, bir kraliçe kralın yerine geçemez. Onun için XVI. Louis’yi ikna edip çarpışmadan önce bir gösteri daha yapmasını ve savunmacılardaki cesaretsizliği bir nutuk vererek kırmasını ister.</p>
		<p>Düşünce doğrudur: Marie-Antoinette’te içgüdü her zaman yanılmazlığını göstermiştir. Napoléon’un tehlikeli anlarda içinden gelen kanaat olarak buluverdiği cinsten ateşli birkaç söz, Kral’ın askerleriyle beraber öleceği yolunda bir yemin, kararlı bir jest gelseydi... Bu henüz sallantılı durumdaki taburlar, demirden bir duvar gibi birleşmişti bile. Fakat çolpa, miyop, ağırkanlı, hiç savaşçı gibi görünmeyen bir adam merdivenden aşağı sallana takıla inmiş, şapkasını koltuğunun altına kıstırmış, beceriksizce seçilmiş kopuk kopuk birkaç laf etmektedir: “Diyorlar ki, geliyorlarmış... Benim davam bütün iyi yurttaşların davası... Cesurca dövüşeceğiz değil mi?..” O tereddütlü ton, o çekingen tavır, güvensizliği azaltacak yerde çoğaltır. Ulusal muhafızlar zayıf adımlarla saflarına yaklaşan bu zayıf adamcığa küçümsemeyle bakar; o beklenen, “Yaşasın Kral!” nidası yerine, iki anlamlı nida yükselir: “Yaşasın Ulus!” Sonra da, kral cesaret edip parmaklıklara kadar gittiğinde –burada taburlar halkla kardeşlik kurmaya başlamıştır bile– apaçık isyan çığlıkları duyar: “Kahrolsun Veto! Kahrolsun şişko domuz!” Kendi taraftarları ve bakanları şimdi dehşetle kralın etrafını sarmış, onu saraya geri götürmektedir. “Tanrı aşkına, Kral’la alay ediyorlar!” diye seslenir birinci kattan Bahriye bakanı ve gözyaşlarından ve uykusuzluktan şişip kızarmış gözleriyle bu zavallıca tiyatroya bakakalmış olan Marie-Antoinette acı içinde yüzünü çevirir. “Her şey kaybedildi,” der nedimesine, sarsılmış bir halde. “Kral azim gösteremedi ve bu içtima iyiden çok kötü netice verdi.” Savaş daha başlamadan bitmiştir.</p>
		<p class="gap">Monarşi ile cumhuriyet arasındaki bu son karar mücadelesinin sabahı Tuileries önündeki kalabalığın içinde Korsikalı genç bir teğmen, kadrosuz bir subay da bulunmaktadır: Napoléon Bonaparte, biri kendisine günün birinde XVI. Louis’nin halefi olarak bu sarayda oturacağını söyleyecek olsa, adamla deli diye alay edecek biridir. O sırada görevde değildir ve yanılmaz asker bakışıyla bir saldırının ve savunucuların şanslarını tartar. Birkaç top atışı, sert bir çıkış ve bu it sürüsü (kendisi sonraları, Saint- Helena Adası’nda, varoş taburlarından da böyle bahsedecektir) süpürülüp atılır. Kral bu küçük topçu subayını yanına almış olsa, bütün Paris’e sözünü dinletebilecektir. Fakat o saraydakilerden birinde bile bu küçük teğmenin demir yüreği ve çabucak kavrayan bakışı yoktur. “Hücum yok, sıkı duruş ve güçlü müdafaa.” Askerlere verilen bütün emir budur – yarım bir önlem ve daha bu yüzden bile, tam bir yenilgi. Bu arada, saat sabahın yedisi olmaktadır, isyancıların ön safları yaklaşmıştır, düzensiz, iyi silahlanmamış bir kalabalık, tehditkârlığı savaş yeterliliğinden değil, yalnızca boyun eğmez kararlılığından ötürü. Şimdiden tek tek insanlar çekme köprünün önünde toplanır. Karar artık daha uzun zaman ertelenemeyecektir. Başmabeyinci Roederer, sorumluluğunu hisseder. Daha bir saat önce krala, Ulusal Meclis’e gidip onun koruması altına girmeyi tavsiye etmiştir. Fakat Marie-Antoinette celallenmiştir bunun üzerine: “Mösyö, kâfi miktarda kuvvetimiz vardır ve nihayet kimin dediğinin olacağını tespit etmenin zamanıdır: Kral’ın mı yoksa isyankârların mı, meşrutiyetin mi yoksa devrimcilerin mi?” Fakat Kral’ın kendisi şimdi kararlı bir söz bulamamaktadır. Güç nefes alır halde, şaşkın bakışlarla koltuğuna oturmuş beklemekte, neyi beklediğini bilmeden beklemektedir; tek istediği ertelemektir, yalnızca karar vermemek. Derken Roederer, kendisine her yerde geçiş izni sağlayan kuşağıyla, bir kere daha çıkagelir, yanında birkaç Şehir Meclisi üyesi vardır. “<em>Sire</em>,” der XVI. Louis’ye kararlı bir tavırla, “Majestelerinin beş dakikadan fazla kaybedecek zamanları yoktur, Ulusal Meclis dahilinde olmaktan başka bir emniyet bulunmamaktadır.” “Fakat ben, Carrousel Meydanı’nda henüz çok insan görmüyorum,” diye yanıt verir, hep yalnızca zaman kazanmak isteyen XVI. Louis, ürkekçe. “<em>Sire</em>, devasa bir kalabalık on iki topla birlikte varoşlardan gelmektedir.”</p>
		<p>Belediyenin bir memuru, dantel tüccarıdır ve Kraliçe vaktiyle kendisinden sık sık alışveriş etmiştir, Roederer’in uyarısına katılır. Fakat, “Siz susunuz, Mösyö,” diye onun ağzının payını verir Marie-Antoinette hemen (hep o aynı, saygı duymadığı biri onu kurtarmak istediğinde gösterdiği öfke), “Bırakınız da başmabeyinci konuşsun!” Şimdi kendisi Roederer’e döner. “Fakat Mösyö, burada silahlı bir kuvvetimiz var.” “Madam, bütün Paris yürüyüş halinde, herhangi bir mukavemete imkân yoktur.”</p>
		<p>Marie-Antoinette heyecanını tutamaz artık, yanakları al al olur, içlerinde hiçbiri erkekçe düşünmeyen bu adamlara karşı, kendi bütün zayıflığı içinde bağırıp çağırmamak için kendine hâkim olması gerekmektedir. Fakat sorumluluk korkunçtur; bir Fransa Kralı’nın huzurunda bir kadının savaşma emri vermesine izin olamaz. Böylece, ilelebet kararsız kocasının kararını bekler. O ise sonunda başını kaldırır, Roederer’e birkaç saniye bakar, sonra içini çeker ve nihayet karar vermiş olmaktan mutlu, der ki: “Gidelim!”</p>
		<p>Ve XVI. Louis iki sıralı dizilmiş, yüzüne hiç saygı duymadan bakan asilzadelerin arasından, kendilerine savaşıp savaşmayacaklarına dair herhangi bir laf söylemenin unutulduğu İsviçreli askerlerin önünden, gittikçe yoğunlaşan ve Kral’ı, karısını ve bir avuç sadık adamını açık açık alaya alan, giderek tehdit eden halk kalabalığının arasından mücadele etmeden, hatta direnç göstermeyi hiç mi hiç denemeden, atalarının inşa ettiği ve bir daha hiç dönemeyeceği bu saraydan ayrılır. Bahçeyi geçerler, önde Kral ile Roederer, arkasında, Bahriye vekilinin kolunda Kraliçe, yanında oğluyla yürümektedir. Şereflerine yakışmayan alelacele içinde, bir zamanlar sarayın neşe ve tasasızlık içinde atlı gösterileri seyredip eğlendiği ve şimdi halkın seçtiği Ulusal Meclis’in gurur içinde, can korkusu içindeki Kral’ın mücadele etmeden kendisine sığınışını yaşadığı, üstü kapalı Binicilik Okulu’na yürürler. Yol yaklaşık iki yüz adımdır. Fakat bu iki yüz adımla Marie-Antoinette ve XVI. Louis, iktidarlarından bir daha dönemeyecekleri şekilde inmişlerdir. Kraliyet bitmiştir.</p>
		<p class="gap">Ulusal Meclis, karışık duygular içinde, bir zamanki efendisinin, kendisine hâlâ yemin ve şeref bağıyla bağlı olduğu efendisinin kendisinden misafir hakkı istediğini görür. İlk sürprizin verdiği büyüklük duygusu içinde Vergniaud, başkan sıfatıyla der ki: “<em>Sire</em>, Ulusal Meclis’in kararlılığına güvenebilirsiniz. Bu Meclis’in üyeleri halkın ve müesses otoritenin haklarının muhafazası için ölmeye yemin etmiştir.” Bu büyük bir yemindir; çünkü Kral henüz meşrutiyet uyarınca kanuni olarak kurulmuş olan iki otoriteden biridir ve bu kargaşanın orta yerinde Ulusal Meclis, sanki henüz kanun düzeni ayaktaymış gibi yapmaktadır. Meclis kılı kırk yarar biçimde, Kral’a, Meclis’in görüşmesi sırasında salonda bulunmayı yasak eden anayasa maddesini hatırlar. Fakat görüşmeye devam etmek de istendiğinden, Kral’a sığınak olarak, zabıt kâtiplerinin oturduğu yan loca gösterilir. Bu loca alçak, içinde ayakta dik durulamayacak kadar alçak tavanlı bir mekândır, önde birkaç koltuk, arkada bir hasır kanepe; şimdiye kadar bir demir parmaklıkla asıl toplantı salonundan ayrılmış bulunmaktadır. Bu parmaklık şimdi, birkaç mebusun eline eğeleri, çekiçleri alıp bizzat yardım etmesiyle alelacele sağlamlaştırılır, çünkü hâlâ, ayaktakımının kraliyet ailesini zorla çekip çıkarabileceği hesaba katılmaktadır; bu en uç durum için, mebusların bütün görüşmeleri kesip kraliyet ailesini ortalarına almaları öngörülür. O kızgın ağustos gününde boğucu bir sıcak içindeki bu kafesin içinde şimdi Marie-Antoinette ile XVI. Louis, çocuklarıyla beraber, Meclis’tekilerin meraklı, kötü niyetli ve acıyan bakışlarına maruz şekilde, on sekiz saat bekleyecektir. Fakat aşağılanmalarının her çeşit belirgin ya da gürültücü nefret gösterisinden de dehşetli tarafı, Ulusal Meclis’in bu on sekiz saat boyunca kraliyet ailesinin orada oluşunu görmezden gelmekle gösterdiği kesin kayıtsızlıktır. Kendilerine dikkat edilmez, sanki kapı uşağı ya da tribün seyircisidirler; hiçbir milletvekili yerinden kalkıp onları selamlamaya gelmez, kimse bu daracık yerde oturmalarını daha katlanılır hale getirmek için onlara herhangi bir rahatlık sağlamayı düşünmez. Yalnızca, onlar orada yokmuşçasına nasıl konuşulduğunu dinlemek zorundadırlar: Bir hortlaklar oyunudur bu; sanki insan, bir pencereden kendi cenaze törenini seyrediyormuş gibi. </p>
		<p class="gap">Birdenbire Meclis’in üzerinden bir heyecan dalgası geçer. Birkaç milletvekili yerlerinden fırlayıp kulak kabartır, kapı birden açılır ve çok geçmeden yandaki Tuileries’den tüfek atışları duyulur, derken, pencereleri sarsan bir uğultu: top gümbürtüsü. İsyancılar şimdi, saraya girerken İsviçreli muhafızlarla karşılaşmıştır. Kaçışının o zavallıca acelesi içinde Kral, bir emir vermeyi tamamen unutmuş ya da her zaman olduğu gibi davranıp açık seçik bir evet ya da hayır deme gücünü bulamamıştır. Daha önce verilip geri alınmamış savunmada kalma emrine sadık kalan İsviçreli muhafızlar boş dört duvardan ibaret Tuileries’yi savunmakta ve subaylarının emri üzerine birkaç el ateş etmektedirler. Çok geçmeden avluyu boşaltmış, getirilen topları ele geçirmiş ve böylece, kararlı bir hükümdarın kendisine sadık adamlarıyla birlikte şerefli bir biçimde kendini nasıl koruyabilecek olduğunu göstermişlerdir. Fakat Kral, o kafasız hükümdar –çok geçmeden sahiden kafasından olacaktır– kendisinin cesaretsizlik gösterdiği bir durumda, başkalarından cesaret ve kan talep etmemenin görevi olduğunu hatırlar ve İsviçrelilere emir göndererek sarayın her nasıl olursa olsun savunulmasının bırakılmasını ister. Fakat hükümdarlığının oldum olası geçerli kaderidir: Çok geç! Kararsızlığı ya da unutkanlığı şimdiden binin üstünde insanın hayatına mal olmuştur. Acı içindeki kitle, engelle karşılaşmadan korunmasız saraya girer. Tekrar ışımaktadır devrimin kanlı feneri: Mızrakların ucunda öldürülen kralcıların başları taşınır, kafa kesmeler ancak öğleye doğru on birde biter. Bugün artık devrilecek kelle değil, yalnızca bir taç kalmıştır.</p>
		<p>Boğucu locada sıkış sıkış, kraliyet ailesi tek bir sözcük söyleme izni olmaksızın, bu toplantıda olup biten her şeyi yaşamak zorundadır. Önce sadık İsviçrelilerinin, baruttan kapkara, yüz göz kanlar içinde içeriye dalışını, arkasından muzaffer isyancıların bunları zorla Meclis’in korumasından çekip almak isteyişlerini görür. Sonra Meclis başkanının masasının üstüne saraydan alınan ganimet yayılır: gümüş eşya, ziynet, mektuplar, çekmeceler ve <em>assigna</em>’lar. Marie-Antoinette dişleri kenetlenmiş halde, isyanın elebaşlarının nasıl övüldüğünü dinlemek zorunda kalır. Dinleyecektir şimdi, savunmasız, tek sözcük etmeden, çeşitli seksiyonlardan milletvekillerinin parmaklıklara gelerek en şiddetli sözlerle Kral’ın tahttan indirilmesini istediklerini ve en apaçık gerçeklerin bile çarpıtılarak anlatıldığını, mesela sarayın emri üzerine tehlike çanının çalındığı ve ulusun sarayı değil, sarayın ulusu kuşatmış olduğu gibi. Ve bir kere daha, politikacıların her zaman, rüzgârın değiştiğini hisseder hissetmez ödlekleştiğini gösteren o ezelî ve hep tekrarlanan tiyatroyu seyredeceklerdir. O aynı, daha iki saat önce Meclis adına, kurulu otoriteye dokunulmasına izin vermektense ölmeyi tercih edeceğini vaat eden Vergniaud, şimdi alelacele teslim olur ve yürütme gücü sahibinin, yani Kral’ın, derhal azlini isteyen bir önerge verip kraliyet ailesinin “yurttaşların ve kanunun muhafazası altında” Lüksemburg Sarayı’na naklini ister, yani: hapsini. Kralcı zihniyetteki milletvekilleri için geçişin biraz daha yumuşak olması için, göstermelik olarak, veliahtın eğitimi için bir mürebbi tayini talep olunur, ama aslında artık kimsenin fikrinde taç ya da herhangi bir kral yoktur. Tek hakkı olan veto elinden alınmaktadır, onun geri çevirdiği kanunları, Ulusal Meclis kendi başına buyruk şekilde aynen yürürlüğe koymakta, tek bir bakış bile kâtip locasındaki o biçare, yorgun yorgun koltuğunda oturup terlemekte olan adamın onayını sormamakta, o da belki ta içinde, artık kendisine soru sorulmamasından memnunluk duymaktadır. XVI. Louis’nin bundan böyle vereceği hiçbir karar kalmamıştır. Bundan böyle, onun hakkında karar verilecektir.</p>
		<p class="gap">Sekiz saat, on iki saat, on dört saat sürer toplantı. Ve locaya tıkıştırılmış beş insan, bu dehşet gecesinde uyumamış ve bu sabahtan beri bütün bir sonsuzluğu yaşayıp geçmişlerdir. Bütün bu olandan hiçbir şey anlamayan çocuklar yorulmuş, uyuyakalmıştır; ter, Kral’la Kraliçe’nin alınlarından buğu buğu yükselmektedir; Marie-Antoinette durup durup mendilinin suyla ıslatılmasını ister, bir ya da iki kere merhametli bir elin kendilerine uzattığı bir bardak buzlu suyu içer. Gözleri çakmak çakmak, yorgun ve aynı zamanda korkunç bir uyanıklık içinde, sözcükler makinesinin saatlerdir kendi kaderlerini öğüttüğü bu alabildiğine sıcak kazanın içinde gözlerini bir noktaya dikmiş, bakmaktadır. Bir lokma bile yemez, kocasının tam tersine. XVI. Louis, seyircilere aldırmadan birkaç defa yemek getirtmiş, o ağır, yavaş çenesiyle bu locada, aynı Versailles’ın gümüş takımlarla kurulmuş sofrasında olduğu rahatlıkla öğününü gevelemiştir. Bu krallık ihtişamından uzak vücutta en uç tehlike bile açlığı ve uyku düşkünlüğünü ortadan kaldıramaz; o ağır gözkapakları yavaş yavaş kapanır ve XVI. Louis, tacına mal olan o mücadelenin orta yerinde bir saatçik kestirir. Marie-Antoinette yanından öteye kaymış, karanlığa gömülmüştür. Böyle saatlerde hep, şerefinden çok midesi için endişe eden ve en dehşetengiz aşağılanmanın orta yerinde bile rahat rahat yemeğini tıkınıp uyuyabilen kocasının o ürkütücü derecede liyakatsiz zayıflığından utanmaktadır. Gözleri yanarak başka tarafa bakar, içindeki acıyı açığa vurmamak için bakışlarını Meclis’ten de öteye çevirmiştir ve en çok istediği şey, yumruklarıyla kulaklarını kapamak olsa gerektir. Bugünün bütün o aşağılamalarını tek hisseden odur ve düğüm düğüm boğazında daha şimdiden, daha gelecek ne varsa onun öd gibi acı tadını hissetmektedir; fakat bir an bile tavrını bozmaz, kendisine meydan okunduğunu hissettiği saatlerde hep büyümüştür; bu asiler tek bir gözyaşı görmemeli, bir inilti işitmemelidir, iyiden iyiye locanın karanlığına çekilir.</p>
		<p>Sonunda, bu kafeste geçen gaddarca on sekiz saatten sonra Kral’la Kraliçe bir zamanların Feuillants Manastırı’na gidebilir, burada kendilerine o çıplak, terk edilmiş hücrelerden birinde alelacele bir yatak hazırlanır. Fransa Kraliçesi’ne yabancı kadınlar bir gömlek, biraz çamaşır ödünç verir; kendi hizmetçi kızlarından birinden, kendi parasını kaybettiği ya da karışıklık içinde unuttuğu için, birkaç altın borç almak zorunda kalır. Nihayet şimdi, yalnız kalınca, Marie-Antoinette birkaç lokma bir şey yer. Parmaklıklı pencerelerin dışında hâlâ sessizlik yoktur, hâlâ, durmak bilmeden –şehri bir humma kaplamıştır– insan sürüleri geçip durmaktadır, Tuileries’ den bu yana ise arabaların uğultusu duyulmaktadır. Ölen bin kişinin cesetlerini taşıyan arabalardır bunlar: gecenin çirkin işi. Kraliyetin kadavrası günün aydınlığında ortadan kaldırılacaktır.</p>
		<p>Ertesi sabah da, ondan sonrakinde de kraliyet ailesi yine aynı korkunç delikte Ulusal Meclis’in görüşmelerini izlemek zorunda kalacaktır; güçlerinin bu harlı fırında eriyip gittiğini anbean hissedebileceklerdir. Daha dün Kral’ dan söz edilmiştir, bugünse Danton “halka zulüm edenler”den, Cloots “kral denen biri”nden dem vurmaktadır. Daha dün Lüksemburg Sarayı hanedan için “ikametgâh” olarak seçilmiş ve <em>Dauphin</em> için bir mürebbinin görevlendirilmesi istenmiştir; bugünse ifade daha bir keskinleşmiştir bile: Kral’ı “ulusun muhafazası altına almak”, esaret için daha güzel bir sözdür; ayrıca, 10 Ağustos gecesi meydana gelen ve yeni, devrimci Belediye olan Lüksemburg Komünü’nün ya da Adalet Bakanlığı’nın müstakbel rezidans olmasına razı olmamakta ve bunun nedenini de açıkça söylemektedir: Bu iki binadan kaçmak fazlasıyla kolaydır. Komün <em>detenu</em>’nün<a class="si-noteref epub-type_noteref" href="#f216" id="ref_f216">216</a> emniyetini –mahpusluk için kullanılan kavram gittikçe biraz daha çıplaklık kazanmaktadır– ancak Temple’da garanti edebilecektir. Ulusal Meclis, kararı üzerinden atmaktan gizliden gizliye memnun, Kral’la ilgilenme işini Komün’e devreder. Komün ise kraliyet ailesini “felaketin icap ettirdiği bütün hürmeti” göstererek Temple’a götürmeyi vaat eder; böylece her şey hallolunmuştur; kelimeler değirmeni bütün gün, saat gecenin ikisine kadar dönmesine devam eder, fakat locanın karanlığında iki büklüm, kaderin gölgesinde gibi oturan aşağılanmışların lehine söylenen bir tek söz yoktur.</p>
		<p>Sonunda, 13 Ağustos’ta Temple hazırdır. Korkunç uzunlukta bir yol kat edilmiştir bu üç gün içinde. Mutlak kraliyetten Ulusal Meclis’e gelinmesi yüzyıllar sürmüştü, Ulusal Meclis’in kurulmasından meşrutiyete iki yıl, meşrutiyetten Tuileries baskınına birkaç ay, Tuileries baskınından mahpusluğa kadar ise yalnızca üç gün. Şimdi artık giyotine kadar yalnızca birkaç hafta süre kalmıştır; sonra da, tabutun içine yalnızca tek bir itiş.</p>
		<p>13 Ağustos günü, saat akşamın altısında kraliyet ailesi Pétion’un idaresinde Temple’a getirilir – geceleyin değil, saat akşamın altısında, karanlık basmadan önce, çünkü muzaffer halk, bir zamanki efendisini ve her şeyden önce onu, o kibirli kraliçeyi zindana giderken seyredebilsin istenmektedir. Araba iki saat boyunca, özellikle yavaş yavaş, şehrin koca bir yarısını kat eder; özellikle Vendôme Meydanı’ndan dolaşılır, XVI. Louis büyük büyükbabası XIV. Louis’nin, Ulusal Meclis’in emri üzerine parçalanıp kaidesinden indirilen heykelini seyredebilmeli ve içinde artık, sona eren şeyin yalnızca kendi değil, aynı zamanda bütün soyunun hükümdarlığı olduğuna dair kuşku kalmamalıdır.</p>
		<p>Fakat Fransa’nın şimdiye kadarki efendisinin atalarının sarayını bir hapishaneyle değiştiği o aynı akşam, Paris’in yeni efendisi de kurulduğu yeri değiştirecektir. Aynı gece giyotin, Conciergerie’nin avlusundan alınır ve getirilip Carrousel Meydanı’na dikilir. Fransa bilmelidir: 13 Ağustos’tan beri Fransa’ya emirleri veren XVI. Louis değil, terördür. </p>
	</div>
	<div class="si-footnotes html5_section epub-type_footnotes">
		<div class="si-footnote html5_aside epub-type_footnote" id="f216"><a class="si-backref" href="#ref_f216">216</a><span class="si-footnote-text">. (Fr.) Mahpus. (Ç.N.)</span></div>
	</div>
</body>
</html>