<?xml version="1.0" encoding="UTF-8" standalone="no"?><html xmlns="http://www.w3.org/1999/xhtml" xmlns:epub="http://www.idpf.org/2007/ops">
<head>
	<title>Marie Antoinette</title>
	<link href="main.css" rel="stylesheet" type="text/css"/>
<meta name="Adept.resource" value="urn:uuid:60791d9f-e32d-4515-8960-594a479c0671"/>
</head>
<body class="chapter epub-type_chapter">
	<div class="container html5_section">
		<h1>Son yalnızlık</h1>
		<p>Yük hafiflemiştir: Son söylenecek söylenmiş, duygu bir kere daha özgürce akıp çıkabilmiştir. Şimdi gelecek olan daha rahat, sakin ve metin olarak beklenebilir. Marie-Antoinette dünyaya veda etmiştir. Artık bir şey ummamakta, bir çaba göstermemektedir. Viyana Sarayı’na, müttefik birliklerin zaferine güvenilemeyecektir artık ve şehir de bilmektedir ki, Jarjayes ayrılalı ve sadık Toulan, Komün’ün emriyle uzaklaştırılalı beri, kurtarıcı kalmamıştır. Belediye’nin dikkati, ispiyoncu Tison sayesinde bekçilere çevrilmiştir; kurtarma denemesi zaten eskiden de tehlikeliyken şimdi saçma hale gelmiştir, intihar demek olacaktır.</p>
		<p>Fakat öyle mizaçlar vardır ki, tehlike esrarengiz bir şekilde bunları çeker, hayatın “ya hep ya hiç” oyuncularıdır, güçlerinin tam etkisini ancak imkânsıza yeltendiklerinde hissederler ve bunlar için cüretle maceraya atılmak, var olmanın biricik uygun biçimidir. Vasat zamanlarda böyle insanlar nefes alamaz; yaşam onlar için fazlasıyla sıkıcı, fazla dar, her eylem fazlasıyla korkakça olur, onlara çılgınca cüretleri için çılgınca görevler gerekir, uçarı, akıllara ziyan hedefler, imkânsızı denemek en derin tutkularıdır. O zamanlar Paris’te böyle bir adam yaşamaktadır, adı Baron de Batz’dır. Kraliyet ihtişamı ve şerefi içinde devam ederken, bu zengin asilzade, gururu içinde arka planda kalmayı yeğlemiştir; ne diye belini kırmalı insan bir mevki için, bir arpalık için? İçindeki maceracıyı ancak şimdi, tehlike ortaya çağırmaktadır. Ancak herkes mahkûm Kral’ı, elden gitti, diye hesaptan sildiğinde, kral sadakatinin bu Don Quijote’si anlamsız bir kahramanlık göstererek, Kral’ı kurtarmak için mücadeleye atılır. Tabii, bu çılgın, bütün devrim boyunca olabilecek en tehlikeli yerde kalır: Tek başına bir isimsiz olarak devrimle savaşmak için düzinelerce yabancı isim altında Paris’te saklanır. Sayısız girişim uğruna bütün servetini harcar; bu girişimlerden en çılgıncası da, XVI. Louis idam edilmeye götürülürken, aniden seksen bin silahlı insanın arasından ortaya atılıp kılıcını sallayıp bağırması olmuştur: “Yanıma gelsin, Kral’ı kurtarmak isteyen!” Fakat ona katılan olmaz. Bütün Fransa’da hiç kimse güpegündüz bütün bir şehrin, bütün bir ordunun elinden tek bir adamı koparıp almak isteyecek kadar uçuk bir cesarete sahip değildir. O zaman da Baron de Batz, nöbetçiler şaşkınlığı üstlerinden atıncaya kadar, tekrar kalabalığın içinde kaybolur. Fakat bu başarısızlık cesaretini kırmamıştır ve kendi eyleminin de üstüne çıkmak üzere, Kral’ın idamından hemen sonra, Kraliçe’nin kurtarılması için cüretli bir hayalin ürünü olan bir planı sahneye koyar.</p>
		<p>Baron de Batz, devrimin zayıf noktasını, Robespierre’ in kızgın demirle dağlayıp gidermeye çalıştığı en içindeki gizli zehir odağını işin ehli bakışlarıyla keşfetmiştir: başlamakta olan rüşvetçilik. Siyasi iktidarla birlikte devrimcilerin eline devletin mevkileri geçmiştir; ve devletin bütün mevkilerine para yapışmış haldedir, çeliği bulayan pas gibi, bu aşındırıcı kimya da ruhları bular. Proleter kökenliler, hiçbir zaman ellerinden büyük paralar geçmemiş olan küçük insanlar, zanaatçılar, kâtipler ve şimdiye kadar meslek sahibi olmamış ajitasyon ustaları şimdi birdenbire, savaş malzemesi alımını, müsadere işlemlerini, mülteci varlıklarının satışını herhangi bir kontrol olmadan yönetmek durumundadır ve bunlardan pek çoğu önlerindeki devasa ayartıya karşı koyacak o Cato<a class="si-noteref epub-type_noteref" href="#f222" id="ref_f222">222</a> dürüstlüğüne sahip değildir. Zihniyet ile ticaret arasında karanlık bağlar kurulmaya başlar; en yaman cumhuriyetçilerden bazıları, cumhuriyet için yaptıkları hizmetlerden sonra, artık cumhuriyetin sırtından güzelce para kazanmak istemektedirler. Bu yiyicilerin hırsla ganimet peşinde dolaştığı bu sazan göletine, Baron de Batz azimle oltasını atar; bu arada, günümüzdeki etkisi o zamankinden hiç daha az sarhoş etmeyen sihirli bir sözcük fısıldar, “Bir milyon,” der. “Kraliçe’yi Temple’dan çıkarmaya yardım eden herkese bir milyon!” Böyle bir meblağla en kalın hapishane duvarları bile devrilebilir; çünkü Baron de Batz, Jarjayes gibi emir kulu yardımcılarla, fenercilerle, tek tek askerlerle filan çalışmaz, o cüretle ve kararlılıkla bütüne yönelir. Gözetim sisteminin alttaki memurlarını değil, baş organlarını satın alır, her şeyden önce de, Şehir Meclisi’nin en önemli adamını, bütün hapishaneleri, yani bu arada Temple’ı da sorumluluğu altında bulunduran, eski limonatacı Michonis’yi. Oyun tahtasındaki ikinci taşı, bütün seksiyonun askerî idarecisi olan Cortey’dir. Böylece, bütün devlet dairelerinin ve polisin gece gündüz tutuklama emriyle aradığı bu kralcı, Temple’la ilgili hem sivil makamı hem askerî kontrol merciini ele geçirmiştir; Konvansiyon ve emniyet komisyonu bağıra çağıra “rezil Batz”a verip veriştiredursun, o sırtı sağlam bir şekilde işine bakabilir. </p>
		<p>Bu komplo üstadı Baron de Batz aynı zamanda, hesapçılık ve rüşvetçilik bakımından sahibi olduğu bu buz gibi soğukkanlılığını alev alev yanan bir cesaretle birleştirmektedir. Ardından yüzlerce ispiyoncunun ve ajanın çaresizlik içinde koşuşup durduğu de Batz –cumhuriyeti devirmek için bir planın ardından diğerini tezgâhlamakta olduğunu emniyet komisyonu çoktan bilmektedir– araziyi kendi gözleriyle araştırabilmek için, Forguet adı altında, sıradan bir asker olarak, Temple’ın nöbetçi bölüğünün saflarına katılır. Tüfek elinde, sırtında bir ulusal muhafızın kirli ve eski püskü elbisesi, bu milyonların sahibi, şımarık aristokrat, Kraliçe’nin kapıları önünde bütün diğer askerlerle birlikte en sıradan hizmetleri görmektedir. Marie-Antoinette’in yanına kadar gitmeyi başarıp başarmadığı bilinmiyor, zaten asıl planın içinde olan bir şey değildir bu; çünkü o milyondan aslan payını alacak olan Michonis kuşkusuz ki Kraliçe’ye haber ulaştırmıştır. Aynı zamanda, askerî birlik kumandanı Cortey’in satın alınmış rızasıyla, baronun yardımcılarından gittikçe daha çoğu nöbetçi bölüklerine sokulmaya başlar. Böylece, sonunda dünya tarihinin en şaşırtıcı ve en olmayacak durumlarından biri meydana gelir: 1793 yılında, belli bir gün, devrimci Paris’in orta yerinde, işi olmayan kimsenin Belediye’nin izni olmadan girmeye yetkili olmadığı bütün o Temple arazisi, içinde Fransa’nın düşkün ve mahpus kraliçesi Marie-Antoinette’le birlikte, yalnızca ve yalnızca cumhuriyet düşmanlarının, kılık değiştirmiş bir tabur kralcının gözetimi altına girecek, bunların önderi de, Konvansiyon tarafından olsun, emniyet komisyonu tarafından olsun, yüz kararname ve tutuklama emriyle aranan Baron de Batz olacaktır. Bundan daha çılgın, bundan daha cüretkâr bir kuşatma hiçbir yazarın aklına gelmemiştir.</p>
		<p>Nihayet Batz’a can alıcı girişimi yapmanın zamanı gelmiş görünür. Eylem başarıya ulaşırsa, dünya tarihinin en unutulmaz ve en kader değiştirici gecelerinden biri olacaktır, öyle ya, bu gece Fransa’nın yeni kralı XVII. Louis devrimin iktidar sahasından çekilip çıkarılacaktır. Bu gece Baron de Batz ile kaderin oynadığı oyun cumhuriyet için bir hayat memat meselesidir. Akşam olur, karanlık olur, her şey en ince ayrıntısına kadar hazırlanmıştır. Avluya müfrezesiyle birlikte, rüşvetçi Cortey girer, aralarında komplonun başı Baron de Batz da bulunmaktadır. Cortey takımı öyle dağıtır ki, en can alıcı çıkışlar yalnızca Baron de Batz’ın bulup getirdiği kralcıların eline geçer. Aynı zamanda öbür rüşvetçi Michonis odalardaki hizmeti üstlenmiş ve Marie-Antoinette’e, Madam Elisabeth’e ve Marie-Antoinette’in kızına üniforma mantoları ulaştırmıştır. Gece yarısı bu üç kişi, başlarında asker kepleri, omuzlarında tüfekle, sıradan bir devriye gibi, sahte ulusal muhafızlardan birkaçıyla beraber, Cortey’in komutası altında, küçük <em>Dauphin</em>’i de aralarına almış olarak yürüyüp Temple’dan çıkacaktır. Her şey güven içinde görünmekte, plan en küçük ayrıntısına kadar işlemektedir. Cortey muhafızların kumandanı olarak devriyeleri için her zaman büyük kapıları açtırma hakkına sahip olduğundan, onun başını çektiği müfrezenin hiçbir engele rastlamadan sokağa kadar çıkacağı kuşku götürmez bir şeydir. Bundan sonrası için baş komplocu Batz önlemini almıştır, kendisi sahte bir isim altında Paris yakınlarında, polisin daha hiç girmediği bir çiftlik evinin sahibidir: Kraliyet ailesini önce birkaç haftalığına burada saklayacak, sonra ilk sağlam fırsat çıktığında sınır ötesine götüreceklerdir. Bundan başka her biri ikişer tabancalı birkaç işe yarar, gözüpek genç kralcı da caddeye yerleştirilmiştir, alarm verilecek olursa kovalayanları oyalasınlar diye. Bu kadar akıl almaz bir cüret örneği de olsa, en küçük ayrıntısına kadar düşünülmüş bir plandır bu ve aslında uygulanmıştır bile.</p>
		<p class="gap">Saat on bire gelmektedir. Marie-Antoinette ve yanındakiler her an kurtarıcılarının arkasından yürümeye hazırdır. Aşağıda sert adımlarla devriyenin bir aşağı bir yukarı yürüdüğünü duyarlar; fakat bu nöbetçiler korkutmamaktadır onları, çünkü bilirler ki, o <em>sans-culotte </em>üniformalarının altında dost yürekler çarpmaktadır. Michonis yalnızca Baron de Batz’ın işaretini beklemektedir. Derken birdenbire –Ne olmuştur? Korkuyla irkilirler– hapishanenin kapısına sert sert vurulur. Herhangi bir kuşku uyanmasın diye geleni hemen içeriye alırlar. Ayakkabıcı Simon’dur bu, dürüst ve rüşvet yemez devrimci, Belediye’de üye; heyecanla içeriye dalmış, Kraliçe’nin kaçırılmış olup olmadığından emin olmak istemektedir. Birkaç saat önce bir jandarma kendisine bir pusula getirmiştir, Michonis’nin bu gece için bir hıyanet planladığı yazılı bir pusula ve o da bu önemli haberi hemen Belediye görevlilerine iletmiştir. Böyle uçarı bir öyküye pek inanmaz onlar; nihayet günbegün yüzlerce ihbar yağmaktadır masalarının üstüne. Üstelik böyle bir şey nasıl olabilir ki: Temple’ı 280 adam bekliyor ve en güvenilir komiserler kontrol ediyor değil midir? Ama ne olursa olsun –Ne çıkar ki?– Simon’a bu gece Temple’ın iç mekânlarının kontrolünü Michonis yerine kendisinin üstlenmesi görevini verirler. Cortey onun geldiğini görür görmez, her şeyin bittiğini anlar. Ne mutlu ki, Simon onun yardakçılardan biri olduğunu hiç mi hiç tahmin etmemektedir. “Sen buradaysan içim rahat,” der yoldaşça bir güvenle Cortey’e ve yukarıya, Michonis’nin yanına, kuleye çıkar.</p>
		<p>Bu tek bir kuşkucu adam yüzünden bütün planının bozulmakta olduğunu gören Baron de Batz bir an düşünür: Hemen, çabucak Simon’un ardından koşmalı ve bir tabanca mermisiyle vakit geç olmadan kafasını dağıtmalı mıdır? Fakat bunun pek anlamı olmayacaktır. Çünkü silah sesi bütün öbür nöbetçilerin koşup gelmesine yol açacaktır ve üstelik zaten aralarında bir hain var demektir. Kraliçe artık kurtarılacak gibi değildir: Güç kullanmanın her türlüsü, onun hayatını gereksiz yere tehlikeye atacaktır. Şimdi mesele, hiç değilse kılık değiştirmiş olarak içeri girenleri kıllarına halel gelmeden Temple’dan çıkarmaktır. Cortey, ki durum kendisi için de pek nazik bir hale gelmiştir, bir telaş komploculardan bir devriye oluşturur. Bunlar, aralarında Baron de Batz, sakin sakin Temple avlusundan yürüyüp sokağa çıkar: Komplocular kurtulmuş, Kraliçe kendi haline bırakılmıştır.</p>
		<p class="gap">Bu arada Simon, Michonis’yi öfkeyle sorguya çeker; derhal hesap vermek için Belediye’nin huzuruna çıkacaktır. Kostümleri hemen ortadan kaldırmış olan Michonis sıkı durur. İtiraz etmeden, bu tehlikeli adamın ardından yürüyüp o tehlikeli mahkemenin karşısına çıkar. Fakat ne gariptir, orada Simon’a oldukça soğuk davranıp adamı başlarından savarlar. Gerçi yurtseverliğini, iyi niyetini ve uyanıklığını överler; fakat iyi yoldaş Simon’a açık biçimde, hayalet görmüş olduğunu hissettirirler. Görüldüğü kadarıyla, Şehir Meclisi bütün bu komployu ciddiye almamaktadır. </p>
		<p>Aslında –ve bu da siyasetin o yılan deliğine derinlemesine bir bakış atabilmemizi sağlar– şehir görevlileri bu kaçış denemesini gayet ciddiye almış, yalnızca hakkında bir şey duyulmasına engel olmuşlardır. Bunu gösteren son derece tuhaf bir belge vardır: Refah Komisyonu, Marie-Antoinette davasının savcısına, Batz ve yardakçılarının yürütmeye kalkışıp Simon’un engel olduğu o büyük planla ilgili bütün ayrıntıları atlaması için açıkça talimat verecektir. Yalnızca kaçış denemesi olduğu gerçeği söylenecek, bunun ayrıntılarına girilmeyecektir: Şehir Meclisi, rüşvetin emri altındaki en iyi adamları ne ölçüde zehirlemiş olduğunu dünyanın öğrenmesinden korkmuştur; böylece dünya tarihinin en dramatik ve en olmayacak öykülerinden biri yıllar ve yıllar boyunca sır olarak kalır.</p>
		<p class="gap">Fakat Şehir Meclisi, görünüşte en güvenilir memurlarının rüşvet yiyiciliği üzerine böylesine şaşırır ve kaçış komplosunun yardakçılarını açık biçimde yargılamaya cesaret edemezken diğer taraftan işi daha sıkı tutmaya ve feragat etmek yerine esaret kabul etmeyen yüreğindeki inatla durup durup özgürlüğü için mücadeleye girişen bu gözü kara kadının böyle kaçma denemelerini olanaksız hale getirmeye karar verir. Önce şüpheli komiserler, en başta Toulan ile Lepître, görevlerinden alınır ve Marie-Antoinette bir adi suçlu gibi gözetilmeye başlanır. Geceleyin saat on birde Hébert –şehir görevlileri içinde en saygısızı– gelir ve hiçbir şeyden habersiz, çoktan yataklarına yatmış olan Marie-Antoinette ile Madam Elisabeth’in odalarına dalıp Komün’ün kendisine vermiş olduğu, mekânları ve kişileri “istendiği gibi” arama emrini en esaslı bir şekilde kullanır. Saat sabahın dördüne kadar her mekân, her elbise, her çekmece ve her mobilya iyice aranır.</p>
		<p>Fakat bu aramanın sonucu insanı kızdıracak kadar küçüktür – kırmızı deriden, içinde sıradan birkaç adresin bulunduğu bir cüzdan, ucu olmayan bir kurşunkalem muhafazası, bir parça mühür mumu, iki minyatür portre ve hatıra kabilinden başka şeyler, XVI. Louis’nin eski bir şapkası. Aramalar yinelenir fakat her defasında da, suç oluşturacak bir sonuç alınamaz. Bütün devrim süresince dostlarını ve kendisine yardım edenleri tehlikeye atmamak için her yazılı kâğıdı ısrarla hemen yakmış olan Marie-Antoinette bu kez de, soruşturmayı yapan memurların eline dava açılmasına yarayacak en ufak bir ipucu bile vermez. Bir yandan, bu zihni uyanık mücadelecinin kanıt olabilecek bir falsosunu yakalayamadığına kızan, öbür yandan da böyle akıl ermez çabalardan geri durmayacağına emin olan Şehir Meclisi, karşısındaki kadını en hassas olduğu noktadan yaralamaya karar verir: analık duygusundan. Bu seferki darbe, onu kalbinin orta yerinden vuracaktır. 1 Temmuz’da, komplonun ortaya çıkarılmasından birkaç gün sonra, Refah Komisyonu, Şehir Meclisi’nin verdiği görevle, genç <em>Dauphin</em>’in, Louis Capet’nin, annesinden ayrılarak onunla hiçbir haberleşme olanağı olmaksızın, Temple’ın en güvenli mekânına yerleştirilmesine ya da daha açık ve daha gaddarca bir ifadeyle, annesinin elinden alınmasına karar verir. Mürebbinin seçimi Şehir Meclisi’nin yetkisine alınmakta ve Meclis de bu görevi, besbelli uyanıklığına duyduğu minnettarlıktan dolayı, en güvenilir, en sınanmış, ne parayla, ne duygusal birtakım martavalla kandırılabilen bir <em>sans-culotte </em>olan kunduracı Simon’a vermektedir. Gerçi halkın içinden basit, sade, kaba bir adam, tam bir proleter olan Simon, kralcıların uydurduğu yalanlardaki o ahlaksız ayyaş, cani, sadist filan değildir; fakat yine de ne kadar nefret yatmaktadır bu mürebbi seçiminin altında! Çünkü bu adam herhalde ömründe bir kitap bile okumamıştır, elde olan tek mektubunun gösterdiği üzere, imlanın temel kurallarından bile uzaktan yakından haberi yoktur: Dürüst bir <em>sans-culotte</em>’tur ve bu, 1793’te her makam için yeterli kılan bir nitelik olmuşa benzemektedir. Devrimin entelektüel çizgisi, altı aydan bu yana keskin bir eğriyle inişe geçmiştir. Daha önce Ulusal Meclis’te, Fransa’nın taht vârisini eğitecek kişinin, büyük <em>İnsan Zekasının Tarihsel Gelişimi</em>’nin yazarı, büyük yazar Concordet olması öngörülmüştür. Onunla kunduracı Simon arasındaki fark dehşet vericidir. Fakat “özgürlük, eşitlik, kardeşlik” kelimelerinden özgürlük kavramı Kontrol Komisyonu’ndan bu yana, kardeşlik ise giyotinden bu yana neredeyse <em>assignat</em> kadar değer kaybına uğramıştır; devrimin son, köktenci ve zorba safhasına artık yalnızca eşitlik düşüncesi, daha doğrusu zorla eşit kılma çabası hâkimdir. Böylece bilinçli olarak, genç <em>Dauphin</em>’in kültürlü, kültür şöyle dursun, incelik sahibi bir insan olarak bile eğitilmeyip fikren en alt, en eğitimsiz halk sınıfı seviyesinde tutulacağı niyeti açıklanmış olmaktadır. O nereden geldiğini hepten unutmalı ve böylece başkalarının onu unutmasını da kolaylaştırmalıdır.</p>
		<p>Saat akşamın dokuz buçuğunda altı şehir delegesi Temple’ın kapılarını yumrukladığında, Marie-Antoinette’ in Konvansiyon’un bu, çocuğu annesinin gözetiminden koparma kararından en ufak bir haberi bile yoktur. Gaddarca, ani sürprizler Hébert’in cezalandırma sisteminin bir parçasıdır. Teftişleri hep ani baskınlar olarak, gecenin geç saatlerinde ve önceden haber verilmeksizin olur. Çocuk çoktan yatağına yatırılmış, Kraliçe ile Madam Elisabeth daha uyanıktırlar. Belediye memurları içeri girer, Kraliçe güvensizlik içinde ayağa kalkar; bu gece ziyaretlerinin hiçbiri kendisine aşağılanma ya da kötü bir haberden başka bir şey getirmemiştir. Bu defa memurların kendileri de biraz sıkıntılı görünmektedir. Çoğu aile babası olan bu kimseler için güç bir görevdir, bir anneye Refah Komisyonu’nun emriyle biricik oğlunu derhal, görünürde hiçbir neden olmaksızın ve doğru dürüst vedalaşma fırsatı bulamadan, sonsuza kadar bir yabancının gözetimine vereceğini bildirmek.</p>
		<p>Çaresizlik içine düşen anne ile Belediye memurları arasında nasıl bir sahnenin yaşandığı hakkında Marie-Antoinette’in kızının, o tek ve son derecede güvenilmez görgü tanığının söylediklerinden başka bir belge bulunmuyor. Daha sonra Angoulême Düşesi olan bu kızın anlattığı gibi, Marie-Antoinette’in bu, aslında yalnızca görevlerinin emrettiğini yerine getirme durumunda olan memurlara gözyaşları içinde, çocuğunu kendisine bırakmaları için yalvardığı doğru mudur? Onlara, elinden oğlunu alacak yerde kendisini öldürsünler, diye bağırdığı doğru mudur? Memurların, itiraz etmeyi daha da sürdürecek olursa (muhtemel değildir bu, çünkü bu yolda emir almamışlardır) çocuğu ve küçük prensesi öldürme tehdidinde bulunduğu ve sonunda, saatlerce süren boğuşmadan sonra, hıçkırıp feryat eden çocuğu zorla çekip aldıkları ve sürükleyip götürdükleri doğru mudur? Resmî raporun böyle şeylerden hiç haberi yoktur; memurlar kendi açılarından, olanı güzel renklere boyayarak, şunu anlatır: “Ayrılma böyle bir anda beklenen her çeşit hissi tezahüratla beraber vuku bulmuştur. Halkın temsilcileri, vazifelerinin ciddiyetiyle bağdaşması mümkün olan her müsamahayı göstermişlerdir.” Demek burada bir sözün karşısında başka söz, bir tarafın karşısında başka taraf bulunuyor; tarafların konuştuğu yerde de zaten gerçeğe pek söz düşmez. Fakat kuşku duyulmayacak bir şey vardır: Oğlundan böyle zorla ve gereksiz bir gaddarlıkla ayrılış, Marie-Antoinette’in hayatındaki belki de en zor an olmuştur. Bu sarışın, uçarı, büyümüş de küçülmüş çocuğa özellikle bağlıdır annesi; kral olarak yetiştirmek istediği bu oğlan, yalnızca bu çocuk olmuştur, o konuşkan neşesiyle, tükenmez bir merakla sorduğu sorularla ıssız kuledeki saatlerini yine de katlanılır hale getiren. Kuşkusuz bu çocuk, annenin yüreğine kızından daha yakındır; hırçın, somurtkan, nobran bir karakter, zihince durgun ve her bakımdan silik bir çocuk olan bu kız, Marie-Antoinette’in sonsuz canlılıktaki şefkati için o güzel, ince, şaşırtıcı bir uyanıklığa sahip ve şimdi de böylesine anlamsız bir nefret içinde, vahşi bir tarzda bağrından ilelebet koparılan oğlu kadar kapı açmamaktadır. Çünkü her ne kadar <em>Dauphin</em>’in bundan böyle de Temple arazisinde, Marie-Antoinette’in kulesinden yalnızca birkaç metre ileride kalmasına izin varsa da, Şehir Meclisi’nin affedilmez bir şekilciliği anneye çocuğuyla bir sözcük bile konuşma izni vermemektedir; anneye, çocuğunun hasta olduğunu işittiğinde bile, ziyaret yasaklanır. Marie-Antoinette vebalıymışçasına her türlü karşılaşmadan uzak tutulur. Hatta –anlamsız bir gaddarlık daha– annenin, oğlunun o acayip eğiticisiyle, kunduracı Simon’la bile konuşmasına izin yoktur, oğluyla ilgili herhangi bir bilgi alması önlenir; dilsiz ve çaresiz bir şekilde, oğlunun aynı havayı paylaştığını bilecek, fakat bir selam veremeyecek, onunla kendi içinde olan ve hiçbir emirle yasaklanamayacak duygu temasından başka bir temas kuramayacaktır.</p>
		<p>Nihayet –Küçük, zavallıca bir teselli!– Marie-Antoinette kulenin üçüncü kattaki tek, küçücük bir merdiven penceresinden <em>Dauphin</em>’in bazen oynadığı avluyu görebileceğini keşfeder. Ve sayısız defalar, orada saatlerce dikilip bekler, bir zamanlar bütün devletin kraliçesi olmuş bu kadın, hapishanesinin avlusunda sevgili çocuğunun o ışıltılı gölgesini şöyle bir görebilmeyi umut ederek (bekçiler anlayışlıdır, kaçamak olmaz bu bekleyişler). Parmaklıklı bir deliğin ardında annesinin, çoğu zaman gözyaşlarının arkasından bakarak, her hareketini takip ettiğinden habersiz, neşeli ve tasasız bir şekilde oynamaktadır. (Ne anlar dokuz yaşındaki bir çocuk kaderinden?) Oğlan çabuk, fazlasıyla çabuk uymuştur yeni çevresine, neşeyle yaşayıp giderken kimin çocuğu olduğunu, kimin kanını ve hangi adı taşıdığını unutmuştur. Cesurca, bağıra bağıra, manasını hiç anlamadan, kendisine Simon ile yoldaşlarının öğrettiği <em>Charmagnole</em>’ü, <em>Ça ira</em>’yı söylemektedir;<a class="si-noteref epub-type_noteref" href="#f223" id="ref_f223">223</a> <em>sans-culotte</em>’ların kırmızı külahını giymekte ve bundan keyif almaktadır, annesinin bekçileri olan askerlerle şakalaşmaktadır – bu çocuk annesinden yalnızca taş duvarla değil, bütün bir dünya yoluyla da, daha şimdiden, içten içe ayrılmıştır. Ama yine de annenin yüreği, artık kollarıyla değil, yalnızca bakışlarıyla sarabildiği çocuğunu böyle neşeyle, tasasızca oynarken gördüğünde, her seferinde yeniden, gümbürtüyle atmaya başlar, çünkü: Ne olacaktır bu zavallının geleceği? Konvansiyon’un aileyi hunhar ellerine teslim ettiği Hébert, o rezil gazetesinde, <em>Père Duchesne</em>’de şu tehditkâr sözleri yazmamış mıdır çoktan:</p>
		<blockquote>
			<p>Zavallı millet, bu küçük kopil er ya da geç senin başının belası olacak; şimdi ne kadar afacansa o kadar da tehlikeli olacak. Bu küçük yılanı ve kız kardeşini ıssız bir adaya bırakmalı; bu oğlandan ne pahasına olursa olsun kurtulmalı. Üstelik, bir çocuğun ne kıymeti vardır, eğer cumhuriyetin selameti mevzubahis ise?</p>
		</blockquote>
		<p>Bir çocuğun ne kıymeti vardır? Hébert için pek yoktur, anne bunu bilir. Bu yüzden, sevgili oğlunun avluda oynadığını görmediği her gün içi ürperir. Bu yüzden de, her seferinde, tavsiyesiyle çocuğunun elinden alınmasına yol açan ve böylece ahlak dünyası içindeki en aşağılık suçu işlemiş olan bu adam, kalbinin bu düşmanı, ne zaman odasında belirse, savunmasız bir öfkeyle titrer: Yenilmiş bir kadına karşı gereksiz bir gaddarlıktır bu. Kraliçe’yi tutup da tam bu Hébert’in, bu Thersites’in<a class="si-noteref epub-type_noteref" href="#f224" id="ref_f224">224</a> ellerine vermiş olması, devrimin tarihindeki karanlık bir sayfasıdır, bakılmayıp çevrilse daha iyi olur. Çünkü en saf fikir bile, küçük insanlara bu fikir adına insanlık dışı şeyler yapma iktidarını verdiğinde alçalır ve küçülür.</p>
		<p>Şimdi saatler uzamış, kuledeki parmaklıklı odalar daha bir karanlıklaşmıştır, çocuğun gülüşüyle aydınlanmaz olalı beri. Artık dışarıdan bir ses, bir haber gelmez olur, son yardımcılar kaybolmuştur, uzaktaki dostlar erişilmez mesafelerdedir. Üç yalnız kadın oturuşup durur, gece gündüz: Marie-Antoinette, küçük kızı ve Madam Elisabeth; çoktandır birbirlerine anlatacakları bir şey kalmamıştır, umut etmeyi unutmuşlardır ve belki artık korkmayı da. Bahar gelir, yaz gelir ama onlar inip o küçük bahçeye bile pek çıkmazlar, büyük bir yorgunluk ellerini kollarını ağırlaştırmaktadır. Sınavların en büyüğünü yaşadığı bu haftalarda Kraliçe’nin yüzünde de bir şey söner. Marie-Antoinette’in o yaz herhangi, tanınmamış bir ressam tarafından yapılan portresine bakıldığında, bu çehrenin bir zamanların pastoral temsillerindeki kraliçe, rokokonun kraliçesi olduğu da pek anlaşılmaz, daha Tuileries’de bile gururla, dimdik mücadele eden, heybetli kadın olduğu da. Bu biraz acemice yapılmış resimdeki kadın, ağarmış saçının üstünde dul tülü vardır, otuz sekiz yaşına rağmen –fazla acı çekmiştir– şimdiden yaşlı bir kadındır. Bir zamanlar coşku taşan gözlerinin pırıltısı, canlılığı sönüp gitmiştir, kayıtsızca indirdiği ellerini kucağına koymuş, büyük bir yorgunluk içinde oturadurmaktadır orada, her seslenişe uyup sona sesleniş de olsa isteyerek ve itirazsız gitmeye hazır. Yüzünün bir zamanlarki alımlılığının yerini sakin bir yas, canlılığının yerini büyük bir boş vermişlik almıştır. Uzaktan bakıldığında, Marie-Antoinette’in bu son resmi bir manastırın başrahibesinin portresi sanılabilir dünyaya ilişkin düşünceleri, dünyaya yönelttiği arzuları kalmamış, artık bu hayatta yaşamayan, şimdiden başka bir hayata geçmiş bir kadın. Güzellik hissedilmez artık bu resimde, cesaret hissedilmez artık, güç kalmamıştır: Büyük, sessiz sessiz katlanılması gereken bir boş vermişlikten başka bir şey yoktur. Kraliçe tahttan feragat etmiş, kadın dünyadan vazgeçmiştir; yalnızca yorgun, solgun bir hanımefendidir, artık hiçbir şeyin şaşırtamayacağı ve korkutamayacağı mavi ve duru bakışlarıyla bakan.</p>
		<p class="gap">Zaten korkmaz da Marie-Antoinette, birkaç gün sonra, yine saat sabahın ikisinde kapısı sert sert vurulunca. Daha ne yapabilir ki dünya ona karşı, kocası, çocuğu, sevgilisi, tacı, onuru, özgürlüğü elinden alındıktan sonra? Sakin sakin kalkar, giyinir ve komiserleri içeriye alır. Gelenler kendisine Konvansiyon’un, Dul Madam Capet’ nin, hakkında dava açıldığından, Conciergerie’ye nakledilmesini isteyen kararnamesini okur. Marie-Antoinette sakince dinler ve yanıt vermez. Bilmektedir ki, Devrim Mahkemesi’nin dava açması hüküm giymekle, Conciergerie ise ölüler eviyle aynı anlama gelmektedir. Fakat rica etmez, kavga etmez, erteleme dilemez. Kendisini böyle bir haberle, katiller gibi gece ortası baskına uğratan bu insanlara bir kelimeyle olsun yanıt vermez. Aldırmaz bir halde elbiselerini arayıp taramalarına ve yanında taşıdığı her şeyi almalarına göz yumar. Yalnızca bir mendil alabilecektir yanına ve içinde kalbi kuvvetlendirici ilacı olan küçük bir şişe. Sonra bir kere daha –ne kadar çok gelmiştir bu başına– vedalaşması gerekecektir, bu defa görümcesiyle ve kızıyla. Bilir ki, bu son vedadır. Fakat dünya onu vedalaşmaya alıştırmıştır artık.</p>
		<p>Arkasına bakmadan, dimdik ve sağlam adımlarla dairesinin kapısına döner ve çok hızlı adımlarla merdiveni iner. Her türlü yardımı geri çevirir, gücünün yetmemesi halini düşünerek, içinde o güçlü esansların olduğu şişeciği yanına vermeleri gereksiz olmuştur: Kuvveti o kendi içinden almıştır bile. En güç olan zaten çoktan katlanılmış, geçmiştir: Şu son aylardaki yaşadıklarından daha kötü bir şey gelemez başına artık. Şimdi daha kolayı gelmektedir: ölmek. Neredeyse kucağına atılacak gibidir ölümün. Öyle alelaceleyle bu korkunç anıların kulesinden koşup gider ki –belki de gözlerini yaşlar bürümüştür– çıkıştaki alçak kapıdan geçerken başını eğmeyi unutur ve alnını şiddetle söveye çarpar. Refakatçileri endişeyle atılır, canını acıtıp acıtmadığını sorar. “Hayır,” diye yanıt verir sakince, “şimdi artık hiçbir şey bana acı veremez.”</p>
	</div>
	<div class="si-footnotes html5_section epub-type_footnotes">
		<div class="si-footnote html5_aside epub-type_footnote" id="f222"><a class="si-backref" href="#ref_f222">222</a><span class="si-footnote-text">. Marcus Porcius Cato (MÖ 95-MÖ 46), Genç Cato olarak da bilinir. Rüşvetle mücadele eden, onurlu siyaset yapılması uğruna savaşan Romalı devlet adamı. (Y.N.)</span></div>
		<div class="si-footnote html5_aside epub-type_footnote" id="f223"><a class="si-backref" href="#ref_f223">223</a><span class="si-footnote-text">. Devrim şarkıları. (Ç.N.)</span></div>
		<div class="si-footnote html5_aside epub-type_footnote" id="f224"><a class="si-backref" href="#ref_f224">224</a><span class="si-footnote-text">. Troya Savaşı’nda Agamemnon’a dil uzatan asker; Marie-Antoinette’in kendisine kara çalan Hébert’in eline bırakıldığını vurgulamak için. (Ç.N.)</span></div>
	</div>
</body>
</html>