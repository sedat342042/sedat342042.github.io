<?xml version="1.0" encoding="UTF-8" standalone="no"?><html xmlns="http://www.w3.org/1999/xhtml" xmlns:epub="http://www.idpf.org/2007/ops">
<head>
	<title>Marie Antoinette</title>
	<link href="main.css" rel="stylesheet" type="text/css"/>
<meta name="Adept.resource" value="urn:uuid:60791d9f-e32d-4515-8960-594a479c0671"/>
</head>
<body class="chapter epub-type_chapter">
	<div class="container html5_section">
		<h1>Ağabeyin misafirliği</h1>
		<p>Marie-Antoinette’in eğlence düşkünlüğü 1776 yılında ve 1777 karnavalında, dimdik yükselen grafik eğrisinin en yüksek noktasına ulaşır. Monden Kraliçe hiçbir yarıştan, opera balosundan, danslı eğlenceden eksik kalmamakta, sabah alacasından önce asla eve dönmemekte, izdivaç yatağından sürgit uzak kalmaktadır. Sabahın saat dördüne kadar kumar masasında oturmaktadır; kayıpları ve borçları, kamuoyunun öfkesini çekmeye başlamıştır bile. Elçi Mercy ne yapacağını bilmez halde, Viyana’ya rapor üzerine rapor gönderir: “Majesteleri Kraliçe dışarıya karşı itibarını tamamen unutmaktadır.” Ona öğüt vermek mümkün değil gibidir; çünkü “çeşitli tarzdaki eğlenceler o kadar büyük bir hızla birbirini takip etmektedir ki, kendisiyle ciddi konular üzerine konuşacak birkaç dakikayı bulabilmek bile son derece güç olmaktadır”. Versailles uzun zamandır, o kış olduğu kadar ıssız görülmemiştir; yılın son ayı boyunca Kraliçe’nin meşguliyetleri, daha doğrusu eğlenceleri, değişmiş ya da azalmış değildir. Sanki bir iblis, bu genç kadının ruhunu ele geçirmiş gibidir: Huzursuzluğu, dur durak bilmezliği belirleyici bir yıl olan o yılkinden daha anlamsız olmamıştır hiç.</p>
		<p>Buna şimdi ilk defa, yeni bir tehlike eklenmektedir. Marie-Antoinette, 1777 yılında artık Fransa’ya yeni gelmiş on beş yaşındaki masum çocuk değil, yirmi iki yaşında, göz kamaştırıcı bir güzelliğe ermiş, ayartıcı ve çoktan ayartılmış bir kadındır; Versailles Sarayı’nın erotik, aşırı derecede şehvetli havasının orta yerinde tamamen ilgisiz ve soğuk kalması zaten doğal olmazdı. Yaşıtı olan bütün akrabaları, bütün hanım arkadaşları çoktan çocuk sahibi olmuştur, her birinin gerçek bir kocası ya da hiç değilse bir âşığı vardır; yalnızca odur talihsiz kocası yüzünden dışarıda kalan, yalnızca odur çevresindeki herkesten güzel, herkesten daha çok arzulanan ve arzulayan bir kadınken henüz kimseye eğilim göstermemiş olan. İçindeki güçlü şefkat ihtiyacını boş yere kadın arkadaşlarına yöneltmiş, içindeki boşluğu bitmek bilmeyen sosyete olaylarının gürültüsüyle bastırmaya çalışmıştır – hepsi boşunadır; doğa, her kadında olduğu gibi, tamamen doğal ve normal olan bu kadından da yavaş yavaş hakkını istemektedir. Marie-Antoinette başlangıçtaki umursamaz özgüvenini, genç kavalyelerle birlikte olduğunda, gittikçe sıklaşan bir şekilde kaybetmeye başlar. Gerçi en tehlikeli noktaya varmaktan henüz korkmaktadır. Fakat tehlikeyle oynamaktan da geri durmaz ve bu arada içinden geleni dışa vuran kanına hükmetmeyi de başaramaz; yüzü kızarır, sararır, gönlünün istediği bir genç insanın yakınındayken farkına varmadan titremeye başlar, şaşkınlığa düşer, gözleri yaşarır ve yine de, durmadan bu kavalyelerin nazik iltifatlarına zemin hazırlar; Lauzun’ün hatıralarındaki o garip sahne, daha demin öfke içinde titreyen Kraliçe’nin bu beyi aniden, kaçamak bir kucaklamayla bağrına basması, sonra da, kendinden dehşete düşmüş bir halde, hemen utanarak kaçması pekâlâ gerçeğin bu vurgusunu taşımaktadır; çünkü İsveç elçisinin, Marie-Antoinette’in genç Kont Fersen’e karşı beslediği apaçık tutkuyla ilgili raporu da aynı heyecan dolu ruh halini yansıtır. Apaçık ortadadır: Eza altındaki, çolpa kocasının hem geleceğe saklayıp hem harcadığı yirmi iki yaşındaki bu kadın, kendi nefsine hâkim olmanın sınırına gelip dayanmıştır. Marie-Antoinette savunmada olduğu halde, belki de o yüzden, sinirleri artık o gözle görülmez gerilimi kaldıramamaktadır. Gerçekten, sanki bir hekim raporunun eksiğini tamamlamak istermişçesine, Elçi Mercy raporlarında birdenbire ortaya çıkan <em>affectations nerveuses</em><a class="si-noteref epub-type_noteref" href="#f94" id="ref_f94">94</a>, <em>vapeu</em>r<a class="si-noteref epub-type_noteref" href="#f95" id="ref_f95">95</a> adı verilen hallerden söz eder. Marie-Antoinette’i evlilik namusunu hakikaten çiğnemekten şimdilik koruyan şey, kendi kavalyelerinin ürkekçe dikkati olmaktadır – gerek Lauzun gerek Fersen, Kraliçe’nin kendilerine pek apaçık bir biçimde ilgi gösterdiğini fark eder etmez, alelacele saraydan kaçarlar; fakat kuşkusuz, o koket halleriyle oynaştığı genç gözdelerinden biri, müsait bir an geldiğinde cüret gösterip davransa içeriden artık ancak pek cılızca korunabilen fazilet elden gidebilecektir. Marie-Antoinette şimdiye kadar, ne mutlu ki, düşmeye ramak kala kendini tutabilmiştir. Fakat içindeki huzursuzlukla beraber tehlike de büyümektedir: Kelebek, kendisini ayartan ışığın etrafında, çırpınışı gittikçe artarak, gittikçe küçülen daireler çizmektedir; sakarca bir kanat darbesi, oyuncumuzun bir daha kurtarılamayacak şekilde, mahvedici unsurun ortasına düşmesine yetecektir.</p>
		<p>Anne için çalışan bekçinin bu tehlikeden de haberi var mıdır? Olsa gerektir; çünkü bu müzmin bekâr kurdun Lauzun’le, Dillon’la, Esterhazy’yle ilgili uyarıları, gergin durumun temel nedenini kavradığına, hem de oradan oraya sıçrayan heyecanının, vahşi ve dindirilemeyen huzursuzluğunun neler ifşa ettiğinin farkında olmayan Kraliçe’den daha iyi kavradığına işaret eder. Mercy, Fransa Kraliçesi’nin, kocasına gerçek bir veliaht doğurmadan önce herhangi bir yabancı âşığa ganimet düşmesinin yol açacağı felaketin büyüklüğünü tamamen anlamış bulunmaktadır; bu ne pahasına olursa olsun önlenmelidir. Bunun için Viyana’ya mektup üzerine mektup gönderir: İmparator Joseph artık nihayet Versailles’a gelmeli, işe el atmalıdır. Çünkü bu sessiz, sakin gözlemci bilmektedir ki, Kraliçe’yi kendinden kurtarmanın zamanı gelmiş, hatta geçmek üzeredir.</p>
		<p class="gap">II. Joseph’in Paris gezisinin üç amacı vardır: Eniştesi kralla erkek erkeğe, şu hâlâ yerine getirilmemiş olan evlilik görevleri meselesini konuşacaktır. Ağabey, otoritesini kullanarak eğlence düşkünü kardeşinin kulağını bükecek, bu eğlence düşkünlüğünün siyasi ve insani tehlikelerini onun gözüne sokacaktır. Üçüncüsü, Fransız ve Avusturya hanedanları arasındaki devlet paktını insan ilişkisi yoluyla pekiştirecektir.</p>
		<p>Önüne konulan bu üç göreve II. Joseph gönüllü olarak bir dördüncüsünü daha ekler: Bu dikkat çekici ziyareti fırsat bilip daha da dikkat çekici hale getirmek ve kendi şahsı için olabildiğince hayranlık toplamak ister. Bu ta içinden dürüst, olağanüstü yetenekli olmamakla beraber akılsız da olmayan ve her şeyden önce hodpesent adam, yıllardır o tipik veliaht hastalığından mustariptir: Koca adam olmuşken hâlâ özgürce ve kısıtsız olarak hükmedememesi, öve öve bitirilemeyen ünlü annesinin gölgesinde, siyaset sahnesinde yalnızca ikinci rolü oynaması ya da kendi kızgın ifadesiyle, “arabada beşinci teker” olması canını sıkmaktadır. Kendisine gölge eden o büyük imparatoriçeyi ne akıllılık ne de ahlaki otorite bakımından geçemeyeceğini bildiği için de, bu yan role kendisi için özellikle göze çarpacak bir renk katmaya çalışır. Avrupa’ya karşı annesi hükümdarlık anlayışının kahramanca türünü simgeliyorsa o da kendi hesabına halkın imparatorunu oynayacaktır; ülkesinin modern, insan sevgisiyle dolu, önyargısız, aydınlanmış babası rolünü. Bazen çalışan adam olur, pulluğun ardına düşer, bazen sade kentli ceketiyle kalabalığa karışır, sıradan askerin yatağında yatar, kendini deneme olarak Spielberg’e<a class="si-noteref epub-type_noteref" href="#f96" id="ref_f96">96</a> hapsettirir ama aynı zamanda, bu gösterişçi tevazudan bütün dünyanın olabildiğince haber alması için ne gerekiyorsa yapar. II. Joseph şimdiye kadar bu kibirsiz halife rolünü yalnızca kendi tebaası karşısında canlandırabilmiştir; Paris yolculuğu ise ona sonunda büyük dünya sahnesine çıkma fırsatını verecektir. Böylece İmparator, haftalar öncesinden bu alçakgönüllülük rolünü akla gelebilecek bütün ayrıntılarıyla ezberler.</p>
		<p>İmparator Joseph, bu niyetinde yarı yarıya başarılı da olmuştur. Gerçi tarihi yanıltmak elinden gelmemiştir; tarih, Joseph’e dair tuttuğu borçlar kitabına hata üstüne hata kaydetmiştir: fazla erken ve beceriksizce uygulanan reformlar, bela getiren tezcanlılıklar; hatta Avusturya’yı daha o zamanlar tehdit eden dağılmadan koruyan şey, belki yalnızca kendisinin erken ölümü olmuştur; fakat II. Joseph tarihten daha safdil olan efsaneyi kendi tarafına çekebilmiştir. Ardından, uzun zaman “halkının iyi yürekli imparatoru” teranesi okunmuş, sayısız piyasa romanında, sade bir paltoya bürünmüş, soylu bir yabancının eli açıklığıyla ne hayırlar işlediği ve halktan kızları nasıl sevdiği anlatılmıştır; bu romanların meşhur tarafı hep aynı şekilde gelen sonlarıdır: Yabancı, paltosunu açar, herkes hayretle şatafatlı üniformayı görür ve soylu adam derin bir anlam taşıyan şu sözleri ettikten sonra arkasını döner: “Adımı hiçbir zaman öğrenemeyeceksiniz, ben İmparator Joseph’im.”</p>
		<p>Budalaca bir şakadır bu, yine de doğru sezinlenmesi nedeniyle düşünüldüğünden daha akıllıcadır ve İmparator Joseph’in o tarihî özelliğini neredeyse dâhiyane bir şekilde karikatürleştirmektedir: bir taraftan mütevazı adamı oynayıp aynı zamanda da bu alçakgönüllülüğün layık olduğu hayranlığı toplaması için her şeyi yapmasını. Paris yolculuğu onun bu yönünü gösteren iyi bir örnek olur. Çünkü İmparator II. Joseph, Paris yolculuğunu elbette imparator olarak değil –sansasyon yaratmak istememektedir– Kont Falkenstein olarak yapacaktır; bu tebdilikıyafetten kimsenin haberi olmamasına büyük değer verilir, uzun uzadıya yazılar yazılarak Fransa Kralı da dahil olmak üzere kimsenin ona karşı “Mösyö”den başka bir hitap kullanmayacağı, kendisinin saraylarda gecelemeyeceği ve yalnızca sıradan kira arabalarına bineceği kayda bağlanır. Fakat tabii ki, Avrupa’nın bütün saraylarında yolcunun hangi gün, hangi saatte oraya varacağı bilinmektedir; daha Stuttgart’ta Württemberg Dükü ona fena bir oyun oynar ve bütün otellerin levhalarının kaldırılmasını emreder; o zaman halkın imparatoruna da, dükün şatosunda gecelemekten başka çare kalmaz. Fakat bu yeni Harun Reşid, şaşmaz bir inatla, son âna kadar, bütün dünyanın çoktan bildiği tebdilikıyafetinde ısrar eder. Sade bir at arabasıyla Paris’e girer, kimsenin tanımadığı bir Kont Falkenstein olarak Hotel de Tréville’e, bugünkü Hotel Foyot’ya iner; Versailles’da ikinci derecede binalardan birinde bir oda seçer, bu odada, ordugâhtaymış gibi, bir sahra yatağında, yalnızca paltosuyla örtünerek yatar. Hesabını doğru yapmıştır. Krallarını yalnızca lüks içinde tanımış Paris halkı için böyle bir hükümdar bir olaydır, imarethanelerde fakirlerin çorbasından içen, akademilerin oturumlarını, Parlamento’daki tartışmaları takip eden ya da gemicileri, tüccarı, sağır dilsiz okulunu, botanik bahçesini, sabun fabrikasını, zanaatkârları ziyaret eden bir imparator; II. Joseph alçakgönüllülüğüyle herkesi kendine hayran bırakır ve bunun karşılığı olarak topladığı alkışa da bir kere daha hayran kalır. Gerçek ile sahte arasındaki çifte rolün orta yerindeki bu esrarengiz karakter, kendi içindeki yarılmanın daima bilincindedir; Paris’ten ayrılmadan önce erkek kardeşine şöyle yazar:</p>
		<div class="letter html5_section">
			<p>Sen benden daha değerlisin, oysa ben daha şarlatanım ve insan bu memlekette böyle olmak zorundadır. Sadeliği ileriyi görerek ve tevazum nedeniyle seçtim, fakat bunu kasten abartıyorum; burada öyle bir coşku uyandırdım ki, artık kendim de hakikaten mahcup oluyorum. Bu krallıktan gayet memnun ayrılıyorum, fakat müteessir de değilim; çünkü rolümü oynamaktan usandım artık.</p>
		</div>
		<p>Bu kişisel başarının yanı sıra, Joseph önceden belirlenen siyasi hedeflere de ulaşır; her şeyden önce, eniştesiyle o malum nazik konuyu konuşması şaşırtıcı bir kolaylık içinde olup biter. XVI. Louis, kayınbiraderini dürüst ve samimi bir şekilde, tam bir güven göstererek karşılar. Büyük Friedrich’in, elçisi Baron Goltz’a talimat verip İmparator Joseph’in kendisine şöyle söylediğini bütün Paris’te yaydırması hiç işine yaramamıştır: “Üç eniştem var, üçünün de hali içler acısı: Versailles’daki budala, Napoli’deki soytarı, Parma’daki ise ahmak.” Bu durumda “kötü komşu”, kazanı boşuna ısıtmıştır; çünkü XVI. Louis kendini beğenmişlik bakımından fişteklenecek gibi değildir; atılan her ok, onun o sıradan yurttaş kalenderliğine çarpıp düşer. Enişte ile kayınbirader açık açık, dobra dobra konuşurlar ve XVI. Louis, yakından tanıştıklarında, II. Joseph’in de insan olarak belli bir saygısını kazanır. “Bu adam zayıf biri ama ahmak değil. Bilgisi var, muhakemesi var, fakat bedenen de, ruhen de cansız gibi. Akıllıca sohbetler ediyor, fakat daha derine inmeyi de pek canı istemiyor, doğru dürüst merakı da yok;<em> fiat lux</em><a class="si-noteref epub-type_noteref" href="#f97" id="ref_f97">97</a> henüz yanına varmamış, malzeme daha başlangıçtaki ham halinde.” Birkaç gün sonra II. Joseph, Kral’ı tamamen avucunun içine almıştır, bütün siyasi konularda anlaşmaktadırlar ve eniştesini o hassas ameliyata da çabucak razı edebilmiş olduğu bellidir.</p>
		<p>Joseph’in Marie-Antoinette karşısındaki tutumu daha çetrefildir; çünkü daha büyük sorumluluklar getirmektedir. Kız kardeş, ağabeyinin ziyaretini iki arada bir derede hisler içinde beklemiştir; mutludur, çünkü nihayet kan bağı olan bir akrabasıyla, üstelik en çok sırdaş olduğu biriyle açık açık konuşabilecektir; fakat İmparator’un küçük kardeşine karşı takınmaktan hoşlanageldiği hoyratça, öğretmence tavır karşısında da tedirginlik duymaktadır. Bu ağabey daha kısa bir zaman önce kendisini bir okul çocuğu gibi azarlamıştır: “Ne işlere karışıyorsun sen?” diye yazmıştır. </p>
		<div class="letter html5_section">
			<p>Bakanları azlettiriyorsun, bir başkasını malikânesine sürgün ediyorsun, sarayda yeni, pahalı mevkiler yaratıyorsun! Kendi kendine hiç sordun mu, sarayın ve Fransız monarşisinin işlerine hangi hakla karıştığını? Ne menem ilimler öğrenmişsin ki, böyle işlere karışmaya cüret ediyor ve senin fikrinin herhangi bir şekilde mühim olabileceği ve özellikle, son derece özel ve derin bilgiler gerektiren devlet işleri bakımından mühim olabileceği kanaatine varıyorsun? Sen şirin, genç bir kadınsın, bütün gün çeşit çeşit hafiflikten, tuvaletlerinden, eğlencelerinden başka bir şey düşünmeyen, hiç okumayan, ayda on beş dakikasını olsun aklı başında bir konuşmaya girmekle ya da kulak misafiri olmakla geçirmeyen, ciddi ciddi düşünmeyen, hiçbir şeyi sonuna kadar düşünmeyen ve asla, bundan eminim, söylediğinin ya da yaptığının nerelere varacağını düşünmeyen birisin...</p>
		</div>
		<p>Bu şımartılmış, her dediği alkışlanmış kadın, Trianon’daki maiyetinden böyle keskin bir mektep hocası tonu işitmeye alışkın değildir; böyle olunca, saray nazırından aniden, Kont von Falkenstein’ın Paris’e geldiği ve yarın Versailles’da beklendiği haberini aldığında, kalbinin nasıl çarpmaya başladığı pekâlâ anlaşılır.</p>
		<p>Fakat iş beklediği kadar kötü olmaz. II. Joseph öyle hemen paldır küldür konuya girmeyecek kadar diplomattır; tersine, kardeşinin güzelliğini över, onu, kendisi eğer bir daha evlenecek olursa, müstakbel karısının Marie-Antoinette’e benzer biri olacağı konusunda temin eder; daha çok kibar beyefendiyi oynar. Maria Theresia bir kere daha, önceden elçisine yazdığı gibi, doğru bir kehanette bulunmuştur: “Aslında Joseph’in onun davranışları hakkında fazla sert hükümler vereceğinden korkmuyorum, daha çok zannediyorum ki, kızım güzelliği ve cazibesiyle, sohbette zekâsıyla tavrını bir araya getirmedeki maharetiyle ağabeyinin pek hoşuna gidecek, koltuklarını kabartacaktır.” Gerçekten, bu pek şirin, güzel kız kardeşin cana yakınlığı, kendisiyle görüşmekten sahiden duyduğu sevinç, söylediklerini saygıyla dinleyişi, öte yandan eniştenin babacanlığı, kendisinin de oynadığı alçakgönüllülük komedisi sayesinde Paris’te elde ettiği büyük zafer, içindeki o korkutucu, kılı kırk yaran akıl hocası yönünü susturur; o çatık kaşlı, sert ağabey yeterince iltifat gördüğünde pek güzel yumuşamaktadır. İlk izlenimi daha çok olumludur:</p>
		<div class="letter html5_section">
			<p>Şirin ve mazbut bir kadın o, henüz biraz genç ve pek az düşünen biri, fakat içinde güzel ahlak ve fazilet namına iyi bir temele sahip, üstelik, ki bu bana sık sık şaşkınlık verdi, kavrayışı da gayet yerinde. İlk tepkisi daima doğru oluyor ve o dalkavuklar alayının dediklerine uyacak yerde bunu takip etse ve biraz daha fazla düşünse, mükemmel bir insan olacak. Eğlence hevesi gayet güçlü, insanlar da bu zaafını bildiklerinden ona bu yoldan yaklaşmaktalar ve o da her zaman en çok kendisine bu yoldan hizmet etmesini bilenlerin sözünü dinliyor.</p>
		</div>
		<p>Fakat II. Joseph adındaki, acayip bir ikircikliğe sahip bu kafa, bir taraftan görünüşte umursamazca, kardeşinin kendisine sunduğu bütün eğlencelerde eğlenirken, öbür taraftan da gayet kesin ve keskin gözlemlerde bulunmaktadır. Her şeyden önce, Marie-Antoinette’in kocasına “asla aşk duymadığı”nı, ona ihmalkârca, kayıtsızca ve hiç yakışık almayacak derecede tepeden bakarak davrandığını saptamakta gecikmez. Ayrıca kardeşi olacak “eserekli”nin etrafındaki o berbat topluluğun, hele hele o Polignac’ların ne mal olduğunu anlamakta hiç zorluk çekmez. Yalnızca bir bakımdan içi rahat etmiş gibidir. II. Joseph gözle görülür bir ferahlamayla derin bir nefes alır –herhalde daha kötüsünü beklemiştir– çünkü genç kavalyelerle onca cilveleşmeye rağmen kız kardeşinin fazileti şimdiye kadar sağlam kalabilmiştir –dikkatlice, “en azından şimdiye kadar” diye eklemeyi ihmal etmez– ortadaki bu ahlak çöküntüsü içinde kız kardeşinin davranışının fazilet konusunda şöhretinden daha iyi olduğunu belirtir. Ne var ki: Bu ilişki hakkında duydukları ve gördükleri kendisine gelecek hakkında pek güven vermişe benzememektedir; esaslı birkaç uyarıda bulunmayı gereksiz görmez. Birkaç kere kardeşiyle iyice bir konuşmayı dener, şiddetli çatışmalar olur; örneğin ona, başkalarının gözü önünde ve kabaca, “kocasının hiçbir işine yaramadığı” suçlamasında bulunduğu ya da arkadaşı Guémenée Düşesi’nin kumar odasının <em>un vrai tripot</em>, tam bir hırsız yatağı olduğunu söylediği zaman. Böyle açık suçlamalar Marie-Antoinette’e acı gelir. İki kardeş arasındaki bu tarz konuşmaların bazen iyice sertleştiği olur. Genç kadının çocukça inadı, karşılaştığı vesayet iddiasına karşı savunmaya geçer; fakat aynı zamanda içindeki dürüst tarafı da ona ağabeyinin bütün bu suçlamalarında ne kadar haklı ve kendi karakter zayıflığı bakımından böyle bir bekçinin yanında olmasının aslında ne kadar zorunlu olduğunu hissettirir.</p>
		<p>İkisi arasında nihai bir hesaplaşma gerçekleşmişe benzememektedir. Gerçi II. Joseph daha sonra, bir mektubunda Marie-Antoinette’e bir taş bankta otururken yaptıkları belli bir konuşmayı hatırlatarak uyarılarını tekrarlar; fakat anlaşılan, ona asıl konuyu, en önemli olanı ara sıra yapılan konuşmalarda açmak istememiştir. II. Joseph iki ay içinde bütün Fransa’yı gezer, sonunda bu ülkeyi kendi kralından iyi, kız kardeşinin başındaki tehlikeleri de yine kendisinden iyi bilir hale gelir. Fakat şunu da anlamıştır ki, bu uçarı şahsa söylenen her söz uçup gitmekte, kardeşi daha bir saat sonra her şeyi, özellikle de unutmak istediklerini unutmaktadır. Böyle olunca Joseph de oturup sessizce, bütün gözlemlerini ve düşüncelerini birleştirdiği bir talimatname yazar ve otuz sayfalık bu belgeyi, kardeşine özellikle veda saati geldiğinde verip ancak kendisi yola çıktıktan sonra okumasını ister. <em>Scripta manent</em>, yazılı uyarı kendi yokluğunda kardeşinin yanında ona destek olacaktır.</p>
		<p>Bu <em>instruction</em><a class="si-noteref epub-type_noteref" href="#f98" id="ref_f98">98</a> Marie-Antoinette’in karakteri bakımından, elimizdeki belki de en yol gösterici belgedir; çünkü II. Joseph, yazdığını iyi niyetle ve kayırma amacından tamamen uzak olarak yazmıştır. Biçim olarak biraz tumturaklı, bizlerin zevkine göre ahlakçılıkta biraz fazla hamasi olan bu metin aynı zamanda büyük bir diplomatik beceri sergiler, öyle ya, Avusturya İmparatoru bir Fransa Kraliçesi’ne nasıl davranacağı hakkında doğrudan ders vermekten kaçınmaktadır. Ağabey yalnızca, sorular halinde bir çeşit ilmihal ortaya koymuş, düşünce tembeli kardeşini aklını çalıştırmaya, kendini tanımaya ve kendi sorumluluğunu üstlenmeye teşvik etmeye çalışmaktadır; fakat istemeden de olsa, bu sorular bir soruşturmaya dönmekte, görünüşte gevşek bir tarzda art arda sıralanışlarının ardından Marie-Antoinette’in hatalarının bir listesi belirmektedir. II. Joseph, kardeşine her şeyden önce, şimdiye kadar boşu boşuna ne çok zaman harcadığını hatırlatır. “Yaşın ilerliyor, şu halde artık henüz çocuk yaşta olma mazeretin kalmıyor. Biraz daha tereddüt edersen ne olacak, sonun nereye varacak?” Sonra da dehşet verici bir ileri görüşlülükle sorusuna kendi yanıt verir: “Bedbaht bir kadın ve daha da bedbaht bir kraliçe.” Soru şeklinde, tek tek kardeşinin bütün ihmalkârlıklarını sayar: Her şeyden önce, keskin, buz gibi bir şimşek parıltısı onun krala karşı olan tutumunu aydınlatır. “Sahiden bütün fırsatları değerlendirmeye çalışıyor musun? Sana açtığı bütün hislere yanıt veriyor musun? O seninle konuşurken soğuk ve dalgın değil misin? Bazen can sıkıntını ya da soğukluğunu gösterdiğin olmuyor mu? Sen böyle davranırken, doğası gereği serinkanlı olan bir adamın sana yaklaşmasını ve seni hakikaten sevmesini nasıl beklersin?” Merhametsizce kardeşinin yüzüne –görünüşte yalnızca hep soru sorarak, ama gerçekte fena halde itham ederek– kendisinin Kral’a itaat etmek yerine, onun çolpalığını ve zayıflığını kullanarak bütün başarıları ve dikkatleri ondan çevirip kendi üzerine çektiğini vurur. “Kendini onun için hakikaten bir ihtiyaç haline getirmesini biliyor musun?” diye sorar daha sert bir tonla.</p>
		<blockquote>
			<p>Ona kimsenin kendisini senin sevdiğinden daha içten sevmediği ve kimsenin onun şöhretini ve talihini kalbinde senin kadar yaşatmadığı kanaatini verebiliyor musun? Kendini onun aleyhine öne çıkarma arzunu bastırdığın hiç oluyor mu? Onun hesabına başarılar elde ediyor olma görüntüsünden kaçınmak için, onun ihmal ettiği şeylerle uğraştığın oluyor mu? Ona karşı fedakârlıkta bulunuyor musun? – Ve onun hataları ve zaafları hususunda mutlak derecede ketum davranıyor musun? Bunları affedebiliyor ve bunlara dair imalarda bulunmaya yeltenenlere derhal susmalarını emrediyor musun?</p>
		</blockquote>
		<p>İmparator Joseph bundan sonra, sayfa sayfa, kardeşinin eğlence çılgınlığının bir listesini çıkarır:</p>
		<blockquote>
			<p>Hiç düşündün mü, senin sosyal ilişkilerin, senin arkadaşlıkların, eğer her bakımdan kusursuz insanları içine almıyorsa, halkın üzerinde ne kadar kötü bir etki yaratabilir ve hatta mecburen yaratacaktır; çünkü bu şekilde ister istemez, senin bu kötü âdetlere ya müsamaha gösterdiğin ya da daha da kötüsü, bunlara iştirak ettiğin şüphesi uyanacaktır. Kumarın, oyunlara katılan düşkün topluluk ve beraberinde getirdiği ilişkiler yüzünden varabileceği dehşetli sonuçları ölçüp biçtin mi hiç? Gözlerinin önünde olup biten şeyleri bir hatırlasan, Kral’ın kendisinin kumar oynamadığını ve senin bütün ailede tek kişi olarak bu kötü âdeti desteklemenin infial uyandıracağını hatırlasan ya. Aynı şekilde, bir an için bile olsa, opera balolarıyla ilgili bütün o nahoş işleri, senin buna ilişkin olarak bana kendin anlattığın bütün o kötü maceraları bir düşün. Sana bunun, hele senin bu balolara gidiş tarzın düşünülürse, bütün eğlenceler içinde en yakışıksızı olduğunu söylemeden edemeyeceğim, kayınbiraderinin sana refakat ediyor olması hiç fark etmez. Ne anlamı vardır, orada bilinmeyen biri olmanın, maskeyle yabancı bir kadın rolü oynamanın; seni orada maskeye rağmen tanıdıklarını ve sana işitmenin yakışık almayacağı şeyler söylediklerini, fakat bunları kasten, seni eğlendirmek ve seni bunların tamamen masumane bir yolda söylendiğine inandırmak için söylediklerini anlamıyor musun? Zaten o mekânın bile çok kötü bir şöhreti var. Senin orada ne işin var ki? Maske ahlak çerçevesinde bir konuşmaya engel olur, orada dans da edemezsin, öyleyse niçin bu macera, bu uygunsuzluklar, bu sefih delikanlılar ve yosmalar ve yabancılar güruhunun seviyesine inmek, edepsizce lakırdılar işitmek ve belki bunlara benzeyen lakırdılar etmek? Hayır, bu ayıptır. Sana itiraf edeyim, seni seven ve mazbut şekilde düşünen bütün insanların en çok kızdığı konu şu oldu: Kral geceler boyunca Versailles’da yalnız bırakılıyor, sen ise yanında bütün o serseri takımı olduğu halde Paris’tesin!</p>
		</blockquote>
		<p>Joseph, annesinin o eski öğütlerini ısrarla tekrar eder: Kardeşi nihayet birazcık okumayla meşgul olmaya başlamalıdır, günde iki saat fazla bir şey değildir ve bu onu geri kalan yirmi iki saat boyunca daha akıllı, daha anlayışlı kılacaktır. Ve birden, bu uzun vaazın orta yerinde kâhince bir söz eder ki, insan tüyleri ürpermeden okuyamaz. Kardeşi bu bakımdan söylediklerini yerine getirmeyecek olursa II. Joseph, ileride kötü şeyler olacağını görmektedir; kelimesi kelimesine şöyle yazar: “Senin hesabına korkudan titriyorum, çünkü böyle devam edemez; <em>La révolution sera cruelle si vous ne la préparez</em>.” – “Devrim acımasız olacak.” Bu uğursuz söz burada ilk defa yazıya geçirilmiş olur. Her ne kadar başka bir anlamda söylenmişse de aslında bir tür kehanettir bu. Fakat Marie-Antoinette’in bu sözün anlamını kavraması daha tam on yıl alacaktır.</p>
	</div>
	<div class="si-footnotes html5_section epub-type_footnotes">
		<div class="si-footnote html5_aside epub-type_footnote" id="f94"><a class="si-backref" href="#ref_f94">94</a><span class="si-footnote-text">. (Fr.) Sinirlilik halleri. (Ç.N.)</span></div>
		<div class="si-footnote html5_aside epub-type_footnote" id="f95"><a class="si-backref" href="#ref_f95">95</a><span class="si-footnote-text">2. (Fr.) Özellikle kadınlarda, baş dönmesi, baş ağrısı, terleme. (Ç.N.)</span></div>
		<div class="si-footnote html5_aside epub-type_footnote" id="f96"><a class="si-backref" href="#ref_f96">96</a><span class="si-footnote-text">. Brünn’deki Spielberg Şatosu. Kale, hapishane ve mühimmat deposu olarak kullanıldıktan sonra, 1783’te II. Joseph tarafından hapishaneye çevrildi. (Ç.N.)</span></div>
		<div class="si-footnote html5_aside epub-type_footnote" id="f97"><a class="si-backref" href="#ref_f97">97</a><span class="si-footnote-text">. (Lat.) Işık olsun. Eski Ahit, “Yaratılış”, 1:3. (Ç.N.)</span></div>
		<div class="si-footnote html5_aside epub-type_footnote" id="f98"><a class="si-backref" href="#ref_f98">98</a><span class="si-footnote-text">. (Fr.) Talimatname. (Ç.N.)</span></div>
	</div>
</body>
</html>