<?xml version="1.0" encoding="UTF-8" standalone="no"?><html xmlns="http://www.w3.org/1999/xhtml" xmlns:epub="http://www.idpf.org/2007/ops">
<head>
	<title>Marie Antoinette</title>
	<link href="main.css" rel="stylesheet" type="text/css"/>
<meta name="Adept.resource" value="urn:uuid:60791d9f-e32d-4515-8960-594a479c0671"/>
</head>
<body class="chapter epub-type_chapter">
	<div class="container html5_section">
		<h1>Temple</h1>
		<p>Kraliyet ailesi bir zamanlar Templier şövalyelerinin<a class="si-noteref epub-type_noteref" href="#f217" id="ref_f217">217</a> sarayı olan Temple’a vardığında hava kararmıştır bile. Ana binanın pencereleri –bir halk bayramı değil midir kutlanan– sayısız fenerle aydınlatılmıştır. Marie-Antoinette bu küçük sarayı iyi bilir. Burada rokokonun o mutlu, hafif yıllarında Kral’ın kardeşi, kendi dans arkadaşı, eğlence yoldaşı Artois Kontu’yla beraber bulunmuştur. On dört yıl önce bir kez, şıngır mıngır çıngırak sesleri içinde, değerli kürklere sarınmış olarak rengârenk resimli kızağıyla buraya gelmiştir, kayınbiraderinin misafiri olarak ayaküstü bir yemek yemek için. Bugün kendisini kont kadar nazik olmayan ev sahipleri devamlı kalmaya davet etmektedir, kapıların önünde dikilenlerse uşaklar değil, ne olur ne olmaz diye nöbet tutan ulusal muhafızlar ile jandarmalardır. Mahpuslara akşam yemeğinin verildiği büyük salonu, <em>Conti Prensi’ne Çay Misafirliği</em> adlı ünlü bir tablodan biliriz. Burada kibar bir cemiyeti bir konser vererek eğlendiren oğlanla genç kız, sekiz yaşındaki Wolfgang Amadeus Mozart ile ablasından başkası değildir: Bu mekânlar müzik ve neşeyle çınlamış, bu binada son olarak, mutlu, hayatın tadını çıkarmayı bilen asil efendiler oturmuştur.</p>
		<p>Fakat Marie-Antoinette ve XVI. Louis için Komün tarafından ikametgâh olarak belirlenen yer, altın varaklı lambrilerinde belki hâlâ usulcacık o gümüşi Mozart hafifliğinin çınlayadurduğu bu şık saray değildir, bitişikteki kalenin iki eski mi eski, yuvarlak ve sivri çatılı kulesidir. Ortaçağ’da Templier şövalyeleri tarafından zaptı mümkün olmayan bir şato olarak ağır kesme taşlarla yapılmış bu kuleler, gri ve karanlık halleriyle Bastille’in bir benzeri olarak insanın önce hortlak görmüşçesine tüylerini ürpertir. Ağır, demir takviyeli kapılarıyla, alçak pencereleri ve duvarlarla çevrili, karanlık avlularıyla geçmiş zamanların unutulup gitmiş baladlarını, gizli mahkemeleri, engizisyonu, cadı zindanlarını, işkence odalarını hatırlatıp ibret verirler. Parisliler kaba kuvvetin hâkim olduğu bir çağdan kalma, kullanılmayan ve onun için de, canlı bir küçük burjuva mahallesinin orta yerinde çift kat esrarengizlik taşıyarak durup duran bu kalıntılarına çekine çekine, ürkek bakışlarla bakar: Gaddarca bir ifade taşıyan bir semboldür, bu eski, bir işe yaramayan duvarların yine eski ve bir o kadar işe yaramaz hale gelmiş kraliyet için hapishane olarak seçilmesi.</p>
		<p>Bundan sonraki haftalar, bu geniş zindanın emniyete alınmasına ayrılır. Kuleleri çepeçevre saran bir dizi küçük ev yıkılır, avludaki bütün ağaçlar kesilir, gözetlemeye hiçbir yönde engel olmasınlar diye, ayrıca kulelerin etrafındaki bu iki tıraş edilmiş, çıplak avlu taştan bir duvarla öbür binalardan ayrılır, öyle ki, asıl zindana gelinceye kadar önce üç kale duvarının geçilmesi gerekecektir. Bütün çıkışların yanına bekçi kulübeleri yapılır, her katın koridorlarına açılan her iç kapının önüne de bir bariyer konulur, öyle ki, girip çıkan herkes yedi ya da sekiz nöbetçiye hüviyetini gösterecektir. Mahpusların sorumluluğunu üzerinde bulunduran Şehir Meclisi, gardiyan olarak, her gün kura çekilerek değiştirilmek üzere, gece gündüz nöbetleşe bütün mekânları kontrol altında tutma ve akşamları bütün kapıların bütün anahtarlarını idareleri altına alma yükümlülüğünü taşıyan dört komiser tayin eder. Onlardan ve Şehir Meclisi üyelerinden başka bütün Temple Kalesi arazisine hiç kimse belediye başkanlığının özel izin kartı olmadan giremez: Ne Fersen ne de başka bir iyi niyetli dost yaklaşabilecektir artık kraliyet ailesine, mektuplaşma ve haberleşme olanağı artık geri gelmez biçimde sona ermiştir – ya da öyle görünmektedir. </p>
		<p>Başka bir ihtiyat önlemi ise kraliyet ailesini daha da ağır yaralar. 19 Ağustos gecesi belediye başkanlığının iki memuru, kraliyet ailesinden olmayan bütün şahısların götürülmesi emriyle çıkagelir. Kraliçe’ye, Prenses Lamballe’den ayrılmak özellikle acı verir; bu kadın, kendini emniyete almışken, tehlike saatinde dostluğunu gösterebilmek için gönüllü olarak Londra’dan dönüp gelmiştir. İkisi de birbirlerini bir daha görmeyeceklerini sezer; herhalde hiçbir tanığın bulunmadığı bu vedalaşma sırasında olmuştur, Marie-Antoinette’in arkadaşına son bir sevgi işareti olarak, üzerinde, “Felaketle ağardılar,” yazısı kazınmış, içinde bir tutam kır saç olan yüzüğü verişi; daha sonra, öldürülen prensesin parça parça edilmiş cesedi üzerinde bulunacaktır bu yüzük. Mürebbiye Madam Tourzel ile kızı da bu ortak hapishaneden bir başkasına, Force’a gideceklerdir, Kral’ın refakatçileri de öyle: Kendisine kişisel hizmeti için yalnızca bir oda hizmetçisi bırakılır. Bununla bir sarayın son ışıltısı, pırıltısı da yok edilmiş ve kraliyet ailesi; XVI. Louis, Marie-Antoinette, iki çocukları ve Prenses Elisabeth bir başlarına kalmıştır. </p>
		<p class="gap">Bir olaydan duyulan korku ekseriya hadisenin kendisinden daha katlanılmaz olur. Mahpusluk, Kral’la Kraliçe için ne kadar hakaret demek olsa da, şahıslarına en başta belli bir güvenlik sunmaktadır. Kendilerini saran kalın duvarlar, barikatlarla kesilmiş avlular, filintaları hep dolu nöbetçiler her kaçma çabasına engel olacaktır; fakat her baskına karşı korumaktadırlar da. Artık, Tuileries’de olduğu gibi, her gün, her saat tehlike çanlarına, alarm davullarına kulak kabartmak zorunda kalmayacaktır kraliyet ailesi, bugün mü, yarın mı bir saldırının bekleneceğini düşünmeyecektir; bu ıssız kulede bugün de, yarın da günün programı aynıdır, yaprağın kımıldamadığı, emniyet içindeki o içine kapanmışlık ve dünyanın bütün heyecanlarından uzaklık hep aynıdır. Belediye, mahpus kraliyet ailesinin sırf bedensel rahatlığı için başlangıçta her şeyi yapar: Mücadelede amansız olan devrim, kendi iç iradesine bakıldığında insanlıkdışı değildir. Her sert darbeden sonra bir an için ara verir, özellikle bu araların, bu gevşemelerin yenilmişlere yenilgilerini daha da kuvvetle hissettirdiğinin farkında bile değildir. Temple’a getirilişlerinden sonraki ilk günlerde Belediye, hapishaneyi mahpuslar için olabildiğince rahat bir yer haline getirmeye gayret eder. Büyük kuleye yeniden duvar kâğıdı kaplanır, mobilyalar konur, dört odalı bütün bir kat Kral için, dört oda Kraliçe, Madam Elisabeth ve çocuklar için hazırlanır. O karanlık, küf kokulu kuleden her zaman çıkmalarına, bahçede gezinmelerine izin vardır ve Komün her şeyden önce, Kral’ın rahatlığı için maalesef en önemli olan şeyle, iyi ve bol yemek sağlanmasıyla ilgilenir. Sofrası için en az on üç eleman çalışmaktadır. Her öğlen en az üç çorba, dört meze, iki kızartma, dört hafif yemek, kompostolar, meyveler, Malvasia ve Bordeaux şarabı, şampanya çıkar, öyle ki üç buçuk ay içinde mutfak masrafları tastamam otuz beş bin <em>livre</em> tutmuştur. Çamaşır, elbise, mefruşat bakımından da, XVI. Louis’ye henüz suçlu olarak davranılmadığı sürece, her şey bolca düşünülür. Zamanını geçirmesi için, isteği üzerine, 257 kitaplık koca bir kütüphane –çoğunlukla Latin klasikleri– sahibi olur: Bu ilk, gayet kısa süren dönemde kraliyet ailesinin kapalı bir yere yerleştirilmesinde hiç mi hiç bir cezalandırma niteliği yoktur ve Kral’la Kraliçe, ruhsal sıkıntıları bir yana bırakılırsa, sessiz, sakin ve neredeyse huzur dolu bir hayat sürdürebilecek gibidir. Marie-Antoinette sabahları çocuklarını yanına alır ve onlara ders verir ya da onlarla oyun oynar, öğleyin birlikte yemek yer, yemekten sonra bir parti tavla ya da satranç oynarlar. Sonra Kral, <em>Dauphin</em>’i bahçede gezdirip onunla uçurtma uçururken, gözetleme altındayken açıkça gezinemeyecek kadar gururlu olan Kraliçe çoğu zaman odasında el işleriyle meşgul olur. Akşamları çocukları yatırır, biraz sohbet eder ya da iskambil oynarlar, bazen eski günlerdeki gibi klavsen çalmayı ya da bir parça şarkı söylemeyi dener; fakat büyük dünyadan, kadın arkadaşlarından koparılmış haliyle, o bir daha geri gelmeyecek olan yürek hafifliğinin eksikliğini çekmektedir. Az konuşur, öncelikle çocuklarının yanında olmayı ya da yalnız kalmayı tercih eder. İçinde XVI. Louis ile kız kardeşinin sahip oldukları o büyük sofuluğun verdiği teselli eksiktir; ötekiler çok dua etmekte, bütün oruç günlerine sıkı sıkıya uymakta, böylece dayanma duygusundan gelen bir soğukkanlılık içinde yaşayıp gitmektedirler. Marie-Antoinette’in yaşama iradesi, bu iki ruhsuz insanınki kadar kolay kırılacak gibi değildir: Düşünceleri hâlâ, bu kapalı duvarlar arkasında bile dünyaya dönüktür; zaferlere alışkın ruhu daha direnmekte, daha umudunu yitirmek istememektedir – bir bendin arkasına yığılan bu güç şimdi içten içe toparlanmaktadır. Mahpusluk halindeyken mahpusluğu kabul etmeyen, yalnızca odur; ötekiler bunu hissetmez bile, hele nöbetçiler olmasa, o hep devam eden, yarın ne olacağı korkusu olmasa, küçük burjuva XVI. Louis ile manastır rahibesi kardeşi Madam Elisabeth, aslında yıllar ve yıllar boyunca farkına varmadan özleyip durdukları hayat tarzına kavuşmuş bulunmaktadırlar: düşüncelerin ve sorumlulukların olmadığı bir pasiflik. Fakat nöbetçiler vardır. İçeridekilere hiç durmadan, kaderleri üzerine karar verenin başka bir güç olduğu hatırlatılmaktadır. Komün, yemek odalarının duvarına büyük ebatta bir yaprak kâğıdın üstüne, bir kral için acı verici bir tarih olan “Cumhuriyetin Birinci Senesi” ibaresiyle basılmış “İnsan Hakları Beyannamesi” metnini asmıştır. Sobasının pirinç levhaları üzerinde “Özgürlük, Eşitlik” yazısı okunmakta, öğle yemeğine davetsiz misafir olarak koruma birliğinin bir komiseri ya da kumandanı gelmektedir. Her bir parça ekmek yabancı ellerce kesilmekte, içinde gizli bir haber olup olmadığına bakılmaktadır, Temple arazisine gazete girmesine izin yoktur, keza kuleye giren ve kuleden çıkan herkes nöbetçi takımlarınca inceden inceye, birtakım kâğıtlar çıkarıp çıkarmadığına bakmak için yoklanmaktadır, ayrıca oda kapıları da dışarıdan kilitlenmektedir. Kral ya da Kraliçe arkalarından, elinde doldurulmuş tüfeğiyle gelen bir nöbetçi olmadan bir adım atamaz, tanıksız bir konuşma yapamaz, sansürsüz bir basılı kâğıt okuyamaz. Kendi başına olmanın mutluluğunu ve lütfunu yalnızca kendi ayrı yatak odalarında yaşayabilirler.</p>
		<p>Fakat bu gözetleme acaba sahiden eziyet olsun diye düşünülmüş bir şey miydi? Kraliyet mahpuslarının nöbetçileri ve müfettişleri, kralcı tarihin o eziyet edebiyatında yazdığı gibi, sadist işkenceciler miydi? Marie-Antoinette ve yanındakiler acaba sahiden gereksiz acı çektirmelerle aşağılanmış, bu iş için de <em>sans-culotte</em>’ların özellikle hoyrat olanları mı seçilmişti? Komün’ün raporları bunu yalanlar, fakat onlar da taraftır. Devrimin mağlup Kral’a gerçekten, bile bile hakaret ve eza edip etmediği yolundaki can alıcı soruyu adil bir şekilde yanıtlamak için alabildiğine dikkatli olmak gerekir. Çünkü devrim kavramı bile aslında geniş bir laftır: En yüce idealizmden çıplak vahşete, yücegönüllülükten gaddarlığa, ruhtan bunun zıddı olan kaba güce kadar varan ve kesintisiz olarak birbirine eklenen dilimlerden oluşmuş gelmiş bir yelpazedir; yanardöner rengini, hep insanlardan ve durumlardan aldığından, durmadan değiştirmektedir. Fransız Devrimi’nde –her devrimde olduğu gibi– açık seçik, iki tür devrimci birbirinden ayrılır: idealizmleriyle devrimci olanlarla garazlarıyla devrimci olanlar; birileri kitleden daha iyi bir yaşam sürmüştür ve kitleyi kendi düzeylerine çıkarmak, onun eğitimini, kültürünü, özgürlüğünü, yaşama biçimini daha iyiye götürmek isterler. Ötekilerse uzun zaman kötü şartlarda yaşamıştır, durumu daha iyi olanlardan intikam almak ister, yeni kavuştukları gücün eski güç sahiplerinin zararına tadını çıkarmak ister. Bu tutum, temeli insanın çelişkili doğasında kurulu olduğundan, bütün zamanlar için geçerlidir. Fransız Devrimi’nde önceleri idealizm baskındır: Asiller ve burjuvalar olmak üzere memleketin saygın kişilerinden oluşan Ulusal Meclis halka yardım etmek, kitleleri kurtarmak ister, fakat kurtarılan kitle, zincirlerinden çözülen şiddet çok geçmeden kurtarıcılarına karşı tavır alır: İkinci dönemde köktenci unsurlar, garaz yüzünden devrimci olanlar baskın çıkar; bunlar için de iktidar o kadar yeni bir şeydir ki, doya doya tadını çıkarma iştahını bastıramaz. Bu zihince küçük ve baskı altından nihayet kurtulmuş insanlar dümenin başına geçtiklerinde, güttükleri hedef de devrimi kendi ölçülerine çekip kendi ruhsal vasatlıklarına indirmek olur.</p>
		<p>Böyle garazlı devrimcilere en tipik ve en iğrenç örnek, tam da kraliyet ailesiyle ilgilenmesi için görevlendirilen Hébert’tir. Devrimin en asil, fikirce en yüksek olan kişileri, Robespierre, Camille Desmoulins ve Saint-Just müzevirlerin bu en çirkefinin, çığırtkanların bu en rezilinin ne mal olduğunu hemen anlarlar: Devrimin şerefinin üstünde bir çıbandır bu adam ve Robespierre de bu çıbanı –tabii çok geç olmak üzere– kızgın demiriyle dağlayıp atacaktır. Önceki hayatı çok kuşkulu, hakkında tiyatro veznesiyle ilgili olarak bir zimmet davası açılmış, işsiz ve vicdansız bu adam, sürek avından kaçan bir hayvanın nehre dalışı gibi, devrimin orta yerine atlayıverir ve akıntı kendisini taşır; çünkü Saint-Just’ün dediği gibi, “Zamanın ve tehlikenin icaplarına münasip olarak, bir sürüngen gibi rengini değiştirmektedir”. Cumhuriyet döktüğü kanla ne kadar lekelenirse, bu sürüngenin tüyleri de, devrimin bulvar gazeteleri içinde en bayağısı olan, onun yazdığı, daha doğrusu çamurladığı <em>Père Duchesne</em> ile beraber, bir o kadar kızıla bulanır. Bu gazete, en bayağı ifade biçimiyle –Camille Desmoulins, “sanki Paris’in bir lağım ağzıymış gibi,” demektedir– en alt, hepsinin en altındaki sınıfların en iğrenç içgüdülerine dalkavukluk etmekte ve böylece devrimi, memleket dışında saygınlığından yoksun kılmaktadır; fakat kendisi kişisel olarak yüksek gelirinin yanı sıra Şehir Meclisi’ndeki sandalyesini ve gittikçe büyüyen gücünü, ayaktakımı arasındaki popülaritesine borçludur; uğursuzluk bu ya, Marie-Antoinette’in kaderi onun ellerine emanet edilmiştir.</p>
		<p>Kraliyet ailesinin üzerine efendi ve bekçi olarak getirilmiş böyle bir insan tabii ki, bir Avusturya arşidüşesini, bir Fransa kraliçesini sindirebilmek, ona üstünlüğünü gösterebilmek fırsatını küçük bir ruhun alabileceği bütün zevkle değerlendirecektir. Yüz yüze geldiğinde özellikle mesafeli ve nazik davranan, kendisinin yeni adaletin gerçek ve yetkili temsilcisi olduğunu göstermeye hep dikkat eden Hébert, Kraliçe’nin kendisiyle konuşmayı her reddedişinde duyduğu öfkeyi <em>Père Duchesne</em>’deki adice karalamalar yoluyla dışına döker; “ayyaş ile orospusu” için, Şehir Mabeyincisi Mösyö Hébert’in her hafta en nazik biçimde ziyaretlerine gittiği mahpuslar için durmadan “baş aşağı edilme” ve <em>rasoir national</em><a class="si-noteref epub-type_noteref" href="#f218" id="ref_f218">218</a> talep eden <em>Père Duchesne</em>’in sesidir. Kuşkusuz ki ağzı yüreğinden daha ateşlidir, ama tam da yurtseverler içinde en zavallıları, en sahtekârları olan bu adamın hapishaneye memur kılınması da mağluplar için gereksiz bir aşağılama olmuştur. Çünkü Hébert korkusu gayet tabii ki, nöbetçi askerler ve memurlar üzerinde etkili olmaktadır. Güvenilmez sayılmak korkusuyla, aslında istediklerinden de hoyratça davranmak zorundadırlar; öte yandan da Hébert’in nefret dolu çığırtkanlığı mahpuslara şaşırtıcı bir şekilde yardımcı da olmuştur, çünkü onun nöbetçi olarak getirip kapılarına diktiği o dünyadan habersiz zanaatkârlar, küçük burjuvalar <em>Père Duchesne</em>’de hep “kanlı despot” ile ahlaksız ve müsrif Avusturyalı kadın üzerine yazılar okuyup gelmişlerdir. Şimdi, nöbet göreviyle karşılaştıklarında ne görsünler? Zararsız, şişman bir küçük burjuva, oğulcuğunun elinden tutmuş, bahçede geziniyor ve onunla avlunun yüzölçümünün kaç parmakkare, kaç ayakkare olduğunu ölçüyor; nöbetçiler bu adamın bol bol ve seve seve yemek yiyip uyuduğunu ve kitaplarının üstüne eğildiğini görür. Çok geçmeden, bu incelik yoksunu, gerçek aile babasının bir sineği bile incitemeyeceğini anlarlar; böyle bir despottan nefret etmek gerçekten güçtür ve Hébert o kadar sıkı bir şekilde dikkat ediyor olmasa, nöbetçiler bu rahat beyle herhalde halktan bir arkadaşmışçasına sohbet edecek, şakalaşacak, iskambil oynayacaktır. Tabii, Kraliçe araya daha çok mesafe koyar. Marie-Antoinette, sofrada bir defa olsun gardiyanlardan birine hitap etmez ve bir komisyon gelip dileklerini ve şikâyetlerini sorduğunda kestirip atar: Hiçbir şey istememekte, hiçbir şey dilememektedir. Bir zindan bekçisinden bir yardım istemektense bütün güçlükleri üstlenmeyi yeğ tutmaktadır. Fakat bu sade insanları da asıl, onun felaketin orta yerinde gösterdiği bu yücelik etkiler ve her zaman olduğu gibi, gözle görülür bir şekilde acı çeken bir kadın, içlerinde apayrı bir merhamet uyandırır. Yavaş yavaş, tabii kendileri de aslında mahpuslarıyla mahpus halde olan bekçiler, Kraliçe’ye ve kraliyet ailesine karşı belirli bir eğilim hissetmeye başlar, ki çeşitli kaçma girişimlerinin mümkün olmasının tek açıklaması da budur; eğer bekçiler, kralcıların yazdığı anılarda anlatıldığı gibi görünüşte kaba davranmış ve vurgulu bir şekilde cumhuriyetçilik gösterisi yapmış, gereğinden daha yüksek sesle şarkı söyleyip ıslık çalmışlarsa bu kendi içlerindeki merhameti üstlerindeki denetime karşı gizleme çabasına hizmet etmiştir. Sade halk, alaşağı edilene karşı, uğradığı felaket içinde hürmet göstermeyi Konvansiyon’daki<a class="si-noteref epub-type_noteref" href="#f219" id="ref_f219">219</a> ideologlardan daha iyi bilmiştir ve kraliçe, Temple’ın o sözümona kaba askerlerinden zamanında Versailles’ın salonlarında karşılaştığından çok daha az nefret ve terslik görmüştür.</p>
		<p>Fakat zaman durduğu yerde durmaz ve –bu dört duvar arasında fark edilmese de– dışarıda dev kanatlarını çırpmaya devam eder. Sınırlardan fena haberler gelmektedir, Prusyalılar, Avusturyalılar nihayet harekete geçmiş ve ilk hamlelerinde devrimci taburları dağıtmıştır. Vendée’de köylüler isyan halindedir, içsavaş başlamaktadır, İngiliz hükümeti elçisini geri çekmiştir; Lafayette, içi kendi önayak olduğu devrimin köktenciliğinden duyduğu acıyla dolu olarak ordudan ayrılır, gıda maddeleri kıtlaşır, halk huzursuzlanır. Bütün kelimelerin en tehlikelisi hıyanet, her yenilgiden sonra olduğu gibi, binlerce dilden çıkıp dolaşmakta ve bütün şehri huysuz etmektedir. Derken Danton, devrimin en güçlü ve en vicdansız adamı, terörün kanlı bayrağını eline alır ve eylül ayının üç günü içinde, hapishanelerde herhangi bir şekilde şüpheli görülen ne kadar insan varsa hepsini kestirmeye girişir. Bu iki bin kişinin arasında kraliçenin arkadaşı, Prenses Lamballe de vardır.</p>
		<p>Temple’daki kraliyet ailesinin bu tüyler ürpertici olaylardan hiç haberi olmaz; öyle ya, canlı seslerden, basılı sözlerden apayrı yaşamaktadırlar. Yalnızca, aniden tehlike çanlarının çalmaya başladığını işitirler; Marie-Antoinette belanın bu bronzdan kuşlarını iyi bilmektedir. Bilmektedir ki, onların kanat çırpan çınlamaları şehrin üstünde uçuşmayagörsün, bir fırtına çıkacak; derken herhangi bir uğursuzluk çıkagelecektir. Kuledeki mahpuslar heyecan içinde fısıldaşmaktadır. Acaba sonunda Braunschweig Dükü taburlarıyla gelmiş kapılara dayanmış mıdır? Devrime karşı bir devrim mi patlak vermiştir?</p>
		<p>Aşağıda, kilitli giriş kapısında ise nöbetçilerle Belediye memurları alabildiğine heyecan içinde düşünüp tartışmaktadır; çünkü onlar daha fazlasını bilmektedirler. Önden koşup gelen haberciler, devasa bir kalabalığın varoşlardan sökün ettiği, en önde, bir mızrak üzerinde Prenses Lamballe’in kesilmiş başını, saçları savrula savrula, taşıyıp getirdikleri ve çıplak, lime lime olmuş, orası burası kopmuş gövdesini arkalarından sürükledikleri haberini vermiştir; şüphe yoktur ki, bu insanlıktan çıkmış cani güruhu, kandan ve şaraptan sarhoş bir halde, şimdi son, yamyamca bir zafer daha tatmak ve Marie-Antoinette’e ölmüş arkadaşının kanı çekilmiş başını ve herkesin inandığı üzere uzun zaman ahlaksızlığına alet ettiği gövdesini o çıplak ve mahvedilmiş haliyle göstermek isteyecektir. Nöbetçiler çaresizlik içinde, Komün’e haberci gönderip askerî yardım isterler; çünkü kendileri böyle çılgın kitlelere karşı duramayacaklardır; fakat o hilekâr Pétion her zaman olduğu gibi, tehlike belirince ortadan kaybolur; takviye gelmez ve derken gösteri alayı o korkunç ganimetiyle giriş kapısının önünde tepinmeye başlar. Kumandan kitleyi daha da kudurtmamak ve zorla içeriye girmesini önlemek için, ki bu kraliyet ailesi için cinayet demek olacaktır, oyalama yoluna gider; bu Bacchus alayını önce Temple arazisinin en dış avlusuna alır ve kalabalık hemen, çamurlu bir sel gibi kapıdan içeri dolar.</p>
		<p>Yamyamlardan ikisi çıplak gövdeyi bacaklarından tutmuş sürüklemekte, bir başkası elinde kanlı iç organlarını kaldırmakta, bir üçüncüsü bir mızrak üzerinde prensesin benzi beyaza dönmüş kanlı başını taşımaktadır. Bu av ganimetiyle yukarıya, kuleye çıkmak ve kraliçeyi, söyledikleri üzere, orospusunun başını öpmeye zorlamak istemektedirler. Bu çılgın kalabalığa karşı güç kullanmak hiçbir işe yaramayacaktır; bunun üzerine Komün komiserlerinden biri hile yolunu dener. Milletvekili olduğu taşıdığı resmî kuşaktan belli olan bu adam sessiz olunmasını ister ve bir konuşma yapar. Kalabalığa, yem olsun diye, önce bu büyük eyleminden ötürü bir övgü düzer ve başı, bütün Paris’i kat ederek göstermenin daha yerinde olacağını, böylece bütün halkın bu “ganimet”e “zaferin ebedî abidesi” olarak hayranlığını gösterebileceğini söyler. Ne mutlu ki bu dalkavukluk hedefine ulaşır ve sarhoşlar vahşi bağırışlarla çekip gider, çıplak gövdeyi caddelerde, Kraliyet Sarayı’na kadar sürüklerler.</p>
		<p>Bu arada kulede kapalı olanlar sabırsızlanmıştır. Aşağıda öfke içindeki bir kalabalığın karmakarışık çığlıklarını işitmekte, ne istediğini ise anlamamaktadırlar. Fakat bu karanlık fırtınanın uğultusunu Versailles ve Tuileries baskını günlerinden bilmekte ve nöbetçilerin yüzleri bembeyaz, heyecan içinde herhangi bir tehlikeyi savuşturmak üzere noktalarına koşturduğunu görmektedirler. Kral huzursuzluk içinde, ulusal muhafızlardan birinden bilgi almak ister. “Eh, bayım,” diye yanıt verir adam bir telaş, “madem bilmek istiyorsunuz: Size Madam Lamballe’in kafasını göstermek istiyorlar. Size yalnızca, pencerede görünmenizi tavsiye edebilirim, eğer halkın yukarı çıkmasını istemiyorsanız.”</p>
		<p>Bu sözler üzerine kısık bir çığlık işitilir: Marie-Antoinette bayılıp yere yığılmıştır. “Enerjisinin kendisini yüzüstü bıraktığı tek an bu olmuştur,” diye yazacaktır kızı daha sonra.</p>
		<p class="gap">Üç hafta sonra, 21 Eylül günü, caddeler yine bir uğultuyla dolar. Mahpuslar tekrar huzursuzluk içinde dışarıya kulak kabartır. Fakat bu kez halkın öfkesi homurdanmakta değil, sevinci coşup taşmaktadır; aşağıdan, gazete satıcılarının özellikle yükselttiği seslerinden, Konvansiyon’un kraliyetin kaldırılmasına karar verdiğini öğrenirler. Ertesi gün milletvekilleri artık kral olmayan Kral’a tahttan indirildiğini bildirmeye gelir. Sonuncu Louis –şimdiden sonra böyle denecektir kendisine, bunun yerini o aşağılayıcı “Louis Capet” ismi alıncaya kadar– bu haberi Shakespeare’in II. Richard’ı kadar büyük bir soğukkanlılıkla karşılar.</p>
		<p class="gap">Ne yapmalı bir kral? Boyun mu eğmeli? Kral boyun eğecektir. Tahtından mı indirilmeli? Kral buna uyar. Kralın adı mı ortadan kalkmalı? Önemi yok, nasıl isterseniz öyle olsun.</p>
		<p class="gap">Bir gölgeden ışık almak mümkün değildir, çoktan iktidarsız kalmış birinden iktidar beklenemez. Her tür aşağılanmaya çoktan alışıp dumura uğramış bu adam, itiraz edecek tek sözcük bulamaz, Marie-Antoinette de bulamaz; belki şimdi ikisi de üstlerinden bir yükün kalktığı hissi içindedir. Çünkü bundan böyle yalnızca kendi kaderlerinden sorumludurlar, devletinkinden değil, artık yanlış yapacakları, ihmal edecekleri bir şey kalmamıştır ve kendilerine belki tanınacak olan bir parçacık hayattan başka bir şeyle uğraşmaları gerekmeyecektir. Şimdi en iyisi sevinci, küçük, insani şeylerde bulmaktır, kıza dikişlerinde ya da klavsen çalmakta yardım etmek, oğlanın büyük, tutuk, çocuksu yazısıyla yaptığı okul ödevlerini düzeltmek (tabii, şimdi hep atik davranıp çocuk yine –Nasıl anlasın altı yaşında bir oğlan bu olup biteni?– o binbir güçlükle öğrendiği “Louis Charles <em>Dauphin</em>” ismini yazmışsa kâğıdı yırtmak gerekir). <em>Mercure de France</em>’ın son sayısındaki bulmacalar çözülür, aşağıya, bahçeye inilip sonra yine yukarı çıkılır, şöminenin üstündeki eski saatin alabildiğine yavaş ilerleyişi seyredilir, uzaktaki damlar üzerinde dumanın kıvrılarak yükselmesine bakılır, sonbahar bulutlarının kışı getirişine bakılır. Her şeyden önce de: Bir zamanlar olan unutulmaya çalışılır ve gelecek olan, kaçınılmaz biçimde gelmek zorunda olan düşünülmeye çalışılır.</p>
		<p class="gap">Şimdi, öyle görünmektedir ki, devrim hedefine ulaşmıştır. Kral tahttan indirilmiş, itiraz etmeden feragat göstermiş, çoluk çocuğuyla sessiz sedasız, kulesinde oturmaktadır. Fakat her devrim öne doğru yuvarlanan bir toptur. Devrimin başını çeken ve çekmeye devam etmek isteyen, bu topu yürüten kişi olarak, dur durak demeden arkasından koşadurmak zorundadır, dengesini koruyabilmek için: Akan bir gelişmenin içinde durakalmak olmaz. Bunu her parti bilmekte ve bu yüzden, ötekilerin arkasında kalmaktan korkmaktadır. Sağcılar ılımlılardan, ılımlılar solculardan, solcular kendi en uç kanatları olan Jirondenlerden, Jirondenler ise Montagnard’lardan<a class="si-noteref epub-type_noteref" href="#f220" id="ref_f220">220</a>, önderler halktan, generaller askerlerden, Konvansiyon Komün’den, Komün seksiyonlardan korkar ve işte bütün grupların birbirinden duyduğu bu bulaşıcı korku da her birinin içindeki gücü alabildiğine ateşli bir yarışa çevirir; herkesin ılımlı görünme korkusu, yalnızca bu korku olmuştur, Fransız Devrimi’ni asıl hedefini bu kadar ötesine taşıran ve ona o sel gibi inen, kendi kendini devirip geçen hızı veren şey. Devrimin kaderi, kendi kendine tanımış olduğu bütün dinlenme anlarını silip geçmek, hedeflerini, elde edilir edilmez, daha da yükseltmek olmuştur. Başlangıçta, Kral’ın etkisiz hale getirilmesiyle, sonra tahttan indirilmesiyle üstüne düşeni yerine getirdiğini sanır devrim. Fakat altında tahtı, başında tacı olmayan bu zavallı tehlikesiz adam hâlâ bir semboldür; hele cumhuriyet, yüzyıllardan beri toprak altında yatan kralların kemiklerini bile çıkarıp çoktan toprak olanı bir kez daha yakmak istiyorsa, canlı bir kralın gölgesine bile nasıl tahammül edebilir ki? Böylece önderler, herhangi bir geri dönüşü kesin olarak önlemek için, XVI. Louis’nin siyasi ölümünün arkasından bedenen ölümünün de gelmesi gerektiği inancına varır. Kökten bir cumhuriyetçi için, cumhuriyet binası ancak harcı, kral kanıyla karılmışsa kalıcı olabilecektir; çok geçmeden daha az köktenci olan başkaları da, halkın gözüne girme yarışında geri kalmaktan korktuklarından, onlara katılır ve aralık ayında Louis Capet’nin mahkeme edilmesi kararlaştırılır.</p>
		<p>Temple’da bu karar, aniden bir komisyonun belirip “bütün kesici eşya”nın, yani bıçakların, makasların, çatalların kendisine teslim edilmesini istemesiyle öğrenilir: Şimdiye kadar yalnızca <em>detenu</em>, gözaltına alınmış olan kişi böylece sanık olarak belirlenmektedir. Bundan başka XVI. Louis, ailesinden ayrılır. Aynı kulede, en yakınlarının yalnızca bir kat altında oturuyor da olsa, ki önlemin gaddarlığı böylece bir kat daha artmaktadır, o günden itibaren ne karısını, ne çocuklarını görmesine izin verilir. Bütün bu kader haftaları boyunca kendi karısı bir kere olsun kocasıyla konuşamayacak, davanın nasıl ilerlediğini, ne sonuca vardığını öğrenemeyecektir. Hiçbir gazeteyi okumasına izin yoktur, kocasının avukatına bir şey soramaz; talihsiz kadın korkunç bir gerilim içindeki bütün bu zamanı yalnız geçirmek zorundadır. Bir kat aşağıda, yalnızca bir duvarla ayrılmış olarak, kocasının ağır adımlarını işitir, onu göremez, onunla konuşamaz: tamamen saçma bir önlemin getirdiği, dile gelmez bir eziyet. Ve 20 Ocak günü bir belediye memuru Marie-Antoinette’in yanına gelip biraz sıkıntılı bir sesle, kendisine bugün istisnai olarak ailesiyle birlikte alt kata, kocasının yanına inme izni verildiğini söylediğinde, Kraliçe bu lütfun korkunçluğunu hemen kavrar: XVI. Louis ölüme mahkûm edilmiştir, kendisi kocasını ve çocukları da babalarını son defa göreceklerdir. Bu trajik âna hürmeten –yarın giyotine çıkacak olandan artık tehlike gelmez– Belediye’nin dört memuru ailenin bu son beraberliğinde karıyı, kocayı, kız kardeşi ve çocukları ilk defa yalnız bırakırlar; vedalaşmayı yalnızca bir camlı kapı arkasından izlerler.</p>
		<p>Hükmü verilmiş Kral’la hem kavuşma ve hem de derhal, ebediyen vedalaşma zamanı olan bu duygulandırıcı görüşmede bulunan olmamıştır; basılmış bütün betimlemeler özgür biçimde, romantikçe uydurulmuş şeylerdir ve keza, böyle bir saatin trajik tarafını zamanın o yapmacık üslubu içinde, göz yaşartıcı bir dokunaklılığa indirgemeye çalışan o gravürler de uydurmadır. Çocuklarının babasıyla bu vedalaşma, Marie-Antoinette’in hayatındaki en acılı anlardan biri olmuştur, bundan niçin kuşku duymalı ve bunun sarsıcılığını niçin daha da artırmaya çalışmalı? Ölüme mecbur, ölüme mahkûm birini, en yabancısı bile olsa, son adımlarını atmadan önce görmek dahi insani duygulara sahip bir insan için zaten allak bullak olmaya yetecek bir eziyet olur; oysa Marie-Antoinette, bu adamı –gerçi hiçbir zaman tutkuyla sevmemiş ve kalbini çoktan bir başkasına vermiştir, fakat yine de yirmi yıl günbegün yanında yaşamış, ona dört çocuk doğurmuştur– geçirdikleri o hareketli zaman içinde hep iyi, babacan ve fedakâr biri olarak bilmiştir. Başlangıçta yalnızca devlet iradesiyle, bir hayat boyu beraber olmak üzere birleştirilen bu iki kişi, eskiden, o aydınlık senelerinde olduğundan çok, kulede geçirdikleri şu karanlık zaman içinde insan olarak birbirlerine yakınlaşmıştır. Ve ayrıca, Kraliçe bilmektedir ki, çok geçmeden onun ardından kendisi de bu son basamağı atlamak zorundadır. Kocası yalnızca kısa bir mesafeyle önden gitmektedir.</p>
		<p>Ömrü boyunca bela getirmiş olan yönü, sinirden tamamen yoksun oluşu, Kral için bu çetin sınavda, bu en uç, bu en son saatinde bir kazanca dönüşür; başka zamanlar katlanılmaz derecedeki o kıpırtısızlığı XVI. Louis’ye bu can alıcı anda belli bir ahlak büyüklüğü verir. Ne korku ne de heyecan gösterir; yan odadaki dört kurul üyesi, onun bir kere olsun sesini yükseltip hıçkırdığını işitmez. Acınacak derecede zayıf olan bu adam, bu yerini dolduramayan kral, veda saati geldiğinde bütün hayatı boyunca gösterebildiğinden fazla güç ve onur gösterir. Mahkûm herhangi bir akşam olduğu gibi, saat onda yerinden kalkar ve böylece aileye yanından ayrılması işaretini verir. Gayet açık seçik belirttiği bu isteği karşısında Marie-Antoinette itiraz etmeye, hele kocası iyi niyetli bir kandırmaca olarak, ertesi sabah saat yedide bir kere daha yanına çıkacağını söyledikten sonra hiç cesaret edemez.</p>
		<p>Sonra ortalık sessizleşir. Kraliçe yukarıdaki odada yalnız kalır, gece olur, uzun ve uykusuz bir gece başlar. Nihayet gün ağarır ve günle birlikte hazırlıkların o korkunç gürültüleri de uyanır. Marie-Antoinette tekerlekleri ağır bir arabanın avluya girdiğini işitir, merdivenlerde bir aşağı bir yukarı inip çıkan adımlar, adımlar, durmadan adımlar: Bu şimdi rahip midir, yoksa Belediye’nin delegasyonu mu, yoksa cellat mı gelmiştir çoktan? Uzakta, yürüyüp gelen alayların davulları dövülmektedir, ortalık gittikçe aydınlanır, gün açar, çocuklarının elinden babalarını, kendi elinden onca yılın dürüst, saygılı, cömert yoldaşını alacak saat gittikçe yaklaşır. Odasında mahpus, kapısının önünde aman dinlemez bekçiler bekleyen bu keder içindeki kadının, o birkaç merdiveni inmesine, bir şey duymasına, ne olup bittiğine ilişkin herhangi bir şey görmesine izin verilmez ve o şimdi belki de, olanları gerçekte olduğundan bin kat daha büyük bir dehşetle içinde yaşamaktadır. Sonra altındaki katta birden, korkunç bir sessizlik hâkim olur. Kral binadan çıkmıştır, ağır araba onu infaz yerine doğru götürmektedir. Bir saat sonra da giyotin, bir zamanlar Avusturya Arşidüşesi, sonra <em>Dauphine</em>, sonunda da Fransa Kraliçesi olan Marie-Antoinette’e yeni bir isim verecektir: Dul Madam Capet.</p>
	</div>
	<div class="si-footnotes html5_section epub-type_footnotes">
		<div class="si-footnote html5_aside epub-type_footnote" id="f217"><a class="si-backref" href="#ref_f217">217</a><span class="si-footnote-text">. Haçlı Seferleri döneminde kurulmuş, dinsel ve askerî amaçlı şövalye tarikatı. (Y.N.)</span></div>
		<div class="si-footnote html5_aside epub-type_footnote" id="f218"><a class="si-backref" href="#ref_f218">218</a><span class="si-footnote-text">. (Fr.) Ulusal tıraş (giyotin bıçağıyla). (Ç.N.)</span></div>
		<div class="si-footnote html5_aside epub-type_footnote" id="f219"><a class="si-backref" href="#ref_f219">219</a><span class="si-footnote-text">. Fransız Devrimi sırasındaki Kurucu Meclis<em>.</em><span class="char-style-override-25"> (Y.N.)</span></span></div>
		<div class="si-footnote html5_aside epub-type_footnote" id="f220"><a class="si-backref" href="#ref_f220">220</a><span class="si-footnote-text">. Fransız Devrimi sırasında, burjuvazinin radikal kanadını oluşturan, Jean-Paul Morat önderliğindeki konvansiyon üyeleri. “Dağlılar” anlamına gelen isimleri, mecliste en yüksek sıralarda oturmalarından kaynaklanır. (Y.N.)</span></div>
	</div>
</body>
</html>