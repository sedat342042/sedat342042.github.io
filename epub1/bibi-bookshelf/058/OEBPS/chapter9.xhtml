<?xml version="1.0" encoding="UTF-8" standalone="no"?><html xmlns="http://www.w3.org/1999/xhtml" xmlns:epub="http://www.idpf.org/2007/ops">
<head>
	<title>Marie Antoinette</title>
	<link href="main.css" rel="stylesheet" type="text/css"/>
<meta name="Adept.resource" value="urn:uuid:60791d9f-e32d-4515-8960-594a479c0671"/>
</head>
<body class="chapter epub-type_chapter">
	<div class="container html5_section">
		<h1>Trianon</h1>
		<p>Marie-Antoinette, hafif ve oynak elleriyle tacı beklenmedik bir hediye gibi tutmaktadır; hayatın hiçbir şeyi karşılıksız vermeyeceğini ve kaderin elinden teslim alınan her şeyin gizli bir yerinde bir bedelin yazılı olduğunu bilemeyecek kadar gençtir henüz. Marie-Antoinette’in bu bedeli ödemeyi düşündüğü de yoktur. Kraliçe olarak mevkiinin verdiği hakları alır yalnızca, getirdiği yükümlülükler karşısında ise borçlu kalır. İnsan için birleştirilmesi mümkün olmayan iki şeyi bağdaştırmak istemektedir: hem hüküm hem de sefa sürmek. Kraliçe olarak her şeyin kendi arzularına hizmet etmesini ister, kendi ise keyfinin her istediğini sıkılmadan yerine getirmeyi düşünür; elinde hem hükümdarın iktidarı hem de kadının özgürlüğü olsun ister, yani çift kat yaşamak, genç, delifişek hayatının tadını iki misli çıkarmak ister. </p>
		<p>Fakat Versailles’da özgürlük mümkün değildir. Bu ışıl ışıl aynalı galerilerde hiçbir adım gizli kalmaz. Her hareket kitabına uygun olacaktır, her sözcüğü hain bir rüzgâr bir yerlere taşır. Burada yalnız başına kalmak yoktur, iki başına kalmak da yoktur, dinlenmek, gevşemek yoktur, kral merhametsiz bir düzenle ilerleyen, dev bir saatin orta noktasıdır, doğumdan ölüme, yataktan kalkmaktan uykuya yollanmaya kadar, hatta aşk saati bile bir devlet edimine dönüşür. Her şeyin kendisine ait olduğu hükümdar burada herkese aittir de kendisine ait değildir. Oysa Marie-Antoinette her türlü kontrolden nefret etmektedir, bunun için de daha kraliçe olur olmaz, her emrine amade kocasından, kraliçe olmak zorunda kalmayacağı, kaçabileceği bir köşe ister. XVI. Louis de, yarı zayıflıktan, yarı kibarlıktan, ona zifaf hediyesi olarak, ulu Fransa devletinin yanına ikinci, ama tamamen ona ait bir devlet, “Trianon” adlı yazlık bir kasır hediye eder.</p>
		<p class="gap">Marie-Antoinette’in kocasından Trianon’la aldığı aslında büyük bir hediye değil, yalnızca, aylaklığını bir on yıldan uzun bir zaman eğlendirip bağlayacak bir oyuncaktır. Bu küçük kasır, kurucusu tarafından asla bir kraliyet ailesinin sürekli olarak kalacağı bir yer olarak değil, yalnızca bir <em>maison de plaisir</em><a class="si-noteref epub-type_noteref" href="#f75" id="ref_f75">75</a>, bir<em> buen retiro</em><a class="si-noteref epub-type_noteref" href="#f76" id="ref_f76">76</a> olarak, gözlerden kulaklardan uzak bir aşk yuvası olarak düşünülmüştür ve bu niteliğiyle, XV. Louis tarafından Dubarry’yle ve öbür gelip geçici hanım yoldaşlarıyla beraber olmak için bol bol kullanılmıştır. Usta bir teknisyen, kibar efendinin gece yemekleri için öyle bir inip çıkan masa icat etmiştir ki, yerin altındaki mutfak mekânlarında hazırlanan akşam sofraları yemek salonuna kimse görmeden çıkabilir ve hiçbir uşak sofra sahnelerine kulak misafiri olamaz: Erotik konforu artırmak yolundaki bu hizmeti için, Leporello Usta bütün bu sefahat kasrının devlet bütçesine mal olduğu fiyat olan yedi yüz otuz altı bine ek olarak on iki bin <em>livre</em>’lik bir ödül elde etmiştir. Versailles Parkı’ndaki bu ücra kasır, âşıkdaşlık sahnelerinin rehavetini henüz üzerinden atmadan, Marie-Antoinette tarafından devralınır. Şimdi kavuşmuştur oyuncağına, üstelik Fransız zevkinin icat ettiği en büyüleyici oyuncaklardan birine, hatları narin, ölçüleri mükemmel, şık ve tam da genç bir kraliçeye göre bir mücevher kutusuna. Eskiden bir gözdenin, şimdi ise Kraliçe’nin olan bu sade, hafif antik havalı bir mimariyle yapılmış, bahçelerin alımlı yeşili içinde bembeyaz parıldayan, tamamen ücra, fakat yine de Versailles’a yakın saray yavrusu bugünün bir müstakil evinden daha büyük, rahat ya da lüks değildir: topu topu yedi ya da sekiz odası vardır, bir sofa, bir yemek odası, bir küçük, bir büyük salon, bir yatak odası, bir banyo, bir minyatür kütüphane (<em>lucus a non lucendo</em>,<a class="si-noteref epub-type_noteref" href="#f77" id="ref_f77">77</a> çünkü Marie-Antoinette’in bütün hayatında, şöyle bir karıştırıp bıraktığı birkaç roman hariç, bir kitabın kapağını açtığı dahi olmamıştır). Kraliçe bu küçücük kasrın içinde, onca yıl boyunca mefruşatta pek bir değişiklik yapmaz, zevk sahibi olduğunu göstererek, bu tamamen kişisel bir etki yapmak üzere tasarlanmış mekânlara şatafatlı, şaşaalı, değerini kabaca belli eden hiçbir şey eklemez; tersine her yerin narin, açık renkli, mütevazı bir havaya girmesine, adı haksız olarak –Amerika’ya Amerigo Vespucci’nin adının verilmesi kadar büyük bir haksızlıkla– “Louis stili” olarak kalmış bir üsluba bürünmesine özen gösterir. Onun o naif, hareketli, şık kadının adı verilmeliydi bu üsluba: Marie-Antoinette stili, çünkü bu kırılgan görünümlü biçimlerde kocası XVI. Louis’yi ve onun kaba zevkini hatırlatan hiçbir şey yoktur, tersine bu üslup her yönüyle hafif, alımlı, portresi aynı mekânları bugün de süsleyen o kadın figürünü akla getirir; yataktan pudriyere, klavsenden fildişi yelpazeye, şezlongdan minyatüre kadar her şeye ortak bir kimlik veren, yalnızca en seçme malzemeyi en az göze batar biçimlerde kullanan, görünüşte kırılgan, ama yine de dayanıklı, antik çizgileri Fransız zarafetiyle birleştiren, bu bizim bugün bile anlayabildiğimiz üslup, öncekilerden hiçbirinin olmadığı kadar hanımefendinin, zevk sahibi Fransız kadınının başarılı hâkimiyetini haber verir ve daha önceki XIV. Louis e XV. Louis stillerindeki dramatik-şatafatlı havanın yerine samimiyeti ve müzikaliteyi koyar. İçinde laflanan, rahatça ve samimice sohbet edilen salon, böylece tumturaklı seslerin yankılandığı temsil mekânlarının yerini alarak, evin orta noktası haline gelir; oyma işli, altın varaklı ahşap lambriler kaskatı mermerin, esnek pırıltısıyla ipek, insanın üstüne üstüne gelen kadifenin, ağır brokarın yerini alır. Uçuk, hafif renkler, mat krem, şeftali pembesi, bahar mavisi yumuşacık egemenliklerini ilan eder. Bu sanat, kadınlara ve bahara, şık partilere, tasasızca buluşmalara dairdir; meydan okuyan bir edayla ortaya çıkılıp azamet değil, dramatik bir haşmet değil, alçakgönüllü ve sessiz olan yakalanmaya çalışılmaktadır, burada kraliçenin iktidarı vurgulanacak değildir, kendisini çevreleyen bütün nesnelerden genç kadının alımlılığı aksetmelidir, şefkat içinde. Ancak bu değerli ve koket çerçeve içinde gerçek ve hakiki ölçülerine kavuşur Clodion’un narin heykelcikleri, Watteau ve Pater’ in tabloları, Boccherini’nin gümüşten müziği ve XVIII. yüzyılın bütün öbür seçkin yaratıları; büyük dertlerin eşiğinde, mesut bir tasasızlık içinde bulunan bu eşsiz oyun sanatı başka hiçbir yerde bu kadar haklı ve sahici bir etki bırakmaz. Trianon, bu sanatın en büyük ustalıkla yetiştirilmiş çiçeğinin yer aldığı en ince, en narin ama yine de kırılmaz kâsedir. Burada rafine bir zevk kültürü mükemmel olarak bir ev biçiminde, tek bir şekil halinde sanata dönüşmüştür. Kaldı ki rokokonun zirvesini ve dibini, hem en parlak saatini hem de ölüm saatini, bugün bile en iyi şekilde, Marie-Antoinette’in evindeki mermer şöminenin üzerindeki sarkaçlı saatten okuyabiliriz.</p>
		<p class="gap">Bir minyatür dünya, bir oyun dünyasıdır bu Trianon. Pencerelerinden bakınca, şehrin de, Paris’in de, ülkenin de, yani yaşayan dünyaya ilişkin hiçbir şeyin görülmemesi sembolik bir hava taşır. Üzerinde kurulu olduğu birkaç kulaçlık toprak on dakikada yürünüp geçilir, fakat bu minicik mekân Marie-Antoinette için yirmi milyon kişilik tebaasıyla bütün Fransa’dan daha önemli, hayati derecede önemli olmuştur. Çünkü burada, ne tören kurallarına ne saray adabına, ne de ahlaka karşı bir yükümlülük hissetmektedir. Bu bir karış toprak parçası üzerinde sözü geçenin yalnızca kendisi olduğunu, başka kimse olmadığını açık seçik belirtmek için, <em>Lex Salica</em>’ya<a class="si-noteref epub-type_noteref" href="#f78" id="ref_f78">78</a> sıkı sıkıya bağlı kalan saraya inat, bütün emirlerini kocasının adına değil, <em>de par la reine</em><a class="si-noteref epub-type_noteref" href="#f79" id="ref_f79">79</a>, kendi adına verir; uşakları da kral sarayının kırmızı, beyaz mavi üniformasını değil, onun öngördüğünü giymektedir: kırmızı gümüşi. Hatta kendi zevci bile burada yalnızca misafir olarak belirir – üstelik gayet görgülü ve sorun yaratmayan, davet edilmeden ya da uygun olmayan bir zamanda hiç gelmeyen, zevcesinin ev sahibi olarak haklarına sıkı sıkıya uyan bir misafir. Fakat bu sade adam, buraya gelmeyi sevmektedir de; çünkü her şey, büyük sarayda olduğundan çok daha rahattır. Burada, her türlü usulperestlik, titizlik ve katılık <em>par ordre de la reine</em><a class="si-noteref epub-type_noteref" href="#f80" id="ref_f80">80</a> kaldırılmıştır, saray adabı yerine getirilmez, şapkasız ve hafif, rahat elbiselerle dışarıda oturulabilir, neşeli beraberliklerde hiyerarşi gözetilmez, katılığa yer yoktur, hoş, bazen saygıya da yoktur. Burada Kraliçe’nin keyfi yerindedir; çok geçmeden bu rahat yaşama biçimine o kadar alışır ki, akşamları Versailles’a dönmek zor gelmeye başlar. Kır hayatının özgürlüğünün tadını aldıktan sonra sarayı gittikçe daha çok yadırgar, üzerine düşen temsil görevleri ve herhalde evlilik görevleri de, gittikçe daha can sıkıcı gelir, gündüzleri bu hoş güvercinliğine çekilmeleri sıklaşır. Ona kalsa, Trianon’undan hiç ayrılmayacaktır. Ve Marie-Antoinette hep ne istiyorsa onu yaptığı için, gerçekten de temelli olarak yazlık sarayına taşınır. Bir yatak odası döşenir, fakat tek kişilik bir yatak vardır burada, o cüsseli kralın pek sığabileceği gibi değildir. Bundan böyle, başka her şey gibi evlilik mahremiyeti de artık Kral’ın isteğine bağlı olmayacaktır; tersine Seba Melikesi’nin Süleyman’a gidişleri gibi, Marie-Antoinette de artık yalnızca kendi istediği (ve annesi bu<em> lit à part’a</em> fazla celallendiği) zaman uslu kocasını ziyaret eder olur. Kendi yatağında bir kere bile misafir olmamıştır kocası; çünkü Trianon, Marie-Antoinette için dokunulmaz bir mutluluğun yaşandığı, onun yalnızca Cytheren’e, yalnızca eğlenceye adanmış ülkesidir, görevlerini ise asla eğlenceleri arasında saymamıştır, hele evlilik görevlerini hiç. Burada hiçbir engele takılmadan kendini yaşayıp yalnızca şımartılan, sayılan ve başına buyruk genç kadın olmak istemektedir; binlerce aylaklık uğraşına dalıp her şeyi, devleti, kocayı, sarayı, zamanı ve dünyayı ve bazen de –belki en mesut dakikalarıdır bunlar– kendini bile unutan bir kadın.</p>
		<p class="gap">Bu meşguliyetsiz ruh, Trianon’la nihayet bir meşgale bulmuştur, durmadan kendini yenileyen bir oyuncak. Nasıl terzi kadına elbise üstüne elbise, saray kuyumcusuna durup durup başka bir mücevher ısmarlıyorsa, yeni devletinin güzelleştirilmesi için de hep yeni bir şeyler ısmarlaması gerekir; terzinin, kuyumcunun, bale üstadının, müzik hocasının ve dansçıbaşının yanında şimdi mimarlar, peyzaj mimarları, ressamlar, dekoratörler, Marie-Antoinette’in minyatür krallığının bütün bu yeni bakanları da o uzun, ah o dehşetli uzun zamanını doldurmakta ve aynı zamanda olanca gayretleriyle devletin kesesini boşaltmaktadırlar. Başlıca kaygısı bahçesidir, çünkü bu bahçe elbette Versailles’ın tarihî bahçesine benzememeli, bütün çağın en modern, en modaya uygun, en orijinal, en koket bahçesi, hakiki ve sahici bir rokoko bahçesi olmalıdır. Marie-Antoinette bu isteğiyle bir kere daha, bilinçli ya da bilinçsiz, zamanının değişmiş olan zevkini takip etmektedir. Çünkü insanlar yorulmuştur, bahçeler generali Lenôtre’un o cetvelle çizilmişe benzeyen çim sahalarından, usturayla kesilmişe benzeyen çitlerinden, çizim kaleminin soğukkanlılığıyla hesaplanmış motiflerinden... Bunların hepsi Güneş Kral XIV. Louis’nin yalnızca devleti, asilleri, zümreleri, halkı değil, Tanrı’nın çayırını da zorla kendi istediği bir biçime soktuğunu göstermek amacındadır. Bu yeşil geometriye bakmaktan herkese gına gelmiş, insanlar bu “doğa katliamı”ndan yorgun düşmüştür; zamanın geniş çaptaki kültürel huzursuzluğu gibi bu konuda da kurtarıcı tılsımı bulan toplumun dışından biri, <em>Yeni Heloïse</em>’ında bir “doğa parkı” isteyen Jean-Jacques Rousseau olur.</p>
		<p>Ne var ki, Marie-Antoinette kuşkusuz <em>Yeni Heloïse</em>’i okumamıştır, Jean-Jacques Rousseau’yu ise olsa olsa <em>Le devin du village</em><a class="si-noteref epub-type_noteref" href="#f81" id="ref_f81">81</a> adlı müzikal <em>bluette</em>’in<a class="si-noteref epub-type_noteref" href="#f82" id="ref_f82">82</a> bestecisi olarak bilir. Fakat Jean-Jacques Rousseau’nun görüşleri o zamanlar nefes alınan havanın içinde dolaşmaktadır. Markizlerin, düklerin gözleri buğulanmaktadır, kendilerine masumiyetin bu soylu avukatından söz edildiğinde (oysa özel hayatında sapkının da sapkınıdır), Rousseau’ya minnettardırlar; çünkü kendileri için, bütün o sinir kamçılayıcı ilaçların üstüne, son bir uyarıcı daha icat etmiştir: safdillik oyununu, masumiyet sapkınlığını, doğallık adlı maskeli balo kostümünü. Doğal olarak Marie-Antoinette şimdi “doğal” bir bahçe isteyecektir, masum bir peyzaj ve elbette, bütün yeni moda doğal bahçelerin en doğalını. Böyle olunca, dönemin en iyi, en rafine sanatçılarını toplayıp kendilerinden düşünüp taşınıp en sanatkârane biçimde, en doğal bahçeyi yaratmalarını ister.</p>
		<p>Çünkü –Dönemin modası!– bu “İngiliz Çin bahçesi”nde yalnızca doğayı canlandırmakla yetinmek değil, bütün doğanın canlandırılması istenmektedir: birkaç kilometrekarelik bir mikrokozmos içinde, oyuncağımsı bir şekilde küçültülmüş halde. Her şey bir arada olmalıdır bu küçücük toprak parçası üzerinde: Fransız, Hint, Afrika ağaçları, Hollanda laleleri, güneyin manolyaları, bir gölet, bir nehircik, bir dağ, bir mağara, romantik bir harabeyle köy evleri, Yunan tapınakları ve Şark manzaraları, Hollanda’nın yel değirmenleri, Güney ve Kuzey, Batı ve Doğu, en doğal olanla en acayip olan, hepsi yapay ve hepsi olabildiğince sahici; hatta mimar başlangıçta, bu bir karış toprağa ateş püsküren bir yanardağla bir Çin tapınağı da oturtmayı tasarlar, ne mutlu ki bu projenin aşırı pahalıya mal olacağı anlaşılır. Kraliçe’nin sabırsızlığıyla kamçılanan yüzlerce işçi, mimarların ve ressamların planları uyarınca, hakiki manzaranın içine bilinçlice bir rahatlık ve doğal bir düzen gösterecek olabildiğince rengârenk bir peyzaj kondurma büyüsü üzerinde çalışmaya başlar. Önce, çayırların arasına her sahici çoban idilinin vazgeçilmez bir aksesuvarı olan, alçak sesle, lirik bir şırıltıyla akan bir derecik yerleştirilir; gerçi suyun iki bin ayak uzunluğunda borularla Marly’den getirilmesi gerekir ve bu borulardan su gibi para da akar, fakat önemli olan, derenin menderesler çizen yatağının hoş ve doğal görünmesidir. Dere hafif mırıltısıyla, yapay olarak açılmış ve içinde yapay olarak yığılmış bir adası olan bir gölcüğe dökülmektedir; narin köprüler altından geçişi pek sevimli, beyaz kuğuların pırıltısını yansıtması pek latiftir. Kayalık ise yapay yosunlarıyla, yapay olarak gizlenmiş âşıklar mağarasıyla ve romantik cihannümasıyla <em>anakreon</em><a class="si-noteref epub-type_noteref" href="#f83" id="ref_f83">83</a> mısralarından çıkmış gibidir; duygulandırıcı bir naifliği olan bu manzarada insanın aklına önceden sayısız renkli resminin çizilmiş, bütün peyzajın yirmi alçı modelinin hazırlanmış, bu modellerin üzerinde göletle dereciğin aynadan kesilerek, kırlarla ağaçların –Hz. İsa’ nın ahırda doğumunu temsil eden heykelcikler gibi– boyalı yosunla canlandırılmış olduğunu getirecek hiçbir şey yoktur. Fakat dahası, dahası da vardır! Kraliçe’nin aklına her yıl yeni bir şey esmekte, ülkesini güzelleştirecek hep daha eksantrik ve hep daha doğal önlemler gelmektedir, eski faturaların ödenmesini beklemek istemez; onun oyunu o an önündedir ve oynamaya devam edecektir. Bahçeye, sevimliliğini artırmak için, tesadüfen serpiştirilmiş gibi duran, fakat romantik mimarlarının önceden kesin biçimde hesapladığı biçimde, küçük mücevherler kondurur. Küçük bir tepenin üzerine, o zamanın ilahına adanmış küçük bir tapınak, bir aşk tapınağı dikilir, üstü açık antik bir yuvarlak yapıda, Bouchardon’un en güzel heykellerinden birini sergilemektedir: kendisine, okları her yere ulaşacak bir yay yapmak için Herakles’in topuzunu yontmakta olan bir Amor. Bir mağara, bir aşk mağarası, kayalara öyle bir hünerle oyulmuştur ki, içinde oynaşmakta olan bir çift yoldan yaklaşanları tam zamanında, yakalanmadan fark edebilmektedir. Korudan geçen dolambaçlı yollar vardır, çayırlar nadir çiçek türleriyle bezenmiştir, çok geçmeden bu çiçeğe durmuş yeşilin içinde bir de müzik köşkü, bembeyaz pırıltısıyla bir sekizgen yapı belirir; bunların hepsi de öylesine zevkli bir şekilde bir araya, iç içe sıralanmıştır ki, insan karşısındaki alımlılığın yapay olarak tasarlanmış bir şey olduğunu gerçekten hissetmez olur.</p>
		<p>Fakat moda daha da çok sahicilik istemektedir. Doğaya daha da abartılı bir doğallık vermek, dekorları hayatın gerçeğinin en rafine görüntüleriyle boyamak için, bu bütün çağların en pahalı pastoral komedisinin içine, sahicilik sahtekârlığını daha da belirginleştirecek gerçek figüranlar getirilip konur: sahici köylüler, sahici karıları, sahici inek çobanı kızlar ve sahici inekleri, buzağıları, domuzları, tavşanları, koyunları, ot biçen, hasat yapan sahici rençperler, sahici çobanlar, avcılar, keten yıkayanlar, peynir yapanlar; bütün bu insanlar biçmeli, yıkamalı, gübre atmalı, sağmalıdır ki, kukla sahnesinde durmadan, güzel bir hareket olsun. Bütçeye bir kere daha, daha da derinlemesine el atılır ve Marie-Antoinette’in emri üzerine, bütün bu oyun çocukları için Trianon’un yanına, bire bir büyüklüğünde, ahırları, ambarları, samanlıkları, güvercinlikleri ve kümesleriyle bir kukla tiyatrosu kuruluverir: o ünlü Hameau. Büyük mimar Mique ile ressam Hubert Robert çizip tasarlar ve saz damlarıyla, tavuk kümesleri ve gübre yığınlarıyla asıllarının taklidi olan sekiz çiftlik inşa ederler. Dünyanın parasıyla kurulmuş, doğanın orta yerindeki bu gıcır gıcır yeni köy düzmecesinin sahteymiş gibi görünmemesi için, gerçekten sefalet içindeki kulübelerin fakirliği, haraplığı bile yüzeysel olarak taklit edilir. Balyozla duvarlarda çatlaklar açılır, sıva romantik bir şekilde yer yer dökülmüş hale getirilir, damdan birkaç kiremit sökülür; her şeyin pejmürde ve eski havasına bürünmesi için Hubert Robert ahşaba yapay çatlaklar resmeder, bacalar dumanla karartılır. Buna karşılık virane görüntüsü içindeki küçük evlerden bazıları içeriden olanca konforla döşenir: aynalar, sobalar, bilardo masaları, rahat kanepeler. Çünkü olur da Kraliçe’nin canı sıkılır ve Jean-Jacques Rousseau’culuk oynamak, mesela nedimeleriyle bizzat tereyağı imal etmek isterse, asla parmaklarını kirletmek zorunda kalmamalıdır. Brunette ve Blanchette adlı ineklerini ahırda ziyaret edecekse döşeme –doğal olarak önceden, görünmez eller tarafından– parkeymiş gibi ovulur, hayvanların postu, çiçek beyazı ve maun kızılı renkleri görülecek şekilde kaşağılanır ve köpük köpük köpüren süt, Kraliçe’ye kaba köylü maşrapasıyla değil, Sèvres’deki fabrikanın kendisi için özel olarak imal edip isminin baş harfleriyle süslediği porselen kupalarla ikram edilir. Bugün insana harap haliyle sevimli gelen bu Hameau, Marie-Antoinette için gün ortası tiyatro demektir, hafif ve tam da bu hafifliğinden dolayı neredeyse sinir bozucu bir <em>comédie champêtre</em><a class="si-noteref epub-type_noteref" href="#f84" id="ref_f84">84</a>. Çünkü bütün Fransa’da köylüler toplaşmaya koyulurken, vergilerin ezdiği ve öfkeleri kabından taşmaya başlayan gerçek kırsal kesimden insanlar isyan halinde, devamı olanaksızlaşan durumun nihayet düzeltilmesini isterken, bu Potemkin benzeri dekor köyde bayağı ve yalancı bir huzur hüküm sürmektedir. Mavi iplerinden çekilen koyunlar çayıra çıkarılmakta, nedimenin taşıdığı güneş şemsiyesi altında kraliçe şırıldayan dere kenarında yıkayıcı kadınların keten işleyişini seyretmektedir: Ah, ne kadar da harikuladedir bu sadelik, nasıl da ahlaklı, nasıl da rahattır, her şey tertemiz, şirindir bu cennetsi dünyada; burada yaşam, ineklerin memelerinden fışkıran süt kadar aydınlıktır, berraktır. İnsan incecik muslinden elbiseler, kırsal sadeliği taşıyan elbiseler giyer (ve böyle giyinmiş olarak birkaç bin <em>livre</em> karşılığında portresini yaptırır); kendini masum eğlencelerin eline bırakır ve aşırı tokluğun verdiği hafifmeşreplik içinde <em>goût de la nature</em>’e<a class="si-noteref epub-type_noteref" href="#f85" id="ref_f85">85</a> biat eder. İnsan balık tutar, çiçek toplar, gezintiye çıkıp –çok nadir olarak tek başına– dolambaçlı yolları geçer, çayırlardan yürür, o canım köylü figüranların çalışmasını seyreder, top atıp top tutarak oynaşır, <em>menuet</em> ve <em>gavot</em> gibi dansları düz çiniler değil, çiçekler üzerinde eder, halka olup bir Çin oyunu kurar, kulübelerin arasında, gölgeli geçitlerde birbirini kaybeder, birbirine rastlar, ata biner, eğlenir, bu doğal tiyatronun orta yerinde tiyatro oynatır ve sonunda tiyatroyu kendisi başkalarına oynar.</p>
		<p>Kraliçe Marie-Antoinette’in son keşfettiği tutku da bu olur. Önce kendine küçük ve minyon ölçüleri içinde pek sevimli görünen, bugüne de kalmış olan bir özel tiyatro inşa ettirir –bu hevesin bedeli yalnızca 141.000 <em>livre</em> olmuştur– burada İtalyan ve Fransız komedyenleri sahneye çıkacaktır; fakat sonra, cüretli bir kararla kendisi sahneye fırlar. Etrafındaki şen şakrak halkçığı da aynı tiyatro oynama aşkıyla dolar, kayınbiraderi Artois Kontu, Polignac ve kavalyeleri de bu işe canla başla katılır, hatta birkaç kere kral bile gelip karısının aktristliğine hayranlığını gösterir; işte böyle sürer gider Trianon’daki şen karnaval, bütün yıl boyunca bazen zevcin şerefine, bazen kendi ağabeyinin, bazen Marie-Antoinette’in büyülü ülkesini göstermek istediği yabancı ülkelerin dükleri şerefine kutlamalar düzenlenir, karanlığın içinden binlerce küçük, bir yerlere gizlenmiş, ışıkları renkli camlardan yansıtılan alevin ametistler, yakutlar, topazlar gibi pırıldadığı, öte yandan ateşten başakların gökten sapır sapır döküldüğü ve görülmeyen yakınlardan müziğin tatlı tatlı kulakları okşadığı eğlentiler... Yüzlerce kişilik ziyafetler verilir, eğlenmek ve dans etmek için panayır çadırları kurulur; masum peyzaj itaatle, bu lüks için rafine bir dekor olma görevini üstlenir. Hayır, “doğa” içinde canı sıkılmaz insanın. Marie-Antoinette, Trianon’a çekilmişse bu, hayata düşünerek bakmayı öğrenmek için değil, daha iyi ve daha pervasızca eğlenmek için olmuştur.</p>
		<p class="gap">Trianon’un fatura toplamı 31 Ağustos 1791’de çıkarılmıştır, 1.649.529 <em>livre</em> tutarındadır ve aslında, diğer gizli kalemlerle birlikte, iki milyonu aşmaktadır – kendi başına alındığında, kraliyet ekonomisinin perişan hali karşısında, Danaos kızlarının tasında<a class="si-noteref epub-type_noteref" href="#f86" id="ref_f86">86</a> bir damladan ibaret kalır, fakat maliyenin geçirdiği sarsıntı ve genel sefalet göz önüne alınacak olursa aşırı bir masraftır bu. Devrim Mahkemesi karşısında “Dul Madam Capet” bunu kendi de itiraf etmek zorunda kalacaktır: “Küçük Trianon’un dev meblağlara, hatta benim istediğimden de fazlasına mal olduğu doğru olabilir. İnsan bir başladı mı gittikçe daha çok masrafa giriyor.” Fakat bu keyif, Kraliçe’ye siyasi anlamda da pahalıya mal olmuştur. Çünkü bütün saray halkını Versailles’da işsiz güçsüz bırakmakla, sarayın elinden hayatının anlamını çekip almıştır. Kendisine eldivenini uzatacak kadın, altına pürhürmet lazımlığını itecek kadın, şeref damları, şeref kavalyeleri, bin muhafız, uşaklar, dalkavuklar... Görevleri ortadan kalkınca, ne yapacaklardı şimdi? Gündüzleri işsiz güçsüz Œil de Bœuf’te oturmaktadırlar ve nasıl çalışmayan bir makineyi pas yerse, kayıtsızca geride bırakılan bu saray da içindeki zehriyle gittikçe tehlikeli bir hale gelmeye başlar. Çok geçmeden iş oraya varır ki, kibarlar toplumu gizli bir anlaşmaya varmış olarak, saraydaki eğlencelerden uzak durmaya başlar: O kibirli “Avusturyalı” gitsin, o “<em>Petit Schönbrunn</em>”unda,<a class="si-noteref epub-type_noteref" href="#f87" id="ref_f87">87</a> o “<em>Petite Vienne</em>”inde<a class="si-noteref epub-type_noteref" href="#f88" id="ref_f88">88</a> kendi başına eğlensin; bizzat Habsburglular kadar eski olan bu aristokrasiye, kabul törenlerinde yalnızca kaçamak, soğuk bir baş eğmeyle verilen selam reva görülemez. Fransız yüksek aristokrasisi Kraliçe’ye karşı, beriki Versailles’ı terk edeli, gittikçe daha açık bir şekilde cephe almaya başlar; Lévis Dükü durumu çok canlı bir biçimde, şu sözlerle anlatacaktır:</p>
		<blockquote>
			<p>Kraliçe o eğlence ve havailik yıllarında, elindeki en yüce kuvvetin verdiği sarhoşlukla, kendini zora koşmak istemedi. Teşrifat ve merasimler onun için sabrını zorlayan, canını sıkan vesilelerdi. Kendisine anlatıldı ki, insanların bütün önyargılarından kurtulduğu bu derece aydınlanmış bir yüzyılda hükümdarlar da kendilerini törelerin zorunlu kıldığı insanı sıkan o ayak bağlarını bir kenara atmalıdır; kısacası, dendi, halkların itaatinin kraliyet ailesinin can sıkıcı ve canı sıkılan bir saray halkıyla çevrilmiş olarak geçirdiği saatlerin sayısının çokluğuna ya da azlığına bağlı olduğunu düşünmek gülünçtür... Seçilmiş olmalarını keyfin esişine ya da entrikaya borçlu birkaç talihli dışında bütün dünya, saray dışında kalıyordu. Rütbe, yapılan hizmetler, doğuştan gelen asalet artık kraliyet ailesinin samimi çevresine alınmak için haklı nedenler olmaktan çıkmıştı. Kral ile Kraliçe’ye takdim edilenler onları yalnızca pazar günleri, birkaç dakikalığına görebiliyordu. Fakat aralarında birçoğu çok geçmeden hem gereksiz hem de karşılığında herhangi bir teşekküre nail olamadıkları bu zahmetten tat almamaya başladılar; onlar da kendi açılarından, ta nerelerden kalkıp geldikten sonra dikkate alınmamanın ahmaklık olduğunu gördüler ve vazgeçtiler... Eskiden zarif hayat tarzını ve kibarlığı öğrenmek isteyenlerin Avrupa’nın her tarafından koşa koşa geldiği XIV. Louis’nin haşmetinin sergilendiği sahne olan Versailles, artık insanların ayak direyerek gelip bir an önce kurtulmaya çalıştığı küçük bir taşra kentinden farklı bir yer değildi.</p>
		</blockquote>
		<p>Maria Theresia uzaktan bu tehlikeleri de zamanında görmüştür: “Temsil görevinin bütün o can sıkıcılığını ve boşluğunu ben kendim bilirim, fakat inan bana, insan bunu yapmayacak olursa, sonucu bu küçük rahatsızlıklardan pek daha kapsamlı nahoş durumlar olacaktır, hele sizinki gibi öyle cevval bir ulusta.” Fakat Marie-Antoinette bir şeyi anlamak istemedi mi, mantığına hitap etmenin anlamı yoktur. Versailles’dan alt tarafı yarım saat uzakta yaşadığı için, ne de çok tantana yapılmaktadır! Oysa gerçekte, bu iki ya da üç mille kendisini saraydan olduğu kadar halktan da ömür boyu uzaklaştırmıştır. Marie-Antoinette, Versailles’da, Fransız aristokrasisinin ve geleneksel âdetlerin orta yerinde kalmış olsaydı, tehlike çanları çaldığında prensler, dükler, bütün aristokrat ordusu yanında olurdu. Öte yandan, kardeşi Joseph’in denediği üzere, demokratik bir tavırla halka yaklaşacak olsaydı, Paris’in yüz binleri, Fransa’nın milyonları kendisini tanrıça mertebesine çıkarırdı. Fakat Marie-Antoinette, bu mutlak bireyci insan, ne aristokratların hoşuna gidecek tarzda hareket eder ne de halkın; yalnızca kendini düşünür ve keyfini en çok okşayan Trianon adlı bu meşgale, onu hem birinci hem de ikinci ve üçüncü zümrenin gözünden düşürür; zamanının çoğunda mutluluğunu yalnız yaşamak istediği için, felaketi yaşarken de yalnız kalır ve kendisini çocuk gibi eğlendiren bu oyuncağın bedelini bir taç ve bir hayatla ödemek zorunda kalır.</p>
	</div>
	<div class="si-footnotes html5_section epub-type_footnotes">
		<div class="si-footnote html5_aside epub-type_footnote" id="f75"><a class="si-backref" href="#ref_f75">75</a><span class="si-footnote-text">. (Fr.) Zevk yuvası. (Y.N.)</span></div>
		<div class="si-footnote html5_aside epub-type_footnote" id="f76"><a class="si-backref" href="#ref_f76">76</a><span class="si-footnote-text">. (İsp.) İyi bir dinlence evi. (Y.N.)</span></div>
		<div class="si-footnote html5_aside epub-type_footnote" id="f77"><a class="si-backref" href="#ref_f77">77</a><span class="si-footnote-text">. (Lat.) Işık olmayan koru. Latin dilbilimciler tarafından fiil kökünden isim türetilerek gerçekleştirilmiş kelime oyunu. (Y.N.)</span></div>
		<div class="si-footnote html5_aside epub-type_footnote" id="f78"><a class="si-backref" href="#ref_f78">78</a><span class="si-footnote-text">. (Lat.) <em>Lex Salica</em> (<em>Pactus</em> <em>Legis Salicae). </em>507-511 yıllarında Kral I. Clovis’in emriyle kaleme alınan ve yüzyıllar boyunca Avrupa monarşilerinde geçerli olan bu kanun, miras hukukunu düzenler; bir kadının devletin başına geçmesi kesinlikle, tahtın erkek vârisleri olmasa bile yasaktır. (Ç.N.)</span></div>
		<div class="si-footnote html5_aside epub-type_footnote" id="f79"><a class="si-backref" href="#ref_f79">79</a><span class="si-footnote-text">. (Fr.) Kraliçe adına. (Ç.N.)</span></div>
		<div class="si-footnote html5_aside epub-type_footnote" id="f80"><a class="si-backref" href="#ref_f80">80</a><span class="si-footnote-text">. (Fr.) Kraliçenin emriyle. (Ç.N.)</span></div>
		<div class="si-footnote html5_aside epub-type_footnote" id="f81"><a class="si-backref" href="#ref_f81">81</a><span class="si-footnote-text">. Köyün Falcısı. (Y.N.)</span></div>
		<div class="si-footnote html5_aside epub-type_footnote" id="f82"><a class="si-backref" href="#ref_f82">82</a><span class="si-footnote-text">. (Fr.) Nükteli, iddiasız, dizeler halinde yazılmış oyun. (Ç.N.)</span></div>
		<div class="si-footnote html5_aside epub-type_footnote" id="f83"><a class="si-backref" href="#ref_f83">83</a><span class="si-footnote-text">. Yunan şair Anakreon’un (MÖ 500 dolayları) adından. Neşeli bir üslupla yazılmış aşk ve şarap şiiri. (Ç.N.)</span></div>
		<div class="si-footnote html5_aside epub-type_footnote" id="f84"><a class="si-backref" href="#ref_f84">84</a><span class="si-footnote-text">. (Fr.) Köylü komedisi. (Ç.N.)</span></div>
		<div class="si-footnote html5_aside epub-type_footnote" id="f85"><a class="si-backref" href="#ref_f85">85</a><span class="si-footnote-text">. (Fr.) Tabiat sevgisi. (Ç.N.)</span></div>
		<div class="si-footnote html5_aside epub-type_footnote" id="f86"><a class="si-backref" href="#ref_f86">86</a><span class="si-footnote-text">. Yunan mitolojisinde, Danaos’un emriyle kocalarını öldüren elli kızına verilen, dibi olmayan bir tası yaşamları boyunca suyla doldurma cezası. (Ç.N.)</span></div>
		<div class="si-footnote html5_aside epub-type_footnote" id="f87"><a class="si-backref" href="#ref_f87">87</a><span class="si-footnote-text">. (Fr.) Küçük Schönbrunn. (Ç.N.)</span></div>
		<div class="si-footnote html5_aside epub-type_footnote" id="f88"><a class="si-backref" href="#ref_f88">88</a><span class="si-footnote-text">2. (Fr.) Küçük Viyana. (Ç.N.)</span></div>
	</div>
</body>
</html>