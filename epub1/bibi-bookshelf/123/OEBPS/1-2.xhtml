<html xmlns="http://www.w3.org/1999/xhtml">
	<head>
		<title>1-2</title>
		<link href="css/idGeneratedStyles.css" rel="stylesheet" type="text/css"/>
	</head>
	<body id="x1" xml:lang="tr-TR">
		<div class="Basic-Text-Frame">
			<p class="split" xml:lang="en-GB">  </p>
			<p class="anabaslik" id="_idParaDest-1">Çevirmenin Sözü  </p>
			<p class="ilk">Ömrü boyunca gerçeği arama peşinde oldu. Araştırmalar yaptı. Kapılmadı hayallere. Araç olarak kullandı pozitif bilimleri bu büyük matematikçi, fizikçi, astronom, hâzık doktor ve doğabilimcisi.  </p>
			<p class="paragraf ParaOverride-2">Yaptığı araştırmalar sorduğu yalın sorulara yanıt veremedi.  </p>
			<p class="paragraf ParaOverride-2">— Kimim ben?  </p>
			<p class="paragraf ParaOverride-2">— Evrende zaman neden bu kadar uzun?  </p>
			<p class="paragraf ParaOverride-2">— Neden insan ömrü çok kısa?  </p>
			<p class="paragraf ParaOverride-2">— Evrendeki yerim ne?  </p>
			<p class="paragraf ParaOverride-2">— Neden kavrayış gücüm evreni anlamama yetmiyor?  </p>
			<p class="paragraf ParaOverride-2">Sonra dönüp insanlara baktı. Evrenin sonsuz zamanı karşısında bir göz kırpmak kadar sürmeyen insan ömründe benlik davası, mal, mülk, para, şan, şöhret, bâtıl inançlar, anlamsız savaşlar vesaire vesaire...  </p>
			<p class="paragraf ParaOverride-2">İnsanoğlu neden böyle anlamsız şeyler peşinde koşuyor, neden cehaletin karanlıklarında birbiriyle didişip duruyordu?  </p>
			<p class="paragraf ParaOverride-2">Dilese, devletin, Selçuklu İmparatorluğu’nun en yüksek makamlarına yükselebilirdi.  </p>
			<p class="paragraf ParaOverride-2">Dilese, saraylar, hanlar, hamamlar, kese kese çil altınlar onun olurdu.  </p>
			<p class="paragraf ParaOverride-2">Yukarıdaki sorulara yanıt arayan biri için elbette hiçbir değeri olamazdı bunların.  </p>
			<p class="paragraf ParaOverride-2">Bir çıkış yolu arıyordu kendine. Fikirlerinden etkilendiği filozof Arap şairi, aykırı insan Ebu’l-alâ el-Ma’arrî de bir çözüm yolu bulamamıştı.  </p>
			<p class="paragraf ParaOverride-2">Sorularının yanıtı insanlardan gelmiyordu. Doğada aramayı düşündü beklediği yanıtları. Baktı... süratli bir dönüşüm vardı doğada. İnsanlar, hayvanlar, bitkiler, her şey ama her şey bu sahnede bir görünüyor, bir kayboluyor ve toprağa dönüşüyordu. Nice canlar vardı toprakta... Nice padişahlar, nice nazenin dilberler!  </p>
			<p class="paragraf ParaOverride-2">Topraktan yapılan kadeh belki de bir padişahın toprak olmuş kafatasıydı, bedeniydi...  </p>
			<p class="paragraf ParaOverride-2">Topraktan biten ve göz alıcı renkleriyle insanı büyüleyen gül, bir güzelin dudaklarıydı, yanaklarıydı, bilekleriydi belki de...  </p>
			<p class="paragraf ParaOverride-2">Bizim Âşık Veyselimiz ne kadar haklıydı “Benim sadık yârim kara topraktır” derken.  </p>
			<p class="paragraf ParaOverride-2">Ve bir karar verdi bu büyük bilim adamı:  </p>
			<p class="paragraf ParaOverride-2">“Madem yanıt bulunamayacak şu kısacık ömürde bu sorulara; geriye yapılacak bir şey kalıyor: Olabildiğince mutlu geçirmek şu kısacık dünya hayatını.”  </p>
			<p class="paragraf ParaOverride-2">Peki; mutluluk neydi?  </p>
			<p class="paragraf ParaOverride-2">Bir tanım getiremedi.  </p>
			<p class="paragraf ParaOverride-2">Bir sembol buldu yerine: Şarap.  </p>
			<p class="paragraf ParaOverride-2">Kanı, canlılığı, güneşi, ışığı, kırmızı dudağı, yakutu, güzelliği, dünyadaki dönüşümü çağrıştıran bir iksir!  </p>
			<p class="paragraf ParaOverride-2">Bilimsel çalışmaları sırasında yorulup da çalışmasına ara verdiğinde, gece gökyüzünü seyrederken, dünyayı, doğayı gözlemlerken yazıya döktü düşüncelerini Fars edebiyatına özgü “terâne” kalıbında.  </p>
			<p class="paragraf ParaOverride-2">Yazdıkları aslında herkes için geçerliydi. Ama hem yadırgandı, hem taklit edildi terâneleri taassubun gölgesi altında. Başarılı taklitler karıştı Hayyam’ın terânelerine. Yoktu çünkü orijinal el yazması ortada. Ve işin içinden çıkılmaz oldu.  </p>
			<p class="paragraf ParaOverride-2">Aradan yüzyıllar geçti ve Fitzgerald adında bir filozof şair ayıkladı terâneleri gücünün yettiğince; çevirdi kendi diline bunları. Sonuç: Olağanüstü!  </p>
			<p class="paragraf ParaOverride-2">Pers uygarlığının vârisi İran, sahip olduğu bu cevherin kıymetini bilemedi önceleri. Onu keşfeden Batı’yla tanıdı Nişaburlu “dürr-i şahvâr”ını.  </p>
			<p class="paragraf ParaOverride-2">Türkiye’de de ayıklandı terâneler el yazmalarının arasında; manzum, mensur çeviriler yapıldı. Dr. Abdullah Cevdet, Filozof Rıza Tevfik, İran asıllı Hüseyin Dâniş, yetenekli şair Hüseyin Rifat, Prof. Abdülbaki Gölpınarlı araştırmalar yaptılar. Onlar da kendilerince gerçek terâneleri bulmak için uğraş verdiler. Farsçaya yeterince aşina olmayan güçlü Türk şairleri, Türkçe çevirilerden yola çıkıp yeniden yorumladılar; dörtlüklere döktüler terâneleri güzel Türkçeleriyle.  </p>
			<p class="paragraf ParaOverride-2">Derken, bir yıldız doğdu İran’da yirminci yüzyılın başlarında: Sâdık Hidâyet. Bu terânelerin sahibi Ömer Hayyam gibi düşündü. Ömer Hayyam gibi baktı çevresine. Sorular sordu; yanıtlarını aradı Hayyâmâne.  </p>
			<p class="paragraf ParaOverride-2">Ve kanaatimize göre Hayyam’ı dünyada en iyi anlayanlardan biri oldu.  </p>
			<p class="paragraf ParaOverride-2">Sonuç olarak, “Hayyâmî”lere, Hayyamseverlere verilecek en güzel hediye olan bu yapıt çıktı ortaya:  </p>
			<p class="paragraf ParaOverride-2"><span class="CharOverride-4">Terânehâ-yi Heyyâm = Hayyam’ın Terâneleri.  </span></p>
			<p class="_0">  </p>
			<p class="paragraf ParaOverride-3"><span class="CharOverride-4">	Prof. Dr. Mehmet Kanar  </span></p>
			<p class="paragraf ParaOverride-3"><span class="CharOverride-4">	14 Şubat 1999  </span></p>
			<p class="paragraf ParaOverride-3"><span class="CharOverride-4">	Bakırköy, İstanbul</span>  </p>
		</div>
	</body>
</html>