<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="main.css" rel="stylesheet" type="text/css" />
</head>

<body>
<p class="kisim_adi">14</p>
<p>Yağış mevsiminin ikinci yarısında çok az yağmur yağdı. Kahverengimsi bulutlarla kaplı gökyüzü güneşi saklamakta direndi, ama sonunda açıldı. Okullar yaz tatiline girdi</p>
<p>İsao Teğmen Hori’den kalın, kaba bir kurşunkalemle yazılmış bir not aldı. <i>Kutsal Rüzgâr Birliği</i> adlı kitabı oldukça uyarıcı bulduğunu yazıyordu. Bunu dostlarıyla paylaşmak istediği için kitabı, alayın ikinci karargâhında tutuyordu. İsao ne zaman geri almak isterse kendisini ziyaret edebilirdi.</p>
<p>İsao bir akşamüstü Teğmeni görmek için Azabu Üçüncü Alayının garnizonuna gitti. Barakalarla tören alanı, yaz güneşinin parlaklığıyla yere çivilenmiş gibiydiler.</p>
<p>Ana kapıdan girer girmez sağda, alayın çok gururlandığı çağdaş barakalar yükseliyordu. Fakat İsao’nun gözünün gördüğü her şeye sinmiş olan <i>ordu</i> duygusunu en güçlü çağrıştıran şey, talim alanındaki ağaçların gerisinde esen rüzgârla yakınlardaki ahırdan gelen kokuydu; bu duyguyu veren nitelikler, alayın herkesçe kabul edilen ünüyle birleşerek tozlu göğe doğru yükseliyordu sanki.</p>
<p>İsao kapıdan geçerken, tören alanının uzak bir köşesinde talim yapan bir müfreze gördü, dimdik erkeklerin gövdeleri göz kamaştırıcı akşamüstü güneşinde hâki renkli bir deste kalem gibiydi.</p>
<p>Nöbetçi er İsao’ya yolu gösterdi. “Teğmen Hori şurada, bazı acemilere talim yaptırıyor. İşi yirmi dakikaya kadar biter. İsterseniz izleyebilirsiniz.”</p>
<p>İsao erin ardına takılıp tören alanını geçti; güneş yakıyordu. Işınlarının altında her şey yakma yöntemiyle yapılmış bir resim gibi duruyordu. Sonunda müfrezenin yanına vardılar; askerlerin pirinç düğmeleri, alayın numarası olan ‘3’ rakamı güneşte yanıp sönüyor, piyadelerin koyu kırmızı yaka şeritleri hâki kütleyle canlı bir karşıtlık oluşturuyordu.</p>
<p>Adamlar şimdi dümdüz yürüyorlardı, ayaklarındaki postalları güm güm yere vurdukça çıkan ses, bir şey çiğnerken dişlerden gelen o yoğun sesi andırıyordu. Teğmen Hori çektiği kılıcını sağ omzuna dayamıştı, talimle ilgili buyruklarını haykırırken sesi, suskun adamların oluşturduğu sıraların üstünde yırtıcı bir kuş gibi süzülmekteydi.</p>
<p>“Müfreze sağa...” buyruğunu verdikten bir dakika sonra, “İleri!” diye haykırdı. Aynı anda iç sıranın oltasındaki asker terli yüzünü hemen sağa çevirdi, dıştaki sıra sağa dönüşünü tamamlayana kadar yerinde saydı. Bu arada öteki sıralar geniş, kazıklı bir çit gibi açıldılar, sonra kapanan bir yelpaze kadar kolaylıkla birleştiler.</p>
<p>“Sol sıradakiler... ileri!”</p>
<p>Teğmenin buyruğu üzerine hemen duruşlarını değiştirdiler, matematiksel bir kesinlikle öne doğru koşup tabur sancağını taşıyan askeri tam ortalarına alarak tek bir sıra oluşturdular. Dış kanadın da yerini almasıyla manevra tamamlanmış oldu, müfreze ileriye doğru yürüyüşe geçti.</p>
<p>“Sağ kanat... ileri”</p>
<p>Teğmenin erkekçe haykırışları kılıcından çakan parıltılarla birleşince yaz göğüne doğru sıkılan silâh seslerini andırıyordu. Uzun olan sıra, yürüyüş yönünü bir kez daha değiştirdi. Şimdi adamlar yere yattığı için İsao terle lekelenmiş, rengi koyulaşmış gömleklerinin sırtını görebiliyordu. Omuzlarının duruşundan kendilerini ne kadar zorladıkları belliydi, az önce tamamlanan manevra yüzünden sıklaşan soluklarını denetlemek için büyük bir çaba harcadıklarını İsao anlamıştı.</p>
<p>“Kalk!” diye haykırdıktan sonra Teğmen döndü, İsao’dan yana koştu, sonra ansızın durdu. “Yat!” diye bağırdı. Teğmen koşarken İsao güneşte parlayan siyah siperliğinin altında, güneşten yanmış burnundan, sımsıkı kapalı dudaklarından damlayan terleri gördü.</p>
<p>Askerler, subaylarının yeni konumuna bakarak yarışırcasına İsao’ya doğru süründüler, tam İsao’nun önüne gelince iki sıra halinde dizildiler, sabırsızca itişip kakışıyorlardı.</p>
<p>Teğmen dikkatli gözlerle sıranın düzgün olup olmadığını inceledikten sonra, bir kez daha haykırdı: “Kalk!” Sonra da, “Yat!” Askerler tüfeklerini kaptıkları gibi kendilerini güneşten kavrulmuş toprağa attılar. Emirler birbirini izledi. Bazan İsao’yla erin hemen yanıbaşındaki alanda yirmi kişinin derin soluma seslerine karışan bir ter, toz ve deri kokusu kasırgası esiyordu. Sonra kuru zemin ter damlalarıyla ıslanıyor, rengi koyuluyordu. Şimdi İsao’dan birkaç adım uzakta olan Teğmenin sırtında da ter lekeleri belirmişti.</p>
<p>Bu küçük çete, uzak, düşsel bulutlardan oluşan alçak bir setle çevrilmiş yaz göğünün altında, talim alanını çevreleyen ağaçların geniş, güzelim gölgesini hiç akıllarına getirmeden yatıp kalkar, yön değiştirirken, değişik biçimler alırken, kusursuz bir makine gibi işliyordu. Yukarıdan uzanmış, kocaman, görünmez bir el bu makineyi işletiyordu sanki. Bu el yalnızca güneşe ait olabilir, diye düşündü İsao. Teğmen bile, askerleri gönlünce yönlendiren bu elin bir temsilcisinden başka bir şey değildi; bu açıdan bakıldığında güçlü sesi de içi boş bir yüzüğe dönüşüyordu. Bir satranç tahtasındaki taşları oynatan o görünmez el - onu yönlendiren güç tam tepedeydi, yani istediği anda ölümü bile yenebilen parlak güneş. İmparator da gücünü ondan alıyordu.</p>
<p>Güneşin eli şaşmaz bir açıklık ve kesinlikle yalnızca bu talim alanında işliyordu. Yalnız burada! İmparatorun iradesi bu genç adamların terine, kanına, etine işliyor, bedenlerini röntgen ışınları gibi delip geçiyordu. Alay karargâhının giriş kapısındaki altın kasımpatı, güneş ışığında ışıl ışıl yanan imparatorluk amblemi, yukarıdan bu güzel, terli, karmaşık ölüm balesini izliyordu.</p>
<p>Peki ya başka yerlerde? Buranın dışında bütün Japonya’da güneş ışınlarının önü kapanmıştı.</p>
<br/>
<p>Talim bitince gıcırtılar çıkaran deri tozlukları tozdan bembeyaz kesilmiş olan Teğmen Hori, İsao’nun yanına geldi. “Seni burada görmek ne güzel,” dedi. Sonra ere döndü: “Sen artık gidebilirsin.”</p>
<p>Kocaman, sarı, oval biçimindeki bir binaya doğru ilerlediler.</p>
<p>“Nasıl buldun?” diye sordu Teğmen, gururla. “Japonya’daki en çağdaş baraka. Asansörü bile var.”</p>
<p>Ahıra bakan giriş kapısına uzanan taş basamakları tırmanırken, Teğmen Hori, “Bugün onları iyice yordum. Ama aralarında acemiler olduğunu fark etmişsindir mutlaka,” dedi.</p>
<p>“Hayır, hiçbir aksaklık gözüme çarpmadı.”</p>
<p>“Ya? Yazın tembellik etmelerine izin veriyoruz. Sonra da gördüğün gibi iyice sıkıştırıyoruz. Bu, uyanmalarını sağlıyor.”</p>
<p>Teğmen Hori bölük subayı olarak, Birinci Taburun subaylarına ayrılmış olan üçüncü kattaki odasında çalışıyordu. Çok yalın bir odaydı, duvarda dört ya da beş tane, süngü talimlerinde kullanılan koruyucu giysilerden asılıydı. Teğmenin masası, pencerenin önündeydi, koltuğunun döşemesinden yer yer hasır dolgu malzemesi fışkırmıştı. Teğmen ceketini çıkartır, terini kurulamak için dışarıya çıkarken İsao camdan aşağıya, binanın oval biçimindeki avlusuna baktı. Bir emireri çaydanlığı getirip masanın üzerine bıraktı.</p>
<p>Avluda süngü talimi yapan bir müfreze vardı, haykırışları camdan zorla içeri giriyordu sanki. Avluya inen basamaklara açılan altı kapı vardı. Binanın bu yanı, biri bodrum olmak üzere dört katlıydı, ama öteki yüzünde bodrumla birlikte üç kat bulunuyordu. Her kapının üzerine büyük, beyaz rakamlar konmuştu. Üç <i>gingko</i> ağacı bol yapraklı dallarını uzatmıştı, görünüşlerinde tehdit edici bir şey vardı. Himalaya sedirlerinin, hiç esinti olmadığı için kıpırtısız duran dallarının ucundan beyaz tomurcuklar sarkıyordu.</p>
<p>Teğmen göründü; kısa kollu, beyaz bir gömlek giymişti. Çayını kana kana içtikten sonra emir erini çağırdı ve biraz daha çay getirmesini söyledi.</p>
<p>“Pekâlâ,” dedi İsao’ya dönerek. “Dur da sana kitabını vereyim.” Kayıtsızca masasının çekmecesine uzandı, <i>Kutsal Rüzgâr Birliği</i>’ni çıkardı, İsao’nun önüne koydu.</p>
<p>“Nasıl buldunuz?”</p>
<p>“Beni gerçekten etkiledi. Neler hissettiğini şimdi daha iyi anlıyorum. Sende de aynı ruh var, öyle değil mi? Fakat sana bir soru sormak istiyorum,” dedi Teğmen, hafif alaylı bir tebessümle. “Birisiyle savaşma zamanın geldiğinde, sen de tıpkı Birliktekiler gibi yapacak ve İmparatorluk Ordusuyla mı savaşacaksın?”</p>
<p>“Tabii ki hayır.”</p>
<p>“Peki, kiminle o halde?”</p>
<p>“Hep, kimse anlamasa bile Teğmen Hori bizi anlar, diyordum. Birliğin asıl düşmanı Ordu değildi ki. Garnizondaki askerlerin arkasına gizlenmiş bir şey vardı - askeri hiziplerin, gelişmekte olan tohumu. Birlikteki adamların düşman olarak gördükleri ve savaş açtıkları şey, militaristlerdi. Çünkü militaristlerin ordusunun, Tanrıların ordusu olmadığından kesinkes emindiler. Asıl İmparatorluk Ordusunun, kendi Kutsal Rüzgâr Birlikleri olduğuna inanıyorlardı.”</p>
<p>Teğmen karşılık vermeden önce gözlerini odada gezdirdi. Yalnızdılar.</p>
<p>“Peki, peki. Ama bu tür şeyler herkesin duyabileceği biçimde, bağıra bağıra söylenmez.” Teğmenin sesinde açıkça sezilen bağlılık, sevgi, İsao’nun yüreğini kuş gibi hafifletti.</p>
<p>“Ama burada kimse yok ki. Sizin karşınızdayken, içimde birikmiş şeyleri boşaltmaktan kendimi alamıyorum, efendim. Birliğin erkekleri yalnız kılıçlarıyla dövüştüler, bana kalırsa biz de büyük sınavda, zamanı gelince yalnız kılıçlarımıza güvenmeliyiz. Ancak tasarımızın boyutları genişleyecekse, başka yaklaşımlara da yer olacaktır... Acaba bizi Hava Kuvvetlerinden bir subayla tanıştırmanız mümkün mü?”</p>
<p>“Neden?”</p>
<p>“Hava desteği bakımından, önemli noktaları bombalatmak için.”</p>
<p>Teğmen yanıt yerine yalnızca homurdandı, ama kızmış gibi bir hali yoktu.</p>
<p>“Birinin harekete geçmesi gerek. Yoksa Japonya’yı yitiririz. İmparatorun yüreği huzura kavuşturulacaksa yapılacak tek şey bu.”</p>
<p>yapılacak bir şey yok.”</p>
<p>“Böylesine ciddi konularda bilgiçlik taslama,” dedi Teğmen; sesi ansızın sertleşmişti.</p>
<p>Acaba Teğmen içimden geçenleri anlayabildi mi, diye düşündü İsao. Evet, Teğmenin delici gözleri liseyi yeni bitirmiş bu gencin ta ruhunu okuyabiliyordu. İsao’nun duyduğuna göre Teğmen Hori, karşısındakinin yaşından ya da ait olduğu sınıftan etkilenecek biri değildi.</p>
<p>İsao sözlerinin yeterince tumturaklı olmadığının farkındaydı, ama kararlılığı, ağzından çıkanların eksiğini tamamlıyordu. İçindeki ateşin, karşısındaki adamı da tutuşturacağından emindi. Üstelik yazdı. İki erkek kalın, yünlü bir zırh kadar boğucu, bunaltıcı olan sıcakta karşı karşıya oturuyorlardı. Küçücük bir kıvılcım bile büyük bir yangını başlatabilirdi sanki, ya da tek bir kıvılcım bile bulunmadığı için ateş her şeyi eritecek, ocaktaki maden gibi acınası bir atığa dönüştürecekti. İsao bu fırsatı kaçırmamalıydı.</p>
<p>“Madem beni ziyaret etme inceliğini gösterdin,” dedi Teğmen, sessizliği bozarak, “o halde ikimize de sıcağı unutturacak bir şey yapmaya ne dersin? Talim salonuna gidip, maske kullanmadan kendo çalışalım mı? Bazan çavuşlardan biriyle bu biçimde alıştırma yaparım. İnsanın iradesini güçlendirmenin bundan daha iyi bir yolu olamaz.”</p>
<p>“Tabii efendim, böyle alıştırmalardan ben de hoşlanırım,” dedi İsao, hemen kabullenerek.</p>
<p>Orduda kazanmak ya da kaybetmek son derece önemliydi, bu nedenle Teğmen Hori gerçekten dişine göre olan bir rakiple çok ender karşılaşırdı, çünkü bütün yoldaşlarının gözü onun üzerinde olurdu. Ne olursa olsun, Teğmenin onunla, bir kılıç aracılığıyla iletişim kurmak istemesi İsao’nun çok hoşuna gitmişti.</p>
<p>İsao kendini talim salonunun eski, ahşap duvarlarıyla çevrilmiş bulunca, içine hoş bir ürpertinin yayıldığını hissetti. Üç çift kendo çalışıyordu, İsao bakar bakmaz acemi olduklarını anladı. Sopaları tutuş biçimleri heyecanlı, ayak oyunları kararsızdı.</p>
<p>Teğmen biraz kabaca, “Herkes otursun!” diye bağırdı. “Biraz dinlenin. Konuğumla biraz çalışacağız. Bizi izleyin, birşeyler öğrenmeye çalışın.”</p>
<p>İsao bir kendo giysisiyle, sert tahtadan bir sopayı ödünç almıştı. Öne doğru ilerledi. Az önce kendo çalışan altı kişi maskelerini çıkardılar, karşılaşmayı izlemek için yan yana dizilip yere oturdular. İsao Tanrıları selâmlamak için eğildikten sonra yüzünü Teğmene çevirdi. Teğmen Hori saldıracak, İsao ise kendini savunacaktı.</p>
<p>Salonun batı yanındaki yüksek pencerelerden giren güneş ışınları cilalı zemini, pırıl pırıl bir yağla kaplanmışçasına parlatıyordu; dışarıdaki ağustosböceklerinin hiç kesilmeyen cıvıltısı salonu doldurmuştu. Çıplak ayakların altındaki sıcak parkelerin, çırpılmış pirinçli keke benzeyen yumuşacık esnekliği, kendocuların rahatça yaylanmasını sağlıyordu.</p>
<p>İki rakip, kendo sopalarının ucunu birbirine değdirmek için karşılıklı eğildiler. Gerçi salonu ağustosböceklerinin sesi doldurmuştu, ama çıkan her ses, <i>hakama</i>’ların belli belirsiz hışırtısı bile kulaklarda yoğun bir açıklıkla çınlıyor gibiydi.</p>
<p>İsao Teğmenin duruşunu çabucak tarttı. Rakibinin sağlam, yüce gönüllü biri olduğu izlenimi edinmişti. Ancak duruşunda, onu katı, düşüncesinden asla caymayan biri olmaktan kurtaran, gözüpek bir kayıtsızlık vardı. Mavisi solmuş ceketinin gevşek yakasından görünen göğsüne şöyle bir göz atınca, Teğmenden yayılan, bir yaz günündeki sabah havası kadar taze olan canlılığı daha iyi algıladı. Rahatlığı, doğallığı, kılıç kullanmada ne kadar usta olduğunu gösteriyordu.</p>
<p>Her ikisi de sopalarını sağ yana kaydırdılar, geriye doğru beş kısa adım attıktan sonra selâmlaşmayı tamamlamak için sopalarını iyice indirdiler. Böylece ilk raund başladı. Bir kez daha başlangıç noktasına gittiler, orta yerde yüz yüze durduktan sonra Teğmen kılıcını sola, havaya, İsao ise sağa kaldırdı; ağır ağır birbirlerine yaklaştılar.</p>
<p>“Yeaah!” diye haykırdı Teğmen Hori, ağırlığını sağ ayağına verip öne doğru atılırken. Sopasını doğruca rakibinin başına savurdu.</p>
<p>İlk sert darbe İsao’nun başına, ani bir dolu sağanağı kadar hızlı indi. Tahta sopanın bütün gücü tek bir noktada toplanmıştı; sıcağın o ağır, kalın, yünlü dokusu birden parçalara ayrıldı. Darbeden bir saniye önce İsao sol ayağını bir adım geriye atmış, hâlâ sağda, yukarıda tuttuğu sopasını daha da geriye çekmiş, “Toh!” diye haykırarak rakibinin kafasına doğru savurmuştu.</p>
<p>Teğmenin gözleri alev alev yanıyordu. İsao’nun, doğrudan Teğmenin kısacık kırpılmış saçlarını hedef alan sopası, vınlayarak indi. Aynı anda gözleri karşılaştı; İsao aralarında, hiçbir sözcükle sağlanamayacak kadar hızlı bir iletişimin kurulduğunu hissetti. Teğmenin çenesiyle burnu her gün açık havada dolaşmaktan iyice yanmıştı, ama kepinin siperliğiyle korunmuş olan alnı öyle beyazdı ki, kaşlarını daha bir belirginleştiriyordu. İşte İsao’nun sopasının parçalayıcı bir güçle tehdit ettiği şey, bu beyaz alındı. Darbenin inmesinden az önce, sopanın havada bir an asılı kaldığı o anda, bu iki kişiyi ışıktan da hızlı, ancak sezgiyle kavranabilen bir şiddet dalgası yalayıp geçti.</p>
<p>Teğmenin kafasına yönelttiği darbeyi yarıda kesip sopasıyla boğazına hafifçe dokunduktan sonra İsao, soğukkanlılıkla sopasını sol tarafa doğru kaldırarak yeni bir saldırıya hazır olduğunu belirtti.</p>
<p>Böylece ilk raund bitmiş oldu. İki hasım, orta yerde yeniden yüz yüze durdular ve ikinci raund başladı.</p>
<br/>
<p>Terlerini akıtmak için su dökündükten sonra, barakalara dönmek için yola koyulunca, hâlâ genç olan ve kendisine o anda son derece neşeli, canlı hisseden Teğmen, İsao’yla dostça konuşmaya başladı. İsao’nun kendodaki yeteneğini öğrenmesi, bu yakınlığı daha da pekiştirmişti.</p>
<p>“Hiç Prens Harunori Toin’den söz edildiğini duydun mu?”</p>
<p>“Hayır, efendim.”</p>
<p>”Yamaguçi’de alay komutanıdır. Kusursuz bir insan. İmparatorluk Muhafız Alayında yetişmiş; aslında farklı bölümlerde eğitildik, ama göreve başlamamdan kısa bir süre sonra Akademiden bir sınıf arkadaşım bizi tanıştırdı. Prens bana büyük yakınlık gösterdi. ‘Hori şöyle, Hori böyle,’ deyip duruyordu. Çok kararlı bir adam, gençlerin özlemlerini öğrenmekten özellikle hoşlanan biri. Emrindekilere çok iyi bakar, kesinlikle kibirli biri değildir -üstelik, İmparatorluk Ailesinden gelen bir prens, cesur ve kusursuz bir asker. Ne dersin, seni onunla tanıştırayım mı? Çevrede senin gibi gençlerin olduğunu öğrenmek, Prens Hazretlerinin çok hoşuna gidecektir, eminim.”</p>
<p>“Evet, efendim, çok memnun olurum.”</p>
<p>Böyle muhteşem birisiyle tanışma olasılığı İsao’yu aman aman heyecanlandırmamıştı. Ama Teğmenin bundan çok hoşlanacağını anladığı için, kabul etmişti.</p>
<p>“Prens Hazretleri bu yaz dört ya da beş gününü Tokyo’da geçirecek, bana kendisini ziyaret etmemi söylemişti. Giderken seni de götürürüm” dedi Teğmen Hori.</p>  
      
    </body>
</html>
