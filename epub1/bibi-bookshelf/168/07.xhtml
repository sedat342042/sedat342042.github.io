<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="main.css" rel="stylesheet" type="text/css" />
</head>

<body>
<p class="kisim_adi">7</p>
<p>Honda sabah uyandırmalarını tembihlemeyi unutmuştu, sıçrayarak kalktı; İzagawa Türbesine vardığında Saigusa Şenliğinin o ağırbaşlı ayini başlamıştı bile. Öne doğru eğildi, sessiz kalabalığı yararak sayvanın altında kendisine ayrılmış olan koltuğa ilerledi. Çevresine bakınmaksızın, gürültü çıkarmadan oturdu, önündeki töreni izlemeye koyuldu.</p>
<p>İzagawa Türbesi Nara’daydı ve tren istasyonuna yakındı. Türbenin ardasındaki arazide üç ibadetevi vardı. Ortadaki, Tanrıça Himetataraisuzu’ya adanmıştı, iki yanındakilerse onu korumak istercesine tanrıça annesiyle tanrı babasına. Babası, Omiwa Tapınağının en büyük Tanrısıydı. Bu üç küçük, çok güzel tasarımlanmış yapıyı kızıl bir parmaklık çeviriyordu; ibadetevleri canlı türkuvaz ve altın renkli çamların, bambuların betimlendiği beyaz, tahta perdelerle birleştirilmişti.</p>
<p>Her ibadetevinin önünde temizlenmiş, üç taş basamak vardı. Kapıya ulaşmak için ayrıca on tahta basamağı çıkmak gerekiyordu. Saçaklardaki kutsal ipten sarkan beyaz kâğıt flamalar kızıl parmaklığa ve çatının koyu gölgesindeki yaldız benekli sarı pervaza karşı, saf fildişi parçaları gibi görünüyordu.</p>
<p>Bugünkü tören için taş basamakların üzerine temiz hasırlar yayılmış, avlunun çakıl taşlı zemini süpürülmüştü. Tapınağa ait toprakların ön tarafında, türbenin kızıl sütunlu dış holü uzanıyordu, bu açık galerinin her iki yanında rahiplerle türbe müzisyenleri oturmaktaydı. Dua edenler törenleri bu galeriden izleyebiliyordu.</p>
<p>Rahiplerden biri arınma ayinine çoktan başlamıştı; kocaman, kutsal bir ağaç dalını kalabalığın eğik başları üstünde sallarken, dalın altına takılmış olan üç küçük çan, çın çın çalıyordu. Dua bitince, boynuna koyu kırmızı renkli bir iple, altın bir anahtar asmış olan başrahip ortadaki ibadetevine doğru ilerledi, tahta basamakların önünde diz çöktü; beyaz giysili sırtının yarısı güneşte, yarısıysa gölgedeydi. O diz çökerken yanındaki yardımcı rahipler iki kez uzun uzun “Ohh!” diye bağırdılar. Sonra başrahip basamakları tırmandı, anahtarı ibadetevinin kilidine soktu, kapıları saygıyla açtı. Yaylı çalgılar neredeyse komik bir yoğunlukla yinelenen bir tremolo çalıyorlardı.</p>
<p>Yardımcı rahipler ibadetevinin önüne temiz hasırlar yaydılar. Sonra başrahiple birlikte meşe yaprağına sarılmış adakları, beyaz kâğıt flamalar takılmış ağaç kabuklarıyla kaplı bir masaya bıraktılar. Saigusa Şenliğinin en güzel bölümü başlıyordu.</p>
<p>Bir sonraki sunu, beyaz pirinç rakısı doldurulmuş bir fıçıyla, siyah pirinç rakısı dolu toprak bir testiydi, her ikisi de çok güzel süslenmişti. Fıçı ahşap, testiyse cilasızdı, ama her ikisi de nilüferlerle kaplanmıştı, birer çiçek demetine benziyorlardı. Fıçının gövdesi nilüferlerin sert, yeşil saplarıyla sarılmış, saplar yeni, beyaz bir kenevir lifiyle bağlanmıştı. Saplar sımsıkı bir örtü oluşturduğu için çiçekler, yapraklar ve koncalar hep birlikte, gelişigüzel bir düğüm halindeydi. Yeşilimsi kırmızı koncaların yapmacıksız bir tazeliği vardı; bütünüyle açmış çiçeklerde bile yeşilin izi kalmıştı, taç yaprakları zarif, pembe çizgilerle yol yoldu. İç yüzeyleri kırmızı lekelerle kaplıydı, taç yaprakların mutlak bir düzensizlikle geriye bükülmüş uçlarıysa güneş ışığında yarı saydam bir hal almıştı. Karman çorman bir araya getirilmiş olan nilüferler başlarını öne eğmişlerdi.</p>
<p>Genç İinuma’yla arkadaşlarının getirdiği üç bin yaban nilüferinin en güzelleri fıçıyla testiyi süslemek için seçilmiş, geriye kalanlarsa ibadetevlerinin önündeki vazolara yerleştirilerek değerlendirilmişti. Her yan nilüfer doluydu. Rüzgâr onların kokusunu taşıyordu. Zambak teması hep sürüyordu, ondan kurtuluş yoktu, sanki zambaklar hayatın özünün anlatımı olmuştu. Rahipler fıçıyı ve testiyi taşıyarak ilerlediler. Beyaz giysili, siyah tören başlıklı rahipler sunuları saygıyla kaldırınca başlarının üstündeki nilüferler olanca güzellikleriyle titrediler. Sapı özellikle uzun olan birinin koncası, bayılmak üzere olan gergin bir delikanlı kadar solgun görünüyordu.</p>
<p>Havayı flütlerin iniltisi doldurdu. Davullar gümbürdedi. Siyah, taş bir duvarın önüne yerleştirilen nilüferler kıpkırmızı kesilmişti sanki. Rahipler fıçıyla testinin yanına çömeldiler, nilüfer saplarını ayırarak pirinç rakısı dağıtmaya başladılar. Öteki rahipler tahta mataralarına rakı doldurmak için yaklaştılar, sonra da her ibadetevinin önünde sırayla havaya kaldırdılar. Müzik eşliğindeki bu tören Tanrıların neşeli şölenine oldukça uygun görünüyordu. Tapınağın kapı aralığında öğle saatinin gölgeleri belli belirsiz artan kutsal bir esriklik duygusu uyandırıyordu.</p>
<p>Bu arada dört güzel kızdan oluşan <i>miko</i> ekibi dış holde, Sedir Ağacı Dansına başlamıştı. Başlarına sedir yaprakları dolamış, siyah saçlarını kırmızı, beyaz kâğıtlarla örüp altın ipliklerle bağlamışlardı. Soluk, kızıl <i>hakama</i>’lar, gümüş tellerle pirinç yaprakları işlenmiş bembeyaz bürümcükten tünikler giymişlerdi. Üst üste giyilmiş kırmızı ve beyaz etekleri görünüyordu.</p>
<p>Genç kızlar nilüferlerin ortasında belirdiler; dik duran, taç yaprakları sonuna kadar açılmış, amber rengi ercikleri dışarıya uzanmış nilüferler. Her <i>miko</i> elinde bir demet nilüfer tutuyordu. Müzisyenler çalmayı sürdürürken kızlar bir kare oluşturdular, havaya kaldırdıkları nilüferleri ürkütücü bir kendinden geçişle sallayarak dans etmeye başladılar. Dans sürdü; nilüferler zarifçe kaldırılıyor, indirilip bir araya getiriliyor, sonra yeniden ayrılıyordu. Keskin bir kılıç savruluyordu sanki, zarif bir beyazlık bıçak gibi havayı doğruyordu. Bu biçimde savrulan nilüferler giderek örselendiler; müziğin ve dansın o dingin zarafetine karşın yine de hoyratça davranılıyordu onlara.</p>
<p>Honda baktıkça bir tür sarhoşluğa kapıldığını duyumsadı. Böylesine güzel bir tören hiç görmemişti. Uykusuz geçirdiği gecenin etkisiyle görüşü bulanıklaştı, nilüfer şenliği dün izlediği kendo karşılaşmasıyla birbirine karışmaya başladı. Kızların elindeki nilüferler önce bambu çubuklara, bir an sonra da kıvılcımlar saçan kılıçlara dönüştü. <i>Miko</i>’lar güneş ışığında zorlama olmayan bir incelikle dönerken, uzun kirpiklerinin beyaz pudralı yanaklarına düşen gölgeleri, kendo maskesinin parlak çubuklarının oluşturduğu gölgelerdi şimdi.</p>
<br/>
<p>Konuklarla öteki duacılar da kâğıt süslemelerin sarktığı sakaki dalını ibadethanenin önünde saygıyla kaldırdıktan sonra, kapılar bir kez daha kapandı. Tören sona erdiğinde öğlen olmuştu.</p>
<p>Ayinleri izleyen kutsal şölen, yani Naorai, bitişikteki salonda verilecekti. Başrahip, tanıştırmak istediği orta yaşlı bir erkekle birlikte Honda’nın yanına geldi. Adamın arkasında yürüyen, okul formalı, genç İinuma’yı görür görmez Honda bunun Şigeyuki İinuma olduğunu anladı. İinuma’nın ince bıyığı bir an için Honda’yı yanıltmıştı.</p>
<p>“Ah, Bay Honda!” dedi İinuma. “Öyle çok anımı canlandırdınız ki! Gerçekten de on dokuz yıl mı geçti aradan? Oğlum İsao dün ona ne kadar kibar davrandığınızı anlattı. Kaderin ne garip cilvesi!”</p>
<p>İinuma cebinden bir deste kartvizit çıkardı, kendininkini ayırıp Honda’ya uzattı. Honda bütün titizliğiyle, kartın kenarının hafifçe kirlenmiş ve kıvrılmış olduğunu. ayrımsamadan edemedi:</p>
<br/>
<p style="text-align: center;">YURTSEVERLİK AKADEMİSİ</p>
<p style="text-align: center;">ŞİGEYUKİ İİNUMA</p>
<p style="text-align: center;">MÜDÜR</p>
<br/>
<p>Kiyoaki’nin eski eğitmeninde asıl şaşırtıcı olan şey, anımsadığı İinuma’dan tam anlamıyla farklı olan bu konuşkan, açık tavrıydı. Yakından bakınca bazı bakımlardan hiç değişmemiş olduğunu gördü: Kimonosunun yakasından görünen sert, kıvırcık tüyleri, geniş omuzları, siyah, kararsız, düşünceli gözleri. Ancak hali tavrı tam anlamıyla değişmişti.</p>
<p>“Sizinle böyle teklifsiz konuştuğum için bağışlayın,” dedi İinuma, gözlerini Honda’nın verdiği kartvizitten kaldırarak. “Gerçekten büyük bir insan olmuşsunuz: Aslında ününüzü bir süre önce duymuştum, ama geçmişteki tanışıklığımızdan yararlanmaya kalkışmak benim gibi biri için uygun düşmezdi, bu yüzden kendimi tuttum. Size bakıyorum da; hiç değişmemişsiniz. Genç efendi hayatta olsaydı onun en güvenilir dostu siz olurdunuz. Her neyse, sonradan öğrendiğime göre onun için yaptıklarınızla dostluğunuzu kanıtlamışsınız. Herkes son ana kadar nasıl kusursuz davrandığınızdan söz etti.”</p>
<p>Honda kendisiyle hafifçe dalga geçiliyormuş gibi bir duyguyla dinlerken İinuma, genç efendisinin, oğlunun bedeninde yeniden can bulduğunu bilseydi böyle rahat konuşamazdı, diye düşündü ama belki de İinuma’nın amacı bu açıksözlü tavrıyla inisiyatifi ele almak ve Honda’yı kendi gizemine karışmaması için uyarmaktı.</p>
<p>Honda desenli <i>hakama</i> giymiş İinuma’yla yanındaki genç İsao’ya bakarken tek gördüğü, gündelik gerçeklerdi. Yıllar, herkesin yaşadığı sıkıntılar İinuma’nın yüzüne de damgasını vurmuştu. Günübirlik varoluşun kokusu öyle güçlüydü ki bir gece önce gördüğü düşler yüzünden peşini bırakmayan çılgınca varsayımlar şimdi ömrü bir gün süren fantezilerden başka bir şey değilmiş gibi geliyordu Honda’ya. Belki İsao’nun böğründe gördüğü lekeler de bir göz aldanmasından başka bir şey değildi?</p>
<p>Her ne halse, Honda o akşam kendisini bekleyen onca işe karşın, ağzından şu sözlerin döküldüğünü duydu: “Kansai’de ne kadar kalacaksın?”</p>
<p>”Ne yazık ki bu gece Tokyo’ya kalkan trene binmek zorundayım.”</p>
<p>“Çok yazık.” Bir an düşündükten sonra kararını verdi. “Peki şuna ne dersin? Bu gece yola çıkmadan önce oğlunla birlikte evime yemeğe gelir misiniz? Oturup rahatça sohbet ederdik, böyle bir fırsatı bir daha kolay kolay ele geçiremeyebiliriz.”</p>
<p>“Bizim için büyük bir onur. Ama size zahmet vermek istemeyiz.”</p>
<p>Honda doğruca İsao’ya döndü: “Benim için zevktir. Babanla birlikte mutlaka gelmelisiniz. Sen de onunla aynı trenle Tokyo’ya dönüyorsun, öyle değil mi?”</p>
<p>“Evet, efendim,” diye yanıtladı İsao. Babasının yanında nedense çekingenleşmişti .</p>
<p>İinuma Honda’nın bu ince çağrısını kabul edeceğini söyledi, Osaka’daki işlerini bitirir bitirmez oğluyla birlikte Honda’nın evine gelmeye söz verdi.</p>
<p>“Oğlun dünkü kendo karşılaşmasında bir harikaydı. Orada bulanamaman gerçekten çok üzücü. İnsanın soluğunu kesen bir gösteriydi.” Honda konuşurken bir ona bir ötekine bakıyordu.</p>
<p>Tam o sırada yanlarına, batılı giysiler giymiş, zayıf, ama dimdik, yaşlı bir adam yaklaştı. Yanında otuz yaşlarında, inanılmayacak kadar çekici bir kadın vardı.</p>
<p>“General Kito’yla kızı,” diye fısıldadı İinuma, Honda’nın kulağına.</p>
<p>“General Kito mu dedin? Şair olan mı?”</p>
<p>“ Evet, ta kendisi.”</p>
<p>İinuma gerginleşmişti; kısık, saygılı ses tonu Honda’ya bir lordun gelişini bildiren bir uşağı çağrıştırdı.</p>
<p>Kensuké Kito imparatorluk Ordusundan emekli olmuş bir generaldi, ama asıl ününü şiirlerine borçluydu. Honda arkadaşlarının ısrarıyla, tanınmış kitabı <i>Hekiraku</i>’yu okumuştu; eleştirmenlere göre bu şiir seçkisinde on üçüncü yüzyıl ozanlarından Sanetomo’nun atak ruhu ve üslubu yeniden canlanmıştı. Çağdaş bir askerde böylesine klasik bir zarafete ve yalın bir güzelliğe rastlamak gerçekten şaşırtıcıydı; şiirler Honda’yı öyle duygulandırmıştı ki birkaç tanesini ezberlemişti bile.</p>
<p>İinuma Generali büyük bir saygıyla selâmladı, sonra tanıştırmak için Honda’ya döndü: “Bu beyefendi, Osaka Temyiz Mahkemesinden Yargıç Honda’dır.”</p>
<p>Honda’ya kalsa, eski bir dost olarak tanıştırılmayı yeğlerdi, ama İinuma onu böylesine gösterişli bir biçimde tanıtınca, resmi bir görevli rolünü benimsemekten, ağırbaşlı tavrını sürdürmekten başka seçeneği kalmadı.</p>
<p>Ancak, askeri geçmişi nedeniyle sınıflar arasındaki ayrıma alışık olan general duruma oldukça kayıtsız kalmış gibi görünüyordu. Gözlerinin kenarlarını kırıştırarak gülümsedi, kibarca, “Adım Kito,” dedi.</p>
<p>“Şiirlerinize hayranım, özellikle <i>Hekiraku</i>’dakilere.”</p>
<p>“Beni utandırıyorsunuz.”</p>
<p>General Kito’da, ömrünü asker olarak geçirmiş birinin kibarlığı vardı, kesinlikle kibirli bir insan değildi. İnsana genç ölme şansını bol bol tanıyan bir meslekte sağ kalmayı başaran biri olarak dayanıklılık, direnç gibi nitelikler kazanmıştı. Yaşlılığında neşeli bir yansızlığın ışığı parlıyordu; tıpkı iyi cins yıllanmış tahtadan yapılmış, hiçbir eğriliği olmayan kafes örgüye gerilmiş ve gerisinde yama yama kar lekelerinin bulunduğu beyaz kağıdı geçerek ışıyan kış güneşi gibi.</p>
<p>Onlar konuşurlarken güzel kızı, İsao’ya döndü: “Dün beş kişiyi yendiğini duydum. Kutlarım.”</p>
<p>Honda kıza bakınca, general onları tanıştırdı: “Kızım Makiko.” Makiko kibarca başını eğdi.</p>
<p>Aynı anda Honda kızın batı tarzında taranmış saçlarının altındaki güzel yüzünü daha yakından görmek için sabırsızlandığını hissetti. Şimdi yakından bakınca, hem neredeyse tam anlamıyla makyajsız olan teninin aldığını, hem de kalın Japon kâğıdındaki incecik pütürlere benzeyen belli belirsiz, zor seçilen çizgileri ayrımsadı; artık genç bir kız olmadığını anlamıştı. Yumuşak yüz çizgilerinde nedense uzak bir hüzün eziliyordu. Dudaklarının hafif alaycı kıvrımları horgörü dolu bir uysallığı ele veriyor, bu da karşısındakini rahatsız ediyordu, ama gözleri tatlı, kibar bir ışıkla doluydu.</p>
<p>Honda’yla İinuma durmuş, general ve kızıyla Saigusa Şenliğinin güzelliğinden söz ederlerken, beyaz giysili, uçuk sarı <i>hakama</i>’lı genç rahipler göründü, konukları Naorai’deki yerlerini almaya davet etti.</p>
<p>Generalle kızı başka tanıdıklarını gördüler, onlarla birlikte önden kabul salonuna doğru ilerlediler, az sonra da kalabalığa karıştılar.</p>
<p>“Ne kadar güzel bir kadın!” dedi Honda, daha çok kendi kendine. “Hâlâ evlenmemiş mi?”</p>
<p>“Boşandı,” diye yanıtladı İinuma. “Otuz yaşlarında olmalı. Böylesi bir güzelliğin erkeklerin gözünden kaçması olanaksız.” Düzgün bıyığının altındaki dudaklarını büzmüşçesine, sesi boğuktu.</p>
<p>Salonun girişini doldurmuş olan cemaat, ayakkabılarını çıkartıp içeriye girmek için itişip kakışmaktaydı. Honda kendini insan seline bırakmış sürüklenirken ileriye doğru baktı ve şölen için hazırlanan masaları ilk kez gördü. Beyaz örtülerin üzerine bolca yaban nilüferleri serpiştirilmişti.</p>
<p>Honda bir ara İinuma’dan da kopmak zorunda kaldı. Kalabalıkla birlikte sürüklenirken birden, yeniden doğmuş olan Kiyoaki’nin de aynı kalabalığın içinde olduğunu düşündü. İlkyaz güneşinin altında, günün ortasında ne çılgınca bir düştü bu! Gizemin aşırı parlaklığı Honda’nın gözlerini kamaştırmıştı.</p>
<p>Denizle göğün ufukta birleşmesi gibi düşle gerçek de belli bir uzaklıktan bakıldığında kesinlikle birbirine karışıyordu. Oysa burada, en azından Honda’nın çevresinde herkes açıkça yasalara bağlıydı, karşılığında da yasalarca korunuyordu. Honda’nın rolü bu dünyanın geçerli yasalarınca saptanmış olan düzeni kollamaktı. Bu geçerli hukuk, gündelik dünyanın çeşitli sebzelerinden yapılmış türlünün kaynadığı tencerenin üzerindeki o ağır, demir kapak gibiydi.</p>
<p>Yiyen, sindiren, salgılayan, üreyen, seven ve nefret eden insanlar... Honda bunların adaletin yargıladığı insanlar olduğunu düşündü. İşlerin kötüye gitmesi halinde mahkemeye birer sanık olarak çıkacaklardı.</p>
<p>Yalnızca onlar gerçekti. Esneyen, gülen, saçmasapan bir biçimde sallanıp duran, sürekli üreten bir düzeneğin işlettiği insanlar. Eğer bütün insanlar böyleyse, Honda’nın o ürkütücü gizeminin hiçbir dayanağı yok, demekti. Yeniden doğmuş olan Kiyoaki bile onların arasında yitip gidebilirdi.</p>
<p>Honda rahiplerin gösterdiği, onur konuğuna ayrılmış olan yere oturdu. Masanın üzerinde, içinde çeşitli lezzetli yiyecekler bulunan tahta kutular, pirinç rakısı dolu testiler, tabaklar ve küçük kâseler vardı. Yaban nilüferleriyle dolu vazolar uygun aralıklarla yerleştirilmişti. Makiko Honda’yla aynı sırada oturuyordu; arada bir kızın güzel profilini, yanağına düşen bir tutam saçını görebiliyordu.</p>
<p>İlkyaz güneşinden ve dallardan yayılan ışınlar bahçeye yağıyordu. Şimdi sıra insanoğlunun yiyip içmesine gelmişti.</p>

       
    </body>
</html>
