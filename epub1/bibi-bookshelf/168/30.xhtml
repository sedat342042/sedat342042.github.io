<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="main.css" rel="stylesheet" type="text/css" />
</head>

<body>
<p class="kisim_adi">30</p>
<p>Aralığın birinde, sabahleyin İsao okula gidiyormuş gibi evden çıkıp gizlice buluştukları eve gitti doğruca. Babası, Sawa’yı bir yere göndermişti, Sawa toplantıya katılmayacaktı, ama öteki on kişi çoktan toplanmıştı. Eyleme yalnızca iki gün kalmıştı, kimi ayrıntıları yeniden gözden geçirmek gerekiyordu, oysa toplantının asıl amacı herkesin, saldırı biter bitmez, ne türden bir güçlükle karşılaşırsa karşılaşsın, hemen kendini öldürme kararını bir kez daha pekiştirmekti.</p>
<p>Yoldaşlarının yüzlerindeki ifade İsao’ya duru ve kararlı göründü. Normal boyda iki kılıç satıp altı tane kısa kılıç almışlardı. Böylece herkesin kendine ait, keskin uçlu bir hançeri olmuştu. İçlerinden biri, herkesin bir tane de bir yere gizlenmiş, yedek bir hançeri olmasını önermiş, ötekiler de ona katılmışlardı. En hızlı intihar yönteminin zehir kullanmak olduğunu biliyorlardı, ama yaşamına böyle kadınsı bir biçimde son vermeyi hiçbiri düşünmüyordu.</p>
<p>Herkes toplanınca evin kapısını kilitlediler. Kapıya vurulduğunu duyunca, Sawa’nın her şeye karşın çıkıp geldiğini sandılar.</p>
<p>İzutsu aşağıya indi, seslendi: “Bay Sawa?”</p>
<p>Alçak bir ses, “Evet,” diye yanıtladı, ama İzutsu sürme kapıyı açınca bir yabancıyla karşılaştı, adam onu itip içeri girdi, koşarak basamakları tırmanmaya başladı; ayakkabılarını çıkarmamıştı.</p>
<p>“Defol!” diye haykırdı İzutsu. O sırada içeriye giren iki kişi İzutsu’nun ellerini arkadan kıskıvrak yakaladılar.</p>
<p>Çatıdan arka avluya atlamaya yeltenen yoldaşlar, evin arkasına dolanmış olan polisler tarafından yakalandılar. İsao önündeki hançerlerden birini kapıp karnına saplamak istedi, ama polislerden biri bileğine yapışıverdi. Bunu izleyen boğuşma sırasında adamın parmağı kesildi. İnoué, polislerle göğüs göğüse dövüşmeye başladı, birini yere devirdi, ama birkaç kişi birden üzerine çullanıp onu yere yıktılar.</p>
<p>Böylece on bir genç kelepçelenip Yotsuya Karakoluna götürüldüler. Aynı gün akşamüstü Sawa Akademiye dönerken tutuklandı.</p>

        
    </body>
</html>
