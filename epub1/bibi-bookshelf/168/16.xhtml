<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="main.css" rel="stylesheet" type="text/css" />
</head>

<body>
<p class="kisim_adi">16</p>
<p>İsao, Prens Toin’le karşılaştığı zaman ona kendini anlatmak yerine, <i>Kutsal Rüzgâr Birliğ</i>’ni vermenin daha iyi olacağını düşündü. Kendi kitabını Prense ödünç veremezdi, ona hediye etmek için yeni bir kitap alacaktı. İlk kez annesinin yeteneklerinin işe yaradığını düşündü. Armağan edeceği kitaba, brokar kumaştan bir kılıf yapmasını, elinden geldiğince ağırbaşlı bir kumaş seçmesini istedi. Annesi heyecanla işe koyuldu.</p>
<p>Ama konu babasının kulağına gitmişti. İinuma oğlunu bir kenara çekti, Prensi görmesini yasakladı.</p>
<p>“Peki ama neden?” diye sordu şaşıran İsao.</p>
<p>“Çünkü ben öyle istiyorum. Açıklama yapmak zorunda de ğilim.”</p>
<p>İsao babasının duygularının nasıl karışmış bir iplik çilesine dönüştüğünü, iplerin ne kadar derin ve karanlık yerlere kadar uzandığını bilemezdi. Prens Toin’in, Kiyoaki’nin ölümüyle sonuçlanan olaylar dizisinde oynadığı rolden de habersizdi.</p>
<p>Öfkesinin nedenini açıklayamayacağını anlayan İinuma gittikçe daha da huysuzlaştı. Aslında Prensin olayda incinen taraf olduğunun farkındaydı, ama Kiyoaki’nin ölümüne uzanan yoldaki en uzak izleri araştırdığı zaman bile, hiç tanışmadığı bir erkeğin, Prens Toin’in karaltısını karşısında buluyor, bu da canını sıkıyordu. Eğer Prens olmasaydı, Prens o gün ve o saatte orada bulunmasaydı... İinuma’nın sızlanmaları hep buraya gelip dayanıyordu. Oysa gerçekte, ortada Prens Toin diye biri bulunmasaydı bile Kiyoaki kararsızlığı yüzünden, bir süre için de olsa Satoko’ya sahip olamayacaktı; ayrıntılardan fazla haberdar olmayan İinuma nefretini Prensin kişiliğine yöneltmişti.</p>
<p>İinuma politik görüşleriyle, onların kaynağı olan çalkantılı duyguları arasındaki uzun süreli uyumsuzluk yüzünden de acı çekiyordu. Henüz bir çocukken içinde biçimlenen yakıcı, tutkulu -zaman zaman öfkenin, horgörünün yaraladığı, bazan bir çağlayan gibi dökülen, bazansa bir volkan gibi patlayan- bağlılık, İinuma’nın ayrılmaz bir parçası olan bağlılık, bütünüyle Kiyoaki’ye yönelikti. Onu daha kesin tanımlamak için, Kiyoaki’nin güzelliğine adanmış bir bağlılık da denebilirdi. Neredeyse ihanete sapan, kapkara bir öfkenin ateşlediği bir bağlılık. İşte bu yüzden, başka türlü adlandırılamazdı bu duygu.</p>
<p>İinuma bu duyguya bağlılık diyordu. Çok iyi. Yine de bir ülküye bağlanmaktan çok daha farklı bir şeydi. Tanımlanması olanaksız güzellikteki bir dürtüyle, onu ülkülerinden hayli uzağa savurabilecek bir şeytanla boğuşup durmaktaydı. Yüreğini ele geçirmiş olan ülküsellikle güzelliği uzlaştırmayı öyle çok istiyordu ki; üstelik duyguları bu ikisini uzlaştırma gereksiniminden, o güçlü ihtiyaçtan fışkırmaktaydı. Başlangıçtan beri tek yanlı, yalansız, dolansız bir bağlılıktı onunki. Daha çocukken alnına yazılan bu duygu, tıpkı avucuna tutuşturulmuş bir hançer gibiydi.</p>
<p>İinuma ders sırasında, ‘İmparatora duyulan aşk’ deyimini sıkça kullanmaktan hoşlanırdı. Bu sözcüklerin dudaklarından her dökülüşünde, bedeninden yayılan bir gücün öğrencileri heyecanla titrettiğini, gözlerini ışıttığını hissederdi. Bu esinlendirici duygunun kaynağı hiç kuşkusuz çocukluğunda yaşadığı bazı deneyimlerdi. Yoksa başka nereden kaynaklanmış olabilirdi ki?</p>
<p>İinuma özbilinci kıt biri olduğu için, duygularının uzak kaynağına sızmış olan şeyleri çabucak unutabiliyordu. Zamanın üstüne özgürce çıkabiliyor, içindeki ateşi canının istediği yere yönlendirip istediği yeri yakabiliyordu, alevlerin içine rahatça yerleştikten sonra da kayda değer herhangi bir acı duymaksızın, yanan tutkuların tadına bakabiliyordu. Ama İinuma kendine karşı daha dürüst olabilseydi, duygulardan söz ederken aşırı benzetmelere başvurduğunu kesinlikle ayrımsardı. Bir zamanlar özgün şiiri kullanıp bitirdiği için şimdi yalnızca onun yankılarıyla idare ettiğini, ayın, karın ve tomurcukların çok eski imgelerini, her yıl değişen sahnelere durmaksızın uygulayıp durduğunu fark ederdi. Kısacası İinuma, güzel söz söyleme yeteneğini yitirmişti.</p>
<p>İinuma İmparatora duyduğu saygıya, camdan yapılmış bir çatıya dökülen yağmurun dalgalı ancak hiç kesilmeyen görüntüsü gibi soğuk bir gölge düşüren, duyduğu saygıdan kuşkusu olan herkesi oracıkta öldürmeye hazırdı. Örneğin Prens Toin’i.</p>
<p>“Prens Toin’le seni kim tanıştıracak?” diye sordu, biraz daha sakin, havadan sudan söz edercesine. Oğlan bir şey demedi.</p>
<p>“Kim? Neden yanıtlamıyorsun?”</p>
<p>“Bu soruyu yanıtlayamam.”</p>
<p>“Neden?”</p>
<p>Oğlan bir kez daha sustu. İinuma’nın tepesi atmıştı. “Prens Toin’i görmeyeceksin,” demek, ona göre, bir babanın oğluna verdiği bir emirdi. Açıklamalara gerek yoktu artık. İsao’nun aracının adını söylememesiyse, babaya başkaldırmakla eşdeğerdi. Aslında İinuma’nın, Prense duyduğu nefretin nedenini açıklaması gerekirdi, o zaman oğul da anlayış gösterebilirdi. Keşke İsao’ya, hizmet ettiği genç efendisinin ölümüyle sonuçlanan olaylar zincirine Prensin adının da karıştığını, bu yüzden oğlunun onunla tanışmasını istemediğini söyleyebilseydi. Ama ne yazık ki İinuma’nın boğazını, sıcaktan kıpkızıl kesilmiş bir kaya tıkamış gibiydi; açıklamada bulunmasını engelliyordu.</p>
<p>İsao için babasına bu biçimde karşı gelmek, alışılmadık bir şeydi. Babasının karşısında İsao her zaman suskun, saygılıydı. İinuma ilk kez oğlunun içinde, dokunulamaz bir öz bulunduğunu ayrımsıyordu, nasıl Kiyoaki’yi yoğurmayı başaramadıysa, bir başka zamanda, başka koşullarda aynı düş kırıklığını yeninden yaşamaktaydı; içinde bir keder dalgasının kabarmasını önleyemedi.</p>
<p>Baba oğul karşı karşıya oturuyorlardı, batmakta olan güneşin, sağanağın ardından iyice belirginleşmiş olan parıltılı ışığı, odanın dışındaki bahçenin şurasında burasında toplanmış, küçük su birikintilerinde yansıyordu, yapraklar öyle ışıltılıydı ki, ağaçlarla otlar Cennette yetişmişti sanki. Yüzlerine çarpan esinti serin ve canlandırıcıydı. İsao’nun öfkesi, duru bir çayın dibinde yatan bir nesne kadar belirgindi. İsao öfkesinin varlığını, bir <i>Go</i> tahtasının üzerinde istediği yere koyabileceği bir taş gibi duyumsuyordu. Ancak babasında uyandırdığı duygular İsao için her zamanki gibi puslu, anlaşılmazdı. Ağustosböcekleri kasvetli şarkılarını sürdürüyorlardı.</p>
<p>Pas rengi ve yeşil karışımı, fazla gösterişli olmayan brokar kumaşla kaplanmış <i>Kutsal Rüzgâr Birliği</i> masanın üzerindeydi. İsao ansızın kitabı kaptığı gibi doğruldu; tek sözcük etmeden odadan çıkmak niyetindeydi. Ama babası ondan daha hızlı davrandı. Kitabı oğlunun elinden çekip aldı, ayağa kalktı.</p>
<p>Bir an gözleri karşılaştı. İsao babasının gözlerinin gerçek bir korkuyla dolmuş olduğunu, içlerinde en küçük bir cesaret ışığının yanmadığını gördü. Ama öfke bu gözlerde, giderek yaklaşan, uzak nal sesleri gibi, yüreğinin derinliklerinden yukarıya doğru hızla yükselmekteydi.</p>
<p>“Dilini mi yuttun yoksa?”</p>
<p>İinuma kitabı kaptığı gibi bahçeye fırlattı. Bir prense armağan olarak götürülecek kitap, su birikintilerinden birinin ışıltılı, turuncu yüzeyine çarpıp çevreye su sıçrattıktan sonra, yere düştü. İsao öylesine kutsal kabul ettiği nesneyi kaplayan çamurlu suyu görünce, gözlerinin önünde bir duvar çöküvermiş gibi oldu, öfkeden donup kaldı. Farkında olmadan yumruklarını sıkmıştı. Babası titriyordu. İsao’nun yüzüne bir tokat attı.</p>
<p>Sesi duyan annesi odaya girdi. Miné için, yüz yüze duran bu iki erkeğin karaltısı dev boyutlardaydı. Bir an sonra, kocasının kimonosunun karışmış olduğunu ayrımsadı, oysa az önce tokatlanan oğlunun kılığı hâlâ düzgündü. Batan güneşin kıpkızıl aydınlattığı bahçeye baktı. Kocasının onu öldüresiye dövdüğü günkü şiddet dolu öfkesini anımsamıştı.</p>
<p>Tatami zeminde kayarcasına ilerledi, iki erkeğin arasına girdi, “İsao!” diye haykırdı. “Ne yapıyorsun? Derhal babandan özür dile. Onun karşısına böyle bir suratla nasıl dikilirsin? Hemen eğil ve af dile!”</p>
<p>“Şuraya bak,” dedi İsao, yediği tokada aldırmaksızın. Diz çöktü, sonra annesini yeninden çekerek ona bahçeyi gösterdi. Miné tepesine dikilmiş kocasının bir köpek gibi hızlı hızlı soluduğunu duydu. Karanlık odada yüzen bir şey vardı sanki; karanlığı dolduruyordu -bu öyle gizemli bir şeydi ki, Miné yumulmuş gözlerini açmaya cesaret edemiyordu. Yarı düşteymişçesine, çok uzun zaman önce, Marki Matsugae’nin kütüphanesindeki o geceyi düşündü. Sayıklar gibi, üst üste, “Özür dile. Derhal af dile,” deyip duruyordu.</p>
<p>Yavaş yavaş gözlerini açtı. Bir su birikintisine yarı yarıya gömülmüş olan, yeşil-kahverengi, pırıltılı brokarı gördü. Miné donakalmıştı. Çamurlu suyun ortasında, batan güneşin altında kıvılcımlar saçan brokar onu öyle etkilemişti ki, ona asıl cezalandırılan kişi kendisiymiş gibi geldi. Bunun ne tür bir kitap olduğunu şu kadarcık olsun merak etmemişti.</p>
<p>Prens, Teğmen Hori’ye, onları pazar akşamı kabul edeceğini söylemişti. Teğmen İsao’yu yanına alıp saygılarını sunmak için Şiba’daki Toinnomiya Malikânesine yollandı. Prensin ailesi bir sürü felâketi peş peşe yaşamıştı. Sağlığı hiçbir zaman iyi olmayan ağabeyi ölmüş, kısa bir süre sonra annesiyle babası da onu izlemişti. Toinnomiya ailesinden geriye kalan tek kişi, hayat dolu Prens Haronori’ydi. O görevdeyken, malikâne karısıyla çocuklarına kalıyordu. Karısı saraya mensup, soylu bir aileden geldiği ve son derece iyi yetiştirildiği için, tahmin edilebileceği gibi evde çoğunlukla büyük bir sessizlik hüküm sürerdi.</p>
<p>İsao üçüncü <i>Kutsal Rüzgâr Birliği</i>’ni bulmakta epeyce zorlanmış, sonunda onu okunmuş kitapların satıldığı bir dükkânda bulmuştu, şimdi, yazlık Kokura üniformasıyla Teğmen Hori’nin yanısıra yürürken, kitap kolunun altındaydı. Kitabı en azından iyi cins bir kâğıda sarmaya özen göstermiş, bir armağan olduğunu belirtmek için baş harflerin üzerinden mürekkeple geçmişti. Bu akşam evden ayrılırken ilk kez babasını aldatmıştı.</p>
<p>Toinnomiya Malikânesinin büyük kapısı kapalıydı, önünde ölgün bir ışık yanıyordu. Evin efendisinin evde olup olmadığını gösteren hiçbir belirti yoktu. Anakapının yanındaki küçük kapı açıldı, nöbetçinin ışığı çakıltaşı döşeli yolu aydınlattı. Teğmen dar kapıdan geçerken kılıcının kını kapıya hafifçe sürtünerek tıkırdadı.</p>
<p>Nöbetçi geleceklerini önceden bilmesine karşın evi telefonla arayıp haber verdi; İsao beklerken, pervanelerin, sineklerin ve bir sürü börtü böceğin, eski nöbetçi kulübesinin tavanından sarkan ampulün çevresinde dönerken kanatlarından çıkardıkları sesi ne kadar açık seçik duyabildiğini ayrımsayınca, malikâneyi çevreleyen ağaçları, ayışığında bembeyaz parlayan çakıltaşlı yokuşu kaplayan sessizliği algıladı.</p>
<p>Birkaç dakika sonra çakıltaşı döşeli yokuşu tırmanıyorlardı. Teğmenin çizmelerinden çıkan ağır, tok ses, bir gece talimi yapıyormuşçasına yankılanıyordu. İsao, gündüzün sıcağından kalan bir ılıklığın yerdeki çakırtaşlarında hâlâ sürdüğünü hissetti.</p>
<p>Toinnomiya ailesinin Yokohama’daki, Batı tarzındaki villalarının tersine, malikâne Japon üslubundaydı. Ayışığında bembeyaz görünen geniş taşlıkta, yani arabaların çekildiği yerde, girişin hemen üstünde Çin tarzı sivri, işlemeli bir çatı yükseliyordu.</p>
<p>Malikânenin büro olarak kullanılan odası, girişin yan tarafındaydı, ama bu saatte orada hiç ışık yoktu. Onları yaşlı kâhya karşıladı. Teğmenin kılıcını aldıktan sonra, önlerine düştü. Evde en küçük bir yaşam belirtisi yoktu. Koridora kestane rengi bir halı yayılmıştı, duvarlar ise Batı tarzında lambriyle kaplıydı. Kâhya karanlık bir odanın kapısını açtıktan sonra ışığı yaktı. Tavandan sarkan ağır avizeden yayılan parlak ışık İsao’nun gözünü almıştı. Sayısız cam parçası havada ışıltılı bir sis gibi yüzüyordu.</p>
<p>İsao’yla Teğmen, keten kılıf geçirilmiş koltuklara dimdik oturdular; ağır ağır dönen vantilatörden yayılan esinti yanaklarını okşuyordu. Cama çarpan böceklerin hışırtılı seslerini duydular. Teğmen sustuğu için İsao da susuyordu. Biraz sonra uşaklardan biri buzlu çay getirdi.</p>
<p>Duvarda, bir savaş sahnesini betimleyen kocaman bir duvar halısı asılıydı. Ata binmiş bir şövalye, mızrağını yerdeki askerin göğsüne saplamış, asker darbenin etkisiyle geriye doğru eğilmişti. Halı zamanla solmuştu, adamın göğsünden fışkıran kanın kırmızı rengi eski bir <i>furoşiki</i>’nin kızılımsı kahverengisine dönüşmüştü. Kanla çiçekler benzeşiyor, diye düşündü İsao, ikisi de çabuk kuruyor, ikisinin de özü hızla dönüşüyor. İşte sırf bu nedenle kanla çiçek, yenginin özüne dönüşerek sonsuza kadar yaşayabiliyorlar. Yengi hangi biçimi alırsa alsın, kesinlikle metalsi bir şeydi.</p>
<p>Kapı açıldı, beyaz ketenden bir takım elbise giymiş olan Prens Harunori içeri girdi. Girişinde hiçbir yapmacıklık yoktu, resmiyetten uzak tavrı, odanın nedense gergin olan havasını ısıtmış, yumuşatmıştı, ama Teğmen hemen koltuğundan fırladı, hazırola geçti, İsao da onun gibi yaptı. İsao kısacık bir an Prensi inceledi; ilk kez İmparatorluk Ailesinden birine bu kadar yakındı. Prens Hazretleri çok uzun boylu değildi, ama dinç, güçlü bir bedeni vardı. Hafif kabarık göbeği, ceketinin orta düğmelerini germişti. Omuzlarıyla göğsü öyle dolgundu ki, beyaz giysisi, kırmızımsı sarı boyun bağıyla ilk bakışta bir politikacıyı çağrıştırıyordu. Ama güneşten yanmış, güzel bir renk almış olan teni, kısacık kesilmiş saçları, kartal gagasına benzeyen kusursuz burnu, uzun, çekik gözlerinde parlayan soyluluk, özenle kırpılmış simsiyah bıyıkları, yönetmeye alışkın, savaşçı bir kişilikle, soyluluğun ağırbaşlılığını kusursuzca kaynaştırmış bir insan olduğunu hiçbir kuşkuya yer bırakmaksızın gösteriyordu. Gözleri parlak, canlıydı, ama hep insanın içine işlermiş gibi bir izlenim veriyordu.</p>
<p>Teğmen hemen İsao’yu tanıştırdı, delikanlı fazlaca eğilerek selâmladı.</p>
<p>“Bana sözünü ettiğin genç bu mu? İyi! Lütfen oturun, rahatınıza bakın,” dedi Prens, sevecenlikle. “Ordu dışında genç erkeklerle hiç karşılaşamıyorum. Bu delikanlı sivil olduğu ve gerçekten adına yaraşır biri olduğu için onunla tanışmak istedim. İsao İinuma, değil mi? Babanızın adını duymuştum.”</p>
<p>Teğmen, aklından geçen her şeyi sorabileceğini söylediği için İsao ansızın soruverdi: “Babamla tanışmış mıydınız, Prens Hazretleri?”</p>
<p>Prens soruyu olumsuz yanıtlayınca İsao’nun aklı iyice karıştı, bilmece daha da karmaşık bir hal almıştı. Babası hiç karşılaşmadığı birine karşı neden bu tür duygular besliyordu acaba?</p>
<p>Prensle Teğmen, her ikisinin de asker olmasından gelen bir rahatlıkla konuşmaya başladılar. İsao, kitabını vereceği ânı kolluyordu. Teğmenin ona bu şansı tanıyacağından kuşkuluydu. Teğmen Hori kitabı büsbütün unutmuşa benziyordu.</p>
<p>İsao’nun sessizce, dimdik oturmaktan ve tatlı tatlı konuşan Prensi gözlemlemekten başka yapabileceği bir şey yoktu. Prensin güneşten yanmamış alnının beyazlığı, avizeden dökülen ışıkta huzur dolu bir ışıltı yayıyordu. İyice kırpılmış kafasına vuran ışık, yeni kesilmiş, sık saçlarının düzgün kıllarını aydınlatıyordu.</p>
<p>İsao’nun delici bakışlarını üzerinde hisseden Prens, Teğmene çevrilmiş gözlerini birden İsao’ya çevirdi. Bir dakika kadar bakıştılar. Sanki eski, paslanmış, uzun zamandır çalınmayan bir çanın dili, yanlışlıkla salıverilmişti de, beklenmedik bir tınıyla çınlamıştı. İsao Prensin gözlerinin o an ne anlattığını anlayamadı, belki bunu Prensin kendisi de bilmiyordu. Fakat bu uçucu iletişim ânı, sıradan aşkı ve nefreti aşan bir duyguyla, gizemli bir bağdan kaynaklanan bir duyguyla yüklüydü. Bir an için Prensin devinimsiz gözlerinden uzak bir hüzün boşalmıştı ve Prens İsao’nun yakıcı bakışlarını bu üzüntü selinde boğmak istemişti sanki.</p>
<p>“Kendo karşılaşmasında Teğmen de aynı biçimde bakıyordu,” diye düşündü İsao. “Ama o sırada, gözlerinin derinliğinde, bana sözcüklere başvurmaksızın açıkladığı, kesin bir şey vardı. Oysa Prensin bakışında böyle bir şey yok. Belki de Prens Hazretleri benden hoşlanmadı?”</p>
<p>Bu arada yeniden Teğmenle yaptığı konuşmaya dönmüş olan Prens, karşısındakinin söylediği bir şeyi başını canlı canlı sallayarak onayladı. İsao Teğmenin ne söylediğini duyamamıştı.</p>
<p>“Haklısın,” dedi Prens. “Soylular da suçlu. Soylulara, imparatorluk Ailesinin ‘canlı surları’ demek kulağa çok hoş geliyor, ama onların arasında da gücüne güvenerek Majestelerini hafifsemeye yeltenenler yok değil. Yeni bir şey değil bu. Bildiğin gibi, çok eski zamanlardan beri örnekleri var. Sıradan insanların tavrına ayna olması gereken bu insanların kibirlerini, gururlarını kırmak gerektiği konusunda seninle yüzde yüz aynı düşüncedeyim.”</p>
       
    </body>
</html>
