<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="main.css" rel="stylesheet" type="text/css" />
</head>

<body>
<p class="kisim_adi">35</p>
<p>Her ne kadar apaçık yazmıyorsa da Makiko mektuplarında, İsao’ya karşı duygularında hiçbir değişiklik olmadığına dair güvence veriyordu; her mektubuna babasının gözden geçirip düzelttiği birkaç şiiri eklemeyi de unutmuyordu. Sansürcü, vişne tomurcuğu biçimindeki mührünün kırmızı damgasını bu mektuplara da basıyordu, ama İsao kadının mektuplarının sansürden kolayca geçişine, hiç karalanmayışına bakarak, bu işte General Kito’nun parmağının bulunduğundan kuşkulanıyordu. Kendi mektuplarının sahibine ulaşıp ulaşmadığından ise emin değildi.</p>
<p>Makiko ne sorguluyor, ne de soruları yanıtlıyordu; ne son gelişmelere değiniyor, ne de onları yok sayıyordu; ne bilgi veriyor ne de saklıyordu. Değişen mevsimlere göre şundan bundan, güzel, eğlenceli şeylerden, zararsız konulardan söz ediyordu: Geçen bahar Botanik Bahçesinden kendi bahçelerine uçan sülünden, son aldığı plaklardan, o özel geceyi düşünerek Hakusan Parkında yaptığı yürüyüşlerden, orada bir gece, sanki az önce yetişkin bir çift oturmuş gibi hala öne arkaya sallanan salıncağa yapışmış, yağmur yemiş vişne tomurcuklarının kirli taç yapraklarından, Şinto Türbesinin çevresini saran, yalnızca bir kez, koşan beyaz bir kedinin deldiği koyu karanlıktan, çiçek düzenleme çalışmalarında kullandığı erken açmış şeftali çiçeklerinden, frizyalardan, Gokoku Tapınağına giderken yolda rastladığı arpaların ağırlığından... Yazdıklarını şiirlerle süslediği için İsao bazan kendini oradaymış, bütün bunları onunla paylaşıyormuş gibi hissediyordu.</p>
<p>Makiko, annesinin yoksun olduğu yeteneğe bol bol sahipti, en katı sansür uzmanını bile atlatabilecek bir biçimde yazmayı çabucak öğrenmişti. Bu yeni Makiko’nun, kaynanasıyla birlikte kocasıyla Kutsal Rüzgâr Birliğindeki yoldaşlarının çıkardığı yangınları görünce sevinç gözyaşları döken İkiko Abé ile hiçbir benzerliği yoktu. İsao, kendisine çift anlamlı ya da anıştırmalı gibi gelen bölümleri çözmek için büyük bir ciddiyetle uğraşırken, ansızın bu mektupların taşıdıkları cinsel çekime direnmek zorunda olduğunu hissetti. Onlarda, sevecen bir özenden ve iyi niyetten çok daha fazlasını bulmaya eğilimliydi. Peki, ama Makiko ona düşmanca bir şey yazar mıydı hiç? Satır aralarına böyle bir şey gizlenmiş olsa bile, İsao bunun kasten yapılmadığından emindi.</p>
<p>Makiko’nun akıcı, canlı üslûbu bir tür ip cambazlığı gibiydi. Yetenekli bir cambazın her adımında karşılaştığı tehlikeden aldığı zevk nedeniyle onu nasıl suçlardı? Ama biraz daha düşününce, onun ip üzerinde yürümekten neredeyse edepsizce bir tat aldığına, yetkililerden duyduğu korkunun ardına sığınarak onunla duygusal bir köşe kapmaca oynadığına inandı.</p>
<p>Mektuplarda bunu ele verecek herhangi bir ifade yoktu. Ama kokusu alttan alta hissediliyordu. Yaramaz, oyunbazca bir duygu. Sanki Makiko, İsao’nun hapiste olmasından hoşnuttu. Böyle kabaca ayrılmış olmaları, duygularının arılığını koruyordu. Ayrı olmanın verdiği acı, suskun bir sevince dönüşmüştü. Tehlike, duyumsallığı arttırıyor, emin olamamaksa düşleri besliyordu.</p>
<p>Makiko, hücresinin penceresinden içeriye dolan baştan çıkartıcı esintinin İsao’nun yüreğini nasıl titrettiğini biliyor, bundan aldığı zevkiyse lafı hiç döndürüp dolaştırmaksızın, apaçık yazıyordu. Makiko için, acımasızca sınırlandırılmış olsa da, aralarındaki ilişki, çok sevgili bir hayâlin gerçekleşmesiydi. İsao bir kez böyle düşünmeye başlayınca, mektupların her satırında bunu kanıtlayan birşeyler görür oldu. Anlaşılan Makiko, İsao’nun içinde bulunduğu koşulların ortasında, salt kendine ait bir krallık keşfetmişti.</p>
<p>Hapishane yaşamının keskinleştirdiği duyuları İsao’ya yanılmadığını söylüyordu; ansızın büyük bir öfkeye kapıldı. Mektupları paramparça etmek istedi.</p>
<p>Düşüncelerini başka yöne kaydırmak, iradesini güçlendirmek için ana babasından ona, <i>Kutsal Rüzgâr Birliği</i>’ni göndermelerini istedi, ama isteği elbette geri çevrildi. Tutuklulara dergi veriliyordu, ama bunlar, <i>Çocuklar İçin Bilim, Bugün, Güzel Söz Söyleme Sanatı, Kodan Kulübü, Pırlanta</i> gibi şeylerdi.</p>
<p>İster hapishaneden sağlansın, isterse dışarıdan, tutukluların haftada bir kitap okumalarına izin vardı, ama bunların hiçbiri insanın yüreğini tutuşturacak türden şeyler değildi. İsao, bir süre önce babasından istediği bir kitabı, Dr. Tetsujiro İnoué’nin, <i>Japon Wang Yang-ming Öğretisi</i> incelemesini alınca, içi anlatılmaz bir mutlulukla doldu. Çusai Oşio’nun yaşam öyküsünü anlatan kitabı okumak için sabırsızlanıyordu. Çusai olarak bilinen Heihaçiro, 1830 ile 1833 yılları arasındaki kıtlık sırasında, açlıktan ölen insanlara ne devlet adamlarının ne de zengin tüccarların yardım ettiğini görünce yoksulluğa son çare olarak elindeki bütün değerli kitapları sattı. Bu bile halkın gözüne girmek için yapılmış bir sahtecilik olarak yorumlandı, evlatlığı Kakuonsuké çok ağır eleştirilere hedef oldu. Sonunda, 19 Şubat 1937’de Çusai birkaç yüz kişiden oluşan, silâhlı bir örgüt kurdu ve zengin tüccarların mağazalarını yakıp, ele geçirdiği altınla tahılı yoksul halka dağıtmaya başladı. Osaka’nın dörtte birinden fazlası yakılmıştı, ama sonunda Çusai’nin adamları yenildi, Çusai bir el bombasıyla intihar etti. Kırk dört yaşındaydı.</p>
<p>Çusai Oşio, Wang Yang-ming’in, düşünceyle eylemin birliği kavramını tam anlamıyla uygulayan biriydi. “Bilmek ve eyleme geçmemek, bilmemektir,” ilkesinin somut örneğiydi. Ancak İsao’yu düşünceyle eylem, ruhla akıl birliğinden çok, Çusai’nin ölümle yaşam kavramı çekiyordu.</p>
<p>Dr. İnoué bunu şöyle açıklıyordu: “Çusai’nin ölüme bakışı Budist nirvana ile oldukça benzeşir.”</p>
<p>Çusai’nin öğretisine göre, “Büyük Boşluk” insan ruhunun bütün çabalarının silindiği, olumsuz bir durumdu. Ancak bu durumda, sezgi olanca parıltısıyla ışıyordu, bunu sağlayansa kişisel isteklerden vazgeçilmesiydi. Çusai, Büyük Boşluğun bir parçası olabilmek için insanın kendini bütünüyle, daima varolan ve sonsuza kadar varolacak Büyük Boşluğa adaması gerektiğini söylüyordu; böylece sonsuzluk dünyasına adım atabilecekti.</p>
<p>“Ruh bir kez Büyük Boşluğa teslim oldu mu,” diye yazıyordu Dr. İnoué, “beden yok olsa bile, geride asla yok olmayan bir şey kalır. Bu yüzden bedenin değil, ruhun ölümünden korkmak gerek. Asıl olan ruhun ölmeyeceğini bilen insan dünyada hiçbir şeyden korkmaz. İşte, insanın kararlılığının temeli budur. Ne olursa olsun hiçbir şey bu kararlılığı sarsacak kadar güçlü değildir. Dolayısıyla buna gökkubbenin iradesini tanımak da denebilir.”</p>
<p>Dr. İnoué incelemesinin akışı içinde, <i>Yüreğin Arındırılmasına ilişkin Bir Deneme</i>’den de epeyce alıntı yapıyordu. Bunlardan biri İsao’yu fazlasıyla etkiledi: “Bedenin ölümünden değil, ruhun ölümünden korkmalıdır.” İçinde bulunduğu durumda bu sözcükler İsao için birer çekiç darbesi gibiydi.</p>
<br/>
<p>Ön sorgulamalar mayısın yirmisinde sona erdi; varılan kararın en önemli yanı şuydu: “Davaya, Tokyo Bölge Mahkemesinde bakılacaktır.” Ön sorgulamalardan sonra Honda’nın beraat kararı alınacağına ilişkin umutları yerle bir olmuştu.</p>
<p>Duruşmanın haziran sonunda başlaması bekleniyordu. Bu arada İsao’nun ziyaretçi yasağı sürüyordu, ama Makiko’dan bir armağan geldi; İsao paketi büyük bir heyecanla açtı. Saigusa Şenliğinden kalma, yabani bir nilüferdi.</p>
<p>Çiçek, uzun yolculuğunun ardından bir de gardiyanlarca ellendiği için biraz solmuş, büzüşmüştü. Yine de İsao ile yoldaşlarının saldırı sabahı ceplerinde taşıyacakları nilüferleri bastıran bir tazeliği ve parıltısı vardı. Nilüfer, Tanrılara ait türbelerin önündeki açık alana yağan sabah çiğinden hâlâ birşeyler taşıyordu sanki.</p>
<p>Makiko bu küçük nilüferi getirebilmek için Nara’ya özel bir gezi yapmış olmalıydı. Getirdiği onca nilüferin içinden, eşi bulunmaz aklığı ve güzelliği için bu nilüferi seçmişti besbelli.</p>
<p>İsao anılarına gömüldü. Geçen yıl, aşağı yukarı bu zamanlardı içi özgürlük, güçlülük duygularıyla dolup taşıyordu. Tanrıların kutsal dağındaki Sanko çağlayanının altında, türbenin önünde yaptığı, başarıyla sonuçlanan kendo karşılaşmasının içten içe hâlâ süren ateşini söndürmüştü. Sonra da arınmış bir yürekle dua etmiş, Tanrılara adanacak olan nilüferleri toplamıştı. Çiçekle dolu el arabasını Nara yolunda çekerken, beyaz <i>haçimaki</i> doladığı alnı tere batmıştı. Sakurai Köyü, yaz güneşinin altında pırıl pırıldı. İsao’nun gençliğiyle dağların yeşili uyum içindeydi.</p>
<p>Nilüferler o günün anısını damgalayan en belirgin şeydi. Sonra da kararlılığın simgesi olmuşlardı. O günden sonra nilüferler her şeyin odağı olup çıkmıştı -coşkusunun, yeminlerinin, kaygısının, düşlerinin, ölüme hazır oluşunun, görkemli özleminin. Karanlık tasarısına destek olan sütun, kararlılığının gökyüzüne yükselen sütunu- o sütunu ayakta tutan kelepçeleri gizleyen süs nilüferleri ta tepede, hep parlayarak duruyordu.</p>
<p>Elindeki nilüfere baktı. Kıvrık sapını avuçlarının arasında döndürdü, solmuş yaprakların tenine değişini duyumsadı. Sonra çiçek, geride kasvetli, altın bir toz bırakarak ansızın kayıverdi elinden. Penceredeki güneş ışığı güçlenmişti. İsao, geçen yılki nilüferlerin yeniden doğduğunu hissetti.</p>    
    </body>
</html>
