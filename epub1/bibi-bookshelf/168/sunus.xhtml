<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="main.css" rel="stylesheet" type="text/css" />
</head>

<body>
<p class="kisim_adi">SUNUŞ</p>
<p style="text-align: right;">PÜREN ÖZGÖREN</p>
<p>Bir samurai ailesinde dünyaya gelen Yukio Mişima, hem bedeni hem de zihni denetlemeyi, İmparatora bağlılığı yücelten bir düstur edindi - Zen’in hoşgörüsüzlük, kendini fedâ etme düşüncesini de üreten bir düstur. <i>Bereket Denizi</i> adlı dörtlemesinde de dile getirdiği gibi Mişima, otuzlu yılların militaristlerinin (ve çağdaş ardıllarının) çıkarcı kibirlerinin, fırsatçılıklarının, samurai düsturuna ters düştüğüne inanmaktadır.</p>
<p>İlk romanı, Mişima on üç yaşındayken okul dergisinde yayımlandı. Sezgileri güçlü olan öğretmeni onu yüreklendirdi ve 1941 yılında bir dergiyi, on altı yaşındaki Mişima’nın <i>Çiçeklenmiş Orman</i> adlı öyküsünü basmaya razı etti. Mişima, bu öğretmenin önerdiği bir takma addır. Üç yıl sonra Tokyo İmparatorluk Üniversitesine girdiğinde ilk öyküleri aynı başlık ve aynı takma adla kitap haline getirildi, basıldı. İlk baskı birinci haftada tükendi. 1946’daki iki denemesinin taslaklarını, daha sonra Nobel Ödülünü kazanan Kawabata’ya götürdü; onun himayesine girdi. On beşi roman olmak üzere toplam 257 kitabı Japonya’da, çevrilen 77 eseri de Avrupa’da yayımlanmıştır.</p>
<p>Mişima Japonya’nın dövüş sanatlarını yüceltmiş, kendisi de öğrenmiş ve yaşlılığın asla çirkinleştiremeyeceğini umduğu, güzel bir bedene sahip olmak için çabalamıştı. Vücut geliştirme çalışmalarına 1955’de, kendo’ya (bambu sopalarla yapılan bir dövüş sporu) ise 1959’da başladı. 1966’da karate öğrendi. 1958 yılında beşinci dereceden kendo ustası oldu.</p>
<p>Mişima sık sık gezilere çıktı; eserleri arasında iki yolculuk kitabıyla pek çok anı derlemesi vardır. Ayrıca sayısız öykü, bazısında kendisinin de rol adığı otuz üç oyun yazdı. Romanlarından on kadarı filme çekildi; <i>Dalgaların Sesi</i> iki kez filme çekildi, yönetmen İçikawa’nın başyapıtlarından biri olan <i>Enjo</i> ise, <i>Altın Köşk Tapınağı</i> adlı eserinden uyarlanmıştır. İngilizcedeki öteki eserleri arasında, <i>Beş Modern No Oyunu</i> (1957), <i>Şölenden Sonra</i> (1960), <i>Yasak Renkler</i> ( 1951), <i>Aşka Susuzluk</i> (1950), <i>Bir Maskenin İtirafları</i> sayılabilir.</p>
<p>Yukio Mişima 25 Kasım 1970’de, törensel bir intihar türü olan <i>seppuku</i> yaparak yaşamına son verdi. Kırk beş yaşındaydı ve parlak bir yazın yaşamının doruğundaydı. İntihar ettiği sabah, <i>Bereket Denizi</i> adlı dörtlemesinin son sözcüğünü yazmıştı. Donald Keene’nin de belirttiği gibi, “Dörtleme, kendisinin de bildiği gibi, başyapıtıydı.”</p>
<p>Mişima intihardan, zamansız ölümden çok söz etmiş, dostlarına sık sık, genç ölmek istediğini söylemişti. 1964 yılında, <i>Bereket Denizi</i>’ni yazmaya koyulduğunda, eser bittikten sonra öleceğini pek çok kez yineledi. Gerçekte, dörtlemenin ikinci kitabı olan <i>Kaçak Atlar</i>, yapacağı seppuku’nun dikkate değer, yazınsal bir provasıdır. İntiharından hemen önce dostlarına, yaşama ve dünyaya ilişkin bütün düşüncelerini, duygularını bu dörtlemeye aktardıktan sonra artık kendisini bomboş hissettiğini yazdı. “Başlık, yani <i>Bereket Denizi</i>, aslında bu adı yalanlar biçimde, ayın kıraç denizi anlamındadır,” dedi Keene’e. “Şöyle de söyleyebilirim: Bereketli denizin yerine kozmik nihilizmin imgesini koyar.”</p>
<p>Mişima’nın eserleri Proust, gide ve Sartre’ın eserleriyle karşılaştırılmış, cesaret ve erkeksi niteliklere olan tutkusu, Hemingway’inkine benzetilmiştir. Arthur Miller, “Mişima’nın insanda hayranlık uyandıran bir üslubu olduğuna inanıyorum,” demişti. “O bir gerçeküstücüydü. Oldukça da erotikti. Çok az araçla, dev gibi mitler yarattı; onun romanları, sıkıştırılmış görüntülerdi.” Bir İngiliz dergisi onu şöyle tanımlar: “Karmaşık, yoğun, ürkütücü bir yaratıcılık gücüne sahip, en yetkin çağdaş yazarlardan biri.”</p>
<p>Silâhsız, yüz kişilik özel ‘ordusu’ yüzünden sıklıkla, yanlış yere sağcılıkla suçlandı, ama dikkatli Japon polisinin kara listesine asla girmedi, çünkü ordusu şiddete hiçbir zaman başvurmadı; alışıldık sağcı örgütlerden çok farklıydı. Tıpkı ölümü gibi, o da bir şairin ortaya attığı, gösterişli bir fanteziydi. <i>Washington Post</i>’tan Selig Harrison’un da yazdığı gibi Mişima, “Japonları, 2. Dünya Savaşından sonra, herkesten çok daha dramatik bir biçimde, nereye gittiklerini düşünmeye zorladı ve bunu son derece özgün bir Japon simgeciliği ile yaptı.”</p>        
                
                                
    </body>
</html>
