<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="main.css" rel="stylesheet" type="text/css" />
</head>

<body>
<p class="kisim_adi">38</p>
<p>Mahkeme, 26 Aralık 1933’de, yılbaşı tatilinden hemen önce karara vardı. Gerçi Honda’nın umduğu gibi “Suçsuz” kararı verilmemişti, ama bildiride şöyle deniyordu: “Davanın reddine karar verilmiştir.” Bu karar, Ceza Yasasının 201. maddesinin, cinayet girişimiyle ilgili bir koşulundan yararlanıyordu: “Ancak koşullara bağlı olarak, suç bağışlanabilir.”</p>
<p>Kararda, gerçekten de cinayet hazırlığı yapıldığı, ancak Sawa’nın dışında bütün sanıkların çok genç oluşunun, amaçlarının arılığının ve kendilerini yurtseverlik duygularına fazlaca kaptırmış olmalarının dikkate alındığı belirtiliyordu. Ayrıca, gerçekten de eyleme geçeceklerine ilişkin yeterli kanıt bulunamamıştı. Bundan sonra da, sanıkların beraat ettirilmesindeki mantık ayrıntılarıyla açıklanıyordu.</p>
<p>Daha yaşlı olan Sawa’ya gelince; o komplonun düzenleyicilerinden biri olsaydı, paçayı kurtarması olanaksızlaşırdı, ama o katıldığında çete her şeyi tasarlamıştı bile. Üstelik bir önder rolü üstlenmemişti; böylece o da beraat etti.</p>
<p>‘Suçsuzluk’ kararı verilseydi, savcının temyize gideceği kesindi, ama Honda artık onun böyle bir şeye kalkışmayacağından emindi. Her neyse, bir haftaya kadar anlaşılırdı.</p>
<p>Bütün sanıklar serbest bırakıldı; evlerine, ailelerine döndüler.</p>
<p>Ayın yirmi altısında, akşam, İsao’nun dönüşünü kutlamak için Yurtseverlik Akademisinde özel bir şölen düzenlendi. Honda onur konuğuydu, şölene İinuma ile karısı, İsao, Sawa ve öteki öğrenciler katıldı. Makiko da çağrılıydı, ama gelmedi.</p>
<p>İsao şölen başlayıncaya kadar, kendinden geçmişçesine radyo dinledi. Saat altıdaki Masal Tiyatrosunu, Hanako Muraoka’nın altı yirmideki Çocukların Gazetesini, Konoe Bölümü Baş Cerrahının, altı yirmi beşteki ‘Zehirli Gaz Saldırılarında Sivillerinin Alması Gereken Önlemler’ konulu söyleşisini; tam Harold Palmer’ın altı elli beşteki ‘Son Başlıklar’ adlı programını dinlerken, yemeğe çağrıldı. Hemen kalkıp yemek salonuna seğirtti. Eve döndü döneli hemen hemen hiç gülümsemediği gibi, konuşmamıştı da.</p>
<p>Kendini tutamayan, sürekli ağlayan annesi onu kapıda karşıladı; yeni yıkanmış, pırıl pırıl bir önlük takmıştı. Hemen mutfağa çekilip, coşkuyla sebze doğramaya girişti. Mutfak, yardıma gelen komşu kadınlarla doluydu. Annesi sağa sola emirler yağdırırken, kıpır kıpır parmaklarıyla dört bir yana saçılmış tabaklara doğru görünmeyen ışınlar gönderiyordu sanki; tabaklar aynı anda rengârenk <i>saşimi</i> dilimleriyle, haşlanmış balık ve etle doluyordu. Mutfaktan gelen kadın kahkahaları İsao’nun kulaklarında, başka bir dünyadan gelen sesler gibi yankılanıyordu.</p>
<p>İinuma ile Akademi öğrencileri, İsao ile Sawa’yı istasyonda karşılamışlar, eve dönerlerken imparatorluk Sarayının ve Meiji Türbesinin önünde saygıyla eğilmişlerdi; Akademiye döner dönmez hep birlikte, kanatlardan birindeki türbeye gidip dua ettiler. İsao ancak ondan sonra, sıcak bir banyonun tadını çıkarabildi. Tanrılara teşekkür edilmişti, şimdi sıra insanların dünyasındaki en büyük teşekkürü hak eden kişiye gelmişti: Honda’ya. Aile armasıyla bezenmiş, resmi kimonosunu giymiş olan İinuma oturduğu yerden kalktı, iki yanına oğluyla Sawa’yı alarak daha alçakgönüllü bir yere geçti, sonra Honda’ya dönerek, derin bir reverans yaptı.</p>
<p>İsao kendisine söylenenleri yapıyordu. Gülümsemesi bile ondan beklendiği gibiydi. Sesler kulaklarında çınlıyordu. Her şey kaynaşıyor, deviniyor, koşturuyordu. Uzun zamandır düşlediği şeyler ağzına veriliyordu. Duyuları bir saat gibi işliyordu, ama bir yandan da gerçekliği delip geçiyorlardı. Yemekler, tıpkı düşlerde tadılan leziz yiyecekler gibi düşseldi. Oturduğu on iki hasırlık oda acı veren bir parıltıyla dolmuş, yüz, iki yüz hasırlık uçsuz bucaksız bir salona dönüşüvermiş gibiydi; salonda kutlama şölenleri için büyük bir kalabalık toplanmıştı sanki. Bu insanlarla arasında hiçbir bağlantı yoktu.</p>
<p>İsao’nun o delici bakışlarını yitirdiğini ilk ayrımsayan Honda oldu.</p>
<p>İinuma, Honda’nın ilgisine gülümsedi. “Şaşkınlığını üstünden atamaması çok doğal,” dedi, alçak bir sesle. “Benzeri bir deneyimi ben de yaşamıştım. Gerçi benimki fazla uzun sürmemişti, ama o kadarı bile sonradan bir hafta kadar bunalıma girmeme yetmişti. Kendimi bir türlü özgür hissedemiyordum... Kaygılanacak bir şey yok, Bay Honda. Oğlum için bu yemeği neden verdiğimi biliyor musunuz? Bugün, onun bir yetişkin oluşunu kutluyoruz. Daha yirmi birine basmasına zaman var, ama bugünün yaşamındaki en unutulmayacak gün olacağından eminim; bu onun yeniden doğduğu gün. Bu geceden sonra ona oldukça sert davranacağım, ama asıl amacım İsao’nun gözlerini açmak ve ona gerçek bir yetişkin gibi davranmak. Bir baba olarak neler hissettiğimi anladığınızdan ve beni durdurmaya kalkışmayacağınızdan eminim, efendim.”</p>
<p>Bu arada İsao Sawa ile birlikte içmeyi sürdürüyordu; çevrelerini öğrenciler sarmıştı. Sawa, hapishane deneyimlerini yüksek bir sesle anlatarak herkesi eğlendiriyordu, İsao ise pek az gülümsüyor, sesini çıkarmıyordu.</p>
<p>Öğrencilerin en genci, İsao’yu kendine örnek almış olan Tsumura, birbirini izleyen bu gülünç öykülere sinirlenmişti, bir an önce İsao’nun buz gibi sert sözcüklerini duymak istiyordu. Gözünü İsao’dan ayırmıyordu, onun bir türlü söze başlamadığını görünce, sonunda ilk adımı o attı ve İsao’ya fısıldadı: “İsao, Kurahara’nın yaptığı iğrenç şeyleri duydun mu?”</p>
<p>Kurahara adı İsao’nun kulaklarında bir gökgürültüsü gibi patlamıştı. Adı duyar duymaz, oldukça uzaklardaymış gibi görünen gerçeklik ülkesi, insanın tenine yapışan terli iç çamaşırları gibi birden İsao’nun duyularına çarpıverdi.</p>
<p>“Kurahara mı? Ne olmuş ona?</p>
<p>“Dünkü gazetede okudum. İmparatorluk Töresi bütün ön sayfasını ona ayırmış,” diye yanıtladı Tsumura; sağ görüşlü bir gazeteden söz ediyordu.” Gerçekten çok iğrençti. “Ceketinin cebinden çıkardığı katlanmış gazeteyi İsao’ ya gösterdi. Sonra, gazetedeki haberi okuyan İsao’nun omzunun üzerinden, dikkatle gazeteye bakmaya başladı. İsao’nun soluğu ateş gibiydi, kızgın gözleri gazeteyi yakıp iki delik açacaktı sanki. “Gerçekten çok iğrenç,” diye yineledi.</p>
<p>Kötü basılmış bir gazeteydi, sağında solunda bir sürü eksik harf vardı. Anlatılan öykü, öteki belli başlı gazetelerde çıkmamıştı, makaleyi Büyük İsé Tapınağıyla ilintili bir Şinto yayınının izniyle yayımlamışlardı.</p>
<p>Makaleye göre Kurahara aralığın on beşinde Kansai Bankacılar Birliğinin bir toplantısına katılmış, dönüşünde de İsé’ye uğramış ve çok sevdiği Matsuzaka bifteğinden oluşan bir akşam yemeği yemişti. Ertesi sabah Eyalet Valisi ile birlikte İsé’deki İç Türbeye gidip dua etmişti.</p>
<p>Yanlarında sekreterleri ve başka yardımcıları da vardı; Kurahara ile Vali için türbenin önündeki taşlığa açılır kapanır iki iskemle konmuştu. Kutsal ayin sırasında, daha önceden hazırlanmış <i>sakaki</i> dalları sunulmuştu onlara. Ayağa kalkmış, dalları dimdik tutarak törensel duaları dinlemişlerdi. Bir ara, belli ki sırtı kaşınan Kurahara dalı ansızın sol eline geçirmiş ve sağ eliyle sırtını kaşımak istemişti, ama eli oraya kadar uzanamamıştı. Bunun üzerine dalı yeniden sağ eline almış, bu kez sol elini sırtına götürmüştü. Kaşınan noktaya yine ulaşamamıştı.</p>
<p>Ayin sürüyor, bitecek gibi de görünmüyordu. Kurahara bir an durakladı, sonra elindeki <i>sakaki</i> dalını iskemlenin üzerine bıraktı. İki elini birden sırtına götürüp kaşındı. O sırada dualar sona erdi, iki yardımcı rahip konukların ellerindeki dalları sunma zamanının geldiğini belirttiler.</p>
<p>Elindeki dalı iskemlenin üzerine bırakmış olduğunu unutan Kurahara ile Vali birbirlerine yol verme yarışına girdiler. Sonunda Vali diretmeyi bıraktı, sunusunu uzatmak için öne doğru bir adım attı. O sırada <i>sakaki</i> dalının Kurahara’nın elinde olmadığını gören rahipler şaşkınlıktan dona kaldılar, ama artık çok geçti. Valinin öne düşmesiyle rahatlayan Kurahara, onu beklerken iskemlesine çökünce, iskemlenin üzerindeki dal kalçalarının ağırlığıyla eziliverdi. Kırdığı pot, törene eşlik eden Şinto müziğinin arasında fazlaca ilgi uyandırmaksızın kaynayıp gitmişti. Herkesin durumu ayrımsamasına kalmadan, Kurahara’ya hemen başka bir dal verildi, o da adak olarak sunmak üzere ilerledi. Ancak durumu ayrımsayan genç rahiplerden biri öfkesini bastıramamıştı. İşte olayı Tapınak gazetesinde yazan oydu, makale İmparatorluk Töresinin de ilgisini çekmişti.</p>
<p>Kurahara bundan daha büyük bir günah işleyemezdi. Tsumura öfkelenmekte çok haklıydı. Oysa Kurahara’ya göre küçücük bir gaftı bu, dua etmeden bir gece önce midesini hayvan etiyle doldurduğu yetmezmiş gibi, işlediği günah için tanrılardan özür dileyeceği yerde, eline aldığı ikinci sakaki dalıyla Tanrıların huzuruna çıkmayı göze alabilmiş, onca insanın gözünün önünde daha önceki suçlarını kat kat bastıran bu korkunç günahı kılı bile kıpırdamaksızın işleyebilmişti. Yine de, diye düşündü İsao, onu öldürmeye yetecek bir neden değil bu. Ama sonra, genç Tsumura’ya bakmak için dönünce, o duru gözlerindeki çocuksu öfkeyi gördü. Nedense utanmıştı.</p>
<p>Bir anlık kuşku, gazeteyi tutan elindeki olanca gücü söküp almıştı sanki. Aynı anda Sawa uzandı, gazeteyi aldı.</p>
<p>“Unut. Unut gitsin. Kafanı bunları takma,” dedi Sawa. İsao, tombul, beyaz kolunu omzuna dolayan ve biraz daha pirinç rakısı için direten adamın gerçekten sarhoş olup olmadığından emin değildi. Sawa’nın teninin ne kadar iç karartıcı, solgun bir renk aldığını ilk kez fark ediyordu.</p>
<br/>
<p>Pirinç rakısı şişesi elden ele geçiyor, herkes şarkı söyleyip el çırpıyordu. Kimisi kalkmış dans ediyordu. Sonunda okul müdürü eğlentinin sona erdiğini açıkladı. Sonra İinuma, Honda, İsao ve Sawa’yı kendi odasına çağırdı; karısı onlara hizmet ederken, onlar <i>kotatsu</i> örtüsünün çevresinde toplanıp içmeyi sürdüreceklerdi.</p>
<p>Honda bu odaya ilk kez adım atıyordu. On hasır büyüklüğündeki odanın tam ortasına yayılmış olan, Yuzen ipliğinden dokunmuş, göz alıcı güzellikteki <i>kotatsu</i> örtüsünü görünce şaşırdı. Sarayda kullanılan öküz arabalarının işlendiği bu örtünün, Miné’nin inatla sürdürdüğü soylu sınıf düşkünlüğünün ürünlerinden biri olduğunu anlamıştı. Şölen sırasında da, tahta pirinç kaplarının mavi desenli kumaşla kaplanmış olduğunu görünce epeyce şaşırmıştı.</p>
<p>Karı koca arasındaki konuşmalara dikkat edince, sezgileri Honda’ya İinuma’nın yüreğinin bir yerinde karısının geçmişini hâlâ bağışlamamış olduğunu fısıldadı. Bunun, Marki Matsugae’ye uzanan uzak geçmiş mi yoksa yakın geçmişle ilgili bir şey mi olduğunu çıkartamadı. İinuma’nın acımasız tutumu, şöyle ya da böyle her haline yansıyordu, buna karşılık Miné’de de kocasından sürekli özür dilediğini düşündüren belli bir dalkavukluk vardı. Ne olursa olsun İinuma’nın, karısının şu <i>kotatsu</i> örtüsünde de apaçık görünen gençliğinden kalma çocuksu uçarılıklarla evi kendi zevkinin tam karşıtı olan, cicili bicili şeylerle doldurmasına izin vermesi garipti. Belki de diye düşündü Honda, İinuma da yüreğinin derinliklerinde biryerde, soylu bir evde yetişmiş bir, hizmetçiye uyan böylesi zevklere karşı bir özlem duyuyordur.</p>
<p>Honda’yı, <i>tokonoma</i>’nın önüne buyur ettiler. Miné gözünü, <i>hibaçi</i>’nin üzerindeki pirinç güğümün içindeki büyük rakı şişesinden ayırmıyor, arada bir şişeye, kolayca uyandırılan bir hayvanmışçasına uzun becerikli parmaklarının uçlarıyla şöyle bir dokunuyordu. Aşırı kibarlığına karşın üstünde hâlâ yaramaz bir kız çocuğunu çağrıştıran birşeyler vardı. Ellerini <i>hibaçi</i>’de ısıtan dört erkek, kurutulmuş kefal yumurtasıyla birlikte rakı içmeye başladılar.</p>
<p>“İsao, bu gece istediğin kadar içebilirsin.” İinuma pirinç rakısı şişesini oğluna uzattıktan sonra Honda’dan yana sinsice bir bakış fırlattı. Daha önce sözünü ettiği, ‘sert davranma’ kararını uygulamaya başlamıştı anlaşılan. “Bu gece, Bay Honda’nın önünde, seni büyük bir olasılıkla şaşkına çevirecek bir şey söyleyeceğim. Bunu yapmamın nedeni, bugünden sonra artık hem akıl hem de beden açısından yetişkin biri olmandır; baban olarak ben de bundan böyle gerçek bir erkek gibi davranacağım sana, böylece yaşamı her yönüyle tanıyacak ve benim yerimi başarıyla dolduracaksın. Seninle çok açık konuşacağım: Biryıl önce polisin sizi ele geçirmesinin nedeni, birinin sizi ihbar etmiş olmasıydı. Sence bu kişi kim olabilir? Kuşkulandığın biri varsa, durma söyle.”</p>
<p>“Kim olduğunu bilmiyorum.”</p>
<p>“Çekinme. Aklında biri varsa, söyle.”</p>
<p>“Hayır, yok.”</p>
<p>“O zaman ben söyleyeyim. Sizi ihbar eden kişi, babandı. Evet, şaşırdın mı?”</p>
<p>“Evet...”</p>
<p>Honda, o anda İsao’nun yüzünde gerçek şaşkınlıktan en küçük bir iz bile olmadığını sezdi. İinuma artık oğluna bakmıyor, hızlı hızlı konuşmayı sürdürüyordu.</p>
<p>“Evet? Ne dersin buna? Sence yeryüzünde, oğlunu kendi elleriyle polise’ teslim edecek kadar taş yürekli bir baba bulunabilir mi? Sevgili oğlunu gülerek polise ihbar eden bir baba? Evet? Doğru, bunu yapmayı göze aldım. Ama... bunu ağlaya ağlaya yaptım. Doğrusu bu. Öyle değil mi , Miné?”</p>
<p>“Evet, doğru. Baban bunu yaparken ağlıyordu,” dedi Miné, <i>hibaçi</i>’nin oradan söze katılarak. İsao soğuk, ama saygısızlık taşımayan bir sesle babasına bir soru sordu.</p>
<p>“Peki, ama neler tasarladığımızı sana söyleyen kimdi, Baba?”</p>
<p>İinuma’nın düzgün bıyığı hafifçe titredi. Şaşırmıştı, kaçmaya çalışan bir kelebeği tutar gibi elini bıyığının üzerine koydu.</p>
<p>“Sizi uzun zamandır yakından gözlüyordum. Babanın gözlerinin kör olduğunu sanmakla büyük bir hata yaptın.”</p>
<p>“Doğru mu bu?”</p>
<p>“Elbette doğru. Peki, ama neden koşup sizi ele verdim dersin? İşte asıl anlamanı istediğim şey bu.</p>
<p>“Doğruyu söylemek gerekirse, niyetlendiğiniz şeyi öğrenince derinden etkilendim. Bunun muhteşem bir şey olduğunu düşündüm. Hatta sizi kıskandım. Elimden gelseydi, tasarınızı gerçekleştirmeniz için sizi özgür bırakırdım. Ama bu, oturup oğlumun ölümüne koşmasını seyretmek olurdu. Sizi başıboş bıraksaydım, hepiniz ölecektiniz.</p>
<p>“Yalnız benim öteki babalar gibi olduğumu sanmamalısın; yani oğullarını yitirmek istemeyen, salt hayatlarını kurtarabilmek uğruna oğullarının en büyük umutlarını harcayan babalardan. Burası iyice anlaşılmalı.</p>
<p>“Hayatınızı kurtarmak istedim, aynı zamanda tasarınızı gerçekleştirmenizi de istiyordum. Ama ne yapabilirdim? Bütün gece düşünüp taşındım. Sonunda bir karara vardım. Sizi bu biçimde kurtarmak, son çözümlemede, tasarınızın daha da görkemli bir biçimde gerçekleşmesi demekti.</p>
<p>“Anlıyor musun, İsao? Ölmek her şey demek değildir. Yaşamı küçümsemek, bağlılık değildir. Gökkubbenin o en sevgili oğlunun, yani İmparatorun gözünde her kulunun yaşamı değerlidir.</p>
<p>“On Beş Mayıs Olayından sonra halkın siyasal yozlaşmadan bezdiği ortaya çıktı. Sizinki gibi eylemlere hayranlık besliyor, onları alkışlıyor. Üstelik sen ve yoldaşların öyle gençtiniz ki. Çok saftınız. İnsanlarda acıma ve anlayış duyguları uyandırmak için gereken her şeye sahiptiniz. Ayrıca, hedefinize bir adım kala korkuya kapılmanız insanları rahatlatacak, sizi daha da içten alkışlamalarını sağlayacaktı. Eylemi gerçekleştiremeden, tam eylem arifesinde yakalanmanız sizi daha da büyük kahramanlar yapacaktı. İşte bu sayede, tasarınızı gelecekte çok daha kolayca gerçekleştirebileceksiniz. Gerçekten geniş kapsamlı bir Restorasyon yapılırsa, sizler de hesaba katılacaksınız, işte o zaman görkemli bir biçimde dövüşebilirsiniz. Haklıymışım. Tutuklanmanızdan sonra, mahkemeden merhamet dileyen mektupların sayısı, gazetelerdeki yorumlar - hepsi de ne kadar çok kişinin sizden yana olduğunu kanıtladı. Ben doğru olanı yaptım, İsao.</p>
<p>“Birbaşka deyişle, tıpkı en çok sevdiği yavrusunu güçlüklere alıştırmak için derin bir koyağa fırlatan aslan gibi davrandım. Şimdi sen, koyağın dibinden kurtulmanın en kusursuz yolunu buldun. Bir erkek olduğunu kanıtladın. Öyle değil mi, Miné?”</p>
<p>“Evet, baban çok haklı, İsao. Bu işi kusursuz bir biçimde atlattın. Bunu babanın sevgisine, bir aslanın yavrusuna duyduğu o sevgiye borçlusun. Yaptığı şey için ona teşekkür etmelisin. Sırf seni sevdiği için yaptı bunu.”</p>
<p>Tıpkı insanın tam suyun kıyısındaki kumlara çukur kazarken, ne kadar çabalarsa çabalasın saldıran suyun çukuru doldurmasını engelleyememesi gibi, İinuma’nın zafer kazanmış bir edayla yaptığı konuşma da, yanındaki dinleyicinin rahatsız suskunluğuna yenildi, diye düşündü Honda. Gerçekten de sözcükler İinuma’nın dudaklarından dökülür dökülmez sessizliğin kumları, suyun güneşte pırıl pırıl parlayan yüzeyine damlamaya başlamıştı bile. Honda İsao’ya baktı. İsao Sawa’ya bakıyordu. Omuzlarını kısmış başını öne eğmişti. Sawa ise pirinç rakısı dolu kadehten gizlice bir yudum aldı.</p>
<p>Honda İinuma’nın bir sonraki sözlerini baştan tasarlayıp tasarlamadığından emin değildi, ama İinuma’nın sessizlikten korktuğu apaçıktı.</p>
<p>“Dinle. Şu âna kadar çok iyi anlayabileceğin şeylerden söz ettim. Ama şimdi, yetişkin bir insan olabilmek için bilmen gereken bir şey daha söyleyeceğim, İsao. Kadınlarla çocukların asla tatmadığı o acı bilgelik hapını yutmak zorundasın. Bu, her erkeğin geçmek zorunda olduğu bir kapıdır. Geçen yıl yaşadığın deneyimler seni bu kapıdan geçirdi. Şimdi sıra ruhunda; ruhun da oradan geçmeli.</p>
<p>“Şimdiye kadar sana bundan hiç söz etmedim, ama... Yurtseverlik Akademisinin bugünkü durumunu kime borçlu olduğumuzu biliyor musun? Bu başarı için sence kime teşekkür etmeliyiz?”</p>
<p>“Bilmiyorum.”</p>
<p>“O kişinin adını söyler söylemez, aklın başına gelecektir. Evet, bu insan Baron Şinkawa’dan başkası değil. Ne sen, ne de Sawa öğrencilere sakın bundan söz etmeyin. Bu, Akademinin en büyük sırrıdır. Gerçek şu ki, bu yapıyı Baron Şinkawa’nın gizlice yaptığı katkılara borçluyuz. Bende buna karşılık elbette onun çıkarlarını gözettim. Baron parasını sokağa atamazdı. Yoksa son dolar satın alma rezaletinden paçayı nasıl kurtarabilirdi ki?”</p>
<p>Honda bir kez daha İsao’nun yüzüne baktı. Bu kez gördüğü o buz gibi, en küçük şaşkınlıktan yoksun ifade Honda’nın tüylerini diken diken etti. İinuma hâlâ konuşuyordu.</p>
<p>“İşte Baron Şinkawa ile ilişkim böyleydi, On Beş Mayıs Olayından hemen önce Barondan bir davet aldım. Parayı her ay sekreteriyle gizlice gönderdiği için, benimle yüz yüze görüşmek istemesi gerçekten olağandışı bir şeydi.</p>
<p>“Miktarını söylemeyeceğim, ama bana bir deste para verdi ve, ‘Bu paranın benim güvenliğimle hiçbir ilgisi yok,’ dedi. ‘Seninle açık konuşacağım: Bu para, Busuké Kurahara’nın korunması içindir. O öyle bir insandır ki, güvenliği için para harcamak aklına bile gelmez. Bay Kurahara’nın çok iyiliğini gördüm, ona borçluyum. Böylece, ona haber vermeden, kendi başıma harekete geçmeye karar verdim. Lütfen bu paranın Kurahara’yı korumasını sağla. Yeterli değilse, söyle, daha çok vereyim.’ Bunun üzerine ben de-”</p>
<p>“O parayı aldın mı, Baba?”</p>
<p>“Aldım. Baron Şinkawa’nın eski dostuna karşı beslediği duygular beni çok duygulandırmıştı çünkü. O günden sonra Akademinin gerçekten şansı döndü, her şey iyi gitmeye başladı. Bunu sen de, Sawa da biliyorsunuz.”</p>
<p>“Demek bizi polise ihbar etmenin nedeni buydu? Kurahara’yı korumak, yani?”</p>
<p>“Böyle düşüneceğini tahmin etmiştim. Olaya ancak bir çocuk böyle bakabilir. Bana ne kadar para verirlerse versinler, benim için önce kim gelir dersin? Finans dünyasının, aramda hiçbir akrabalık bulunmayan bir üyesi mi, yoksa öz oğlum mu?”</p>
<p>“Anlıyorum. Önündeki en iyi yolu seçtin; bir yandan hem oğlunun hem de Kurahara’nın hayatını kurtarırken bir yandan da Baron Şinkawa’ya olan borcunu ödedin.”</p>
<p>Honda İsao’nun gözlerindeki o eski ateşin yeniden canlandığını görünce, nihayet yüreklendi.</p>
<p>“Hayır. Olaylara ne kadar safça baktığın belli oluyor. Beni anlıyor musun? Bizim dünyamızda her şeyin birbirine dolanmış, karışmış olduğunu öğrenmelisin. Bu düğümden ancak cennete yükselince kurtulabilirsin. Ondan kurtulmak için çabaladıkça, o sana daha çok dolanır. Ancak inancını sürdürdüğün sürece bu düğümü dert etmen gerekmez. O beni şu kadarcık olsun kaygılandırmıyor, İsao.</p>
<p>“Bildiğim kadarıyla, ne kadar para almış olursam olayım sen Şinkawa’yı da Kurahara’yı da öldürebilirdin, bu da beni hiç üzmezdi. Sonradan ben de karnımı deşerek paçayı kurtarırdım. Parayı aldığım andan beri böyle bir şeye hazırlıklıydım. Bir tüccar parasını aldığı malları teslim etmezse, dolandırıcılık yapmış olur. Ancak iş bir yurtsevere gelince, hayli farklı. Para paradır, dürüstlükse dürüstlük. Bunlar ayrı konular. Para, maddi şeyler için kullanılır, dürüstlükse <i>seppuku</i> ile korunur. İşte bu kadar.</p>
<p>“Anlıyor musun, senin böylesi durumlar için hazırlıklı olmanı istiyorum. Sana bütün bunları anlatmamın nedeni bu. Kendini kirletmek, öte yandan gerçekten kirlenmiş olmamak -işte gerçek arılık budur. Kirlenme konusunda titizlenirsen, hiçbir şey yapamazsın. Gerçek bir erkek olamazsın, İsao.</p>
<p>“Bu kadar açık konuşmamın nedeni, niyetimi iyice anlamanı sağlamaktı. Seni, Kurahara’nın hayatını kurtarmak için ihbar etmedim. Amacım senin hayatını da kurtarmak değildi. Senin için mutlak zafere giden yolun bu olduğuna inansaydım, yaşamını bu eylem için harcaman gerektiğini kabullenseydim, sevinir ve oturup ölüme koşmanı beklerdim. Oysa böyle düşünmüyordum. Beni anlıyor musun? Bunları daha önce söyledim, yinelemeyeceğim. Amacına saygı duydum, oğlum olduğun için seninle gururlandım- işte salt bu nedenle seni ele verdim. Kanlı gözyaşları dökerek yaptım bunu. Öyle değil mi, Miné?”</p>
<p>“İsao, babanın sevgisine minnet borcu duyduğunu göstermezsen, sonradan çok vicdan azabı çekersin.”</p>
<p>İsao başını öne eğmişti, suskundu. İçtiği pirinç rakısı, yanaklarına gül pembeliği vermişti. <i>Kotatsu</i> örtüsünün üzerindeki elleri hafifçe titriyordu.</p>
<p>İsao’ya bakan Honda birdenbire ona büyük bir içtenlikle ne söylemek istediğini algıladı. İinuma’nın o uzun, kendini aklamaya yönelik konuşması sırasında, bir şey söylemek için yanıp tutuşmuştu. Söyleyeceği şey ağzından çıkar çıkmaz, İsao’nun dünyası paramparça olacak, belki de İsao’nun gözleri açılacak ve hiç korkmaksızın, parlak güneşe batmış, engin tarlalara doğru koşacaktı. Öte yandan, başını öne eğmiş, öylece oturan İsao’yu avutmak için konuşursa, ona söylediği şeyin İsao’nun bir daha asla yaşayamayacağı o görkemli acı çekme anını, bütünüyle anlamsız bir şeye dönüştürme tehlikesi de vardı. Honda’nın açıklamak istediği şey, Kiyoaki’nin İsao’da yeniden doğduğu giziydi. Ama sonra İsao başını kaldırınca yanaklarından yaşların yuvarlandığını gören Honda şu âna kadar koruduğu sırrı açıklama isteğini büsbütün yitirdi ve onun özgür bırakılmış bir kuş gibi kanatlarını çırparak uzaklaşmasına izin verdi.</p>
<p>İsao, yerinde duramayan, kıpır kıpır bir köpeğin kesik kesik havlaması gibi, konuştu: “Bir yalan uğruna yaşamışım. Yaşamımı bir yalanın üzerine kurmuşum. Cezalandırılmamın nedeni de aynı yalan... Yalan olmayan bir şeye tutunmayı öyle çok isterdim ki.”</p>
<p>“Yetişkin bir insan olduğun zaman onu bulacaksın.”</p>
<p>“Yetişkin mi? Hayır, onun yerine... Evet! Belki de bir kadın olarak yeniden doğmalıydım. Bir kadın olsaydım, yalanların peşine düşmeksizin yaşayabilirdim. Öyle değil mi, anne?”</p>
<p>Sanki bir şey kırılıvermiş gibi, İsao birden güldü.</p>
<p>“Sen ne diyorsun?” dedi Miné, oldukça öfkeli. “Kadın olarak yeniden doğmak, ha? Ne kadar aptalca bir düşünce! Sarhoş oldun, değil mi? Böyle bir şey söylediğine göre, gerçekten sarhoşsun sen.”</p>
<br/>
<p>Az sonra, biraz daha pirinç rakısı içen İsao yanağını <i>kotatsu</i> örtüsünün üzerine dayayıp uyuya kaldı. Sawa onu kucaklayıp, odasına götürdü. Bunu fırsat bilen Honda da doğruldu ve onların peşinden gitti. Kaygılanmıştı.</p>
<p>Sawa tek bir sözcük etmeksizin, sevgi dolu bir özenle İsao’yu yatağına yatırdı. Bu sırada İinuma koridorun öteki ucundan ona seslendi, Honda uyuyan İsao’yla yalnız kalmıştı.</p>
<p>İsao’nun yüzü içkiden kızarmıştı; uyuyan yüz kederliydi, soluk alıp verişiyse düzensizdi. Ama uyurken bile kaşları erkeksi bir biçimde çatıktı. Ansızın, tam başını <i>futon</i>’un üzerinde bir yandan ötekine atarken, Honda’nın açık seçik duyabildiği bir sesle, konuştu: “Uzaklarda, güneyde... Çok sıcak... bir güney ülkesinin pembe güneşinde...”</p>
<p>Aynı anda Sawa odaya döndü. Sarhoş bir uykuda söylenmiş bu karmaşık sözler kulaklarında hala çınlarken Honda, Sawa’dan İsao’ya göz kulak olmasını rica etti, sonra giriş holüne doğru yollandı. İsao’nun yardımına koşmakla her şeyini tehlikeye atmış ve sonunda, bugün kumarı kazanmıştı. Bu yüzden, içini neden böyle, her şey boşunaymış gibi bir duygunun kapladığını anlayamıyordu.</p>
        
    </body>
</html>
