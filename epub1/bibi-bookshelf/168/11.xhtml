<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="main.css" rel="stylesheet" type="text/css" />
</head>

<body>
<p class="kisim_adi">11</p>
<p>Beyaz şeritli okul kasketlerini giymiş, şemsiyelerini yanlarına almış üç genç, tramvaydan Roppongi’de indiler, Kasumi-ço, 3 numaradan başlayarak Azabu Üçüncü Alayının anakapısına varan yokuşu indiler.</p>
<p>“İşte şu,” dedi İzutsu, parmağıyla yokuşun sonundaki evi göstererek. Bakmak için durdular.</p>
<p>İki katlı, eski bir pansiyondu. Öyle yıpranmıştı ki, insan büyük depremi nasıl atlatabildiğine şaşıyordu. Bahçesi oldukça büyük görünüyordu, ama kapısı yoktu, bahçeyi çeviren çit doğruca evin kapısına açılıyordu. İkinci katta bir veranda uzanıyordu, verandaya açılan altı cam kapı karanlık, ıslak göğün çarpık yansısıyla dolup taşar gibiydi. İsao yokuşun başında, yağmura batmış evi görür görmez, ürkütücü bir izlenime kapıldı. Bu evi ilk görüşüm değil bu, diye düşündü. Ev sağanağın altında, artık kullanılamayacak kadar eskimiş, bir kenara atılmış, gülünç denecek kadar büyük bir dolaba benziyordu. Bahçedeki bakımsız, budanmamış ağaçlar, çalılar aşırı biçimde büyümüş, bahçe çiti otlarla tıkabasa doldurulmuş bir kutuya benzemişti. İsao böylesine hüzünlü biryanı olan bu evin çok eski, tanımlanamayacak kadar tatlı bir olayla, fokurdayan, koyu bir şurup gibi içten içe kaynayıp duran bir anıyla ilintili olduğunu hissetti. Buraya daha önce gelmiş gibi bir duyguya kapılması ne kadar garipti. Belki de çocukken ailesi onu bu mahalleye getirmişti. Belki de evin bir fotoğrafını görmüştü. Ne olursa olsun, bu evin biçiminin yüreğinde küçücük, ama her ayrıntısı tastamam, sise gömülmüş bir bahçe gibi hiç bozulmadan kaldığını duyumsuyordu.</p>
<p>Bir an sonra, belki de şemsiyenin siyah gölgesinin uyandırdığı anıları aklından uzaklaştırmayı başardı. Çamurlu yokuşu, arkadaşlarının önü sıra, neredeyse koşarcasına indi.</p>
<p>Girişte durdular. Kafes işi kapının üst yanına, pansiyonun adının yazılı olduğu bir levha çakılmıştı, ama yağmurla rüzgâr tahtayı öyle aşındırmıştı ki, geriye bir tek ‘Kitazaki’ sözcüğü kalmıştı. Yağmur, çürümüş eşiğe bile işlemişti.</p>
<p>İzutsu’nun subay olan kuzeni onu Teğmen Hori’yle, yani bugün görmeye geldikleri piyade subayıyla tanıştırmıştı. İzutsu, Yurtseverlik Akademisinin sahibinin oğlunu da yanında getirdiği için Teğmenin onları daha bir güleryüzle karşılayacağından emindi.</p>
<p>İsao kendini, Kutsal Rüzgâr Birliğine yeni katılmış, Harukata Kaya ile buluşmaya giden, güçlü kuvvetli bir delikanlı gibi hissediyor, yüreği deli gibi atıyordu. Oysa Birlik çok uzak bir geçmişte kalmıştı; İsao bugünkü durumun, birlikteki kılıç kuşanmış samurailerin Meiji hükümetinin askerleriyle çarpıştıkları günlerden çok farklı olduğunun bilincindeydi, o günlerde dostla düşman bir satranç tahtasının üzerindeki karşıt taşlar kadar belirgindi. Bugün samurai ruhunun Orduda içten içe hâlâ sürdüğünü, daha önce onların yanında yer alan ‘Meiji tarzında düşünen’ militaristlerle eski bakanların ise şimdi onlara kaygıyla, kızgınlıkla baktığını biliyordu. Onlardan birinin, yani samurai ruhuna sahip olan birinin böyle harap bir evde yaşamak zorunda kalması İsao’ya gölgeli, nemli bir ormana gizlenmiş bodur bir narenciye ağacında yetişen, parlak renkli bir portakalı çağrıştırıyordu.</p>
<p>İsao bir kendo karşılaşmasının öncesinde bile korumayı başardığı soğukkanlılığını tam anlamıyla yitirmişti. Gerçi bugüne kadar bir başkasına bağladığı umutları da, düşleri de gerçekleşmemişti, ama az sonra tanışacağı adam belki de onu alıp cennete sokabilecek biriydi.</p>
<p>Kapıyı açan yaşlı adam üç gencin ürpermesine neden oldu. Uzun boyluydu, ama beli bükülmüştü; ak saçları, derine batmış gözleriyle loş girişte birden üstlerine saldırıverecekmiş gibiydi. İnsanın, bir ormanda apansız karşılaşmayı beklediği, kırık kanatları bükülmüş, çok eski zamanlardan kalma, kuşa benzeyen yaratıklardan biriydi.</p>
<p>“Teğmen sizi bekliyor. Buyrun, girin,” dedi, avuçlarını dizlerine bastırarak. Sonra, bacaklarına yön vermek için ellerini kullanırmış gibi iki büklüm bir halde nemli, karanlık koridorda ilerledi. Evde kullanılan malzeme öteki pansiyonlarda kullanılanlardan farklı değildi, ama duvarlara deri kokusu sinmişti. Üçüncü Alayın sabah akşam çalınan borusunun uzaktan uzağa duyulan sesiyse sürme kapıların liflerine karışmıştı sanki. Ev öylesine sessizdi ki, Teğmenden başka henüz eve dönen olmadığı anlaşılıyordu. Gıcırdayan basamakları tırmanmaya başlayınca yaşlı adamın soluğu sıklaştı. Merdivenin yarısına gelince, bir an soluklanmak istercesine durdu, ikinci kata seslendi: “Teğmen Hori, konuklarınız geldi.” Karşılık veren sesin gençliğe özgü, neredeyse küstah bir canlılığı vardı.</p>
<p>Teğmen Hori’nin kaldığı sekiz hasır büyüklüğündeki oda bir masayla bir kitaplığın dışında bomboştu, bekâr bir subaya yakışır yalınlıktaydı.</p>
<p>Teğmen üstünü değiştirmiş, püskürtme desenli yazlık bir kimono giymiş, kuşağını gevşekçe bağlamıştı; bu kılıkta sıradan, esmer, genç bir adam olup çıkmıştı. Üniformasının özenle geçirildiği askıyı kirişlerden birine asmıştı. Yakasındaki kırmızı şeritle pirinçten yapılma ‘3’ rakamı, odada göze çarpan tek renkti.</p>
<p>“Buyrun, girin. Bu hafta nöbetçi subayı bendim, nöbetim bu öğlen bitti. Eve erken gelmemin nedeni bu.” Teğmenin sesi, kendine duyduğu güvenle çınlıyordu.</p>
<p>Saçı kısa kesilmişti, kafatası ruhunun kaba canlılığını ilan eden bir metin gibiydi. Gözleri duru, bakışları derindi, ama bu kılıkta, kendodaki ustalığını ele veren kalın bilekleri sayılmazsa, taşralı, yirmi altı ya da yirmi yedi yaşındaki herhangi bir erkekten farkı yoktu .</p>
<p>“Rahatınıza bakın. Çay için kaygılanma, eski dostum. Biz hallederiz.”</p>
<p>Yaşlı adamın gıcırdayan basamaklardaki ayak sesleri uzaklaşınca Teğmen sıcak suyla dolu termosu almak için öne eğildi, bir yandan da neşeyle konuşuyordu. Amacı çocukları rahatlatmaktı besbelli.</p>
<p>“Burası perili bir köşke benzer, ama hem ev hem de sahibi geçmişte oldukça önemli bir rol oynamışlar. Adam Çin Savaşının kahramanlarındanmış. Daha sonra Rus-Japon Savaşı sırasında da bu pansiyonu açmış. Büyük askerlerin çoğu hayata bu evde atılmış. Dolayısıyla burası çok uğurlu bir evdir. Üstelik ucuz, kışlaya da yakın. Hiç boş kalmıyor.”</p>
<p>Teğmen gülerken İsao onun yüzün inceledi. Keşke vişne çiçeklerinin dökülmeye başladığı zaman gelseydik, diye düşündü. Teğmen tozlu, sarı bir göğün altındaki, rüzgârın savurduğu bir tören alanından, talim yapmaktan geliyor olsaydı, vişne çiçeklerinin taç yaprakları yapışmış olan çamurlu botlarını çıkarsaydı ve delikanlıları bahar, gübre kokan, omuzlarında, yakasında kırmızı, altın renkli kıvılcımlar çıkaran, hâki renkli bir üniformayla karşılasaydı kimbilir ne kadar iyi olurdu.</p>
<p>Belli ki Teğmen, başkalarında bıraktığı izlenime hiç mi hiç aldırmayan biriydi. Kendodan söz etmeye başladığında sesinin rahat, kayıtsız bir tınısı vardı.</p>
<p>İzutsu ile Sagara bir şey söylemek için bir an soluklarını tuttular. Her ikisi de, kendo dünyasının, çoktan üçüncü dereceden kendocu olan İsao’dan çok şey beklediğini söylemek istiyorlardı. Sonunda, ufak tefek, gözlüklü Sagara kekeleyerek açıkladı. İsao’nun yüzü kızardı; ona bakan Teğmenin yüzünde ansızın sıcak, kibar bir anlam belirmişti.</p>
<p>İzutsu’yla Sagara’nın beklediği de buydu. Bütün umutlarını İsao’ya bağlamışlardı, gençliğin ayrıcalıklarından biri olan saldırganlıklarıyla, karşılaşacakları bütün yabancılarla İsao’nun boy ölçüşebilmesini istiyorlardı. İsao sözcük oyunlarına filan başvurmazdı elbette, karşısına çıkanlara, kendilerini adadıkları arılığın o delici gücüyle karşı koyardı yalnızca.</p>
<p>Teğmen birden sesinin tonunu değiştirdi, gözlerinde kıvılcımlar çakarken, dosdoğru sordu. İzutsu’yla Sagara’nın yüreği duracak gibi oldu; bekledikleri an gelmişti.</p>
<p>“Pekâlâ, İsao’ya bir şey sormak istiyorum. İsao, ülkün nedir?”</p>
<p>Her ne kadar rahatına bakması söylendiyse de, iskemlesinde dimdik oturmayı sürdüren İsao, soluğunu salıverdi, kısaca yanıtladı: “Şowa Kutsal Rüzgâr Birliğini kurmak.”</p>
<p>“O Birlik bozguna uğradı. Bu seni hiç mi kaygılandırmıyor?”</p>
<p>“O bir bozgun değildi.”</p>
<p>“Değil miydi? Peki, neye güveniyorsun?”</p>
<p>“Kılıçlarımıza,” dedi İsao gururla.</p>
<p>Teğmen bir dakika kadar konuşmadı. Bir sonraki sorusunu kafasında evirip çeviriyor gibiydi. “Çok güzel. Ama bir soru daha sormama izin ver: Hayatta en çok istediğin şey nedir?”</p>
<p>Bu kez susma sırası İsao’daydı. Gözlerini Teğmenin gözlerine dikmişti, sonra bakışlarını hafifçe kaçırdı. Gözlerini nemli duvardan, sıkıca kapatılmış pencereye çevirdi. Tek görebildiği şey, buydu. Dışarıda pencerenin kafesli pancurunun ardında, kalın bir yağmur perdesinin olduğunu biliyordu. Pencere açık olsaydı bile yağmurdan başka bir şey görülemezdi. İsao yakınında, uzanabileceği bir yerde bulunan bir şeyden değil, çok uzağındaki bir şeyden söz etmek üzereydi.</p>
<p>Konuştuğunda, her ne kadar sesi belli belirsiz titriyorsa da, ağzından çıkanlar, cesur sözlerdi: “Gündoğumundan önce... şafak vakti, bir kayalığın tepesinde, güneşe karşı saygıyla eğilmek... aşağıdaki ışıl ışıl denize bakarken, uzun, soylu bir çam ağacının altında... kendimi öldürmek.”</p>
<p>“Hmmm,” dedi Teğmen.</p>
<p>İzutsu’yla Sagara şaşkınlıkla İsao’ya baktılar. Daha önce kendilerine böylesine önemli bir itirafta bulunmamasına karşın, yaşamında ilk kez gördüğü birine içini olanca çıplaklığıyla döküvermişti.</p>
<p>Teğmen, acımasız bir kuşkuculukla karşılık vermediği için İsao şanslıydı; Teğmenin deliliğin sınırlarındaki bu açıklamayı büyük bir ciddiyetle tarttığı belliydi. Sonunda, konuştu: “Demek böyle? Ama güzel bir biçimde ölmek kolay değildir, bilirsin. Ölüm zamanını seçmek senin elinde değil. Bir asker için bile, tam istediği biçimde öleceğine dair hiçbir güvence yoktur.”</p>
<p>İsao Teğmenin sözlerine hiç aldırmadı. Ustalıklı atışmalar, yorumlar, “Şu açıdan böyle, öte yandan şöyle,” türünden yaklaşımlar -bütün bunlar onun düşünce biçimine yabancıydı. Onun ülküsü, bembeyaz bir kâğıdın üzerine taze, siyah mürekkeple yazılmıştı. İçeriği gizemliydi; çeviriyi de, her tür eleştiri ve yorumu da dışlıyordu.</p>
<p>İsao şimdi iyice gerginleşmişti, belki de yüzüne bir tokat yemeye bile hazır bir halde, dosdoğru Teğmenin gözlerinin içine bakarak, konuştu; omuzlarını geriye atmıştı.</p>
<p>“Bir soru sorabilir miyim?”</p>
<p>“Sor bakalım.’”</p>
<p>“On Beş Mayıs Olayından önce imparatorluk Donanmasından Teğmen Nakamura’nın Teğmen Hori’yi ziyaret ettiği söylentisi doğu mu?”</p>
<p>Teğmenin yüzünü ilk kez soğuk, sert bir ifade yalayıp geçti.</p>
<p>“Bu söylentiyi nereden duydun?”</p>
<p>“Babamın okulundaki biri söyledi.”</p>
<p>“Baban mı yoksa?”</p>
<p>“Hayır, babam değildi.”</p>
<p>“Önemi yok. Her şey duruşmada ortaya çıkacak nasılsa. Aptalca söylentilere inanmaman gerekirdi.”</p>
<p>“Yani bu aptalca bir söylenti mi?”</p>
<p>“Evet, öyle.”</p>
<p>Teğmen sustu, epeydir denetlediği öfkesi, bir pusulanın iğnesi gibi arada bir sallanıyordu sanki.</p>
<p>“Bize güvenin. Lütfen doğuyu söyleyin. Onunla buluştunuz mu?”</p>
<p>“Hayır, buluşmadım. Donanmadan hiç kimseyle buluşmadım. “</p>
<p>“Peki ya Ordudan?”</p>
<p>Teğmen kayıtsız bir biçimde gülmeye çalıştı.</p>
<p>“Onlarla her gün buluşuyorum. Ne de olsa bir askerim ben.”</p>
<p>“Sorumun yanıtı değil bu.”</p>
<p>İzutsu ile Sagara korkuyla bakıştılar. İsao daha ne kadar ileri gitmeyi göze alacaktı bakalım?</p>
<p>“Yoldaşlarla buluşup buluşmadığımı mı öğrenmek istiyorsun?” diye sordu Teğmen, kısa bir suskunluktan sonra.</p>
<p>“Evet.”</p>
<p>“Bu seni ilgilendiren bir konu değil.”</p>
<p>“Lütfen, gerçekten bilmek zorundayız.”</p>
<p>“Neden?”</p>
<p>“Çünkü eğer... eğer bir gün sizden bir şey isteyeceksek, Teğmen Hori’nin bizi engelleyecek biri olup olmadığını şimdiden bilmeliyiz.”</p>
<p>İsao daha karşısındakinin yanıtını duymadan, eskiden sıkça yinelenmiş şeyleri bilen biri olarak, karşısında oturan adamla aralarına girecek olan o ürpertiyi hissetme zamanının, o tatsız anın geldiğini anladı. Daha bir dakika önce neşe saçan adam bütün ışıltısını yitiriverecekti. Bu değişim, onu yaşayan biri için belli ki yeterince acı vericiydi, ama ona tanık olan biri için çok daha üzücü olduğu kesindi. Bu durum, gerilmiş bir yayın ansızın boşalmasına, okun fırlamasına, kirişin yeniden eski yerine dönmesine benziyordu. Günlük yaşamın bir çöp dağı gibi üst üste yığılan sürekliliği, tek bir darbeyle ortaya serilivermişti sanki. Yaşlıların arasında, yılların kazandırdığı sakınımlılığı, çekinmeyi bir yana atıp arılığın o keskin dürtüsüne kendi sivri uçlu arılığıyla hemen karşılık verebilecek tek bir kişi bile yok muydu? Gerçekten de tek bir kişi bile yoksa, İsao’nun zihninde canlandırdığı arılık, iplerini yaşlanan insanın düğümlediği bir şey olmalıydı. (Üstelik Kutsal Rüzgâr Birliğindeki adamların oluşturduğu örneğe karşın.) Eğer arılığın doğasında, yaşlılığa yenilmek varsa o zaman arılık, İsao’nun gözlerinin önünde heba olup gitmeye yazgılı bir şeydi. Hiçbir düşünce bundan daha çok korkutamazdı İsao’yu. Bu doğruysa, yitirilecek zamanı yok, demekti.</p>
<p>Yaşlılar için gençlerin tez canlılığını dizginlemenin yolu, onları kesinkes onaylamaktan geçiyordu, oysa bu, asla ulaşamadıkları bir bilgelikti. Böylece gençler bütün umutlarını, doğası gereği ertesi gün ortadan kalkacak olan coşkulu bir anlığa bağlıyor ve onun peşinden koşarken, aşırı uçlara kayabiliyorlardı. Bütün suç yalnızca büyüklerindeydi.</p>
<br/>
<p>İsao ile iki arkadaşı Teğmen Hori’nin odasında akşamın dokuzuna kadar kaldılar; Teğmen dışarıdan getirttiği yemeği onlarla paylaştı. Ciddi soruları bir yana bırakınca Teğmenin sohbeti hem ilginç hem de yararlı olmaya başlamış, gençlerin coşkusunu oldukça körüklemişti. Dış ilişkilerin utanç verici durumu, hükümetin tarım kesimindeki sefaleti ortadan kaldırmak için hiçbir önlem içermeyen ekonomik programı, siyasetçilerin yozlaşmışlığı, giderek artan komünizm tehlikesi, siyasal partilerin asker sayısını yarıya indirmeleri, silâh sayısının azaltılmasından yana oluşları, ordunun üzerinde sürekli bir baskı kurmaları. Konuşmanın akışı içinde, Şinkawa <i>zaibatsu</i>’sunun<a href="dipnot.xhtml#Footnote0007" id="Feedback0007"><sup class="dipnot_sayi">[7]</sup></a> Amerikan doları bulmak için harcadığı çabalara da değinildi; İsao bunu daha önce babasından da duymuştu. Teğmene göre Şinkawa’nın ekibi, On Beş Mayıs olayından bu yana büyük bir kısıtlama gösterisine girişmişti. Ancak Teğmen bu tür insanların özdenetimine bel bağlanamayacağına inanıyordu.</p>
<p>Japonya dört bir yandan kuşatılmıştı. Fırtına bulutları, giderek büyüyen kütleler halinde toplanıyordu, durum insanı umutsuzluğa düşürmeye yeterliydi. Kutsal Majestelerinin aziz kişiliği bile hakarete uğramıştı. Oğlanlar ülkenin acınası durumuna ilişkin epeyce bilgilenmişlerdi. Ne olursa olsun Teğmen iyi bir adamdı.</p>
<p>Ayrılırlarken İsao, “İşte bütün ülkülerimiz bunun içinde,” diyerek, <i>Kutsal Rüzgâr Birliği</i> adlı kitabı Teğmene uzattı. Kitabı büsbütün mü yoksa ödünç mü verdiğini belirtmemişti, böylece Teğmeni yeniden görmek istediğinde bir özürü olacaktı; kitabını geri almak için geldiğini söyleyebilirdi.</p>

     
    </body>
</html>
