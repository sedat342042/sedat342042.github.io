<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Noktürnler</title>
  <link href="../Styles/style.css" rel="stylesheet" type="text/css"/>
</head>

<body class="icerik">
  <div class="bolum">
    <h1 class="baslik_1">Malvern Hills</h1>

    <p>Baharı Londra’da geçirmiştim. Sonuçta hedeflerimin hepsine erişemediysem de, bu dönem benim için oldukça heyecan verici bir ara olmuştu. Fakat hızla geçen haftalar ve yazın yaklaşıyor olması beni huzursuz etmeye başlamıştı. Mesela eski üniversite arkadaşlarımdan birine rastlama ihtimali bende belli belirsiz bir paranoya yaratıyordu. Camden Town’da aylak aylak dolaşırken veya West End’deki büyük mağazalarda pahalıya satılan CD’leri buralarda araştırırken karşılaştığım birçoğu, bana “ün ve servet peşinde koşmak” için fakülteyi bırakmama değip değmediğini sormuştu laf arasında. Yaptıklarımı anlatmaktan utanıyor değildim, fakat –çok az istisna dışında– hiçbirinin, birkaç “başarılı” ayın benim için ne ifade ettiğini anlamamasından rahatsız oluyordum.</p>

    <p>Söylediğim gibi, gözümü diktiğim her hedefe ulaşamamıştım, ama bu hedefler uzun vadeli planlardı zaten. Gittiğim bütün denemeler, gerçekten sıkıcı olanlar da dahil, benim için paha biçilmez birer deneyimdi. Her seferinde Londra’daki sahnelerle ilgili ya da genel olarak müzik sektörü hakkında dağarcığıma bir şeyler katmıştım.</p>

    <p>Bu denemelerden bazıları gayet profesyonel işlerdi. Ya bir depoda ya da garajdan bozma bir yerde yöneticiyle buluşmuşluğum veya grup elemanlarından birinin kız arkadaşıyla baş başa kalmışlığım vardı; bu kadınlar bana beklememi söyler, çay ikram eder, adımı bir yere not ederdi. Bu sırada yan odadan grupların durup durup başlayan sesleri uğuldardı. Denemelerin çoğu karmakarışıktı. Aslında grupların performanslarını dinleyince, bu sektörün neden öldüğünü şıp diye anlıyordu insan. Bazen isimsiz kenar mahallelerdeki sıra sıra balkonların önünden geçer, akustik gitarımı merdivenlerden yukarı taşır ve ahır gibi kokan dairelerin yerleri şilte ve uyku tulumlarıyla dolu odalarında gözüme hiç bakmadan mırıldanıp duran grup elemanlarını dinlerdim. Onlar beni boş boş süzerken de çalıp söylerdim. Biri çıkıp, “Tamam, çok teşekkürler, ama bizim tarzımıza uygun değil,” deyinceye kadar susmazdım. Bu çocukların denemeler konusunda utangaç ya da düpedüz acemi olduklarını anlamam uzun sürmedi; onlarla başka şeyler hakkında konuştuğumda daha rahat olduklarını keşfetmiştim. İşte o anlarda işe yarar birkaç bilgi edinirdim: Enteresan kulüplerin nerede olduğunu ya da gitarist arayan grupların isimlerini veya deneyecek yeni bir numara. Hiçbir zaman eli boş dönmezdim.</p>

    <p>İnsanlar genellikle gitar çalışımı beğenir ve birçok kişi vokallerimin akorlara çok iyi uyduğunu söylerdi; buna karşılık, aleyhime olan iki faktörü de kısa zamanda keşfetmiştim. Birincisi ekipmanım yoktu. Grupların hemen hepsi yeni elemandan elektronik gitar, amplifikatör, hoparlör ve tercihen ulaşım konularında sorunsuz katılım arıyorlardı. Bense yalnızca dökülen bir akustik gitar ve tabanvay sunabiliyordum. Dolayısıyla ritmimi, sesimi ve çalışmalarımı ne kadar beğenirlerse beğensinler, beni geri çevirmek zorunda kalıyorlardı. Onlara hak veriyordum.</p>

    <p>Diğer engeli kabullenmem ise çok daha zordu; itiraf etmeliyim ki bunun mesele edilmesine dahi çok şaşırmıştım: Sorun edilen esas yönüm kendi şarkılarımı yazmamdı. Dökülen bir dairede, ifadesiz yüzlere çalışacaksın, bitirdikten sonra on beş yirmi saniyelik bir sessizliği takiben birisi merakla, çaldığının kimin şarkısı olduğunu soracak ve sen kendi besten olduğunu söylediğinde kafalar sallanıp, alaycı tebessümlerle itirazlar yükselecek. İşte bu inanılmazdı.</p>

    <p>Bu durum onuncu defa tekrarlanınca artık o kadar öfkelendim ki, “Sizleri anlayamıyorum, ömrünüzün sonuna kadar başkalarının şarkılarını mı çalmak istiyorsunuz? Eğer öyleyse, bunların nereden geldiğini sanıyorsunuz? Evet, bildiniz, birileri yazıyor,” diye bağırdım.</p>

    <p>Konuştuğum oğlan bana boş boş bakarak, “Hemen savunmaya geçme dostum. Etrafta şarkı yazan o kadar çok başıbozuk adam var ki,” dedi.</p>

    <p>Londra piyasasının üzerine çökmüş bu aptallık hali bana bir şeylerin feci çürümüş olduğunu gösteriyor ya da etrafta neden son derece sığ ve gerçeklikten uzak, yerlerde sürünen işlerin dolaştığını anlatıyordu. Bunlar, bugünlerde müzik endüstrisinde olup bitenin bir yansımasıydı.</p>

    <p>İşte bunu anlayınca, yakında yatacak yer bulamayacağım gerçeğini de inkâr edemediğimden, Londra hayranlığımı (üniversite yıllarımı bile güzel anmıyordum artık) bırakarak şehirden uzaklaşmamın daha iyi olacağını ve yazın yaklaştığını fark ediverdim. Kocasıyla Malvern Hills’te kafe işleten kız kardeşim Maggie’yi aradım; yazı onlarla geçirmemi kararlaştırdık.</p>

    <p class="paragraf">Maggie benden dört yaş büyüktür ve benim için daima kaygılanır, bu yüzden beni reddetmeyeceğinden emindim. Hatta fazladan yardım geleceği için memnun olduğunu bile söyleyebilirim. Malvern Hills’teki kafesinden kastım Great Malvern ya da A Karayolu’nda bir yer değil; gerçekten tepelerde bir kafe bu. Batı cepheli, eski Viktorya stili, tek başına bir ev. Havalar güzel olunca çayınızı veya kekinizi alıp terasta Herefordshire üzerinden görünen geniş manzarayı izleyebilirsiniz. Maggie ve Geoff kışın burayı kapatmak zorunda kalıyorlar, ama yazın etraf –arabalarını yüz metre aşağıdaki Batı İngiltere otoparkına bırakıp nefes nefese yukarı çıkan sandaletli ve çiçek elbiseli– çevre sakinleriyle ya da ellerinde haritalarla ciddi ciddi yürüyüş yapanlarla dolar.</p>

    <p>Maggie bana para veremeyeceklerini söyledi ki bu durumda çok çalışmam gerekmeyecekti; bu da benim işime geldi. Görünüşe göre, yemek ve yatak verdikleri için üçüncü personel olmamı bekliyorlardı. Anlaşma pek net değildi ve başlangıçta özellikle Geoff yeterli çalışmadığım için kıçıma bir tekme vurmakla, misafire iş yaptırdıkları için özür dilemek arasında gidip geliyordu. Bir süre sonra program rayına oturdu. İş oldukça kolaydı (özellikle sandviç yapmakta ustaydım), hatta bazen kasabaya gelmekteki gerçek amacımın sonbaharda Londra’ya dönene kadar burada yeni şarkılar yazmak olduğunu kendime hatırlatmam gerekiyordu.</p>

    <p>Doğal olarak erken kalkan tiplerdenim, ama kafede kahvaltıların adeta bir kâbus olduğunu, müşterilerin yumurtalarını katı, ekmeklerini kızarmış yani her şeyi çok pişmiş istediklerini fark etmekte gecikmedim. Bu nedenle sabah on bire kadar ortalarda gözükmemeyi uygun buldum. Aşağıdaki takırtılar devam ederken odamın penceresini açıp cumbasına oturarak gitarımı elime alıp kilometrelerce uzanan kırlara bakarak çalmayı tercih ediyordum. Buralara varışımın hemen ertesinde art arda pırıl pırıl sabahlar yaşandı; inanılmaz bir duyguydu bu, sanki bütün ülke çaldığım melodileri dinliyordu. Ancak arkamı dönüp kafamı pencereden aşağı uzattığımda kafenin terasını, köpekleri ve pusetleriyle girip çıkan insanları tepeden görebiliyordum.</p>

    <p>Bu bölgeye yabancı değildim. Maggie’yle ben birkaç kilometre ötedeki Pershore’da büyümüştük. Küçükken ailemiz bizi bu tepelere yürüyüşe getirirdi. Eski günlerde de bu işe pek meraklı değildim, ama büyüyünce artık onlarla birlikte gitmez olmuştum. Oysa bu yaz buranın dünyanın en güzel yeri olduğunu düşünüyordum. Belki anne babamızın ayrılmış olması ve uzun zamandır berberin karşısındaki küçük gri evin “bizim olmayışı”yla bir ilgisi vardı. Her neyse, şimdilerde çocukluğumda buranın yarattığı klostrofobik hissiyat yerini derin bir bağlılığa, hatta nostaljiye bırakmıştı.</p>

    <p>Hemen her gün tepelerde dolaşmaya çıkıyor, yağmur yağmayacağından eminsem gitarımı da yanıma alıyordum. Günübirlikçilerin hiç uğramadıkları, meranın kuzey ucundaki Masa Tepesi’ni ve Son Tepe’yi çok seviyordum. Oralarda saatlerce kimseye rastlamadan kendi düşüncelerimde kayboluyordum. Tepeleri sanki ilk defa keşfediyordum ve yeni şarkı fikirleri adeta beynime üşüşüyordu.</p>

    <p>Kafede çalışmak da başka bir meseleydi. Bazen tezgâhın arkasında salata hazırlarken beni geçmişe götüren bir ses duyup irkilirdim. Annemle babamın eski arkadaşları gelip beni sorgulamaya, neler yaptığımı araştırmaya başlarlardı; sonunda yakamı bırakmalarını sağlayana kadar ağzıma geleni sayardım. Genellikle kesilmiş ekmeklere ve domateslere bakarak, “Neyse hiç değilse seni meşgul edecek bir şeyler var,” cümlesiyle sözlerini bitirir, ellerinde fincanlarıyla masalarına dönerlerdi. Ya da okuldan tanıdığım biri, yeni “üniversite” diliyle, kelimelerine son derece dikkat ederek son <em>Batman</em> filmi hakkındaki eleştirilerini sıralar veya dünyadaki fakirliğin nedenleri üzerine fikir yürütürdü.</p>

    <p>Bunların hiçbirine aldırmazdım. Hatta bazılarını tekrar görmekten son derece hoşnuttum. Ama o yaz kafeye gelen bir kişi vardı ki görür görmez içim buz kesmişti; toparlanıp mutfağa kaçmaya çalışmıştım, ama o beni çoktan fark etmişti bile.</p>

    <p>Bu kişi Bayan Fraser’dı veya bizim çağırdığımız adıyla Hag<a href="../Text/Section0011.xhtml#Footnote0002" id="Backlink0002"><sup>[2]</sup></a> Fraser. Çamurlara bulanmış buldog köpeğiyle içeri girer girmez tanıdım onu. Köpeğini kafeye sokmaması gerektiğini söylemek istedim, ama bir şeyler almaya gelenlerin hepsi böyle yapıyordu. Hag Fraser, Pershore’daki okulda öğretmenlerimden biriydi. Şükürler olsun, ben altıncı sınıfa gelmeden o emekliye ayrılmıştı, ama okul yıllarımın onun yüzünden kötü gittiğini hatırlıyorum. Onun dışında okul hayatım o kadar da kötü geçmemişti, ama o daha ilk günden bana takmıştı. On bir yaşında bir çocuğun onun gibi birinden kendini koruyabilmek için yapabileceği fazla bir şey yoktur. Hag Fraser’ın taktiği de, diğer dengesiz hocalarınki gibi, cevaplayamayacağımı hissettiği sorular sormak ve bilemediğimde beni sınıfın bir köşesinde ayakta dikerek herkesi halime güldürmekti. Sonraları bana karşı bayağı kurnaz numaralar geliştirdi. On dört yaşımdayken gelen Bay Travis adındaki yeni hoca benimle sık sık şakalaşırdı. Bu şakalar bana dair değil de, arkadaşmışızcasına karşılıklıydı. Bütün sınıf bizimle birlikte gülerdi, ben de kendimi iyi hissederdim. Ama birkaç gün sonra koridorda yürürken, Bay Travis’in <em>onunla</em> konuşarak geldiğini gördüm; tam yanımdan geçerlerken Hag Fraser beni durdurarak ya son ev ödevim ya da başka bir şey yüzünden beni bir güzel fırçaladı. Bunu yapmasının başlıca nedeni, bir “baş belası” olduğumu ve eğer Bay Travis beni saygıya değer buluyorsa çok yanıldığını göstermekti. Yaşlı olduğundan mıdır, bilinmez, diğerleri onun sözlerini tanrı kelamı gibi kabul ederlerdi.</p>

    <p>O gün Hag Fraser içeri girdiğinde beni hatırladığı aşikârdı ama ne gülümsedi ne de adımı söyledi. Bir fincan çayla kremalı kurabiyelerden alıp terasa çıktı. Bu kadarla kalacağını sanırken, biraz sonra geri gelip boş fincanını ve sütlüğü tezgâhın üzerine koydu, “Masayı temizlemediğin için kendim getirdim,” dedi ve bana normalden daha uzun gelen o ‘seni sinek gibi ezerim’ ifadesiyle baktı.</p>

    <p>Yaşlı ejderhaya olan nefretim yeniden uyanmıştı. Birkaç dakika sonra Maggie aşağı indiğinde, kulaklarımdan adeta dumanlar çıkıyordu. Durumu hemen fark etti ve ne olduğunu sordu. Terasta birkaç müşteri vardı, ama içerisi boştu; bundan güç alıp, Hag Fraser’a aslında çoktandır hak ettiğini bildiğim bütün küfürlü kelimeleri kullanarak bağırmaya başladım. Maggie beni yatıştırmaya çalıştı.</p>

    <p>“E, o artık kimsenin öğretmeni değil. Sadece kocası tarafından terk edilmiş yaşlı kadının teki.”</p>

    <p>“Hiç şaşırmadım.”</p>

    <p>“Ona biraz da olsa acımalısın. Tam emekliliğinin tadını çıkaracakken, daha genç bir kadın için terk edildi. Şimdiyse tek başına oda artı kahvaltı veren bir butik oteli işletmek zorunda ve gidenler mekânın döküldüğünü söylüyorlar.”</p>

    <p>Bu durum beni tarif edilemeyecek derecede keyiflendirdi. Az sonra Hag Fraser’ı unutmuştum bile; çünkü bir grup geldi ve ben oldukça yüklü miktarda ton balığı salatası yapmak zorunda kaldım. İki gün sonra mutfakta Geoff’la sohbet ederken, ondan birkaç detay daha öğrendim; mesela kırk yıllık kocasının sekreteriyle kaçtığını, otelleri başta çok iyi bir yerken, şimdi gelenlerin ya paralarını geri istediklerini ya da girdikten birkaç saat sonra çıktıklarını... Evlere servis yaparken Maggie’ye yardım ettiğim günlerde birkaç kez bu otelin önünden geçmiştik. Hag Fraser’ın butik oteli Elgar Caddesi üzerindeydi. Tabelasında “Malvern Lodge” yazan, oldukça dayanıklı, granitten bir evdi.</p>

    <p>Aslında Hag Fraser’dan veya otelinden çok fazla bahsetmek niyetinde değilim. Ona veya oteline takıntılı da değilim. Bu açıklamaları, ilerideki olayları yani Tilo ve Sonja geldikten sonra olanları anlayabilmeniz için yaptım.</p>

    <p>Geoff o gün Great Malvern’e gitmişti; kafeyi Maggie ile birlikte idare etmeye çalışıyorduk. Öğle yemeği patırtısı bitmişti, ama Kraut’lar<a href="../Text/Section0011.xhtml#Footnote0003" id="Backlink0003"><sup>[3]</sup></a> geldiğinde hâlâ koşuşturuyorduk. Aksanlarını duyar duymaz, kafamda onları “Kraut’lar” olarak kodlamıştım. Irkçı filan değilim, ama tezgâhın öteki tarafındaysanız, kimin pancar istemediğini, kimin daha fazla ekmek istediğini ve kimin ne kadarlık hesap için kaç sterlin bahşiş verileceğini açıkladığını duyar ve ister istemez fiziksel benzerlikleri saptar, karakter tahlilleri yapar ve isimler takarsınız. “Eşek suratlıya bir çiftçi sandviç ile iki kahve”, “Winston Churchill ve karısına iki ton balıklı sandviç”. Benim tarzım bu. Dolayısıyla Tilo ve Sonja da “Kraut’lar” olmuştu.</p>

    <p>O öğleden sonra çok sıcaktı ve müşterilerin çoğu –İngiliz oldukları için– terasta oturmayı, hatta bazıları kıpkırmızı yanmak için şemsiye açtırmamayı tercih etmişlerdi. Kraut’lar içeride, yani gölgede oturmaya karar vermişlerdi. Üzerlerinde sıradan tişörtler, bol bej pantolonlar ve ayaklarında yürüyüş ayakkabıları vardı, ama Kıta Avrupası’ndan gelen herkes gibi şık görünüyorlardı. Kırklarında ya da ellilerinin başlarında olduklarını tahmin etmiştim, ama o sırada pek de dikkat etmemiştim. Alçak sesle konuşarak yemeklerini yemişlerdi. Sıradan, tatlı, orta yaşlı bir Avrupalı çift gibi görünüyorlardı. Bir süre sonra adam ayağa kalkarak salonu incelemeye başladı ve Maggie’nin duvara astığı 1915 tarihli soluk bir dağ evi fotoğrafına takıldı. Kollarını iki yana açarak, “Sizin kırlarınız o kadar olağanüstü ki! İsviçre’de bizim dağlarımız da güzel, ama buralarda gördüklerimiz bambaşka. Bunlar tepeler. Siz onlara tepeler diyorsunuz. Kendilerine has bir çekicilikleri olduğunu düşünüyorum, çünkü uysal ve cana yakın bir halleri var,” dedi.</p>

    <p>Maggie en kibar ses tonuyla, “A, siz İsviçre’densiniz,” diye cevap verdi. “Her zaman oralara gitmek istemişimdir. Alpler, teleferik kulağa o kadar olağanüstü geliyor ki.”</p>

    <p>“Gayet tabii, bizim ülkemizin de çok güzel tarafları var. Ama burada, tam bu noktada, özel bir çekicilik var. Bunu aramızda hep konuşurduk, işte sonunda buradayız.” İçten bir kahkaha patlattı. “Burada olmaktan çok memnunuz,” diye ekledi.</p>

    <p>Maggie, “Şahane,” dedi. “Umarım iyi zaman geçirirsiniz. Uzun mu kalacaksınız?”</p>

    <p>“Maalesef son üç günümüz; sonra işe dönmemiz lazım. Yıllar önce ünlü besteci Edward Elgar üzerine bir belgesel izlemiş, buraya gelmeye can atmıştık. Elgar bu tepelere bayılırmış ve sık sık bisikletiyle keşif turları yaparmış. Sonunda buradayız işte.”</p>

    <p>Maggie bütün turistlerle yaptığı gibi, birkaç dakika daha İngiltere’de gördükleri yerler ve çevrede nereleri gezmeleri gerektiği üzerine sohbet etti. Ben bunları daha önce defalarca dinlemiştim ve bu konulara girildiğinde algılarımı kapatıyordum; dolayısıyla sohbetten uzaklaştım. Üzerinde durduğum nokta, Kraut’ların aslında İsviçreli olduğu ve kiralık bir araba kullandıklarıydı. Adam İngiltere’nin ne kadar müthiş bir ülke olduğunu, insanlarını yardımsever bulduğunu tekrarlayıp duruyor, Maggie’nin arada sırada yaptığı esprilere de yüksek sesle gülüyordu. Daha önce de söylediğim gibi, onların sıkıcı bir çift olduğunu düşündüğümden, arkamı dönmüştüm. Ancak birkaç dakika sonra, adamın kadını da sohbete dahil etmeye çalıştığını, kadınınsa sessiz kalarak önündeki turistik gezi rehberine dikkat kesildiğini fark edince, dikkatimi çekmeye başladılar. Kadın sohbetin tek bir kelimesini bile dinlemiyor gibiydi. O anda onlarla daha yakından ilgilenmeye başladım.</p>

    <p>İkisinin tenleri de, buranın yerlilerinin ıstakoz yanığı tenlerinin tersine, doğal güneş yanığıydı ve yaşlarına göre gayet ince, dinç görünüyorlardı. Adamın parlak gri saçları itinayla yetmişlerin ABBA stilinde taranmıştı. Kadınınsa sarı saçları beyaza çalıyordu ve yüz hatları sertti. Dudaklarının kenarlarındaki çizgiler güzel yaşlı kadın görüntüsünü bozuyordu. Dediğim gibi, adam sonsuz bir gayretle karısını sohbete dahil etmeye uğraşıyordu.</p>

    <p>“Karım Elgar’ı çok beğenir, doğduğu evi görmek için sabırsızlanıyor.”</p>

    <p>Sessizlik.</p>

    <p>Veya: “İtiraf etmeliyim ki ben bir Paris hayranı değilim, Londra’yı tercih ederim, ama Sonja Paris’e bayılır.”</p>

    <p>Tek bir kelime etmiyor.</p>

    <p>Bunlara benzer şeyler anlatırken köşede oturan karısına döndüğünden, Maggie de o tarafa dönmek zorunda kalıyordu; fakat kadın önündeki kitapçıktan başını kaldırıp onlara bakmıyordu. Adam bundan bir rahatsızlık duymuyor, konuşmasını neşe içinde sürdürüyordu. Birden kollarını gene yana açarak, “Müsaade ederseniz terasa çıkıp bir iki dakika bu güzel manzaranın tadını çıkartacağım!” dedi.</p>

    <p>Dışarı çıktı, bizler de içeriden, terası bir aşağı bir yukarı arşınlamasını seyrettik. Derken adam görüş alanımızdan çıktı. Karısı hâlâ köşede oturuyor, gezi rehberini inceliyordu; bir süre sonra Maggie yanına giderek masalarını toplamaya başladı. Kadın, Maggie küçük bir parça ekmek kalmış tabağı kaldırıncaya kadar bu durumun bilincinde değilmiş gibi yaptı. Birden elindeki kitabı masaya çarparak, gerektiğinden yüksek bir sesle, “Daha bitirmedim!” dedi.</p>

    <p>Maggie özür dileyerek küçük ekmek parçasını ona bıraktı; kadının ekmeğe dokunmaya bile yeltenmediğini fark ettim. Maggie bana baktı ve yanımdan geçerken omuzlarını silkti, birkaç dakika sonra da gayet kibarca başka bir isteği olup olmadığını sordu.</p>

    <p>“Hayır, hiçbir şey istemiyorum.”</p>

    <p>Sesinin tonundan yalnız bırakılması gerektiğini anlayabiliyordum, ama Maggie bir çeşit alışkanlıkla hareket ediyordu. Gerçekten öğrenmek ister gibi sordu: “Her şey iyi miydi?”</p>

    <p>Kadın adeta duymamış gibi beş altı saniye kadar okumaya devam etti. Sonunda kitabını masaya koyarak ablama baktı.</p>

    <p>“Sorduğunuza göre, söyleyeceğim. Yemekler mükemmeldi. Çevredeki birçok berbat yerinkinden daha iyiydi. Ama bir salata ve sandviç servisi için tam otuz beş dakika bekledik. Otuz beş dakika.”</p>

    <p>O an, kadının öfke dolu olduğunu fark ettim. Birden parlayıp sonra sönen cinsten de değil. Hayır, bu kadının bir süre harlı ateşte tutulduğuna emindim. Bu öyle bir öfkedir ki mızmız bir baş ağrısı gibi çöreklenir insanın üstüne. Maggie ise o kadar dengeli bir insandı ki bütün bu belirtilerin farkına bile varmadı ve kadının makul nedenleri olduğunu düşündü. Özür dileyerek, “Bakın, bugünkü gibi bir kalabalık olduğunda...” diye başladı.</p>

    <p>“Bu durum her gün gerçekleşiyor, değil mi? Yazın havaların güzel olduğu günlerde, demek istiyorum. Dolayısıyla niye hazırlık yapmıyorsunuz? Her gün tekrarlanan bu durumun sizi şaşırttığını mı söylemeye çalışıyorsunuz?”</p>

    <p>Kadın bu arada ablamı süzüyordu, ama ben tezgâhın arkasından çıkınca bakışlarını bana doğrulttu. Yüzümdeki ifadeden olsa gerek, öfkesi birkaç çentik yukarı çıktı. Maggie dönüp bana baktı ve uzaklaştırmaya çalıştı, ama ben direndim ve kadını süzmeye devam ettim. Bunun sadece Maggie ile kendisinin meselesi olmadığını bilmesini istiyordum. Bu durumun bizi nerelere götüreceğini Tanrı bilirdi, ama kocası tam zamanında içeri girdi.</p>

    <p>“Olağanüstü bir manzara! Hem manzara olağanüstü, hem yemekler, hem de ülke!”</p>

    <p>Neyin üzerine geldiğini fark etmesini istedim, ama hiç renk vermedi. Karısına gülümseyerek, herhalde biz de anlayalım diye İngilizce olarak, “Sonja, çıkıp bir bakmalısın. O küçük yolun sonuna kadar bir yürü,” dedi.</p>

    <p>Sonja, Almanca bir şeyler söyledikten sonra kitabına döndü. Adam bize yaklaşarak, “Bu öğleden sonra Galler’e gitmeyi düşünüyorduk, ama Malvern Hills o kadar enfes ki kalan üç günümüzü burada geçirmeliyiz diye düşünüyorum. Eğer Sonja da bu fikrime katılırsa çok mutlu olacağım,” dedi.</p>

    <p>Almanca bir şeyler mırıldanırken omuzlarını silken karısının cevaben söyledikleri üzerine bir kahkaha daha patlattı.</p>

    <p>“Çok iyi. O da bana katılıyor, öyleyse Galler’e gitmiyoruz. Üç gün daha buralardayız.”</p>

    <p>Adam bize sevincini gösterirken, Maggie onu yüreklendiren bir şeyler söyledi. Kadının kitabını çantasına koyarak kalkmaya hazırlandığını görmek beni rahatlatmıştı. Adam da masada bıraktığı çantasını alıp omzuna astı. Maggie’ye dönüp, “Acaba yakınlarda bize tavsiye edebileceğiniz küçük bir otel var mı? Çok pahalı değil ama rahat ve huzurlu olsun. Mümkünse İngiliz tarzı bir yer,” diye sordu.</p>

    <p>Maggie biraz afalladı ve anlamsız bir şekilde, “Nasıl bir yer istiyordunuz?” dedi. Ben derhal devreye girdim.</p>

    <p>“Bu civardaki en iyi yer, Bayan Fraser’ınki. Tam aşağıda, Worchester yolu üzerinde. Adı da Malvern Lodge.”</p>

    <p>“Malvern Lodge, tam da aradığımız yer gibi geldi bana.”</p>

    <p>Maggie bir şey söylemeyip uzaklaştı, ben otelin yerini tarif ederken sessizce etrafı topladı. Derken adam gülerek teşekkürler etti, kadın yine yüzümüze bile bakmadı ve çıkıp gittiler.</p>

    <p>Ablam yorgun bir ifadeyle başını salladı. Ben de gülerek, “İtiraf etmelisin ki bu kadınla Hag Fraser tam birbirlerine layıklar. Kaçıramayacağım kadar iyi bir fırsattı,” dedim.</p>

    <p>“Bunlarla eğlendiğinin farkındayım, ama biliyorsun ki ben burada yaşıyorum.”</p>

    <p>“Ne olacak yani? Bu Kraut’ları tekrar görmeyeceksin ki. Hag Fraser’a gelince, eğer bizim tavsiyemizle geldiklerini öğrenirse, herhalde bir itirazı olmaz, değil mi?”</p>

    <p>Maggie başını iki yana sallıyordu, ama yüzündeki gülümseme daha bir belirgindi.</p>

    <p class="paragraf">Ardından kafe giderek sessizleşti, Geoff geri döndü; ben de bugünlük payıma düşenden fazlasını yapmış olduğumu hissettiğimden, yukarı çıktım. Odamdaki pencerenin cumbasına gitarımla oturup, yarısına geldiğim bir şarkıyı tamamlamaya çalıştım. Sonra aniden –sanki zaman hiç geçmemiş gibi– aşağıda beş çayının gürültülü telaşının başladığını duydum. Gerçekten işler çığırından çıkarsa Maggie beni aşağı çağırmak zorunda kalır; fakat bugünkü fazladan çalışmama bakarsak bu pek de adil olmazdı. Sonuçta yapabileceğim en iyi şeyin tepelere kaçıp çalışmaya devam etmek olacağına karar verdim.</p>

    <p>Kimseyle karşılaşmadan arka kapıdan süzüldüm ve açık havaya çıkar çıkmaz da kendimi çok daha iyi hissettim. Hava oldukça sıcaktı; özellikle de elinizde kılıfıyla bir gitar taşıyorsanız, biraz meltem esintisi bayağı iyi geliyordu.</p>

    <p>Geçen hafta keşfettiğim belirli bir noktaya doğru yol alıyordum. Oraya varmak için evin arkasındaki dik patikayı tırmanıp, birkaç dakika biraz daha az eğimli bir yolu takip ederek bir banka ulaşıyordum. Bu yeri dikkatle seçmiştim, sadece olağanüstü manzarası nedeniyle değil, çocuklu kalabalıkların toplandığı yol kavşaklarında olmadığı, yanıma oturup rahatsız eden kimse çıkmadığı için. Diğer yandan tamamen terk edilmiş bir yer de değildi; arada sırada bir yürüyüşçü hızını kesmeden, “Selam,” diyerek yanımdan geçer ya da gitarımla ilgili şaka yapardı. Buna hiç aldırmazdım. Etrafta kimse olmamasına rağmen bir dinleyici kitlem vardı sanki, bu da hayal gücümü ihtiyaç duyduğum yönde etkiliyordu.</p>

    <p>Banka varalı daha yarım saat bile olmamıştı ki olağan kısa selamlarını vererek yanımdan geçen yürüyüşçüler biraz ilerimde durup beni seyretmeye başladılar. Bu durum beni gerçekten rahatsız etti ve biraz kinayeli bir ifadeyle, “Tamamdır. Bana para vermek zorunda değilsiniz,” diye seslendim.</p>

    <p>Bu sözüm çok içten gelen, tanıdık bir kahkahayla cevaplandı; kafamı kaldırdığımda Kraut’ların bana doğru geldiklerini gördüm.</p>

    <p>Hag Fraser’a benim tavsiyemle gittiklerinden, onları başımdan savdığımı düşündükleri geçti aklımdan. Bunun hesabını sormaya gelmişlerdi. Sonra fark ettim ki sadece adam değil kadın da keyifle gülümsüyordu. Biraz önce bıraktıkları izlerin üzerinden gerisin geri bana doğru yürürlerken arkalarında güneş batıyordu; geniş gökyüzünün önünde iki siluetten ibaretlerdi. Derken yakınıma geldiler ve ikisinin de gitarımı (çalmaya devam ediyordum) mutlu bir şaşkınlıkla, bir bebeğe bakar gibi incelediğini fark ettim. Daha şaşırtıcı olan, kadının ayağıyla tempo tutmasıydı. Utandım ve durdum.</p>

    <p>Kadın, “Hey, hadi devam et!” dedi. “Çaldığın gerçekten çok güzel.”</p>

    <p>Kocası, “Evet, harika!” diye ekledi. “Uzaktan duyduk, yukarı bayırda ilerlerken Sonja’ya müzik sesi duyuyorum demiştim.”</p>

    <p>“Ben de Tilo’ya, dinle bak, aynı zamanda şarkı söylüyor, dedim. Haklıyım değil mi, bir dakika önce söylüyordun.”</p>

    <p>Öğle yemeğinde bize zor anlar yaşatan kadının bu olduğuna inanamıyordum; acaba karıştırıyor muyum diye dikkatle bir kez daha baktım. Kıyafetleri aynıydı, sadece adamın ABBA stili saçı rüzgârda biraz bozulmuştu, yani yanlış görmüyordum. Her neyse, bir dakika sonra adam, “O keyifli restoranda bize öğle yemeği servisi yapan sendin, değil mi?” diye sordu.</p>

    <p>Onayladım. Sonra kadın, “Biraz önce söylediğin o melodi var ya, onu ilk önce rüzgârda dinledik. Her satırın sonundaki ses düşüşüne bayıldım.”</p>

    <p>“Teşekkürler. Üzerinde çalıştığım bir parça. Henüz bitmedi.”</p>

    <p>“Kendi besten mi? Çok yetenekli olmalısın! Lütfen aynı şekilde bir daha söyle.”</p>

    <p>Adam, “Bu şarkıyı kaydedeceğin zaman yapımcına aynen şimdi olduğu gibi kalmasını istediğini söyle,” dedi, Hertfordshire manzarasını arkasına alarak. “Ona şu anki sesi ve istediğin geri plan ses düzenini açıkla, e mi? İşte o zaman dinleyiciler bizim seni bugün duyduğumuz gibi, yani sesinin rüzgâra takılmış halini duyacaklardır.”</p>

    <p>“Tabii sözler biraz daha net olmalı, yoksa dinleyici kelimeleri yakalayamaz. Tilo haklı, açık havada kaydedilmiş hissi vermeli. Esinti ve eko olmalı.”</p>

    <p>Tepelerde yeni bir Elgar’a rastlamışçasına, kendilerini kaybetmek üzere gibiydiler. İlk başlardaki kuşkularıma rağmen elimde olmadan onlara ısınıyordum.</p>

    <p>“Eh tabii, bu şarkının büyük bir bölümünü burada yazığıma göre bu tepelerin şarkımda etkisi olmasına şaşırmamak lazım,” dedim.</p>

    <p>İkisi birden, “Evet, evet,” diyerek onayladılar. Kadın, “Utanma. Müziğini bizimle paylaş. Kulağa çok hoş geliyordu,” dedi.</p>

    <p>“Tamam,” deyip gelişigüzel birkaç nota tıngırdattım. “Gerçekten istiyorsanız size bir şarkı söyleyeceğim. Bitirmediğimi değil de, başka bir tane. Ama bakın, ikiniz tepemde böyle dururken çalamam.”</p>

    <p>Tilo, “Gayet tabii,” dedi. “Çok düşüncesizce davrandık. Sonja’yla ben o kadar tuhaf mekânlarda, zor şartlarda çalmak zorunda kaldık ki başka müzisyenlerin ihtiyaçlarına duyarsızlaştık.”</p>

    <p>Adam etrafına bakındıktan sonra arkasını dönüp, yolun kenarındaki yüksekçe bir çimen kümesinin üzerine manzaraya karşı oturdu. Sonja beni yüreklendiren bir gülümsemeyle adamın yanına geçti. Tilo derhal kolunu kadının omuzlarına doladı, Sonja da başını onun omzuna dayadı. Beni unutmuşlardı ve adeta günbatımında aşklarını tazeliyorlardı.</p>

    <p>“Tamam, başlıyorum,” diyerek genellikle denemelerde açılışı yaptığım parçayla girdim. Sesimi ufka doğru yolladım ama gözlerimi onlardan ayırmadım. Yüzlerini göremiyordum; fakat şarkı boyunca kıpırdamadan sarılmış vaziyetteki duruşları duyduklarından memnun oldukları hissini veriyordu. Bitirdiğimde gülümseyerek bana dönüp alkışladılar. Alkışların yankısı tepelere yayıldı.</p>

    <p>Sonja, “Olağanüstü,” dedi. “Çok yeteneklisin!”</p>

    <p>Tilo da, “Mükemmel, mükemmel,” diye tekrar ediyordu.</p>

    <p>Bu durumdan biraz utandım ve gitarımı düzeltiyor gibi yaptım. Gözlerimi tekrar kaldırdığımda hâlâ çimenlerin üzerinde oturuyorlardı ama artık bana dönüktüler.</p>

    <p>“Demek sizler de müzisyensiniz? Yani <em>profesyonel</em> müzisyen demek istedim.”</p>

    <p>Tilo, “Evet,” dedi. “Sanırım bize profesyonel diyebilirsin. Sonja ile ikili olarak otellerde, restoranlarda, düğünlerde, partilerde sahneye çıkıyoruz. Bütün Avrupa’da, en çok İsviçre ve Avusturya’da sahne almayı seviyoruz. Hayatımızı böyle kazanıyoruz, evet profesyoneliz.”</p>

    <p>Sonja, “Öncelikle müziğe inandığımız için çalıyoruz. Bunun senin için de böyle olduğunu görebiliyorum,” dedi.</p>

    <p>“Eğer müziğime inanmaktan vazgeçersem derhal bırakırım. Gerçekten ben de profesyonelce çalmak isterim, keyifli bir yaşam tarzı olmalı.”</p>

    <p>Tilo, “Evet güzel bir hayat. İstediğimizi yapabildiğimiz için şanslıyız,” dedi.</p>

    <p>Belki birdenbire oldu, ama, “Size söylediğim otele gittiniz mi?” deyiverdim.</p>

    <p>Tilo, “Biz ne kadar kaba insanlarız. Müziğe daldık ve sana teşekkür etmeyi unuttuk. Evet, gittik ve tam aradığımızı bulduk. Şansımıza hâlâ boş odalar vardı,” diye cevapladı.</p>

    <p>Sonja da, “Tam istediğimiz gibi. Teşekkür ederiz,” dedi.</p>

    <p>Gitarımın tellerine dalmış gibi yaptım ve sıradan bir şey söylüyormuşçasına, “Bildiğim bir otel daha var. Sanırım Malvern Lodge’dan daha iyi. Değiştirmeyi düşünür müsünüz?” diye sordum.</p>

    <p>Tilo, “A, yerleştik bile. Valizlerimizi açtık, eşyalarımızı çıkardık, zaten tam da istediğimiz gibi bir yer,” dedi.</p>

    <p>“İyi de, siz bana sorduğunuzda müzisyen olduğunuzu bilmiyordum. Sizi bankacı filan sanmıştım.”</p>

    <p>Sanki müthiş bir şaka yapmışım gibi ikisi de kahkahalara boğuldular. Sonra Tilo, “Hayır, hayır, bankacı filan değiliz. Aslında bankacı olmayı istediğimiz zamanlar da oldu,” dedi.</p>

    <p>“Demek istediğim, özellikle sanatçılar için daha donanımlı oteller de var. İnsanları iyice tanımadan otel tavsiyesinde bulunmak yanlış.”</p>

    <p>Tilo, “Endişelenmene gerek yok,” dedi. “Bizim otelimiz mükemmel. Ayrıca biz insanlar, yani bankacılar ya da müzisyenler o kadar da farklı değiliz, hayattan beklentilerimiz aşağı yukarı aynı.”</p>

    <p>Buna karşılık Sonja, “Söylediğinin tam olarak doğru olduğunu sanmıyorum. Mesela bu genç arkadaşımız bir bankada iş aramıyor, rüyaları farklı, değil mi?”</p>

    <p>“Belki de haklısın Sonja, ama her şeye rağmen bize göre bizim otelimiz iyi.”</p>

    <p>Gitarımın tellerine eğilip kendi kendime bir bölümü daha tıngırdatmaya çalıştım ve birkaç dakika kadar kimse konuşmadı. Sonra, “Ne tarz müzik çalıyorsunuz?” diye sordum.</p>

    <p>Tilo omuzlarını silkerek, “Sonja ile çeşitli enstrümanlar çalıyoruz. İkimiz de elektronik orgu biliriz. Ben klarneti severim. Sonja çok iyi bir kemancı ve mükemmel bir şarkıcıdır. İkimiz de geleneksel İsviçre halk müziğini çağdaş ezgilerle yorumlamayı seviyoruz. Hatta bazen radikal değişiklikler yapıyoruz. Aynı yolu izlemiş olan büyük bestecilerden esinleniriz. Mesela Janácek. Ya da sizin Vaughan Williams,” diye açıkladı.</p>

    <p>Sonja, “Ama bugünlerde o tarz müziği çok çalmıyoruz,” diye ekledi.</p>

    <p>Bu lafın üzerine birbirlerine bakışlarında küçük bir gerginlik sezdim, ama Tilo’nun meşhur gülücüğü bir anda geri geldi.</p>

    <p>“Evet, Sonja’nın dediği gibi, aslında çoğunlukla dinleyicilerimizin istediklerini çalarız. Mesela Beatles ve Carpenters’ın hitleri. Ya da daha yeni moda şarkıları. Bu da yeteri kadar tatmin edici oluyor.”</p>

    <p>İçimden gelen ani bir dürtüyle, “Ya ABBA?” diye sorar sormaz hemen pişman oldum, ama Tilo makarayı sezmedi.</p>

    <p>“Gayet tabii, ABBA’ya da yer veriyoruz. Mesela ‘Dancing Queen’. Bu parça her zaman iyi gidiyor. Hatta ‘Dancing Queen’de ben de vokal yapıyorum. Sonja sana berbat bir sesim olduğunu söyleyecektir. Dolayısıyla bunu genellikle misafirler yemeklerinin ortasındayken çalıyoruz ki kaçma ihtimalleri olmasın!”</p>

    <p>Kocaman bir kahkaha patlattı, Sonja da güldü ama o kadar yüksek sesle değil. Garip giysiler içerisinde bir yarış bisikletçisi yanımızdan hızla geçti. Birkaç dakika arkasından bakakaldık.</p>

    <p>“İsviçre’ye bir kez gittim. Birkaç yaz önce. Interlaken’e. Bir hostelde kalmıştım.”</p>

    <p>“Interlaken güzel bir yerdir. Bazı İsviçreliler turistler için olduğunu söyleyerek küçümserler, ama Sonja’yla ben orada çalmayı her zaman sevmişizdir. Interlaken’de yaz geceleri dünyanın dört bir yanından mutlu insanlar görmek çok hoştur. Umarım sen de memnun kalmışsındır.”</p>

    <p>“Evet, harikaydı.”</p>

    <p>“Her yaz Interlaken’de bir restoranda haftanın birkaç gecesi çalarız. Restoranın terasında yemek masalarının karşısına yerleşir, çalarken bütün turistleri yıldızların altında yemek yerken ve konuşurken görebiliriz. Onların arkasında gündüzleri paraşütlerin indiği, geceleriyse Höheweg boyunca lambalarla aydınlatılan büyük bir arazi uzanır. Eğer gözlerin keskinse, kırlara tepeden bakan Alpleri ve Eiger’in, Mönch’ün ve Jungfrau’nun ana hatlarını görebilirsin. Hava ılıktır ve yaptığımız müzikle doludur. Orada olduğumuz zamanlarda bunun bir ayrıcalık olduğunu düşünürüm hep. Evet, sanırım işimden memnunum.”</p>

    <p>Sonja, “Geçen yıl o restoranın yöneticisi hava çok sıcak olmasına rağmen bizim çalarken kostüm giymemizi istemişti. Çok rahatsız ettiğinden, üzerimize neden bu bol elbiseleri giyip, eşarpları, şapkaları takmak zorunda olduğumuzu sormuştuk. Buna karşılık restoran yöneticisi ya kostümlü çıkarsınız ya da hiç çalmazsınız, bu bizim seçimimiz diyerek yürüyüp gitmişti,” dedi.</p>

    <p>“Ama Sonja, her işte aynı şey var. Her zaman işverenin ısrarla giymeni istediği bir üniforma oluyor. Bankacılar için de aynı şey geçerli. Bizim durumumuzda, hiç değilse inandığımız bir şeyi yapıyoruz. İsviçre geleneği.”</p>

    <p>Aralarında bir kez daha kısa süreli, belli belirsiz bir huzursuzluk oldu, sonra ikisi de tekrar gülümseyerek tüm dikkatlerini gitarıma verdiler. Bir şey söylemem gerektiğini düşünüp lafa girdim:</p>

    <p>“Ben de değişik ülkelerde çalmaktan hoşlanırdım herhalde. Dinleyicilerinin kim olduğunu bilmek insanı zinde tutar.”</p>

    <p>Tilo, “Evet, biz de her çeşit insana çalmaktan çok memnunuz. Üstelik bunu sadece Avrupa’da yapmıyoruz. Her şey bir yana, birçok şehri de gayet iyi tanıyoruz,” dedi.</p>

    <p>Sonja, “Mesela Düsseldorf,” derken sesi değişti, adeta katılaştı. Sabah kafede tanıştığım insan geri gelmiş gibiydi. Tilo bunu fark etmedi ve rahat bir tavırla, “Düsseldorf oğlumuzun yaşadığı şehir. Senin yaşında. Belki biraz daha büyük,” dedi.</p>

    <p>Sonja, “Bu yılın ilk yarısında Düsseldorf’a gittik. Orada çalmak için bir yerle anlaşmıştık. Her zamanki türde bir anlaşma değildi, bu kez gerçek müziğimizi icra edecektik. Dolayısıyla geleceğimizi haber vermek için tek çocuğumuz olan oğlumuzu aradık. Telefonunu açmıyordu, mesaj bıraktık. Daha sonra defalarca mesaj bıraktık. Ses çıkmadı. Düsseldorf’a vardığımızda, buradayız diye tekrar mesaj bıraktık. Yine cevap alamadık. Tilo merak etmememi, gece bizi dinlemeye gelebileceğini söyledi. Ama gelmedi. Oradaki programımızı tamamlayıp, başka bir şehre geçtik,” diye anlattı</p>

    <p>Tilo kıkırdadı. “Sanırım Peter büyürken bizim müziğimizi yeterince dinledi! Zavallı çocuk, aynı şarkıları her gün defalarca dinlemek zorunda kalırdı.”</p>

    <p>“Sanırım bu da bir ikilem; çocuk sahibi olmak ve müzisyenlik.”</p>

    <p>Tilo açıklamaya girişti: “Bizim tek çocuğumuz oldu, dolayısıyla o kadar sıkışık değildik. Seyahat etmemiz gerektiğinde onu yanımızda götüremezdik tabii, ama büyükanne ve büyükbabası onunla seve seve ilgilenirlerdi. Büyüyünce onu iyi bir yatılı okula gönderdik. Tabii okul taksitleri için gene büyükler devreye girdi. Bu açıdan çok şanslıydık.”</p>

    <p>Sonja, “Şanslıydık, ama Peter okulundan nefret ediyordu,” dedi.</p>

    <p>Önceki yumuşak atmosfer kayboluyordu. Durumu düzeltmek için telaşla, “Neyse ki ikiniz de işinizi seviyorsunuz,” dedim.</p>

    <p>Tilo, “A tabii, işimizi seviyoruz. Müzik bizim her şeyimiz. Ama tatilin önemini de yabana atmamak gerek. Biliyor musun, bu bizim üç yıldır yapabildiğimiz ilk düzgün tatilimiz,” dedi.</p>

    <p>Bunu söyleyince, otel tesviyem yüzünden kendimi yeniden suçlu hissettim ve oteli değiştirmelerini önermek için bir girişimde daha bulunayım dedim, ama bunun daha da saçma olacağının da farkındaydım. Hag Fraser’ın her şeye burnunu sokmamasını dilemekten başka bir şey gelmezdi elimden. Onun yerine, “Eğer isterseniz, biraz önce üzerinde çalıştığım şarkıyı dinleteyim. Bitirmedim ama size ayrıcalık yapacağım. Normalde, bitirmeden başkalarına çalmam. Ama bir kısmını zaten duyduğunuzdan, devamını da sizden sakınmam,” dedim.</p>

    <p>Sonja’nın yüzü gene güldü. “Evet, lütfen, bize tekrar dinlet. Kulağa o kadar güzel geliyordu ki,” dedi.</p>

    <p>Ben çalmaya hazırlanırken tekrar eski yerlerine geçerek arkalarını bana döndüler, ama bu kez birbirlerine sarılmak yerine çimenlerin üzerine dimdik çöktüler ve güneşten korunmak için ellerini gözlerine siper ettiler. Çaldığım süre boyunca sessiz durdular. Akşam güneşinde önlerinde uzanan gölgeleri birbirine uyumlu birer sanat eseri gibiydi. Henüz tamamlamadığım parçamı dolambaçlı bir bitişle noktaladım. Kısa bir süre kıpırdamadılar. Sonra rahatlayıp, eskisi kadar coşkulu olmasa da alkışladılar. Tilo övgüler mırıldanarak ayağa kalktı, elini uzatıp Sonja’nın kalkmasına yardım etti. İşte o an, nasıl olduysa, onların orta yaşlı olduklarını fark ettim. Belki de yorgundular. Bulunduğum yere varıncaya kadar uzunca bir yol yürümüş olmalıydılar. İşin gerçeği, gördüğüm kadarıyla ayağa kalkarken bayağı zorlanmışlardı.</p>

    <p>Tilo, “Bize o kadar güzel zaman geçirttin ki. Bizim turist olmamız ve başkasının bizim için çalması... Hoş bir değişiklik,” dedi.</p>

    <p>Sonja, “Bu şarkıyı bittiğinde dinlemek isterim,” derken çok içtendi. “Belki bir gün radyodan duyarım. Kim bilir?”</p>

    <p>Tilo, “Sonra biz de senin şarkını kendi yorumumuzla başkalarına çalarız,” diyerek gürültülü bir kahkaha attı. Sonra reverans yaparak, “Sonuçta bugün sana üç şey için borçluyuz. Enfes bir öğle yemeği, harika bir otel seçimi ve bu tepelerde olağanüstü bir konser.” Vedalaşırken içimden onlara doğruyu söylemek geldi. Onları çevrenin en kötü oteline gönderdiğime dair günah çıkartmak ve vakit varken değiştirmelerini sağlamak istiyordum. Ama elimi şefkatle sıkmaları dilimi bağladı. İşte tekrar yokuş aşağı yol alıyorlardı, ben de bankımda yalnız kalmıştım.</p>

    <p class="paragraf">Ben tepelerden dönünceye kadar kafe kapanmıştı. Maggie ve Geoff çok yorgun görünüyorlardı. Maggie bugüne kadarki en yoğun günleri olduğunu söyledi, ama gene de hallerinden memnun gibiydiler. Akşam yemeğinde hep beraber gündüzden kalanları yerken, Geoff aynı konuyu açtı. Bu kadar çok çalışmaları onları kötü etkiliyordu ve ben sürekli ortadan kayboluyordum. Maggie ise öğleden sonramın nasıl geçtiğini sordu, ben de Tilo ve Sonja’dan bahsetmeden (anlatması çok zor geldi), şarkımın üzerinde çalışmak için Sugarloaf’a gittiğimi söyledim. İlerleme kaydedip etmediğimi sorduğunda ise, “Evet,” diye cevapladım. Geoff tabağında daha yemek olmasına rağmen bozuk çalarak dışarı çıktı. Maggie farkında değilmiş gibi yaptı, Geoff da zaten birkaç dakika sonra elinde bir kutu birayla dönerek hiç konuşmadan gazetesini okumaya başladı. Ablamla eniştemin arasında herhangi bir sürtüşmeye neden olmamak için özür dileyip, şarkımın üzerinde biraz daha çalışmak üzere yukarı çıktım.</p>

    <p>Odam gündüzleri bana çok ilham vermesine karşın, karanlık bastırınca pek de çekici gelmiyordu. Bir kere, perdeler tam kapanmıyordu, sıcak bastırdığında pencereyi açacak olsam, kilometrelerce ötedeki sinekler ışığımı görüp odama üşüşüyordu. Zaten odam, sanki misafir odası olduğu iyice vurgulansın diye, tavandan sarkan ve kasvetli gölgelere neden olan çıplak bir ampulle aydınlatılmıştı. O akşam çalışmak ve aklıma gelen sözleri karalamak için ışığa ihtiyacım vardı. Sonunda oda çok havasız kaldı, ben de ışığı söndürüp perdeleri ve pencereleri ardına kadar açtım. Gündüz vakti yaptığım gibi gitarımla cumbaya oturdum.</p>

    <p>Bir saattir o vaziyette oturmuş, geçiş pasajı üzerine çeşitli çalışmalar yapıyordum ki Maggie kapıyı tıklatıp köşeden başını uzattı. Etraf karanlıktı, ama terastaki lamba, yüzünü seçmemi sağlıyordu. Yüzünde tuhaf bir gülümseme vardı, tabii ben de gene bir iş için yardım isteyecek sandım. İçeri girdi ve kapıyı arkasından kapattı.</p>

    <p>“Üzgünüm canım, ama Geoff bu akşam bayağı yorgun; bildiğin gibi bugün çok çalıştı. Şimdi de filmini sessizce izlemek istediğini söylüyor,” dedi.</p>

    <p>Bunu sanki soru sorarmışçasına söylediğinden, durmamı istediğini anlamam bir iki dakikamı aldı.</p>

    <p>“Ama ben burada önemli bir şey üzerinde çalışıyorum,” dedim.</p>

    <p>“Biliyorum, ama bu akşam gerçekten çok yorgun ve gitarın sesi yüzünden rahatlayamadığını söylüyor.”</p>

    <p>“Onun işi varsa, benim de işim var. Geoff’un da bunu bilmesi gerek.”</p>

    <p>Ablam bu cümlem üzerine bir süre düşünüp iç geçirdi. “Bunu Geoff’a söyleyeceğimi sanmıyorum.”</p>

    <p>“Neden söylemiyorsun? Neden? Bu mesajı almasının zamanı geldi.”</p>

    <p>“Neden mi? Çünkü bu mesajdan memnun kalacağını sanmıyorum da ondan. Hem, senin işinin onun işiyle aynı seviyede olduğunu kabul etmeyecektir.”</p>

    <p>Bir süre nutkum tutulmuş halde Maggie’ye baktım, sonra, “O kadar saçmalıyorsun ki! Neden bu kadar saçma konuşuyorsun?” dedim.</p>

    <p>Başını yorgun bir tavırla salladı ama bir şey söylemedi.</p>

    <p>“Olaylar tam da iyi giderken neden bana saçma sapan şeyler söylüyorsun?”</p>

    <p>“Senin için her şey iyi gidiyor, öyle mi tatlım?” dedikten sonra loş ışıkta bana bakakaldı. “Tamam o zaman, seninle tartışmayacağım,” diye ekledi ve kapıyı açıp çıkarken, “İstersen aşağı gel de bizimle otur,” dedi.</p>

    <p>Öfkeden kaskatı kesilmiş bir halde kapanan kapıya gözlerimi diktim. Alt kattaki televizyondan gelen boğuk sesleri duyuyordum. İçinde bulunduğum durumda bile beynimin bir kısmı öfkemi Maggie’ye değil de, geldiğimden beri beni sürekli aşağılayan Geoff’a yöneltmem gerektiğini söylüyordu. Öyle bile olsa, kanımı beynime sıçratan ablamdı. Evinde kaldığım sürede bir kere bile –Sonja ve Tilo gibi– şarkılarımdan birini dinlemek istememişti. Oysa genç kızlığında müzik tutkunu olan ablamdan bunu beklemem yanlış değildi. “Tamam o zaman, seninle tartışmayacağım,” cümlesini hatırladıkça öfkemin iliklerime kadar işlediğini hissediyordum.</p>

    <p>Cumbadan kalktım, gitarımı kenara koydum ve kendimi yatağa attım. Ardından kısa bir süre tavandaki şekilleri inceledim. Buraya yanlış hayallerle geldiğim açıktı, aslında amaç para ödemek zorunda olmadıkları bir avanak bulup, yoğun yaz sezonunda yardımı ucuza getirmekmiş. Ablam aptal kocasının yaptıklarından daha iyi bir uğraşım olduğunun farkında bile değildi. Aslında bu güç zamanda onları terk ederek Londra’ya dönmemi ikisi de hak etmişlerdi. Bu düşünceleri kafamda dolaştırdım durdum, biraz daha sakinleşince gece gece hadise çıkarmamaya karar verdim.</p>

    <p class="paragraf">Sabah her zaman yaptığım gibi kahvaltı telaşından sonra aşağı indiğimde ikisiyle de pek konuşmadım. Kendime ekmek kızarttım, kahvemi hazırladım ve yarım bırakılmış bir sahanda yumurtayı önüme çekip köşeye oturdum. Kahvaltı boyunca Tilo ve Sonja’ya tepelerde tekrar rastlama ihtimalimi düşündüm. Bu, Hag Fraser’ın oteli hakkında bir araba laf işitmek anlamına gelebilirdi; fakat yine de onlarla karşılaşmak istediğimi fark ettim. Zaten Hag Fraser’ın oteli gerçekten çok berbattıysa bile, bu tavsiyeyi kötülük olsun diye verdiğimi akıllarından bile geçirmezlerdi. Paçayı yırtmanın bir yolunu bulurdum.</p>

    <p>Herhalde Maggie ve Geoff öğle yemeği yoğunluğunda yardıma kalmamı bekliyorlardı, ama insanları her şartta ellerinin altında saymamaları konusunda onlara bir ders vermem gerekiyordu. Kahvaltıdan sonra yukarı çıkıp gitarımı aldım ve arka kapıdan kaçtım.</p>

    <p>Hava gene çok sıcaktı, bankıma ulaşmak için tepeyi tırmanırken terler yanaklarımdan süzülüyordu. Daha kahvaltıda Sonja ve Tilo’yu düşünmüş olmama rağmen, tırmandığım son bayırda Sonja’nın bankımda oturduğunu ve uzaktan bana el salladığını görmek beni bir hayli şaşırttı.</p>

    <p>Ondan hâlâ biraz çekiniyordum, Tilo da ortalarda olmayınca yanına gidip gitmemek konusunda kararsız kaldım. Fakat kocaman bir gülücükle yer açarak beni yanına davet edince başka bir şansım kalmadı.</p>

    <p>Selamlaştıktan sonra bir süre konuşmadan yan yana oturduk. Başlangıçta bu o kadar da tuhaf kaçmadı; çünkü ben biraz soluklanıyordum ve önümüzde enfes bir manzara uzanıyordu. Dünden daha fazla pus ve bulut vardı, dikkatli bakınca Galler sınırlarından Kara Dağlar’a kadar geniş bir alan görülebiliyordu. Meltem güçlüydü ama rahatsız etmiyordu.</p>

    <p>“Tilo nerede?” diye sordum.</p>

    <p>Elini gözlerine siper ederek, “Tilo mu? İşte orada. Görebiliyor musun? O uzaktaki Tilo,” dedi.</p>

    <p>İleride bir yerlerde, Worcestershire Beacon’a doğru çıkan yolda yeşil tişörtlü ve beyaz kasketli bir siluet seçebiliyordum.</p>

    <p>“Tilo yürüyüşe çıkmak istedi.”</p>

    <p>“Sen onunla gitmek istemedin mi?”</p>

    <p>“Hayır, burada kalmaya karar verdim.”</p>

    <p>Sonja bu sabah, geçen gün kafedeki sinirli müşteri olmadığı gibi, önceki sıcak ve destekleyici halinden de farklıydı. Bir terslik olduğunu gördüğümden, Hag Fraser konusunda savunmamı hazırlamaya giriştim.</p>

    <p>“Aklıma gelmişken, o şarkı üzerinde biraz çalıştım. Dinlemek istersen çalabilirim,” dedim.</p>

    <p>İlgilendi, ama, “Eğer kızmazsan, belki şu an değil de biraz sonra olabilir. Tilo’yla az önce bir anlaşmazlık yaşadık da,” dedi.</p>

    <p>“Tabii olur, ama bunu duyduğuma üzüldüm.”</p>

    <p>“Gördüğün gibi, o yürüyüşüne çıktı.”</p>

    <p>Tek kelime etmeden oturmayı sürdürdük. Sonra ben içimi çekerek, “Belki de hepsi benim suçum,” deyiverdim. “Kavga etmenizin nedeni, tatilinizin berbat olması benim hatam. O otel yüzünden, değil mi? Pek iyi çıkmadı sanırım.”</p>

    <p>“Otel mi?” derken biraz kafası karışmış görünüyordu. “O otelin bazı zayıf tarafları var, ama diğerleri gibi bir otel işte.”</p>

    <p>“Ama fark ettiniz, değil mi? Bütün zayıf taraflarını fark ettiniz, değil mi? Öyle olmalı.”</p>

    <p>Bunun üzerine biraz düşündü ve başıyla onayladı. “Doğru, zayıf noktaların ben farkına vardım, ama Tilo her zamanki gibi otelin mükemmel olduğunu düşündü. Durmadan böyle bir otel bulduğumuz için şanslı olduğumuzu söyledi durdu.</p>

    <p>“Hatta bu sabahki kahvaltı, Tilo için bugüne dek yediği en güzel kahvaltıydı. Bense aptallaşmamasını, kahvaltının iyi falan olmadığını söyledim. Otel de iyi değil dedim. O ise hâlâ ne kadar şanslı olduğumuzu sayıklıyordu. Ben otel sahibine yanlış bulduğum her şeyi söyledim. Tilo beni dışarı çıkardı ve yürüyüş yaparsak kendimi daha iyi hissedeceğimi savundu. Sonuçta buraya geldik. Sürekli, ‘Sonja şu tepelere bak, çok güzel değil mi? Tatilimizi burada geçirdiğimiz için şanslı değil miyiz?’ diyor, tepeleri Elgar’ı dinlerken hayal ettiğinden daha olağanüstü bulduğunu söylüyor, benim de onaylamamı istiyordu. Sanırım işte o an ona çok kızdım ve tepelerin çok da güzel olmadığını söyledim. Elgar’ın müziğini dinlerken bu tepeleri böyle hayal etmediğimi ekledim. Elgar’ın tepeleri görkemli ve gizemli, oysa burası bir park gibi deyince, bu sefer o bana kızdı ve, ‘O halde ben de yalnız başıma yürürüm,’ dedi. Artık hiçbir konuda anlaşamadığımız için kopma noktasına geldiğimizi düşünüyor. ‘Sonja, seninle ben bitmişiz artık,’ deyip hışımla gitti. İşte tam o anda sen geldin. Gördüğün gibi, onun aşağıdaki yolda, benim burada olmamızın nedeni bu,” dedikten sonra ellerini gözlerine siper ederek tekrar Tilo’nun uzaklaşmasını izlemeye daldı.</p>

    <p>“Gerçekten çok üzgünüm. Baştan sizi o otele göndermeseydim...” dedim.</p>

    <p>“Lütfen. Otel önemli değil,” derken Tilo’yu daha iyi görebilmek için öne doğru eğildi. Sonra bana dönüp gülümsemeye çalıştı, ama sanırım gözlerinde yaş vardı. “Söyle bakalım, bugün başka şarkı mı yazacaksın?” diye sordu.</p>

    <p>“Planım bu. Hiç değilse, dün size dinlettiğim parçayı bitirmeye çalışacağım.”</p>

    <p>“Çok güzeldi. Sonra ne yapacaksın? Yani şarkını yazmayı bitirdikten sonraki planın nedir?”</p>

    <p>“Londra’ya dönüp bir grup kuracağım. Bu şarkıların doğru bir gruba ihtiyacı var, yoksa iş yapmazlar.”</p>

    <p>“Ne kadar heyecanlı. Sana bol şans dilerim.”</p>

    <p>Bir dakika kadar sonra alçak sesle, “Ya da o zahmete hiç girmeyebilirim, çünkü bu işler o kadar kolay değil, biliyorsun,” dedim.</p>

    <p>Karşılık vermedi, herhalde duymadı; gözü gene uzaklarda, Tilo’daydı.</p>

    <p>“Biliyor musun, gençken hiçbir şey beni kızdıramazdı. Her şeye kızar oldum. Bu iyi bir şey değil. Tilo’nun buraya geleceğini sanmıyorum. Otele dönüp orada bekleyeceğim,” derken ayağa kalktı, gözleriyse hâlâ Tilo’nun uzaktaki siluetindeydi.</p>

    <p>Ben de ayağa kalkarak, “Tatilde kavga etmeniz çok üzücü. Oysa dün ben size çalarken o kadar mutlu görünüyordunuz ki,” dedim.</p>

    <p>“Evet, o çok güzel bir andı. Bunun için sana teşekkür ederiz,” diyerek aniden sıcacık gülümseyip elini uzattı ve, “Seninle tanışmak çok güzeldi,” dedi.</p>

    <p>El sıkıştık. Yürümeye başladı, sonra durdu, arkasına dönüp bana baktı.</p>

    <p>“Tilo burada olsaydı, sana hiçbir zaman cesaretini yitirmemeni ve Londra’ya gidince grubunu kurmanı öğütlerdi. Bir de, gayet tabii başarılı olacaksın derdi,” dedi. “O böyledir işte.”</p>

    <p>“Ya <em>sen</em> ne derdin?”</p>

    <p>“Ben de aynı şeyi söylemek isterim; çünkü sen genç ve yeteneklisin, ama emin değilim. Maalesef hayat zaten hayal kırıklığıyla dolu. Bir de böyle hayallerin olursa...” Omuzlarım silkerek gene gülümsedi. “Böyle konuşmamam lazım. Ben iyi bir örnek değilim. Ayrıca senin benden çok Tilo’ya benzediğini düşünüyorum. Hayal kırıklıkları yaşasan da yoluna aynen devam edersin sen. Onun dediği gibi, her zaman şanslıyım dersin.” Görüntümü ezberlemek istercesine uzun uzun baktı. Rüzgâr saçlarını dağıttığından olsa gerek, yaşlı duruyordu. Sonunda, “Sana bol şans dilerim,” dedi.</p>

    <p>“Size de iyi şanslar. Umarım aranız düzelir.”</p>

    <p>Son kez elini salladı ve gözden kayboldu.</p>

    <p>Gitarımı kutusundan çıkarıp, banka tekrar oturdum. Bir süre hiçbir şey çalamadım; çünkü Worcestershire Beacon yolundaki tepeyi tırmanan Tilo’ya dalmıştı gözüm. Uzaklarda olmasına rağmen, belki de güneşin açısından dolayı onu şimdi daha net görebiliyordum. Patikada biraz soluklandı ve etrafındaki tepelere sanki yeniden keşfetmek istercesine tekrar baktı. Derken görüntüsü hareketlendi.</p>

    <p>Birkaç dakika daha şarkımın üzerinde çalıştım, ama kafam dağıldı; çünkü aklıma Sonja’nın bu sabah terslediği Hag Fraser’ın yüzünün o anda aldığı şekil geliyordu. Sonra bulutlara ve önümde uzanıp giden toprak parçasına baktım. Tekrar şarkımı ve dörtlüklerimin arasına bir türlü doğru düzgün yerleştiremediğim geçiş pasajını düşünmeye zorladım kendimi.</p>
  </div>
</body>
</html>
