<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <h1>Geç Ödenen Borç</h1>

  <p>Sevgili eski dostum Ellen</p>

  <p class="extract">Bunca yıl sonra benden bir mektup aldığında şaşıracaksın biliyorum, sana son yazdığımdan bu yana beş, hatta altı yıl geçmiş olmalı. Sanırım küçük kızın evlendiğinde kutlamak için yazmıştım. Bu kez sebep bir kutlama değil ve seni tuhaf bir rastlantının tanığı yapmak isteyişimi belki de garipseyeceksin. Fakat birkaç gün önce başıma gelenleri bir tek sana anlatabilirim. Sadece sen anlayabilirsin bunu.</p>

  <p>Bunları yazarken elimde olmadan duraksıyorum. Kendim bile hafiften gülümsüyorum. Daha on beş-on altı yaşlarında okullu kızlarken eve dönüş yolunda veya sınıfta otururken bir sırrımızı birbirimize açacağımızda aynı şeyi söylemez miydik? “Bunu sadece sen anlayabilirsin.” Ve gençliğin o tazeliğiyle malum kişiyle ilgili bütün ayrıntıları paylaşmak için birbirimize törenle söz vermemiş miydik? Bütün bunların üzerinden artık çeyrek yüzyıldan fazla bir zaman geçti. Fakat bir kez söz verildi mi her zaman geçerliliğini korumalı. Geç de olsa sözümü tuttuğumu göreceksin.</p>

  <p>Olaylar şöyle gelişti. Bu yıl ağır ve zorlayıcı bir dönem geçirdim. Kocam başhekim olarak R.’deki büyük hastaneye atanmıştı; tüm taşınma işini tek başıma halletmek zorunda kaldım. Bu arada damadım kızımı da alıp bir iş yolculuğu için Brezilya’ya gitti, üç çocuklarını bize bıraktılar ve hepsi de birbirinin ardından kızıla yakalandı, onlara ben bakmak zorunda kaldım… Bu kadarla da kalmadı, bir de eşimin annesi öldü. Bunların hepsi birbirine karıştı. İlkin bu zorlu işin altından cesurca kalktığımı düşündüm, fakat bir şekilde sandığımdan fazla yıpranmış olmalıyım ki, bir gün eşim beni hiç konuşmadan uzun uzun inceledikten sonra şunları söyledi: “Artık çocuklar da sağlıklarına kavuştuklarına göre sanırım kendi sağlığın için bir şeyler yapmanın zamanı geldi Margaret. Aşırı yorgun görünüyorsun, kendini fazla zorladın. Temiz havada bir sanatoryumda iki üç hafta geçirmek seni tekrar forma sokacaktır.”</p>

  <p>Eşim haklıydı. Çok bitkindim, kendime itiraf ettiğimin de ötesinde. Bunu bazen konuklar geldiğinde bir saat sonra artık onlara kulak veremez oluşumdan fark ediyordum ve eşim yeni görevine başladığından beri hep göz önündeydik, ayrıca sürekli ziyaretlerde bulunmak zorundaydık. Gündelik işlerde de sık sık en basit şeyleri unutuyor ve sabahları yataktan kalkabilmek için kendimi zorluyordum. Eşim doktor olarak edindiği o net görüşle bendeki bedensel ve ruhsal yorgunluğu doğru saptamıştı. İhtiyacım olan tek şey iki haftalık bir dinlenmeydi gerçekten de. İki hafta boyunca mutfağı, çamaşırı, yapılacak ziyaretleri, gündelik işleri düşünmemek; sürekli anne, büyükanne, ev kadını, başhekim eşi değil de, kendim olmak bana iyi gelecekti. İyi bir rastlantıyla dul kız kardeşimin o sırada bizde kalacak zamanı vardı, böylece benim yokluğumda her şeyle ilgilenebilecekti. Ben de eşimin önerisini iç rahatlığıyla kabul edebildim. Yirmi beş yıldan beri ilk kez tek başıma evden uzaklaşacaktım. Hatta bu rahatlamanın getireceği tazelenmenin sevincini peşinen yaşamaya başlamıştım. Eşimin sahibiyle çocukluklarından beri tanıştığı bir yeri özenle seçmiş olmasına rağmen, bu dinlence için bir sanatoryumu önermesine itiraz ettim sadece. Karşı çıkmamın nedeni, orada yine tanıdık insanlarla bir arada olmak, yine nezaketen bazı şeyler yapmak ve sosyal davranmak zorunda kalmaktı. Oysa benim kendi başıma kalmaktan başka bir isteğim yoktu, iki hafta boyunca kitap okumak, yürüyüşe çıkmak, hayal kurmak, rahatsız edilmeden uzun uzun okumak, iki hafta boyunca telefonsuz ve radyosuz yaşamak, konuşmak zorunda olmamak, bir anlamda rahatsız edilmeden kendim olmak istiyordum. Bilincine varmasam da, yıllardır özlemini çektiğim tek şey tam bir sessizlik ve dinlenmeymiş aslında.</p>

  <p>Sonra evliliğimin ilk yıllarında eşimin o zamanlar stajyer doktor olarak çalıştığı Bolzano’da dağların tepesinde kimsenin uğramadığı küçük bir köye yaptığım yürüyüşü hatırladım. Minicik pazar meydanındaki kilisenin karşısında Tirol Alplerinde sık sık rastlanan o tipik köy lokantalarından biri vardı. Duvarları düz toprağın üstüne kalın, iri taşlarla çıkılmış kare yapının ilk katında geniş, ahşap çatı çıkmasının altında yayılan ferah verandayı saran asma, tüm binanın çevresinde sonbaharın kızıllığıyla ateş gibi ışıldıyordu, ama yine de serinleticiydi. İki yanına sadık köpekler gibi küçük evler ve geniş samanlıklar dizilmişti, ama binanın kendisi yüzünü dağların bitimsiz manzarasına vermiş, hareketli ve yumuşak sonbahar bulutlarına karşı göğsünü açmış duruyordu.</p>

  <p>O gün bu küçük lokantanın karşısında içimde bir özlem duygusuyla, neredeyse büyülenmiş gibi kalakalmıştım. Bu duygu sana da yabancı değildir eminim, trenle geçerken veya bir doğa yürüyüşünde uzakta bir ev görürsün ve birden, niçin burada yaşamıyorum ki, diye düşünürsün. Burada mutlu olabilirdim. Zaman zaman her insanın bu düşünceye kapıldığına ve bir kez uzun süre bir evden gözlerini ayıramadığında, bu imgenin her çizgisiyle zihnine nakşolduğuna inanıyorum. Pencerelerin önündeki sarılı kırmızılı çiçekler ve üzerinde renkli bayraklar gibi çamaşırların dalgalandığı ahşap verandası, mavi zemin üzerine sarıyla boyanmış, ortalarına küçük kalpler kazılı pencere çerçeveleri ve çatısının tepesindeki leylek yuvasıyla bu evi yıllar boyunca hatırladım. İnsanın olmayacak şeyler hayal ederken girdiği o yarı bilinçsiz düşsel âlemde, sadece bir günlüğüne olsun oraya gitsem, diye aklımdan geçirdim. Şimdi artık neredeyse yitip gitmiş bu eski düşü yerine getirmenin tam zamanı değil miydi? Dağlardaki o rengârenk ev; toplumsal dünyanın bütün o yorucu konforunun, telefonun, radyonun, konukların ve formalitelerin bulunmadığı o kır evi aşırı yıpranmış sinirlerimi gevşetmek için en uygun yer değil miydi? Bu anıyı tekrar canlandırmakla bile dağların keskin baharlı kokusunu ve otlayan hayvanların uzaklardan gelen çıngırak seslerini duyar gibi olmuştum. Bunları hatırlamakla bile cesaretim tazelenmiş, iyileşmeye başlamıştım. Bu, aklımıza hiç nedensiz düştüğünü sandığımız, ama uzun süredir bastırılmış, derinlerde bekleyen isteklerin kendini göstermesinden başka bir şey olmayan fikirlerden biriydi. Yıllar önce bir kez görmüş olduğum o küçük evi ne kadar çok hayal ettiğimi bilmeyen eşim önce hafifçe gülümsediyse de, oradaki insanları arayıp soracağına söz verdi. Üç odalarının da boş olduğunu, hangisini istersem seçebileceğimi bildiren bir yanıt aldık. Daha da iyi, diye düşündüm. Ne bir komşum olacaktı ne de istenmeyen sohbetler; ilk gece treniyle hemen yola çıktım. Ertesi sabah tek atlı bir köy arabası beni ve bavulumu acelesiz bir yolculukla dağa çıkardı.</p>

  <p>Her şey mükemmeldi, daha iyisini hayal edemezdim. Açık renk çamdan basit mobilyalarıyla oda ışıldıyordu, başka konuk olmadığından sadece bana ait olan verandanın manzarası karşımda sonsuzluğa doğru uzanıyordu. Pırıl pırıl ovulmuş tertemiz mutfağa bir bakış atmakla deneyimli bir ev kadını olarak orada en iyi şekilde ağırlanacağımı anlamıştım. Kır saçlı, zayıf bir kadın olan Tirollü cana yakın pansiyoncum konuklardan gelecek bir rahatsızlıktan endişe etmeme hiçbir şekilde gerek olmadığını bir kez daha vurguladı. Her akşam yediden sonra kâtip, jandarma komutanı ve birkaç komşu daha şaraplarını içip sohbet etmek ve kâğıt oynamak için lokantaya geliyorlardı. Fakat hepsi sakin insanlardı, saat on bir olunca da herkes dağılıyordu. Pazar günleri kilise çıkışı ve belki öğle sonrası da biraz hareketli geçiyordu, çünkü çiftliklerden ve meralardan gelenler oluyordu. Fakat sesleri benim odama kadar ulaşmazdı.</p>

  <p>Odamda daha fazla zaman geçiremeyeceğim kadar güzel bir gündü. Yanımda getirdiğim birkaç parça giysiyi çıkartıp yerleştirdim, sonra yanıma almak için biraz iyi cins esmer köy ekmeği ve birkaç dilim soğuk et hazırlattım ve çayırlarda yürümeye başladım. Gittikçe yükseklere çıktım. Manzara ayaklarımın altında uzanıyordu, vadide köpürerek akan dere, çamların tepeleri, hepsi benim kadar özgürdü. Güneşin gözeneklerimin içine kadar işlediğini hissederek yürüdüm de yürüdüm; bir saat, iki saat, üç saat ve Alplerin en yüksek çayırlarına kadar çıktım. Orada yumuşak, sıcak çimenlerin üzerine uzandım ve arıların vızıltısıyla, rüzgârın hafif ritmik ıslığıyla gelen büyük bir huzurla sarmalandığımı hissettim, onca zamandır özlediğim bu huzurdu işte. Gözlerimi mutlulukla yumup hayallere daldım, sonra uyumuşum, ama ne uyuduğumun ne de ne zaman uyuduğumun farkına vardım. Ancak bedenimde bir soğuma hissedince uyandım. Neredeyse akşam olmuştu, beş saat kadar uyumuş olmalıydım. Ne kadar yorulmuş olduğumu ancak o zaman anladım. Fakat kanım canım tazelenmişti bile. Sağlam, güçlü adımlarla iki saatte geri döndüm.</p>

  <p>Pansiyoncu kadın kapının önünde bekliyordu. Kaybolmuş olabileceğimi düşünüp biraz endişelenmişti, bana hemen akşam yemeğimi hazırlamayı önerdi. Adamakıllı acıkmıştım, yıllardan beri hiç böyle bir açlık hissettiğimi hatırlamıyordum ve kadının peşinden memnuniyetle küçük lokantaya girdim. Burası loş, alçak tavanlı bir mekândı, ahşapla döşeliydi ve kırmızılı, mavili kareli masa örtüleriyle, duvarlarda asılı teke boynuzları ve çaprazlanmış av tüfekleriyle çok rahat görünen bir yerdi. Heybetli mavi çini soba o sıcak sonbahar gününde yakılmamış olmakla birlikte mekândan hoş bir sıcaklık yayılıyordu. İçeride oturanlar da iyi insanlardı. Dört masadan birinde jandarma subayıyla, maliyeci ve kâtip, her birinin yanında birası, kâğıt oynuyorlardı. Diğerinde güneş yanığı sert yüzleriyle köyden birkaç kişi kollarını masaya dayayarak yayılmışlardı. Bütün Tirollüler gibi az konuşuyor, ara sıra uzun saplı porselen pipolarını tüttürüyorlardı. Gün boyu sıkı çalıştıkları ve şimdi sadece dinlendikleri belli oluyordu; düşünmek için de, konuşmak için de fazla yorgundular. Bu dürüst, namuslu köylülerin çizgileri gravürlerdeki gibi sert yüzlerine bakmak insana iyi geliyordu. Üçüncü masada arabacılar oturmuş küçük yudumlarla sert buğday şnapsı içiyorlardı; onlar da yorgun ve sessizdiler. Dördüncü masa benim için hazırlanmıştı ve az sonra, temiz dağ havasındaki yürüyüşten sonra böylesine müthiş ve sağlıklı bir açlık hissediyor olmasaydım yarısını bile bitiremeyeceğim dev porsiyon bir et yemeğiyle donatıldı.</p>

  <p>Okurum diye yanıma odamdan bir kitap almıştım, fakat bu dingin ortamda dost insanların arasında oturmak o kadar huzur vericiydi ki, varlıkları insanı hiç daraltmıyor, yük olmuyordu. Bazen kapı açılıyor, içeriye sarı saçlı bir çocuk girip anne babası için bir testi bira alıyor, köyden biri geçerken uğrayıp tezgâhta bir bardak içip gidiyordu. Bir kadın geldi, tezgâhın başında çocuklarının veya torunlarının çoraplarını yamayan pansiyoncu kadınla alçak sesle bir şeyler konuştu. Bütün bu geliş gidişlerde, insanın seyrederken oyalandığı, ama yüreğini yormayan muhteşem, sakin bir ritim vardı ve ben bu rahat ortamda kendimi olağanüstü iyi hissediyordum.</p>

  <p>Böylece belli bir şey düşünmeden hayallere dalarak bir süre oturmuştum ki –saat dokuza gelmiş olmalı– kapı yeniden açıldı, fakat bu kez köydekilerin rahat, ağır temposuyla değil. Kapıyı aniden sonuna kadar açan adam hemen tekrar kapatmak yerine, sanki içeriye girmeye karar verememiş gibi bütün kapıyı kaplayarak bir an eşikte durdu. Daha sonra diğerlerinin aksine büyük bir gürültüyle kapıyı kapattı. Dört bir yanına göz gezdirerek yankılı, kalın bir sesle “Cümleten merhaba beyler,” diyerek selam verdi. Köydekilerin tarzına uymayan bu yapay selam hemen dikkatimi çekti. Bir Tirol köy lokantasında insanlar birbirlerini şehirlilere özgü “beyler” hitabıyla selamlamazlar, zaten içeridekilerin de bu gösterişli hitaptan pek hoşnut olmadıkları belliydi. Kimse başını kaldırmadı, pansiyoncu kadın kayıtsızca elindeki gri yün çorapları yamamayı sürdürdü, sadece arabacıların masasında biri belli belirsiz “Selam,” diye mırıldandı, bu ses tonuyla, “Şeytan götürsün” demiş de olabilirdi. Hiç kimse bu konuktaki tuhaflığa şaşmış görünmüyordu, ne var ki yabancı dostça sayılamayacak bu karşılanmadan pek etkilenmedi. Kenarları biraz fazla geniş ve eprimiş şehirli işi şapkasını ciddi bir tavırla ağırdan alarak teke boynuzlarından birine astı ve hangisine oturacağına karar veremeden masalara tek tek göz gezdirdi. Hiçbirinden bir davet gelmedi. Kağıt oynayanlar kendilerini dikkat çekici bir ilgiyle oyuna kaptırmışlardı, diğer masada yayılmış olan çiftçilerse yer açmak için hiçbir girişimde bulunmadılar. Ben de bu yabancının tuhaf tavırlarından ve konuşkan biri olabileceğinden biraz rahatsız olarak aceleyle kitabımı açtım.</p>

  <p>Bu durumda adam için, göze çarpacak kadar ağır ve hantal bir yürüyüşle tezgâhın başına gitmekten başka yapacak bir şey kalmadı. “Bir bira, güzel hanımefendi, köpüklü ve taze olsun,” diye epey yüksek sesle sipariş verdi. Böyle süslü bir hitap tarzı bir Tirol köy lokantasında pek uygun düşmemişti ve sade, yaşlı bir büyükanne olan pansiyoncu kadın hiçbir haliyle böyle bir komplimana uygun değildi. Bekleneceği gibi, bu sözler kadının üzerinde herhangi bir etki yaratmadı. Hiçbir şey söylemeden geniş karınlı, kulplu porselen bira bardaklarından birini alıp sudan geçirerek bezle kuruladı ve kaba denemeyecek, ama tümden kayıtsızca bir tavırla tezgâhın üzerinden adamın önüne doğru itti.</p>

  <p>Bar tezgâhının tepesine zincirle asılı yuvarlak petrol lambası yabancının tam üzerine denk geldiği için bu ilginç konuğu daha iyi inceleme fırsatı bulmuştum. Altmış beş yaşlarında olmalıydı, iri yapılıydı ve bir doktor eşi olarak sahip olduğum deneyimle, daha içeriye adım attığı anda hemen dikkatimi çeken ayağını sürüyerek hantal hantal yürümesinin nedenini hemen anladım. Bedeninin bir yarısı hafif bir felçten etkilenmiş olmalıydı, ağzı da bu tarafta biraz eğriydi ve sol gözkapağı belirgin biçimde daha düşüktü. Kıyafeti bir dağ köyü için garipti. Buralarda herkesin giydiği yün hırka ve deri tulum yerine, herhalde bir zamanlar beyaz olan sarımtırak bol bir pantolon ve dirsekleri kötü bir şekilde parlamış, üzerine yıllar önce küçüldüğü belli olan bir ceket giymişti; eğri bağlanmış kravatı kalınlaşıp pelteleşmiş boynundan siyah bir ip gibi sarkıyordu. Kıyafetinin düşkünleşmiş bir hali olsa da, bu adam muhtemelen bir zamanlar etkileyici bir görünüme sahipti. Sık ve dalgalı kır saçlarının örttüğü bombeli geniş alnının hükmedici bir ifadesi vardı, ama gür kaşlarının hemen altında çöküş başlıyordu, kızarmış gözkapaklarının altında bakışları bulanıktı, gevşek ve kırışık yanakları pörsüyüp yağ bağlamış boynuna doğru sarkıyordu. Bana ister istemez İtalya’ dayken bir kez görmüş olduğum çöküş döneminin, o geç dönem Roma imparatorlarından birinin maskını hatırlattı. Onu böylesine dikkatle incelemek için duyduğum güçlü dürtünün nedenini ilk anda anlayamadım, fakat ona merakımı belli etmekten kaçınmam gerektiğini derhal kavradım, çünkü herhangi birisiyle bir sohbete girişmek için sabırsızlandığı belliydi. Konuşma gereksinimi kaçınılmaz gibi görünüyordu. Hafifçe titreyen eliyle bardağını kaldırıp bir yudum alır almaz yüksek sesle yorum yaptı: “Oh, muhteşem, muhteşem.” Sonra çevresine bakındı. Yanıt veren olmadı. Kağıt oynayanlar kartlarını karıştırarak dağıttılar, diğerleri pipolarını tüttürmeye devam ettiler. Herkes onu tanıyor gibiydi ve benim bilmediğim herhangi bir nedenle onunla ilgilenmiyorlardı.</p>

  <p>Sonunda adam daha fazla dayanamadı. Birasını alıp çiftçilerin oturduğu masaya gitti. “Beyler ihtiyar kemiklerimi dinlendirmem için bana biraz yer açarlar mı?” Çiftçiler yerlerinde biraz sıkıştılar, ama onunla hiç ilgilenmeden. Adam yarılanmış bardağını bir süre sessizce ileri geri iterek oturdu. Bu arada parmaklarının titremekte olduğunu fark ettim yine. Sonunda arkasına yaslanarak epey yüksek sesle konuşmaya başladı. Ne var ki kime hitap ettiği belli değildi, çünkü yanlarına oturduğu iki çiftçi onunla ilgilenmeye niyetleri olmadığını açıkça belli etmişlerdi. Aslında herkese sesleniyordu. Konuşmuş olmak için ve kendi sesini duymak için konuştuğunu hemen hissettim.</p>

  <p>“Bugün olanlar da ne garipti ama,” diye başladı. “Sayın Kont iyi niyetliydi, elbette iyi niyetliydi, söylenecek bir şey yok. Yolda arabasıyla giderken beni görünce durdu – evet, özellikle benim için durdu. Çocuklarla birlikte Bolzano’ya sinemaya gidiyordu, ben de onlarla birlikte gitmek ister miyim diye sordu – kibar adam elbette, hizmetleri takdir etmesini bilen kültürlü ve okumuş bir insan. Böyle birine hayır denmez, insan nasıl davranacağını bilmeli. Böylece ben de onlarla gittim, arka koltukta tabii, Sayın Kont’un yanında – böyle bir beyefendiyle beraber olmak zaten bir onur. Beni de anacaddede reklamlar ve ışıklarla, kilisedeki bir vaftiz töreni gibi şatafatla açılan şu yeni sinemaya götürdüler. Eh, İngiltere’de veya Amerika’daki beylerin neler ürettiklerini ve yüksek ücret karşılığı bize gönderdiklerini niye görmemeli. Bu sinemanın da bir sanat olduğunu söylüyorlar ya. Ama şeytan götürsün” –bu arada gürültüyle tükürdü– “diyorum ya, şeytan götürsün, perdede yaptıkları nasıl bir rezalet öyle! Sanat adına bir yüz karası, bir Shakespeare’i, bir Goethe’yi tanıyan dünya âlem adına bir yüz karası! Önce renkli hayvancıklarla yapılmış renkli bir saçmalık gösterdiler – neyse, buna bir şey demiyorum, belki çocukları eğlendiriyordur ve kimseye de bir zararı yok. Fakat sonra bir ‘Romeo ve Juliet’ yapmışlar ki bunu yasaklamak gerekir, sanat adına yasaklamak gerekir! Shakespeare’in kutsal dizeleri, o dizeler kulağa nasıl geliyordu biliyor musunuz, soba borusu gıcırdar gibi, nasıl allanıp pullanıp rezil edilmişlerdi! Eğer beni davet eden Kont’un hatırı olmasaydı fırlayıp giderdim. Saf altından böylesi bir çamur elde etmek nasıl bir şeydir! Nasıl bir çağda yaşıyoruz!”</p>

  <p>Bira bardağını kavradı, sıkı bir yudum aldı ve öyle bir şiddetle yerine bıraktı ki masa çatırdadı. Sesi artık iyice yükselmişti, neredeyse bağırıyordu. “Günümüzün oyuncuları böyle bir şeyi kabul edebiliyorlar işte! Para için, şu lanet olası para için Shakespeare’in dizelerini makinelerin içine tükürüp sanatı kepaze ediyorlar. Sokakta karşıma çıkacak her fahişe onlardan daha değerlidir! Onlara bu maymunlara duyduğumdan daha fazla saygım var. Kalkmış bir de o tüysüz suratlarını metrelerce büyüklükte afişlere bastırtıyor ve sanatı katlederek milyonlar kırıyorlar! Bunlar halkı eğitip gençlere bir şeyler öğretecek yerde yaşayan sözcükleri sakatlıyorlar, Shakespeare’in dizelerini megafondan haykırıyorlar. Schiller tiyatroyu bir ahlak kurumu olarak nitelemişti, böyle bir şey kalmadı artık. Günümüzde paradan, o lanet olası paradan başka bir şey geçerli değil, bir de yapabildiğiniz kadar reklam. Bunu yapamayan yok olup gidiyor. Ama yok olmak daha iyi, bu kahrolası Hollywood’a kendini satan herkes darağacına layık bence! Darağacına diyorum, darağacına!”</p>

  <p>Bas bas bağırıp yumruğunu masaya indirmişti. Kağıt oynayanların masasından biri homurdandı: “Hay lanet! Aklını başına toplasana! Bu saçma sapan gevezeliklerinden ne oynadığımızı anlamıyoruz!”</p>

  <p>Yaşlı adam bir karşılık verecekmiş gibi dikildi. Feri sönmüş gözlerinde bir an şiddetli ve güçlü bir ışık çaktı, fakat sonra onlara karşılık vermeye tenezzül etmediğini belirten küçümseyici bir jestle yetindi. Masadaki iki çiftçi pipolarına asılırken, o camlaşmış gözlerle bakışlarını yere dikip ağır ve boğucu bir suskunluğa gömüldü. Anlaşılan bu ilk susmak zorunda kalışı değildi.</p>

  <p>Fazlasıyla korkmuştum. Yüreğim gümbürdüyordu. Bu horlanan adamda beni etkileyen bir yan vardı, bir zamanlar çok daha iyi günler görmüş olduğunu derhal hissetmiştim, ne var ki bir şekilde –belki de içmekten– böyle düşkünleşmişti. Onun veya diğerlerinden birinin kavga çıkartabileceğini düşünerek neredeyse korkumdan nefes alamıyordum. Daha yaşlı adamın içeriye ilk girdiği ve sesini duyduğum anda ne olduğunu bilmesem de, ondaki bir şeyler beni huzursuz etmişti. Fakat hiçbir şey olmadı. Adam sesini çıkartmadı, başı giderek eğildi, gözlerini yere dikti; bana kendi kendine bir şeyler mırıldanıyormuş gibi geldi. Kimsenin onunla ilgilendiği yoktu.</p>

  <p>Bu arada pansiyoncu kadın mutfaktan bir şeyler almak için yerinden kalkmıştı. Bu fırsattan yararlanarak adamın kim olduğunu sormak üzere peşinden gittim. “Ah, buradaki düşkünler evinde kalıyor,” dedi kayıtsızca, “ona her akşam bir bardak bira ikram ederim. Ödeyecek parası yoktur. Fakat kolay bir insan değildir. Bir zamanlar tiyatro oyuncusuymuş, insanların bir zamanlar önemli biri olduğuna inanmamalarına ve saygı göstermemelerine çok kırılıyor. Bazen ona takılırlar ve bir şeyler oynamasını isterler. O da çıkar saatlerce kimsenin anlamadığı bir şeyler konuşur durur. Bazen ona tütün ikram ederler ve bir bira daha ısmarlarlar. Bazen de alay ederler, işte o zaman çok öfkelenir. Ona karşı dikkatli olmak gerekir. Ama aslında kimseye bir zararı yoktur. Eğer ona iki üç bira ısmarlanırsa mutlu olmasına yeter – evet zavallının biridir işte ihtiyar Peter.”</p>

  <p>“Adı… adı ne demiştiniz?” diye ürpererek sordum, niçin korktuğumu kendim de anlamadan.</p>

  <p>“Peter Sturzentaler. Babası burada, köyde oduncuydu; bu yüzden onu düşkünler evine kabul ettiler.”</p>

  <p>Niçin bu kadar korktuğumu tahmin edebilirsin canım. Zira akıl almaz bir şeyi hemen hissetmiştim. Peter Sturzentaler, bu düşkünleşmiş, ayyaş, felçli ihtiyar bir oyuncu ve şehir tiyatromuzun jönprömiyesi olarak bizim için bir üstünlük ve ulaşılmazlık simgesi olmuştu; ikimizin de neredeyse çocuk sayılacak küçük kızlarken –sen de hatırlayacaksın– derin bir hayranlık duyduğumuz, deliler gibi sevdiğimiz adamdı bu. İçeriye girdiğinde daha ağzından çıkan ilk sözcüğün içimde niçin bir huzursuzluk yarattığını şimdi anlamıştım. Onu tanımamıştım –böylesine değişmiş ve bozulmuşken, bu düşkünlük maskesinin altında nasıl tanıyabilirdim zaten– fakat sesinde, çoktan geçmişe gömülmüş anıları kıpırdatan bir tını vardı. Onu ilk görüşümüzü hatırlıyor musun? Taşra kentlerinden birinden Innsbruck’a, bizim şehir tiyatrosuna gelmişti ve ailelerimiz de, klasik bir parça olduğu için tesadüfen onun ilk oyununa gitmemize izin vermişlerdi, Grillparzer’in Sappho’suydu. Sappho’nun yüreğini kaldıran yakışıklı delikanlı Phaon’u oynuyordu. Üzerinde eski Yunan giysileri, koyu renk gür saçlarında çelenkle sahneye çıkar çıkmaz o da bizim yüreklerimizi avucuna almıştı; bir başka Apollon’du sanki, daha ilk sözcükler dudaklarından dökülür dökülmez ikimiz de heyecanla titreyerek birbirimizin ellerine sarılmıştık. Orta sınıftan insanların ve çiftçilerin yaşadığı bu şehirde daha önce hiç onun gibi bir erkekle karşılaşmamıştık; makyajını ve kıyafetini koltuklarımızdan iyice seçemediğimiz bu adam, bize seçkinliğin ve yüceliğin yeryüzüne inmiş timsali gibi gelmişti. Genç bedenlerimizde budala kalplerimiz gümbür gümbür atıyordu, tiyatrodan çıktığımızda değişmiştik, büyülenmiş gibiydik, çok yakın iki arkadaş olduğumuz ve bu dostluğun zarar görmesini istemediğimiz için birbirimize bu adamı birlikte sevmek, birlikte onurlandırmak üzere söz verdik ve karışıklık da o an başladı. Hayatımızdaki en önemli şey oydu artık. Okulda, evde, şehirde olan her şey gizemli bir şekilde ona bağlanıyordu; diğer her şeyi yavan buluyorduk, artık kitaplar ilgimizi çekmiyordu, müziği sadece onun sesinde buluyorduk. Sanırım aylar boyunca konuştuğumuz tek konu o olmuştu. Her gün onunla başlıyordu; hangi role çıktığını ve hakkındaki eleştirileri –ki hiçbirini yeterince övgü dolu bulmuyorduk– okumak sabırsızlığıyla gazeteyi evdekilerden önce ele geçirmek için merdivenlerden koşarak iniyorduk. Hakkında tek bir tatsız sözcük edilmişse ümitsizliğe kapılıyor, başka bir oyuncu övülmüşse ondan nefret ediyorduk. Ah, o zamanki deliliklerimiz, o kadar çoktu ki, bugün binde birini bile hatırlayamıyorum. Ne zaman dışarı çıktığını, nereye gittiğini, kimlerle konuştuğunu bilirdik ve sokakta onunla dolaşan herkesi kıskanırdık. Hangi kravatlardan, hangi bastonlardan kullandığını bilirdik; fotoğraflarını sadece evdeki gizli köşelerde değil, dersin ortasında bile ara sıra gizlice bir göz atabilelim diye okul kitaplarımızın kaplarının arasında da saklardık. Sınıfta onu düşündüğümüzü birbirimize kanıtlayabilmek için aramızda özel bir işaret dili geliştirmiştik. Parmaklarımızı alnımıza doğru uzattığımızda bu, “Onu düşünüyorum” anlamına geliyordu. Şiir okuyacağımızda ister istemez onun vurgularıyla okuyorduk, ben bugün bile o zamanlar onun oynamış olduğu parçaları izlerken hâlâ onun sesini dinler gibi oluyorum. Sahne çıkışında onu bekler, gizlice peşine takılırdık, oturduğu kafelerin karşısındaki bir evin girişine sinip saatlerce onun gazete okuyuşunu seyrederdik. Fakat hayranlığımız o kadar büyüktü ki bu iki yıl boyunca ne onunla tanışmaya ne de konuşmaya cesaret edebildik. Onun için deli olan daha rahat kızlar, bir imza için yalvarıp sokakta selam vermeyi bile göze alıyorlardı. Biz böyle bir şeye asla cesaret edemedik. Fakat bir keresinde bir sigara izmaritini fırlatıp attığında kutsal bir nesneymiş gibi yerden aldık ve ikiye böldük, bir parçası senin, bir parçası benim oldu. Ve bu çocukça putperestliği onunla ilişkili her şeye aktardık. Ev işlerine bakan yaşlı kadın, onunla ilgilenip hizmet edebildiği için bizim gözümüzde çok saygıdeğer bir varlıktı. Bir keresinde pazarda alışveriş yaparken torbalarını taşıdık ve karşılığında bir övgü alınca pek sevindik. Ah, o çocukça hallerimiz, hiçbir şeyden haberi olmayan şu Peter Sturz için ne delilikler yaptık.</p>

  <p>Bugün ileri yaşlardaki aklı başında insanlar olarak yeni-yetme kızlar için alışılmış heyecanlar diye görüp, rahatlıkla bu delilikleri hafifseyerek gülümseyebiliriz. Ama bizim durumumuzda bunun tehlikeli bir hal almış olduğunu söylemeden geçemeyeceğim. Sanırım çocukça bir budalalıkla onu birlikte sevme sözü vermiş olduğumuz için aşkımız böyle abartılı ve saçma biçimler almıştı. Bu, her birimizi diğerini taşkınlıkta geçme çabasına sürüklüyordu; her geçen gün biraz daha abartıp düşlerimizdeki bu tanrıyı bir an bile unutmadığımızı gösterecek kanıtlar bulmaya çalışıyorduk. Arada sırada sıradan oğlanlara da kapılıp basit oyunlar oynayan diğer kızlar gibi değildik; bizim için her şey salt duyguydu ve tek bir noktaya yönelmiş, bu tutku dolu iki yıl boyunca tüm düşüncelerimiz ona yoğunlaşmıştı. Erken yaşlarda yaşadığımız bu saplantıdan sonra kocalarımızı ve çocuklarımızı berrak, güçlü ve sağlıklı bir sevgiyle sevebilmemize ve tüm duygusal gücümüzü bu anlamsız aşırılıkla yitirmemiş oluşumuza bazen şaşarım. Ama her şeye rağmen bu dönemimizden utanmamıza gerek yok bence. Zira bu insan sayesinde sanat tutkusuyla yaşadık ve o çılgınlığımızın içinde daha yüksek, daha saf, daha iyi olan için tamamen rastlantıyla onun kişiliğinde somutlaşan gizemli bir çekim duyduk.</p>

  <p>Bütün bunlar çoktandır öylesine uzaklarda kalmış, üzeri öylesine başka yaşantılar, başka duygularla örtülmüştü ki; ama yine de pansiyoncu bana onun ismini söylediğinde şiddetle irkildim, kadının bunu fark etmeyişi bir mucizeydi. Bir zamanlar hayranlık halesinin ışığı altında gördüğümüz, gençlik ve güzelliğin simgesi olarak öylesine fanatikçe sevdiğimiz bu adamı bir dilenci, adsız sansız bir asalak, köylülerin alaya aldığı ve düşkünlüğünden utanç bile duyamayacak kadar erkenden yaşlanmış ve yıpranmış biri olarak görmenin yarattığı şaşkınlık çok büyüktü. O halde hemen içeriye dönemezdim, onu tekrar gördüğümde gözyaşlarımı tutamayabilir veya başka bir şekilde kendimi ele verebilirdim. İlkin toparlanmalıydım. Gençliğimden bir anı olan bu insanın kim olduğunu tam olarak hatırlayabilmek için önce yukarıya odama çıktım. İnsan kalbi öylesine acayip ki, bir zamanlar tüm aklıma egemen olan ve tüm ruhumu dolduran bu insanı onca yıl boyunca bir kez olsun aklıma getirmemiştim. Ona ne olduğunu hiç merak etmeden ölmüş olabilirdim veya o ölmüş olabilirdi ve benim haberim bile olmazdı.</p>

  <p>Odamda hiç ışık yakmadan karanlıkta oturdum ve oradan buradan bir şeyler hatırlamaya çalıştım, başlangıcı ve sonu bulmaya çalıştım ve bir anda bütün o geçmiş, yitmiş zamanı yeniden yaşadım. Uzun yıllar önce çocuklar doğurmuş olan kendi bedenim yeniden o incecik, olgunlaşmamış genç kız bedenine dönüşmüş ve uyumadan önce onu düşünerek gümbür gümbür atan yüreğimle yatağımın üzerinde oturuyormuşum gibi geldi bana. Avuçlarım bir anda sımsıcak olmuştu, sonra beni korkuya düşüren, sana nasıl anlatacağımı bilemediğim bir şey oldu. Bir anda nedenini anlayamadığım bir ürperti tüm bedenimi sardı. Baştan aşağı titriyordum. Yıllardan beri aklıma getirmek istemediğim belli bir olay, belli bir anı beni ele geçirmişti. Pansiyoncu kadın onun adını söylediği anda, içimden bir şeyin basınç yaptığını; hatırlamak istemediğim, şu Viyanalı Profesör Freud’un tanımıyla, “bastırmış” olduğum bir şeyin beni sıkıştırdığını hissetmiştim. Bunu öyle derinlere bastırmıştım ki, yıllar boyunca gerçekten de hatırlamamıştım, insanın dirençle kendisinden bile gizlediği o derin sırlardan biri. O zamanlar senden bile, onunla ilgili her şeyi anlatmaya söz vermiş olduğum senden bile saklamıştım bu sırrı. Yıllar boyunca kendimden bile saklamıştım. Şimdi aniden tekrar canlanmıştı, yakınımdaydı ve ben sana bu insanla o zamanlar aramda geçmiş olanları ancak gençlik budalalıklarının artık çocuklarımıza, hatta yakında torunlarımıza kalacağı şu günlerde itiraf edebiliyorum.</p>

  <p>Bu en gizli sırrımı şimdi sana açıkça söyleyebilirim. Bu yabancı insan, şimdi köylülere bir bardak bira karşılığında birkaç dize okuyan, haline güldükleri, alaya aldıkları bu yaşlı, ezilmiş, düşkünleşmiş komedyen, işte bu adam Ellen, müthiş tehlikeli birkaç dakika boyunca tüm yaşamımı ellerinde tutmuştu. Her şey onun elindeydi, onun keyfine kalmıştı, bugün çocuklarımı doğurmamış olabilirdim, kim bilir nerelerde ve nasıl biri olabilirdim. Bugün sana yazan kadın, eski arkadaşın muhtemelen mutsuz bir yaratık olurdu ve hatta aynı onun gibi yaşam tarafından ezilmiş, çiğnenmiş biri olurdu. Abarttığımı düşünme sakın. Nasıl bir tehlike atlatmış olduğumu o zamanlar kendim de kavramamıştım, fakat o gün anlamamış olduğum şeyi şimdi net olarak görüyorum ve anlıyorum. Unutmuş olduğum bu yabancı insana ne kadar derinden borçlu olduğumu ancak şimdi görüyorum.</p>

  <p>Elimden geldiğince anlatmaya çalışacağım sana. Sen on altı yaşını bitirmek üzereyken babanın aniden Innsbruck dışına tayin edildiğini hatırlayacaksın, nasıl bir ümitsizlikle odama dalıp hıçkırıklara boğulduğun hâlâ gözlerimin önünde, benden ayrılmak zorundaydın, ondan ayrılmak zorundaydın. Hangisi senin için daha zordu bilemiyorum. Onsuz yaşamı yaşamdan kabul etmediğin gençliğimizin tanrısını bir daha göremeyecek olman sana arkadaşından ayrılmaktan daha ağır gelmişti belki de. Onunla ilgili her şeyi sana aktarmak için yemin etmek zorunda kalmıştım; her hafta, hayır, her gün bir mektup, hatta koca bir günlük yazacaktım, bunu bir süre sadakatle yaptım da. Seni kaybetmek benim için de zordu, başka kime güvenecektim, bu aşırılıkları, ruhumuzun bu çılgınlıklarını başka kime anlatacaktım. Ama buna rağmen o vardı, ben onu hâlâ görebiliyordum, sadece bana aitti ve bu, bütün o acının içinde küçük bir hazdı. Fakat hemen sonra, hatırlayacaksın, hakkında fazla bir şey öğrenemediğimiz o olay meydana geldi. Sturz’un tiyatro müdürünün karısına kur yaptığı söylendi –bu bana olaydan bir süre sonra anlatıldı– şiddetli bir kavgadan sonra istifasını vermek zorunda kalmıştı. Destek amaçlı olarak son bir kez daha sahneye çıkmasına izin verildi. Şehir tiyatrosunda bir kere daha sahne alacaktı ve belki de bu benim de onu son görüşüm olacaktı.</p>

  <p>Bugün geriye bakarak düşündüğümde hayatımda Peter Sturz’un son kez sahneye çıktığını öğrendiğim günkü kadar mutsuz olduğum başka bir gün daha bulamıyorum. Hasta gibiydim. Ümitsizliğimi paylaşabileceğim, güvenebileceğim hiç kimse yoktu. Berbat ve çökmüş halim okulda öğretmenlerin dikkatini çekti, evde öylesine asabi ve huysuzdum ki, hiçbir şey anlamayan babam öfkelendi ve ceza olarak tiyatroya gitmemi yasakladı. Ona belki biraz fazla heyecanlı ve ateşli bir şekilde yalvardım, bu durumu daha da kötüleştirmekten başka bir şeye yaramadı, çünkü şimdi annemi de karşıma almıştım: Çok fazla tiyatroya gitmenin beni gerginleştirdiğini, evde kalmamın daha iyi olacağını söyledi. O an anamdan babamdan nefret ettim – evet, o gün onlardan nefret edecek, hatta görmeye bile dayanamayacak kadar altüst olmuş ve deli gibi bir haldeydim. Odama kapandım. Ölmek istiyordum. Genç insanlar için bazen tehlikeli olabilen ani ve bunaltıcı bir melankoliye kapılmıştım, koltuğumda donmuş gibi oturuyordum, ama ağlamıyordum – ağlayamayacak kadar ümitsizdim. İçimde bir şeyler buz kesiyor, sonra aniden yine içim dağlanıyordu. Kendimi bir odadan diğerine atıp duruyordum. Pencereyi açıp aşağıya avluya baktım, üçüncü kattan aşağıdaki derinliği ölçüp, kendimi atsam mı diye düşündüm. Bu arada durmadan saate bakıyordum. Henüz üçtü, oyun saat yedide başlayacaktı. O burada son kez sahneye çıkacak ve ben onu izleyemeyecektim, başkaları onun için coşarken ben orada olamayacaktım. Bir anda kendimi tutamaz oldum. Anne babamın evden çıkmamı yasaklamış olmaları artık umurumda değildi. Kimseye bir şey söylemeden fırladım, merdivenlerden koşarak inip kendimi sokağa attım – nereye gittiğimin farkında değildim. Kendimi suya atmak veya başka bir saçmalık yapmak gibi hayaller içindeydim sanırım. Sadece onsuz artık yaşamak istemediğimin farkındaydım ve yaşamıma nasıl son vereceğimi bilemiyordum. Bu halde sokaklarda başıboş yürüdüm, arkadaşlarımla karşılaştığımda selamlarına bile karşılık vermiyordum. Artık hiçbir şeyin önemi kalmamıştı benim için, onun dışındaki hiçbir şey mevcut değildi. Nasıl oldu bilmiyorum, kendimi birden onun evinin önünde buldum. Acaba eve döner mi diye seninle sık sık karşı kapının girintisinde bekler veya yukarıyı, pencerelerini gözlerdik; beni oraya sürükleyen belki de bilinçaltımdaki tesadüfen bir kez daha karşılaşma umuduydu. Fakat o görünmedi. Bir sürü ilgisiz insan gelip gitti, postacı, marangoz, şişman bir satıcı kadın binaya girip çıktılar, sokaktan hiç umursamadığım onca kişi geçti, bir tek o gelmedi.</p>

  <p>Sonrası nasıl oldu bilmiyorum. Aniden bir şey beni çekti. Sokağı koşarak geçip soluk almadan ikinci kattaki dairesine kadar çıktım, tek istediğim ona yakın olmaktı, biraz daha yaklaşmaktı! Ne olursa olsun bir şeyler söylemekti. Bütün bunlar gerçekten de bir kendinden geçme halinde, açıklamasını yapamayacağım bir çılgınlık halinde oldu, belki de merdivenlerden koşarcasına çıkmamın nedeni bütün duraksamaları aşmaktı ve daha soluk bile almadan derhal zile bastım. Zilin o tiz, keskin sesi bugün bile kulaklarımda, ardından tam bir sessizlik ve deli gibi atan yüreğimin gümbürtüsü. Sonunda içeriden gelen ayak seslerini duydum, sahneden de bildiğim ağır, güçlü ve coşkulu adımların sesleri. O an aklım başıma geldi. Kapının önünden gerisin geriye kaçmak istedim, fakat korkudan donup kalmıştım. Bacaklarım felçleşmiş, küçücük yüreğim durmuş gibiydi.</p>

  <p>O kapıyı açtı ve hayretle yüzüme baktı. Beni tanıdı mı, kim olduğumu anladı mı, bilmiyorum. Sokakta her zaman etrafını saran kızlı oğlanlı onlarca yeniyetme hayranı olurdu. Fakat onu en fazla seven ikimiz ürkektik, karşısına pek çıkmamıştık. Bu kez de karşısında başım eğik duruyor, kaldırıp ona bakmaya cesaret edemiyordum. O ise ne söyleyeceğimi bekliyordu – herhalde etraftaki dükkanlardan birinden gönderdikleri, ayak işlerine bakan kızlardan biri sanmıştı beni. O derinden gelen yankılı sesiyle, “Eee, çocuğum ne söyleyeceksin?” diye sonunda beni cesaretlendirdi.</p>

  <p>“Ben… ben sadece… ama burada söyleyemem ki…” diye kekeledim ve sonra yine susup kaldım.</p>

  <p>“O halde içeriye geliniz çocuğum, mesele nedir?” diye hoşgörüyle mırıldandı.</p>

  <p>Peşinden odasına gittim. Oldukça dağınık görünen geniş, sade bir mekândı; duvarlardaki resimler kaldırılmıştı, ortalıkta yarı açık bavullar duruyordu. “Eh, söyleyin hadi… nereden geliyorsunuz?” diye sordu tekrar.</p>

  <p>Birdenbire yakıcı gözyaşlarıyla birlikte dudaklarımdan şunlar döküldü: “Lütfen, burada kalın… gitmeyin ne olursunuz… burada, bizimle kalın.”</p>

  <p>Elinde olmadan bir adım geri çekildi. Kaşları yukarı kalkmış, ağzında sert bir ifade belirmişti. Durmadan rahatını kaçıran o yapışkan hayranlarından biriyle karşı karşıya olduğunu anlamıştı. Bana kaba davranacağından, çıkışacağından korktum. Çocuksu bir ümitsizlik içindeki halimle yüreğini yumuşatmış olmalıyım. Yanıma yaklaşarak şefkatle kolumu okşadı, “Sevgili çocuğum,” dedi –bir öğretmenin öğrencisiyle konuştuğu gibi konuşuyordu-, “vedalaşmak zorunda oluşum bana bağlı bir şey değil ve artık bunu değiştirme olanağı da yok. Bana bunu söylemek için buraya gelmiş olmanız çok hoş. Gençlik için bir şeyler yapmayacaksak kimin için yapacağız? Beni en çok sevindiren şey her zaman genç insanların desteğidir. Ne var ki zarlar atıldı bir kere, değiştirmek elimde değil. Fakat söylediğim gibi” –bir adım geri çekildi– “buraya gelip bana bunları söylemeniz beni çok sevindirdi, size çok teşekkür ederim. Umarım bundan sonra da hepiniz beni iyilikle anarsınız.”</p>

  <p>Benimle vedalaştığını anladım ve bu içinde bulunduğum ümitsizliği daha da artırdı. “Hayır, burada kalın,” diyebildim hıçkırarak, “Tanrı aşkına kalın… ben… ben… siz olmadan yaşayamam.”</p>

  <p>“Ah, çocuğum,” diyerek beni sakinleştirmeye çalıştı. Fakat ben ona sarıldım, o güne kadar yanına yaklaşmaya bile cesaret edemediğim adama iki kolumla birden sarıldım. “Hayır, ne olur gitmeyin,” diye çaresizlikle hıçkırdım, “beni yalnız bırakmayın! Beni de yanınıza alın. Nereye isterseniz gelirim sizinle… her yere gelirim… bana ne isterseniz yapın, yeter ki beni bırakmayın.”</p>

  <p>O ümitsizlikle ona daha neler saçmalamış olduğumu artık hatırlamıyorum. Tutkuyla yaptığım bu teklifle kendimi ne kadar tehlikeli bir duruma düşürdüğümü hiç fark etmeden, sanki bu şekilde gitmesini engelleyebilirmişim gibi ona iyice yapışmıştım. O zamanlar ne kadar naif olduğumuzu, bedensel aşkın bize ne kadar uzak olduğunu hatırlarsın. Ama genç bir kızdım ne de olsa, hem de –bugün bunu söyleyebilirim artık– sokakta erkeklerin arkasından baktıkları, dikkat çekici hoşlukta bir kız, o da otuz yedi, otuz sekiz yaşlarında bir erkekti o zamanlar ve bana ne istese yapabilirdi. Gerçekten peşinden gidebilirdim, bana ne yaparsa yapsın direnmezdim. O gün evinde benim deliliğimden yararlanmak onun için çocuk oyuncağıydı. O an kaderim onun ellerindeydi. Eğer çocukça ısrarımdan adice yararlansaydı, eğer gururuna veya belki de kendi ihtiyacına ya da karşılaştığı büyük ısrara boyun eğseydi halim acaba ne olurdu – orada nasıl bir tehlikeyle karşı karşıya kalmış olduğumu ancak bugün anlıyorum. Bedenimi ve titreyen dudaklarımı çok yakınında hissettiğinde bir an için kararsız kaldığını sezdim. Fakat kendine hâkim oldu ve beni yavaşça uzaklaştırdı. “Bir dakika,” dedi kendisini neredeyse zorla kurtararak ve diğer kapıya doğru döndü: “Bayan Kilcher!”</p>

  <p>Çok korktum. İçgüdüsel olarak kaçma isteği duydum. Beni ev işlerine bakan bu yaşlı kadının karşısında gülünç düşürmek mi istiyordu? Niyeti beni alaya almak mıydı? O sırada Bayan Kilcher içeriye girdi. O, kadına doğru dönerek, “Ne kadar hoş değil mi,” dedi, “bu genç bayan bana bütün okul adına veda etmeye ve iyi dileklerini iletmeye gelmiş. Çok incelikli değil mi?” Tekrar bana döndü: “Evet, herkese en içten teşekkürlerimi iletin lütfen. Gençliğin yanımızda olması dünyanın en güzel şeyi, bu benim için mesleğimin en güzel yanı olmuştur her zaman. Güzelliği teşekkürle karşılayan yalnızca gençliktir, evet, bu böyle. Sevgili küçük hanım, beni çok sevindirdiniz” –bunları söylerken ellerimden tuttu “hiçbir zaman unutmayacağım bunu.”</p>

  <p>Gözyaşlarım geriledi. Beni utandırmamış, horlamamıştı. Hatta ilgisini sürdürdü, Bayan Kilcher’e dönerek, “Eğer bu kadar çok işimiz olmasaydı, bu küçük hanımla sohbet etmeyi çok isterdim. Ama şimdi onu aşağıya kadar geçirmelisiniz Bayan Kilcher, hoşça kalın, hoşça kalın!”</p>

  <p>Kadını yanıma katarak beni korumak, sakınmak için ne kadar özen gösterdiğini daha sonra anladım. Sonuçta bu küçük şehirde tanınan biriydim, ünlü oyuncunun evinden tek başıma çıktığımı kötü niyetli biri görebilir ve dedikodu yayabilirdi. Bu yabancı insan benim için neyin tehlikeli olabileceğini benden daha iyi anlamıştı. Beni kendi gençliğimin cehaletinden korumuştu – yirmi beş yıldan fazla bir zaman sonra şimdi bunu ne kadar net olarak görüyorum.</p>

  <p>Duyduğum utanç yüzünden unutmak <i>istediğim</i> için yıllar ve yıllarca bütün bunları aklımdan çıkartmış olmam ne kadar tuhaf, ne kadar utanç verici sevgili arkadaşım, değil mi? Bu adama hiçbir zaman içimden bir şükran duymayışım, o öğle sonrası tüm yaşamımı, kaderimi avucunun içinde tutmuş olan adamı bir daha arayıp sormayışım ne tuhaf. Şimdi aynı adam aşağıda bira bardağının başında oturuyor, çökmüş bir enkaz, herkesin horladığı bir dilenci ve onun aslında kim olduğundan benden başka kimsenin haberi yoktu. Sadece ben biliyordum. Artık yeryüzünde onun adını hatırlayabilen tek kişi bendim belki de ve ona borçluydum. Şimdi borcumu ödeyebilirdim belki. Büyük bir huzur kapladı içimi birden. Artık korkmuyordum, sadece bu yabancı insanın hayatımın çok kritik bir anında onca yüce gönüllülük göstermiş olduğunu unutarak ona böylesine haksızlık ettiğim için bir parça utanıyordum.</p>

  <p>Tekrar aşağıya indim. En fazla on dakika geçmişti sanırım. Aşağıda değişen bir şey yoktu. Kağıt oynayanlar oyunlarına devam ediyorlar, pansiyoncu kadın bar tezgâhının başında duruyor, köylüler de yorgun bakışlarla pipolarını tüttürmeye devam ediyorlardı. O da aynı şekilde, önünde boş bira bardağıyla gözlerini yere dikmiş oturuyordu. Bu yılgın yüzün ne kadar keder yüklü olduğunu ancak şimdi görebiliyordum; düşük gözkapaklarının altında gözleri donuk, felçten eğrilmiş ağzı acılı ve küskündü. Öne eğik yorgun başına destek vermek için dirseklerini masaya dayamıştı; bu gündelik bir yorgunluk değil, hayat yorgunluğuydu. Kimse onunla konuşmuyor, kimse onu umursamıyordu. Belki de bir zamanlar kanatlarını açıp havada süzülürkenki özgürlüğünü hayal ederek karanlık bir kafeste oturan, tüyleri tarazlanmış iri ve boz bir kuş gibi öylece duruyordu.</p>

  <p>Tekrar kapı açıldı, içeriye sürüklenen adımlarla üç çiftçi girdi yine, bira söyleyip oturacak bir yer aranarak bakındılar. İçlerinden biri ona, “Haydi, kay biraz kenara,” diye epey kaba bir şekilde söylendi. Zavallı Sturz başını kaldırıp baktı. Kendisine yöneltilen davranışlardaki kabalıktan incindiğini gördüm. Fakat kendini savunamayacak veya kavga edemeyecek kadar yorgundu ve aşağılanmıştı. Sessizce kenara kayarak boş bira bardağını da öteye sürükledi. Kadın diğerlerine dolu bardaklarını getirdi. Onun biralara istekli, heves dolu bir bakış attığını gördüm, fakat pansiyoncu kadın bu sessiz ricayı umursamadan geçip gitti. Sadakasını almıştı, artık kalkıp gitmiyorsa kendi suçuydu. Artık kendini savunacak gücü olmadığını görüyordum, yaşlılıkta onu kim bilir daha ne aşağılanmalar bekliyordu!</p>

  <p>İşte o an aklıma kurtarıcı bir fikir geldi. Ona gerçek anlamda yardım edemeyeceğimi biliyordum. Bu yıkılmış, ezik adamı tekrar gençleştiremezdim. Ama belki şu küçümsenmenin acısına karşı biraz destek verebilirdim, üzerine ölümün gölgesi düşmüş bu adamın bu yitik köyde yaşayacağı son günlerinde onurunu biraz olsun korumasına yardımcı olabilirdim.</p>

  <p>Yerimden kalktım ve epey dikkat çekici bir tavırla, yanlarına gitmeme şaşarak bana bakan iki çiftçinin arasına sıkışmış oturduğu masaya doğru yürüdüm. “Devlet sanatçısı Sayın Sturz’la konuşma onuruna mı sahip oluyorum?”</p>

  <p>İrkildi. Sanki elektrik çarpmış gibiydi, düşük sol gözkapağı bile titredi. Gözlerini bana dikti. Birisi ona buradakilerin hiçbirinin bilmediği eski adıyla, kendisinden başka herkesin unuttuğu bir isimle hitap etmişti, hatta hiçbir zaman olmadığı halde ona devlet sanatçısı diyerek seslenmişti. Şaşkınlığı ayağa kalkma gücünü bulamayacağı kadar şiddetliydi. Bakışları yavaş yavaş tedirginleşti, belki bu da o berbat şakalardan biriydi.</p>

  <p>“Doğrusu bu benim ismim… benim ismimdi…”</p>

  <p>Ona elimi uzattım. “Ah, sizi gördüğüme çok sevindim… bu benim için büyük bir onur.” Kasten yüksek sesle konuşuyordum, çünkü şimdi niyetim ona saygınlık sağlamak için gözümü kırpmadan abartmaktı. “Gerçi sizi sahnede izleme şansına hiçbir zaman erişemedim, ama eşim sizden o kadar çok söz etti ki. Liseli bir gençken sizin oyunlarınızı çok izlemiş. Innsbruck’ta sanırım…”</p>

  <p>“Evet, Innsbruck’ta iki yıl kaldım.” Yüzü birden canlandı. Onunla alay etmediğimi anlamıştı.</p>

  <p>“Ah, Sayın Sturz, eşimin sizden ne kadar çok bahsettiğini, hakkınızda ne kadar çok şey duyduğumu bilemezsiniz. Yarın ona sizinle şahsen karşılaşma şansına erişmiş olduğumu yazınca kim bilir ne kadar kıskanacak beni. Size hâlâ büyük bir hayranlık beslediğini bilmenizi isterim. Sizin Marquis Posa’nızın hiçbir şeyle karşılaştırılamayacağını söyler, Kainz’la bile. Max Piccolomini ve Leander yorumlarınız da onun için benzersizdir. Sonraki yıllarda da bir kez sadece sizi sahnede görmek için Leipzig’e gittiğini biliyorum. Ama sizinle konuşma cesaretini gösterememişti. O dönemden fotoğraflarınızı hâlâ saklar, bir gün bizi ziyaret edip ne kadar titizlikle korunduklarını görmenizi isterdim. Sizin hakkınızda daha çok şey öğrenmek eşimi çok sevindirecektir, belki daha sonra ona aktarabileceğim bazı şeyleri bana anlatarak bizi sevindirebilirsiniz… eğer sizi rahatsız etmiyorsam benim masama geçmenizi rica edeceğim.”</p>

  <p>Yanındaki çiftçiler başlarını kaldırıp ellerinde olmadan saygıyla kenara çekildiler. Bir şekilde tedirgin olup sıkıldıklarını fark ettim. Bu yaşlı adama şimdiye kadar dilenci muamelesi yapmış, arada sırada bir bardak bira ısmarlayıp dalgalarını geçmişlerdi. Benim gibi bir yabancı ona böyle saygıyla hitap edince ilk kez, adamın belki de dışarıdaki dünyada tanınan, hatta saygı gören biri olabileceği kuşkusuna kapılıp huzursuz olmuşlardı. Onunla konuşurken büyük bir hayranlık göstergesi olarak kasıtlı olarak kullandığım alçakgönüllü tavır etkisini göstermeye başlamıştı. “Ee, hadi gitsene,” diye yanındaki çiftçi onu itekledi.</p>

  <p>Rüyadan uyanan biri gibi sallanarak ayağa kalktı. “Elbette, memnuniyetle… memnuniyetle…” diye tutuk tutuk konuştu. Heyecanını bastırmak için çaba gösterdiğini fark ettim. Bu yaşlı oyuncu, ne kadar şaşırdığını diğerlerine hissettirmemek; bu tür davetlerle ve hayranlık gösterileriyle karşılaşmak onun için alışılmış, sıradan bir şeymiş gibi davranabilmek için kendisiyle mücadele ediyordu. Tiyatro yıllarından kalma vakur ve ağır adımlarla masama yaklaştı.</p>

  <p>Yüksek sesle sipariş verdim: “Bir şişe şarap lütfen, sayın devlet sanatçısının onuruna en iyisinden olsun!” Kağıt oynayanlar da başlarını kaldırıp baktılar ve fısıldaşmaya başladılar. Şu Sturzentaler bir devlet sanatçısı, ünlü bir adam mıydı yani? Büyük kentten gelen yabancı ona bu kadar saygı gösteriyorsa önemli biri olmalıydı. Ve yaşlı pansiyoncu kadın da şarap bardağını eskisinden çok daha farklı, çok daha saygı dolu bir jestle önüne bıraktı.</p>

  <p>Ardından onun için de, benim için de olağandışı bir sohbet başladı. Sanki eşimden duymuş gibi yaparak ona hakkında bildiğim her şeyi anlattım. Düştüğü şaşkınlıktan, oynadığı her rolü, eleştirmenlerin hakkında yazdıkları her satırı bilmeme inanamıyordu. Ünlü Moissi’nin konuk sanatçı olarak rol aldığı bir oyundan sonra alkışlara karşılık vermek için sahneye tek başına çıkmayı reddedişinden ve onu da beraberinde sürükledikten sonra kardeşçe bir samimiyet ifadesi olarak sen diye hitap edişinden söz ettiğimde de hâlâ rüyadaymış gibi bir şaşkınlıkla, “Ah,” dedi, “demek bunu da biliyorsunuz!” Çoktan unutulduğuna ve artık gömülmüş olduğuna inanmıştı, şimdi bir el uzanmış tabutunu tıklatarak onu dışarıya çağırıyor ve aslında hiç sahip olmadığı bir ün yanılsaması yaratıyordu. Yürek her zaman kendini kandırmaya eğilimli olduğundan o da ününün yaygınlığına inanıp kuşkuyu bıraktı. “Demek bunu da biliyorsunuz… ben bile unutmuştum,” diye kekeleyip duruyordu, ne kadar etkilendiğini belli etmemek için kendini zorladığının farkındaydım; iki üç kez büyük kirli mendilini cebinden çıkartıp burnunu silmek için arkasını döndü, ama aslında yaptığı, buruşuk yanaklarına süzülen gözyaşlarını çabucak silmekti.</p>

  <p>Bunu fark ettiğimde onu mutlu edebildiğim için, bu yaşlı ve hasta adam ölmeden önce kendini bir kez daha mutlu hissettiği için yüreğim ferahladı.</p>

  <p>Böylece bir tür esrime içinde saat on bire kadar birlikte oturduk. Sonra jandarma subayı sessizce yanımıza yaklaşıp saygılı bir biçimde kapanış saatinin geldiğini hatırlattı. Yaşlı adamın korktuğu görülüyordu: Gökten düşen bu mucizenin sonu mu gelmişti? Kendisiyle ilgili anlatılanları dinlemek, hayaller kurmak için daha saatlerce orada oturabilirdi. Fakat bu uyarı benim içimi rahatlatmıştı, çünkü sonunda gerçek durumu tahmin etmesinden korkuyordum. Hemen diğerlerine dönerek: “O halde beylerin nezaket gösterip Bay Sturz’a evine kadar eşlik edeceklerini umut ediyorum,” dedim.</p>

  <p>Hepsi tek ağızdan konuşurcasına, “Büyük bir memnuniyetle,” diyerek cevap verdiler, içlerinden biri yıpranmış şapkasını saygıyla aldı, diğeri kalkmasına yardım etti ve ben, o andan itibaren artık onunla alay etmeyeceklerini, bir zamanlar gençliğimizin mutluluğu ve sancısı olmuş bu yaşlı adamın bir daha canını yakmayacaklarını biliyordum.</p>

  <p>Ancak son vedalaşma anında güçlükle koruduğu duruşu çözüldü, duyguları baskın çıktı ve artık kendini tutamadı. Yorgun gözlerinden iri damlalar dökülmeye başladı, elimi sıkarken parmakları titriyordu, “Ah hanımefendi, ne kadar, ne kadar iyisiniz,” dedi, “lütfen eşinize selamımı iletin ve ihtiyar Sturz’un hâlâ hayatta olduğunu söyleyin. Bir gün tekrar sahneye dönebilirim belki. Kim bilir, kim bilir, belki tekrar sağlığıma kavuşurum.”</p>

  <p>İki yanında adamlar ona destek veriyordu, ama Sturz neredeyse dimdik yürüdü, tekrar gurur duyabilmek bu kırgın adamın sırtını yeniden dikleştirmişti, sesinde daha başka, daha gururlu bir tını hissettim. Onun yaşamımın başlangıcında bana yardım etmiş olması gibi, ben de ona sonunda yardım etmiştim. Borcumu ödemiştim.</p>

  <p>Ertesi sabah pansiyoncu kadından özür dileyerek daha fazla kalamayacağımı bildirdim, dağ havası bana fazla sert gelmişti. Zavallı ihtiyara bundan sonra tek bir bira yerine istediğinde ikincisini, üçüncüsünü vermesi için para bırakmak istedim. Fakat dağ köylülerinin gururu karşıma dikildi. Hayır, bunu kendisi zaten yapacaktı. Onların Sturzentaler’in böyle büyük bir adam olduğundan haberleri yoktu. Bu bütün köy için bir onurdu. Muhtar, ona bundan böyle bir aylık bağlanması için bir düzenleme yapmıştı bile, kendisi de herkesin ona iyi davranmasına dikkat edecekti. Bu durumda Sturz’a sadece bir mektup bırakabildim, bir akşamını benimle geçirdiği için coşkulu bir teşekkür mektubu. Onu yaşadığı sürece binlerce kez okuyacağını biliyordum, o sahte şöhret düşünü sonuna kadar görmeyi sürdürecekti.</p>

  <p>Tatilimi bu kadar kısa kesmeme kocam şaşırmıştı, bu iki günlük yolculuktan sonra öylesine tazelenmiş ve neşeli görünmemse onu daha da büyük bir hayrete düşürmüştü. Bunun mucize bir kür olduğunu söyledi. Oysa ben mucizevi bir şey göremiyordum. İnsana mutluluk kadar sağlık katan bir şey yoktur ve en büyük mutluluk da bir başka insanı mutlu etmektir.</p>

  <p>Evet, böylece sana da genç kızlık günlerimizden kalma bir borcu ödemiş oldum. Şimdi Peter Sturz’umuzla ilgili her şeyi ve benim eskiye ait son sırrımı da öğrenmiş oldun sevgili kardeşim.</p>

  <p class="right">Arkadaşın Margaret</p>
</body>
</html>
