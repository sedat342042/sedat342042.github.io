<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>ALTINCI_BOLUM.xhtml</title>
  <link href="../Styles/template.css" rel="stylesheet" type="text/css" />
</head>

<body>
  <div class="generated-style" id="altinci-bolum">
    <p class="bolum-ismi" xml:lang="tr"><span class="bolum-ismi">Altıncı bölüm</span></p>

    <h1 class="bolum-ismi-2-satir" id="toc-anchor" xml:lang="tr"><span class="bolum-ismi">Liberal faşizm</span></h1>

    <p class="duz" xml:lang="tr"><span class="duz">Milton Friedman duayen bir liberaldi ve Şilili diktatör Pinochet’nin dünyadaki en büyük destekçisiydi.</span></p>

    <p class="duz" xml:lang="tr"><span class="duz">Bugün liberallerin, hızla sivil bir diktatörlüğe doğru giden bir hükümete ve Türkiye’yi “koçbaşı” gibi kullanmak isteyen uluslararası güçlerin denetimindeki cemaate övgüler düzmesinin altında ne yatıyor?</span></p>

    <p class="duz" xml:lang="tr"><span class="italik">Liberal Fascism</span> <span class="duz">adlı kitabın yazarı Jonah Goldberg, liberalizmin kaynağının faşizm olduğunu söylüyor.</span></p>

    <p class="duz" xml:lang="tr"><span class="duz">O halde…</span></p>

    <p class="duz" xml:lang="tr"><span class="duz">Liberallerin “şeyh uçmaz, mürit uçurur” misali göklere çıkardıkları ABD Başkanı Barack Obama’yla ilgili birkaç söz söylemek şart. Ama önce yüz yıl geriye gidip XX. yüzyılın başındaki dönemin Başkan Obaması’nı iyi tanımak gerekir. Bu tarihsel gerçekler bilinmeden yapay imajlar üzerindeki örtü kaldırılamaz.</span></p>

    <p class="duz-ilk-paragraf" xml:lang="tr"><span class="duz">Adı, Thomas Woodrow Wilson.</span></p>

    <p class="duz" xml:lang="tr"><span class="duz">28 aralık 1856’da doğdu. 3 şubat 1924’te öldü.</span></p>

    <p class="duz" xml:lang="tr"><span class="duz">1913-1921 yılları arasında Amerika Birleşik Devletleri başkanlığı yaptı.</span></p>

    <p class="duz" xml:lang="tr"><span class="duz">Obama gibi Demokrat Parti’dendi.</span></p>

    <p class="duz" xml:lang="tr"><span class="duz">Obama gibi hukukçuydu; sonra akademisyenlik yaptı; Princeton Üniversitesi rektörlüğünde bulundu. Ardından politikaya girdi; başkan oldu.</span></p>

    <p class="duz" xml:lang="tr"><span class="duz">Bu kısa bilgilerden sonra Başkan Wilson’ın siyasal duruşunu öğrenebilmek için ABD’nin ondan önceki politik doktrinine bakalım:</span></p>

    <p class="duz" xml:lang="tr"><span class="duz">ABD tarihine baktığınızda dış siyasetin belirli dönemlere ayrıldığını görürsünüz. 1823 Monroe Doktrini, Amerika dış politikası için bir başlangıç sayılabilir. ABD’nin değişmez “anayasası” olan bu doktrin kabaca şunu içeriyordu:</span></p>

    <p class="duz" xml:lang="tr"><span class="duz">– Avrupalılar artık topraklarımızda yeni bir koloni kuramaz.</span></p>

    <p class="duz" xml:lang="tr"><span class="duz">– Kendi siyasal-dini sistemlerinin propagandasını bizim topraklarımızda yapamaz.</span></p>

    <p class="duz" xml:lang="tr"><span class="duz">Yani diyorlardı ki, biz verimli zengin kıtamızda mutluyuz; ne Avrupa bize karışsın ne de biz Avrupa’ya karışalım.</span></p>

    <p class="duz" xml:lang="tr"><span class="duz">ABD bu doktrin sayesinde XIX. yüzyıl boyunca Avrupa’nın çatışmalı dünyasından uzak durdu; kendi kıtasında büyüdü; ekonomik gelişme çizgisini kendi duvarları ardında tamamladı. Çok da zenginleşti.</span></p>

    <p class="duz" xml:lang="tr"><span class="duz">İç pazarını fethetmiş her düzenin/ülkenin dışarıya açılması bir “siyaset yasası”dır; ABD de öyle yaptı, sömürge edinme politikası gütmeye başladı.</span></p>

    <p class="duz" xml:lang="tr"><span class="duz">İngiltere, Fransa ve ardından Almanya, İtalya, Rusya, Japonya dünyayı paylaşma mücadelesine girmişlerdi. Amerika bu rekabetinin gerisinde kalamazdı.</span></p>

    <p class="duz" xml:lang="tr"><span class="duz">ABD’de emperyal güç haline gelme politikasını uygulayan dört başkan çıktı:</span></p>

    <p class="duz" xml:lang="tr"><span class="duz">1897’de İspanya’ya savaş açan gözü kara McKinley; 1901’de “büyük sopa” politikasını uygulayan popüler T. Roosevelt; 1908’de Çin’e ve Latin Amerika’ya “dolar diplomasisi” yürüterek baskı yapan Taft; 1913’te Birinci Dünya Savaşı’na katılan Wilson.</span></p>

    <p class="duz-ilk-paragraf" xml:lang="tr"><span class="duz">ABD bu dört başkan döneminde Monroe Doktrini’ni çöpe attı; “dışarıya açıldı.” O tarihten bugüne yüz yıldır süren “globalizm” dönemi başladı. Bunun en önde gelen temsilcisi Wilson’dı. Oysa…</span></p>

    <p class="duz" xml:lang="tr"><span class="duz">Wilson seçimlere sömürgecilik politikasını eleştirerek girdi. Dışa yönelik askeri harcamaların önemli ölçüde kesilmesini, çiftçilere, sanayicilere krediler verilmesini savundu.</span></p>

    <p class="duz" xml:lang="tr"><span class="duz">“Yeni özgürlük” adıyla bilinen ekonomik ve siyasal bir program açıkladı. Banka ve para sisteminde köklü değişiklikler yapacağını vaat etti. Gümrük tarifelerini düşürecekti.</span></p>

    <p class="duz" xml:lang="tr"><span class="duz">Yıllar sonra seçimi kazanan Demokratlar Wilson sayesinde Beyaz Saray’a yerleşti.</span></p>

    <p class="duz" xml:lang="tr"><span class="duz">Gençlerin ve kentli orta sınıfın oylarını alan Wilson seçim meydanlarında söylediklerini unuttu.</span></p>

    <p class="duz" xml:lang="tr"><span class="duz">Çünkü reel politika farklıydı…</span></p>

    <p class="duz-ilk-paragraf" xml:lang="tr"><span class="duz">Başkan Wilson ABD’nin yüz yıllık politikalarını değiştiren karizmatik siyasi bir lider ve kimilerine göre ise “mesih” olarak, dünya siyaset sahnesine çıktı.</span></p>

    <p class="duz" xml:lang="tr"><span class="duz">Wilson’a göre, Amerikan mallarının gittiği her yere Amerikan –siyasi, iktisadi ve kültürel– düzeninin gitmesi şarttı.</span></p>

    <p class="duz" xml:lang="tr"><span class="duz">Yıllardır dikensiz gül bahçesinde ekonomisini büyüten ABD’nin ilk hedefinde, Latin Amerika, Pasifik ve savaşlar nedeniyle bitkin düşmüş Avrupa ile Önasya vardı.</span></p>

    <p class="duz" xml:lang="tr"><span class="duz">1917’de Rusya’da çarlığın devrilmesi, Almanya’nın gittikçe çökmesi, Avusturya-Macaristan İmparatorluğu ile Osmanlı İmparatorluğu’nun her an yıkılıp dağılacak bir durumda olması ABD’nin iştahını kabarttı.</span></p>

    <p class="duz" xml:lang="tr"><span class="duz">Ve Birinci Dünya Savaşı’nın son yılında “büyük adım” atıp savaşa girdi.</span></p>

    <p class="duz" xml:lang="tr"><span class="duz">Harbe girişini “aman gideyim, şu ganimetlerden biraz da ben kapayım” havasında yapmadı. Avrupa topraklarına ateşli silahlarından önce psikolojik silahlarını soktu. Örneğin Wilson, “savaş kararını aldığı zaman kabinesi önünde hüngür hüngür ağlayan bir devlet adamı” imajıyla tanıtılmaya başlandı.</span></p>

    <p class="duz" xml:lang="tr"><span class="duz">O kadar barışçıldı yani!</span></p>

    <p class="duz" xml:lang="tr"><span class="duz">Wilson hemen “büyük kurtarıcı” rolünü üstlendi. İşsiz-evsiz-aç kalan milyonlarca çaresiz insanın umudu olarak gösterildi. Bolşeviklerin Rusya’da iktidara gelmesinden korkanların da güvencesiydi o.</span></p>

    <p class="duz" xml:lang="tr"><span class="duz">“Kurtarıcılıkta” Lenin’in rakibiydi!</span></p>

    <p class="duz-ilk-paragraf" xml:lang="tr"><span class="duz">Tarih, 8 ocak 1918.</span></p>

    <p class="duz" xml:lang="tr"><span class="duz">Harbe girme kararı alan ABD başkanı, kendi adıyla bilinen “Wilson Prensipleri”ni açıkladı.</span></p>

    <p class="duz" xml:lang="tr"><span class="duz">“Sömürge topraklardaki uluslara kendi kaderini tayin hakkı verilmeli; uluslararası bütün ekonomik engeller kaldırılmalı; Avrupa, Önasya sınırları yeniden çizilmeli; milletlerarası barış teşkilatı kurulmalı” gibi 14 madde içeriyordu Wilson Prensipleri.</span></p>

    <p class="duz-ilk-paragraf" xml:lang="tr"><span class="duz">Wilson Prensipleri başta Avrupa olmak üzere dünyada heyecan dalgası yarattı.</span></p>

    <p class="duz" xml:lang="tr"><span class="duz">Savaştan çıkmış acılı insanların umudu oldu; dünyaya yeni bir düzen getireceğine inanıldı. Dünyanın ezilenlerinin gözünde Başkan Wilson, Yenidünya’dan gelmiş barışçıl bir kahramandı. Wilson Prensipleri sanki ezilen halkların kurtuluş programıydı. Bu prensipler, Lenin’in “ulusların kendi kaderini tayin hakkı” ilkesiyle karşılaştırıldı.</span></p>

    <p class="duz" xml:lang="tr"><span class="duz">Not eklemeliyim: Aslında Wilson Prensipleri, Bolşeviklerin savaştan çekildiklerini açıklayan, 22 aralık 1917’deki Brest-Litovsk Konferansı’ndaki barış programı maddelerinin neredeyse tıpatıp benzeriydi.</span></p>

    <p class="duz" xml:lang="tr"><span class="duz">Ama bunu kim bilirdi ki?..</span></p>

    <p class="duz" xml:lang="tr"><span class="duz">Sonuçta Wilson, Bolşeviklerin etkisini silmede başarılı oldu ve sonuçta, Rusya Devrimi’ni alkışlayan Avrupa sosyal demokratları o günlerden sonra Lenin’den çok Wilson’a yakın oldu. Herkes Wilson’da kendini buldu; sosyal demokratlar Wilson’ı “sosyalist”; muhafazakârlar yeni “mesih-peygamber”; ulusal kurtuluş savaşı verenler ise “halkların ağabeyi” olarak gördü. Batı’nın liderliği artık yavaş yavaş Washington’a geçiyordu.</span></p>

    <p class="duz-ilk-paragraf" xml:lang="tr"><span class="duz">Bu arada bu maddelerin çoğuna da uyulmadığını, Wilson Prensipleri’nin kâğıt üzerinde kaldığını yazmalıyım. Fakat buna rağmen Birinci Dünya Savaşı’ndan kazançlı çıkan tek ülke ABD oldu.</span></p>

    <p class="duz-ilk-paragraf" xml:lang="tr"><span class="duz">Birinci Dünya Savaşı sonrası Başkan Wilson, milyonlarca kişinin öldüğü, eskimiş ve yıkılmış Avrupa’yı ziyaret etti.</span></p>

    <p class="duz" xml:lang="tr"><span class="duz">Avrupalılar ellerinde ABD bayraklarıyla Başkan Wilson’ı sokaklarda coşkuyla karşıladı.</span></p>

    <p class="duz" xml:lang="tr"><span class="duz">Gazeteler Wilson için “büyük kurtarıcı” manşetleri attı.</span></p>

    <p class="duz" xml:lang="tr"><span class="duz">Çizilen karikatürlerde, Wilson, Bolşevizm tehdidinden korkan, eskimiş Avrupa’ya güneşi getiren adam olarak tasvir edildi.</span></p>

    <p class="duz" xml:lang="tr"><span class="duz">Ve sıkı durun…</span></p>

    <p class="duz" xml:lang="tr"><span class="duz">Wilson pek çok ülkede İsa’ya benzetildi.</span></p>

    <p class="duz" xml:lang="tr"><span class="duz">Kimi ise ona “Mesih” dedi!</span></p>

    <p class="duz" xml:lang="tr"><span class="duz">“Aziz” Wilson’ın fotoğraflarının altında mumlar yakıldı. Önünde diz çökülüp dualar edildi.</span></p>

    <p class="duz" xml:lang="tr"><span class="duz">Parantez açayım: Wilson başkanlığının son yılında ağır hastalıklarla mücadele etti ve o dönemde kendini “Tanrı’nın resulü İsa” zannetti. Propagandaya kendisi de inanmıştı.</span></p>

    <p class="duz" xml:lang="tr"><span class="duz">Neyse… Biz Wilson’ın Avrupa’da estirdiği rüzgâra geri dönelim.</span></p>

    <p class="duz" xml:lang="tr"><span class="duz">Çünkü bu oluşturulan hava İstanbul’u da çok etkiledi.</span></p>

    <p class="duz-ilk-paragraf" xml:lang="tr"><span class="duz">Tarih, 4 ocak 1919.</span></p>

    <p class="duz" xml:lang="tr"><span class="duz">Robert Koleji’ndeki toplantılar sonucu İstanbul’daki münevverler “Wilson Prensipleri Cemiyeti”ni kurdu. Bu sivil toplum kuruluşunun merkezi Nuruosmaniye’deki</span> <span class="italik">Zaman</span> <span class="duz">gazetesi bürosuydu.</span></p>

    <p class="duz" xml:lang="tr"><span class="duz">Kurucuları; Halide Edip, Celaleddin Muhtar, Ali Kemal, Hüseyin Avni, Refik Halid gibi Osmanlı’nın tanınmış münevverleriydi.</span></p>

    <p class="duz" xml:lang="tr"><span class="duz">Derneğin üyelerinin çoğunluğu gazeteciydi:</span></p>

    <p class="duz" xml:lang="tr"><span class="italik">Sabah</span> <span class="duz">başyazarı Ali Kemal,</span> <span class="italik">İkdam</span> <span class="duz">başyazarı Celal Nuri,</span> <span class="italik">Akşam</span> <span class="duz">başyazarı Necmettin Sadak,</span> <span class="italik">Yeni Gazete</span> <span class="duz">başyazarı Mahmud Sadık,</span> <span class="italik">Vatan</span> <span class="duz">başyazarı Ahmet Emin,</span> <span class="italik">Yeni Gün</span> <span class="duz">başyazarı Yunus Nadi,</span> <span class="italik">Zaman</span> <span class="duz">yazarı Cevat…</span></p>

    <p class="duz-ilk-paragraf" xml:lang="tr"><span class="duz">Osmanlı münevverleri Başkan Wilson’ı “kurtarıcı” olarak görüp methiyeler yazdılar. O zor koşulların altından kurtuluşun ancak ABD’nin desteğiyle olacağına inandılar.</span></p>

    <p class="duz" xml:lang="tr"><span class="duz">Bu nedenle bir tür kolonileştirme amacı taşıyan “manda isteriz” taleplerini yazıya döktüler.</span></p>

    <p class="duz" xml:lang="tr"><span class="duz">Bu düşünceye sahip olmalarının nedeni, Avrupa gazetelerinde okudukları Wilson’ı göklere çıkaran makalelerdi.</span></p>

    <p class="duz" xml:lang="tr"><span class="duz">Doğrusu Başkan Wilson da güzel laflar etmeyi biliyordu. “Barbar ülkelere uygarlık götüreceğini” söylüyordu. Sihirli sözcüğü “özgürlük” ve karizmatik oluşu, Osmanlı münevverlerini mest ediyordu.</span></p>

    <p class="duz" xml:lang="tr"><span class="duz">Oysa Wilson, Batı’nın iktisadi ve siyasal egemenliğine özünde karşı çıkmıyor, sadece biçimini değiştiriyordu. Manda/kolonileştirme aslında sadece sömürünün biçim değiştirmiş haliydi.</span></p>

    <p class="duz-ilk-paragraf" xml:lang="tr"><span class="duz">Kuşkusuz insanlık tarihinin böylesine büyük karışıklık yaşadığı bir dönemeç noktasında Wilson’ın “kurtarıcı” olarak görülmesi anlaşılabilir.</span></p>

    <p class="duz" xml:lang="tr"><span class="duz">Ancak pek çok mazlum ülke insanı, aydını, burjuva demokratı, aldatıldığını sonra anladı.</span></p>

    <p class="duz" xml:lang="tr"><span class="duz">Avrupa’da barışsever gözüken Wilson, Amerika kıtasında diktatördü. Meksika’ya, Dominik Cumhuriyeti’ne, Haiti’ye, Küba’ya, Panama’ya, Nikaragua’ya ve Honduras’a Amerikan askerlerini göndermekten hiç çekinmemişti.</span></p>

    <p class="duz" xml:lang="tr"><span class="duz">Mazlum halkların lider olarak örnek aldığı Emiliano Zapata’ya, Pancho Villa’ya neler yaptığı, o köylü isyanlarını nasıl bastırdığı Avrupa’da ve Doğu’da ancak zamanla duyulacaktı.</span></p>

    <p class="duz" xml:lang="tr"><span class="duz">Nobel Barış Ödülü sahibi Wilson’ın yumuşak tavırlarının, güler yüzünün altında ne sakladığı sonra görülecekti. “Mesih” Wilson aslında dünyayı ülkesinin çıkarına göre düzenlemek isteyen “büyük patron”du, hepsi bu!</span></p>

    <p class="duz" xml:lang="tr"><span class="duz">XXI. yüzyılın başında birileri (örneğin, Amerika’daki İslam Ümmeti lideri Louis Farrakhan) Obama’nın “mesih” olduğunu iddia ediyor! Peki, öyle mi?</span></p>

    <p class="baslik-3" xml:lang="tr"><span class="duyuru-baslik">Obamalar Turuncu Devrim peşinde</span></p>

    <p class="duz" xml:lang="tr"><span class="duz">ABD Başkanı Barack Hussein Obama’nın, aynı adı taşıyan babası Hussein Obama’nın Müslüman bir Kenyalı olduğunu artık biliyorsunuz. Peki, Kenyalılar ne zaman Müslüman oldu?</span></p>

    <p class="duz" xml:lang="tr"><span class="duz">Kara Afrika’nın en çok bilinen Müslüman’ı kimdi?</span></p>

    <p class="duz" xml:lang="tr"><span class="duz">Sanırım büyük çoğunluk biliyordur: Bilal-i Habeşi.</span></p>

    <p class="duz" xml:lang="tr"><span class="duz">Hz. Peygamber’in müezziniydi. Aynı zamanda Müslümanlığı kabul eden ilk yedi sahabeden biriydi.</span></p>

    <p class="duz" xml:lang="tr"><span class="duz">Bilal-i Habeşi, bugün de kara Afrika İslamı’nı temsil eden güçlü bir simge. Bu nedenle, ABD’deki Müslüman Siyah hareketine “Bilalian movement” denilmektedir.</span></p>

    <p class="duz" xml:lang="tr"><span class="duz">Bilal-i Habeşi’nin İslam dinine nasıl girdiğini, işkencelere rağmen Müslümanlıktan vazgeçmediğini hepimiz çocukluğumuzdan biliyoruz.</span></p>

    <p class="duz" xml:lang="tr"><span class="duz">Peki, İslam mücahitleri, kara Afrika’yı, yüksek bir ideal olan “Bilalileştirmeye” ne zaman, nasıl başladı?</span></p>

    <p class="duz-ilk-paragraf" xml:lang="tr"><span class="duz">Türkiye’de pek üzerinde durulmaz ama İslamiyet, Medine’den önce Afrika’ya ulaştı. Müslümanların Mekke’de ikamet etmeleri imkânsız hale gelince Hz. Peygamber, başta damadı Osman bin Affan olmak üzere, on biri erkek dördü kadın on beş sahabesinin Habeşistan’a (yeni adıyla Etiyopya’ya) göç etmesine izin verdi. Yıl, 615’ti.</span></p>

    <p class="duz" xml:lang="tr"><span class="duz">Habeş Kralı Necaşi Aşhama, gelen sahabelere hürmet göstermenin yanı sıra kendisi de Müslümanlığı seçti. Böylece İslam, Medine’den önce kara Afrika’ya ulaşmış oldu.</span></p>

    <p class="duz" xml:lang="tr"><span class="duz">Bu nedenledir ki, Kenya, Sudan, Uganda vd ülkelerde her yıl “hicri yılbaşı” kutlamaları yapılmaktadır.</span></p>

    <p class="duz-ilk-paragraf" xml:lang="tr"><span class="duz">İslam’ın kara Afrika’ya bu sembolik girişinden sonra, Müslüman Arap ordusunun 639’da Mısır’ı almasıyla Afrika kıtası kuzeyden başlayarak Müslümanlaşmaya başladı.</span></p>

    <p class="duz" xml:lang="tr"><span class="duz">Afrika sadece askeri fetihlerle İslam’a kazandırılmadı.</span></p>

    <p class="duz" xml:lang="tr"><span class="duz">İkincil ve aslında daha önemlisi ticaretti.</span></p>

    <p class="duz" xml:lang="tr"><span class="duz">İslam’dan önce, başta Hz. Peygamber olmak üzere Arap tüccarlar Kuzey ve Doğu Afrika liman-pazarlarına gidip geliyorlardı. İslam’ın Arap toplumunu geliştirmesiyle bu kıyı ticareti daha da gelişti. Sadece Arap tüccarlar da gelmedi.</span></p>

    <p class="duz" xml:lang="tr"><span class="duz">İran körfezindeki ülkelerden ve Hindistan’dan gelen tüccar Müslümanlar da Afrika’ya yeni bir dinin ve kültürün getirilmesinde öncü oldular.</span></p>

    <p class="duz" xml:lang="tr"><span class="duz">Kızıldeniz’in iki yakası arasındaki alışverişler ve Arapların yerli kadınlarla evlenmekten kaçınmamaları, İslam’ın özellikle Kuzey ve Doğu Afrika’da hızla ve çabuk yayılmasına neden oldu.</span></p>

    <p class="duz" xml:lang="tr"><span class="duz">Sadece ABD Başkanı Obama değil, bugün bile Kenya’da Araplarla kaynaşan birçok aile neslinden hem Siyah hem Beyaz hem de melez bebekler dünyaya gelmektedir.</span></p>

    <p class="duz" xml:lang="tr"><span class="duz">Yeni gelen dinle birlikte dil de değişti: Arapça “sahil” sözcüğü anlamına gelen ve yüzde 40’ından fazlası Arapça olan “Svahili”’ dili ortaya çıktı.</span></p>

    <p class="duz" xml:lang="tr"><span class="duz">Dünyanın en önde gelen dillerinden biri olan Afro-İslami Svahili dili, Obama’nın baba tarafının kullandığı dildi.</span></p>

    <p class="duz-ilk-paragraf" xml:lang="tr"><span class="duz">Doğu Afrika denilen bölgeyi oluşturan Kenya, Uganda ve Tanzanya’da Müslümanlar bugün azınlıkta. Bunun nedeni Hıristiyan misyonerler.</span></p>

    <p class="duz" xml:lang="tr"><span class="duz">Oysa bugün Hıristiyan misyonerlerin yaptığını geçen yüzyıllarda Müslüman Sufi tarikatlar yapmıştı. İslam’ın kıtada hâkim din haline gelmesi bu tarikat mensubu Sufiler eliyle sağlandı.</span></p>

    <p class="duz" xml:lang="tr"><span class="duz">Kabile kavgalarının yaygın olduğu, kıta emniyetinin söz konusu olamadığı¸ deniz korsanları ya da karadaki silahlı eşkıyalar yüzünden yol güvenliğinin kalmadığı dönemde toplumsal dayanışmayı¸ paylaşma kültürünü, birlikte yaşama tecrübesini, hak ve hukuka saygıyı öğütleyen İslam, Afrika yoksullarınca hemen kabul gördü.</span></p>

    <p class="duz-ilk-paragraf" xml:lang="tr"><span class="duz">Afrika’da tekke demek aynı zamanda ribat demekti.</span></p>

    <p class="duz" xml:lang="tr"><span class="duz">Ribatlar, sınır boylarında kurulan ve gönüllü Müslüman mücahitlerin, İslam topraklarına dışarıdan gelebilecek tehlikeleri önlemek gayesiyle nöbet tuttukları askeri kuleler, garnizonlardı.</span></p>

    <p class="duz" xml:lang="tr"><span class="duz">Bu ribatlarda hem askeri hem de tasavvufi eğitim verilirdi.</span></p>

    <p class="duz" xml:lang="tr"><span class="duz">Sahra topraklarında, Afrika’nın kavurucu sıcağı altında yaşam mücadelesi veren yoksul kitlelerin yegâne sığınağı da zaviyeler oldu.</span></p>

    <p class="duz" xml:lang="tr"><span class="duz">Müslümanlar Afrika’nın vahşi bölgelerinde bile kurdukları zaviyelerle sağlık hizmetlerini, dönemin ve şartların elverdiği oranda en işlevsel tarzda gerçekleştirdiler.</span></p>

    <p class="duz" xml:lang="tr"><span class="duz">Ayrıca misyoner Sufiler kendilerine özgü metot, zikir, sülûk ve terbiye usullerini coğrafi ve kültürel şartlara da uygun hale getirerek Afrikalıların İslam’a geçmelerini kolaylaştırdı.</span></p>

    <p class="duz" xml:lang="tr"><span class="duz">Afrika toprakları farklı tarikatlar arasında âdeta taksim edilmiş vaziyetteydi. Senegal denince Müridiye, Moritanya denince Ticaniye, Fas denince Darkaviye, Tunus denince Arusiye, Cezayir denince Medyeniye, Mısır denince Şaziliye, Libya denince Senusiye, Nijerya denince Kadiriye, Sudan denince Mirganiye ve Eritre denince Salihiye akla geliyordu.</span></p>

    <p class="duz" xml:lang="tr"><span class="duz">Peki, Obama’nın memleketi Kenya’da hangi tarikatlar güçlüydü?</span></p>

    <p class="duz-ilk-paragraf" xml:lang="tr"><span class="duz">Kenya’da en yaygın tarikat Kadiriye’ydi.</span></p>

    <p class="duz" xml:lang="tr"><span class="duz">Bugün dünyaya yayılmış kırk beş kolu olan Kadiriye tarikatını, XII. yüzyılda Bağdat’ta Abdülkadir Geylani ( ö. 1167) kurdu.</span></p>

    <p class="duz" xml:lang="tr"><span class="duz">Başta Sudan olmak üzere bazı Afrika bölgelerinde Şeyh Geylani mehdi olarak tanınmaktaydı.</span></p>

    <p class="duz" xml:lang="tr"><span class="duz">Kesin olmamakla birlikte bu tarikat 1550’lerde Hicaz’dan Doğu Afrika’ya geldi. O tarihe kadar İslam dünyasında pek de yaygın olmayan Kadiriye tarikatı Afrika’da çok çabuk benimsendi ve hemen yayıldı. Bunun temel nedeni tarikatın sık sık zikir meclisi düzenlemesiydi! Zikir Afrika kültürüne yakın bir dini ritüeldi.</span></p>

    <p class="duz-ilk-paragraf" xml:lang="tr"><span class="duz">Kenya’da bir diğer tarikat ise, XIII. yüzyılda Tunus’ta Şeyh Abdullah Şazili (ö. 1258) tarafından kurulan Şaziliye’ydi.</span></p>

    <p class="duz" xml:lang="tr"><span class="duz">Sünni bir tarikat olan Şaziliye’nin XV. yüzyılda Doğu Afrika’ya geldiği tahmin ediliyor. Tarikat XIX. yüzyılda bölgenin en güçlü tarikatı haline geldi. Tarikatın Kenya’da hâlâ zaviyeleri var.</span></p>

    <p class="duz" xml:lang="tr"><span class="duz">Burada bir parantez açacağım: Sultan II. Abdülhamid Şaziliye şeyhlerinden Hasan Zafir’i İstanbul’a çağırıp, Yıldız Sarayı’nın bahçesindeki iki konağı ona tahsis etti. Böylece İstanbul’da yaşamasını sağlayarak Afrika’daki Senusi ayaklanmasını bastırdı. Bu konak Beşiktaş Barbaros Caddesi üzerindedir ve harap halde durmaktadır. Acaba bu tarihsel bina “tasavvuf müzesi” haline getirilemez mi?</span></p>

    <p class="duz" xml:lang="tr"><span class="duz">Devam edelim:</span></p>

    <p class="duz" xml:lang="tr"><span class="duz">Rıfaiye tarikatının da Doğu Afrika’da belli bir tesiri vardı.</span></p>

    <p class="duz" xml:lang="tr"><span class="duz">Keza Muhammed Ali (1178-1255) tarafından Güney Arabistan’da kurulan Aleviye tarikatı da bilhassa Kenya’da güçlüydü.</span></p>

    <p class="duz" xml:lang="tr"><span class="duz">Aleviye zamanla iki kola ayrıldı: Ebubekir Abdullah el-Ayderus’un kurduğu Ayderusiye ile Abdullah Alevi Muhammed Ahmed el-Haddad’ın kurduğu Haddadiye.</span></p>

    <p class="duz" xml:lang="tr"><span class="duz">Kenya’nın yerli tarikatı ise Şeyh İdris Sa’ad tarafından 1930’da Darü’s-Selam’da kurulan Askeriye idi. Ancak bu tarikat diğerlerine göre çok az rağbet gördü.</span></p>

    <p class="duz" xml:lang="tr"><span class="duz">Obama ailesi bu tarikatlardan birine bağlanmış mıydı acaba?</span></p>

    <p class="duz" xml:lang="tr"><span class="duz">Bilinmiyor. Ancak bir tarikata bağlı olduklarından şüphe yok; çünkü hemen hemen tüm Afrikalı Müslümanlar bir tarikata mensuptu.</span></p>

    <p class="duz" xml:lang="tr"><span class="duz">Bugüne kadar ABD Başkanı Obama’yla ilgili her tür haberi yapanların bu durumu görmezden gelmeleri hayli ilginç.</span></p>

    <p class="duz-ilk-paragraf" xml:lang="tr"><span class="duz">XVIII. yüzyılda İslam dünyasını etkileyen yenilik (tecdid) hareketi, başka yerlerde olduğu gibi Afrika’da da yeni tarikatların doğmasına neden oldu.</span></p>

    <p class="duz" xml:lang="tr"><span class="duz">Bunlar, Fransız, İtalyan, İngiliz sömürgecilerine karşı bağımsızlık mücadelesi verdiler. Kısa zamanda bölgesel siyasetin de motor gücü haline geldiler.</span></p>

    <p class="duz" xml:lang="tr"><span class="duz">“Neo-Sufizm hareketi” olarak tanımlanan bu tarikatlar, hurafe ve batıl inançlara karşı çıkıp, sünnetin yaygınlaşmasına öncelik etmeyi görev edindiler. Yani tasavvufi uygulamalarda yer yer rastlanan kimi taşkınlıklara, aykırı yaklaşımlara karşı bayrak açtılar.</span></p>

    <p class="duz" xml:lang="tr"><span class="duz">İşte bu tarikatlardan biri de XVIII. yüzyılda Abdülkerim es-Samman tarafından kurulan Hicaz merkezli Sammaniye tarikatıydı.</span></p>

    <p class="duz" xml:lang="tr"><span class="duz">Sammaniye tarikatını geliştiren büyüten Ahmed el-Tayyip (ö. 1824) oldu. Bu nedenle bu tarikata daha sonraları “Tayibiye” denmeye başlandı. Tarikat, merkezi Sudan’da olmak üzere Doğu Afrika’da hayli gelişti.</span></p>

    <p class="duz" xml:lang="tr"><span class="duz">Uzatmayalım; Tayyibiye gibi onlarca tarikat vardı Afrika’da.</span></p>

    <p class="duz" xml:lang="tr"><span class="duz">Aynı soruyu sormak durumundayım: Obamalar hangi tarikata mensuptu?</span></p>

    <p class="duz" xml:lang="tr"><span class="duz">Ailenin oturduğu Victoria Gölü çevresinde “Tayyibiye” tarikatının ağırlıkta olduğu biliniyor.</span></p>

    <p class="duz" xml:lang="tr"><span class="duz">Obamalar için “Tayyibiye” tarikatından diyebilir miyiz?</span></p>

    <p class="duz" xml:lang="tr"><span class="duz">Bu konuda elimizde bilgi/belge yok.</span></p>

    <p class="duz" xml:lang="tr"><span class="duz">Sadece “ihtimaldir” diyebiliriz…</span></p>

    <p class="duz" xml:lang="tr"><span class="duz">Diğer yandan, ABD Başkanı Obama Tayyibiye’yi bilmeyebilir ama Başbakan Recep Tayyip Erdoğan tanıyor.</span></p>

    <p class="duz" xml:lang="tr"><span class="duz">Peki, Tayyip Erdoğan Obama’yı tanıyor mu? Örneğin şu sorunun yanıtını biliyor mu?</span></p>

    <p class="duz" xml:lang="tr"><span class="duz">Kunte Kinte’yi kaçıranlara Obamalar yardım etti mi?</span></p>

    <p class="duz" xml:lang="tr"><span class="duz">“Kökler” tek kanallı televizyonun unutulmaz dizilerden biriydi.</span></p>

    <p class="duz" xml:lang="tr"><span class="duz">Afrikalı Müslüman Siyah genç Kunta Kinte, davul yapmak için kütük ararken köle peşinde koşan Beyazlar tarafından yakalanıp gemiyle ABD’ye götürülüp köle olarak satıldı.</span></p>

    <p class="duz" xml:lang="tr"><span class="duz">Kuşkusuz Amerikalılara bu esir ticaretinde yardımcı olan Afrikalılar da vardı.</span></p>

    <p class="duz" xml:lang="tr"><span class="duz">Bunlar arasında Obama’nın akrabaları var mıydı?</span></p>

    <p class="duz-ilk-paragraf" xml:lang="tr"><span class="duz">Obama ailesi, Afrika’nın en büyük tatlı su gölü olan Victoria Gölü çevresinde yaşayan Luo kabilesinden.</span></p>

    <p class="duz" xml:lang="tr"><span class="duz">Luo kabilesi, bugün Sudan, Uganda, Kongo, Kenya, Tanzanya’ya yayılmış bulunan köklü bir kabile.</span></p>

    <p class="duz" xml:lang="tr"><span class="duz">Kenya’nın yüzde 13’ü Luo kabilesinden. Luoların büyük çoğunluğu Hıristiyan, çok azı Müslüman. Buraya bir not eklemeliyim: Kenyalı Müslümanların ritüelleri, gelenekleri Anadolu Müslümanlığına pek benzemiyor; örneğin reenkarnasyona inanıyorlar.</span></p>

    <p class="duz" xml:lang="tr"><span class="duz">Luolar, Kenya’nın en büyük etnik grubu Kikuyularla sürekli çatışıyorlar.</span></p>

    <p class="duz" xml:lang="tr"><span class="duz">Kikuyular, Somali’nin güneyindeki Shungwaya’dan gelmişlerdi.</span></p>

    <p class="duz" xml:lang="tr"><span class="duz">Luolar, Somali’den gelen, içlerinde Müslümanlar da olan Kikuyulara düşmandı, ama nedense Somali’deki Siyah renkli Yahudi kabilesi Yabirslerle çok sıcak ilişkileri vardı.</span></p>

    <p class="duz" xml:lang="tr"><span class="duz">Luolar ile Yabirsler aralarında dinsel farklılık olmasına rağmen kız alıp veriyorlardı!</span></p>

    <p class="duz" xml:lang="tr"><span class="duz">Luo kabilesiyle Yabirslerin ilişkisi eskiye dayanıyordu. Yabirsler Davud Peygamber döneminde Somali’ye gelip Luolarla ilişkiye geçmişlerdi.</span></p>

    <p class="duz" xml:lang="tr"><span class="duz">Bu ilişki konusunda Batı basınında son dönemde ilginç haber yorumlar çıktı.</span></p>

    <p class="duz" xml:lang="tr"><span class="duz">İddialara göre, Luolar Afrikalıları Yabirsler aracılığıyla köle olarak Amerikalılara satmışlardı! Beraber köle ticareti yapmışlar yani.</span></p>

    <p class="duz" xml:lang="tr"><span class="duz">Ve bu yüzden Luolar, Batı’yla oldukça iyi ilişkiler kurmuşlardı.</span></p>

    <p class="duz" xml:lang="tr"><span class="duz">Afrikalı kabilelerin bu nedenle Obama’nın kabilesi Luoları pek sevmediği yazılıyor.</span></p>

    <p class="duz" xml:lang="tr"><span class="duz">Bu iddiaları ortaya atanlar iki örnek olay gösteriyor:</span></p>

    <p class="duz" xml:lang="tr"><span class="duz">Bunlardan birincisi, Obama’nın babasının Amerikalı misyonerin bursuyla ABD’ye gitmesi.</span></p>

    <p class="duz" xml:lang="tr"><span class="duz">İkincisi ise, seçim çalışmaları sırasında Obama hakkında sürekli, “Obama hiç köle olmadı” denilmesi. Bu propaganda ilginçti; sanki Afrika’da yakalanıp Amerika’ya köle olarak getirilmek ayıptı!</span></p>

    <p class="duz" xml:lang="tr"><span class="duz">B. Hussein Obama’nın dünyanın en sevimli siyasal lideri haline gelmesinin nedeni Kunta Kinte’lerin bu çileli hayatı değil midir?</span></p>

    <p class="duz" xml:lang="tr"><span class="duz">Obama’nın akrabalarının bugün renkli devrim peşinde olduğunu da söylemeliyim.</span></p>

    <p class="duz" xml:lang="tr"><span class="duz">Kenya’nın yüzde 13’ünü Laolar, yüzde 22’sini Kikuyular oluşturuyor. İki kabile arasında çatışma siyasi arenada da kendini gösteriyor.</span></p>

    <p class="duz" xml:lang="tr"><span class="duz">27 kasım 2007 seçimlerinde Kikuyuların adayı Mwai Kibaki, Luolarınki ise Raila Odinga’ydı.</span></p>

    <p class="duz" xml:lang="tr"><span class="duz">Devlet başkanlığını Kikuyuların adayı kazandı.</span></p>

    <p class="duz" xml:lang="tr"><span class="duz">Ancak Sırbistan, Gürcistan, Ukrayna’da olanlar Kenya’da da tezgâhlandı. Laolar seçime hile karıştırıldığı gerekçesiyle ayaklandı.</span></p>

    <p class="duz" xml:lang="tr"><span class="duz">Ayaklanmanın öncüsü “Turuncu Devrim” isteğiyle Laoları harekete geçiren, Turuncu Demokratik Hareketi’nin lideri Raila Odinga’ydı.</span></p>

    <p class="duz" xml:lang="tr"><span class="duz">Luolar ile Kikiyuların çatışması sonucu bin kişi öldü, 200 bin kişi yerinden yurdundan oldu.</span></p>

    <p class="duz" xml:lang="tr"><span class="duz">BBC’den Mukoma Wa Ngugi, Luoların Turuncu Devrim yapmak için bu vahşete neden olduklarını söyledi.</span></p>

    <p class="duz" xml:lang="tr"><span class="duz">Tahmin ettiğiniz gibi Luolar ile Kikuyuların çatışmasında büyük güçlerin desteği de vardı.</span></p>

    <p class="duz" xml:lang="tr"><span class="duz">Luoların lideri Raila Odinga’nın arkasında ABD vardı.</span></p>

    <p class="duz" xml:lang="tr"><span class="duz">Batı’nın “totaliter” olarak değerlendirdiği Kikuyular, bağımsızlıktan beri iktidardalar. Önceleri Sovyetler Birliği’yle müttefiktiler.</span></p>

    <p class="duz" xml:lang="tr"><span class="duz">Sonunda Kibaki devlet başkanı, Odinga başbakan yapılarak çatışmalara son verildi.</span></p>

    <p class="duz-ilk-paragraf" xml:lang="tr"><span class="duz">Nerede bir renkli devrim girişimi olsa, adı mutlaka geçen “para sihirbazı” G. Soros, ABD seçiminde B. Obama’yı destekledi.</span></p>

    <p class="duz" xml:lang="tr"><span class="duz">Soros’un, Kenya’daki Turuncu Demokratik Hareketi’nin de finansörü olduğunu biliyor musunuz?</span></p>

    <p class="duz" xml:lang="tr"><span class="duz">Obama’nın babasının, Odinga’nın dayısı olduğunu belirtmeliyim! Kuzenler yani.</span></p>

    <p class="duz" xml:lang="tr"><span class="duz">Soros’un vakıflarıyla ilgili tartışmalar bugün Kenya’da da medyanın gündeminde.</span></p>

    <p class="duz" xml:lang="tr"><span class="duz">Bakalım Obama’nın ABD başkanı olması, Kenya’deki Luolar ile Kikuyular arasındaki çatışmayı nasıl etkileyecek?</span></p>

    <p class="duz" xml:lang="tr"><span class="duz">Kuzenler yani, Obama ile Odinga el ele verip Kenya’ya Turuncu Devrim getirecekler mi?..</span></p>

    <p class="duz" xml:lang="tr"><span class="duz">Göreceğiz…</span></p>

    <p class="duz-ilk-paragraf" xml:lang="tr"><span class="duz">Başa dönersek; dün Wilson’ı mesih görenler (ki içlerinde Türk aydınlar da vardı), bugün de Obama’yı kurtarıcı görüyorlar (ki içlerinde Türkler olduğunu yazmaya gerek yok).</span></p>

    <p class="duz" xml:lang="tr"><span class="duz">Bu topraklarda birileri kurtuluşu hep dışarıdaki güçlerden bekledi. Bu yazgıları hiç değişmedi…</span></p>

    <p class="duz" xml:lang="tr"><span class="duz">Ne zaman dış dünyadan destek arayışına girilse, aklıma Osmanlı’nın çöküş dönemi gelir…</span></p>

    <p class="baslik-3" xml:lang="tr"><span class="duyuru-baslik">“İngiliz Partisi” ile “Fransız Partisi”</span></p>

    <p class="duz" xml:lang="tr"><span class="duz">Bundan tam 153 yıl önce…</span></p>

    <p class="duz" xml:lang="tr"><span class="duz">Paris’te yayımlanan bir kitap kısa sürede üç baskı yaptı.</span></p>

    <p class="duz" xml:lang="tr"><span class="duz">Yazar, “Destrilhes” takma adını kullandı.</span></p>

    <p class="duz" xml:lang="tr"><span class="duz">Kitabın adı,</span> <span class="italik">Confidences sur la Turquie</span> <span class="duz">(Türkiye Hakkında Sırlar) idi.</span></p>

    <p class="duz" xml:lang="tr"><span class="duz">Bestseller olan kitap Osmanlı devletinin bazı sırlarını ifşa etti.</span></p>

    <p class="duz" xml:lang="tr"><span class="duz">Bu kitaba yanıt gecikmedi.</span></p>

    <p class="duz" xml:lang="tr"><span class="duz">Émile Tarin adlı avukat iddialara yanıt veren bir kitap kaleme aldı:</span> <span class="italik">Reponse aux Confidences sur la Turquie</span> <span class="duz">(Türkiye Hakkındaki Sırlara Yanıt).</span></p>

    <p class="duz" xml:lang="tr"><span class="duz">Tartışmalar sürüp gitti…</span></p>

    <p class="duz" xml:lang="tr"><span class="duz">Taraflar belliydi: “İngiliz Partisi” ile “Fransız Partisi.”</span></p>

    <p class="duz" xml:lang="tr"><span class="duz">Önce bu partiler de neyin nesiydi onu açıklayalım, sonra Paris’teki kitaplara dönelim…</span></p>

    <p class="duz-ilk-paragraf" xml:lang="tr"><span class="duz">Osmanlı devletinin son dönemlerinde hizipler/gruplaşmalar arttı. Ancak bunlar kitle tabanı olan, halkın ilgilendiği siyasal kavgalar değildi. Yönetici zümre arasındaki kişisel nedenlere dayalı ayrılıklardı.</span></p>

    <p class="duz" xml:lang="tr"><span class="duz">Batılılar Osmanlı’daki bu hiziplere/gruplaşmalara kendi terminolojilerine uygun olarak “parti” ismini verdi.</span></p>

    <p class="duz" xml:lang="tr"><span class="duz">Diplomatik yazışmalarında, Osmanlı’daki gruplaşmalardan “Fransız Partisi”, “İngiliz Partisi”, “Rus Partisi” diye bahsediyorlardı.</span></p>

    <p class="duz" xml:lang="tr"><span class="duz">Çünkü bu gruplar sırtlarını mutlaka yabancı güçlere dayıyorlardı. Ne acı ki bağımsız parti yoktu!</span></p>

    <p class="duz" xml:lang="tr"><span class="duz">Örneğin dönemin sadrazamı Mustafa Reşid Paşa “İngiliz Partisi”ne mensuptu.</span></p>

    <p class="duz" xml:lang="tr"><span class="duz">Bir diğer sadrazam Mehmed Ali Paşa ise “Fransız Partisi”ndendi.</span></p>

    <p class="duz-ilk-paragraf" xml:lang="tr"><span class="duz">Gruplara, yakın oldukları ülkenin adını veren diplomatlar, kamuoyuna yönelik açıklamalarda bu partilere ne isim veriyordu biliyor musunuz?</span></p>

    <p class="duz" xml:lang="tr"><span class="duz">“Reform Partisi”, “Yenilikçi Parti”, “Muhafazakâr Parti” vs…</span></p>

    <p class="duz" xml:lang="tr"><span class="duz">“Muhafazakâr-demokrat parti” henüz “icat” edilmemişti anlaşılan! Neyse…</span></p>

    <p class="duz" xml:lang="tr"><span class="duz">İngilizlere göre Sadrazam Mustafa Reşid Paşa “büyük reformcu”ydu!</span></p>

    <p class="duz" xml:lang="tr"><span class="duz">Ve işte bestseller kitabın yazılış nedenine geldik:</span></p>

    <p class="duz" xml:lang="tr"><span class="duz">Fransa’da yazılan, Destrilhes imzalı kitaba göre ise reformcu Mustafa Reşid Paşa, bakın aslında neydi…</span></p>

    <p class="duz-ilk-paragraf" xml:lang="tr"><span class="duz">Yazar Destrilhes kitabında Mustafa Reşid Paşa’yı şöyle tanımlıyordu:</span></p>

    <p class="alinti-ilk-paragraf" xml:lang="tr"><span class="dar-paragraf-duz">Yiyici, yeteneksiz ve her türlü ahlaki ilkeden yoksun bir memur sürüsünü ayakta tutmak ve statükoyu korumak için çabalıyordu. Batılılığı sağlam bir kültüre dayanmıyor, salon adabının sınırlarını aşamıyordu. Londra ve Paris elçiliklerinde bulunmasına rağmen sağlam bir formasyon sahibi olamamıştı. Vaktini sürekli tavla oynayarak geçirmişti.</span></p>

    <p class="duz-ilk-paragraf" xml:lang="tr"><span class="duz">Kitap uzun uzadıya Mustafa Reşid Paşa’nın serveti üzerinde de duruyordu. Sadece Mustafa Reşid Paşa’yı değil, ekibi içinde yer alan Musa Saffeti Paşa, Rıfat Paşa, Rıza Paşa’yı vb cehalet ve yiyicilikle itham ediyordu.</span></p>

    <p class="duz-ilk-paragraf" xml:lang="tr"><span class="duz">Sadrazam Mustafa Reşid Paşa’yı yerden yere vuran kitap, kimi övüyordu? Sadrazam Mehmed Ali Paşa’yı.</span></p>

    <p class="duz" xml:lang="tr"><span class="duz">Sultan Abdülmecid’in kız kardeşi Adile Sultan’la evli olan Damat Mehmed Ali Paşa Fransızlara yakındı.</span></p>

    <p class="duz" xml:lang="tr"><span class="duz">Destrilhes Ömer Paşa, Ali Paşa, Mehmed Rüşdü Paşa, Kıbrıslı Mehmed Paşa gibi isimlerden oluşan bu ekibe “Ulusal Parti” adını veriyor ve onları öve öve bitiremiyordu.</span></p>

    <p class="duz-ilk-paragraf" xml:lang="tr"><span class="duz">Osmanlı’daki hizip çatışmaları Paris-Londra’nın sürekli gündemindeydi. Kendilerine bağlı hizipleri öven haberler yaptırıyorlardı. Amaçları, ne reformdu ne de hürriyet! Tek çıkarları vardı: Kendi siyasal nüfuzlarını artırmak.</span></p>

    <p class="duz" xml:lang="tr"><span class="duz">Ve işin ucunda ise hep para vardı…</span></p>

    <p class="duz-ilk-paragraf" xml:lang="tr"><span class="duz">Ferdinand Lesseps, Fransa İmparatoru III. Napoléon’un eşi Eugénie’nin kuzeniydi. Mühendisti.</span></p>

    <p class="duz" xml:lang="tr"><span class="duz">Osmanlı paşaları arasındaki hizip kavgasının giderek büyüdüğü o günlerde mühendis Lesseps elinin altındaki dosya için İstanbul ve Kahire’de kulis yapıyordu.</span></p>

    <p class="duz" xml:lang="tr"><span class="duz">“Fransız Partisi” ile “İngiliz Partisi” arasındaki hizip kavgasının en önemli nedeni, mühendis Lesseps’in koltuğunun altındaki bu dosyaydı…</span></p>

    <p class="duz" xml:lang="tr"><span class="duz">Dosyanın üzerinde “Süveyş Kanalı Projesi” yazıyordu…</span></p>

    <p class="duz-ilk-paragraf" xml:lang="tr"><span class="duz">Uzakdoğu’dan Avrupa’ya mal getiren gemiler Afrika kıtasını dolaşmak zorunda kalıyordu. Mühendis Lesseps, Akdeniz ile Kızıldeniz’i birleştirecek (uzunluğu 163 km olacak) Süveyş Kanalı’nı hayata geçirmek istiyordu.</span></p>

    <p class="duz-ilk-paragraf" xml:lang="tr"><span class="duz">İngilizler, Fransızlara büyük ticari üstünlük getirecek bu projenin hayata geçmesini istemiyordu. Akdeniz ve Hindistan’daki hâkimiyetleri zora girebilirdi. Projeyi engellemeleri şarttı. Güvenceleri Sadrazam Mustafa Reşid Paşa’ydı.</span></p>

    <p class="duz" xml:lang="tr"><span class="duz">Ama önce “Fransız Partisi” Başkanı Sadrazam Mehmed Ali Paşa’yı “yemeleri” gerekiyordu.</span></p>

    <p class="duz" xml:lang="tr"><span class="duz">Ermeni sarraf Cezayirli Mıgırdiç’i harekete geçirdiler. Sarraf Mıgırdiç, Sadrazam Mehmed Ali Paşa’ya her biri 4,5 milyon kuruş olmak üzere üç kez rüşvet verdiğini açıkladı.</span></p>

    <p class="duz" xml:lang="tr"><span class="duz">Dava “yüksek mahkeme” Meclis-i Âli-i Tanzimat’ta görüldü. Raporlar ve deliller sadrazamı aklasa da, İngilizlerin baskısıyla Mehmed Ali Paşa Kastamonu’ya sürüldü.</span></p>

    <p class="duz-ilk-paragraf" xml:lang="tr"><span class="duz">İngiliz Büyükelçisi Stratford Canning’in sözünden çıkmayan Mustafa Reşid Paşa, Süveyş Kanalı Projesi’ni “uyutmak” için elinden geleni yaptı.</span></p>

    <p class="duz" xml:lang="tr"><span class="duz">İşte</span> <span class="italik">Confidences sur la Turquie</span> <span class="duz">adlı kitap Fransa’da o tarihte piyasaya çıkarıldı.</span></p>

    <p class="duz" xml:lang="tr"><span class="duz">Yetmedi, medrese öğrencileri de Mustafa Reşid Paşa’ya karşı ayaklandı. Tarih bu olayları reformcular ile antireformcular arasındaki kavga diye yazmaktadır. Heyhat!</span></p>

    <p class="duz" xml:lang="tr"><span class="duz">Ve bugün de ülkeler arasındaki nüfuz kavgaları hâlâ “reform” maskesi altında sürmektedir.</span></p>

    <p class="duz" xml:lang="tr"><span class="duz">Batılılar, Türkiye’deki gerici partileri bile bugün “ilerici”, “reformcu” diye göstermektedir. Kendi diplomatik yazışmalarında ne diye isim verdiklerini siz tahmin edin.</span></p>

    <p class="duz" xml:lang="tr"><span class="duz">Dün Süveyş Kanalı için çatışan güçler bugün Kuzey Irak petrolleri için entrikalar çevirmektedir. Onların stratejisine göre siz “reformcusunuz” ya da “tutucusunuz.”</span></p>

    <p class="duz" xml:lang="tr"><span class="duz">Görünen manzara acıdır; Batılılar için önemli olan çıkarlarıdır. Gerisi hikâyedir.</span></p>

    <p class="duz" xml:lang="tr"><span class="duz">Ben demiyorum. Tarih öyle diyor…</span></p>

    <p class="duz-ilk-paragraf" xml:lang="tr"><span class="duz">Aslında bugün tartıştığımız birçok konu Osmanlı tarihinde yaşandı.</span></p>

    <p class="duz" xml:lang="tr"><span class="duz">Medyada ne zaman Ergenekon derin devlet, darbe tartışmaları yapılsa, konu mutlaka İttihat ve Terakki Cemiyeti’ne getiriliyor; bu tür oluşumların-müdahalelerin bu cemiyetle başladığı iddia ediliyor. Kısmen doğru.</span></p>

    <p class="duz" xml:lang="tr"><span class="duz">Ancak, kimse Halaskâr Zabitan (Kurtarıcı Subaylar) Grubu’ndan bahsetmiyor. Örgüt liberal olduğu için mi acaba?</span></p>

    <p class="duz" xml:lang="tr"><span class="duz">Halbuki parlamentoya ilk askeri muhtırayı onlar verdi.</span></p>

    <p class="duz" xml:lang="tr"><span class="duz">Tarihimizde ilk kez bir başbakanı (sadrazamı) suikastla onlar öldürdü.</span></p>

    <p class="duz" xml:lang="tr"><span class="duz">Gelin tekmili birden liberal Kurtacı Subaylar’ın hikâyesine bakalım,</span></p>

    <p class="duz" xml:lang="tr"><span class="duz">Bakalım ki, Osmanlı üzerindeki emperyalist kapışmanın piyonlarını yakından tanıyalım…</span></p>

    <p class="baslik-3" xml:lang="tr"><span class="duyuru-baslik">Liberal darbe</span></p>

    <p class="duz" xml:lang="tr"><span class="duz">Tarih, 11 haziran 1913.</span></p>

    <p class="duz" xml:lang="tr"><span class="duz">Yer, İstanbul.</span></p>

    <p class="duz" xml:lang="tr"><span class="duz">Saat, 11.30.</span></p>

    <p class="duz" xml:lang="tr"><span class="duz">İttihat ve Terakki’nin sadrazamı (başbakan) ve harbiye nazırı (savunma bakanı) Mahmud Şevket Paşa, Babıâli’ye (başbakanlığa) gitmek için makamından çıkıp otomobiline bindi.</span></p>

    <p class="duz" xml:lang="tr"><span class="duz">Paşanın yanında seryaveri Eşref, bahriye yaveri İbrahim ve sadık koruması Kâzım vardı.</span></p>

    <p class="duz" xml:lang="tr"><span class="duz">Makam arabası Beyazıt Meydanı’ndan Çarşıkapı’ya sapacağı sırada, Fatma Sultan Çeşmesi’nin yanında duran bir otomobil dikkatlerini çekti. Otomobil bozulmuştu ve iki kişi tarafından tamir ediliyordu. Paşa ve korumalar otomobile bakarken önlerine tabut taşıyan küçük bir cemaat çıktı.</span></p>

    <p class="duz" xml:lang="tr"><span class="duz">Mahmud Şevket Paşa şoförüne cenazeye yol vermesini emretti.</span></p>

    <p class="duz" xml:lang="tr"><span class="duz">Makam aracı durdu.</span></p>

    <p class="duz" xml:lang="tr"><span class="duz">Cenazeyi taşıyanlar yolun tam ortasına geldi.</span></p>

    <p class="duz" xml:lang="tr"><span class="duz">Ve tam o esnada paşanın makam aracı üç koldan yaylım ateşine tutuldu.</span></p>

    <p class="duz" xml:lang="tr"><span class="duz">Cenaze alayı ve otomobili tamir edenler suikastçıydı. Bir de onlara yıkık bir duvar arkasına saklanmış bir başka suikastçı yardım ediyordu.</span></p>

    <p class="duz" xml:lang="tr"><span class="duz">Seryaver Eşref kurşun sesini duyar duymaz otomobilden atlayıp karşılık vermeye başladı. İlk kurşunlar Kâzım’a isabet etti. Sarı pardösülü terörist tabancasını Kâzım’a yöneltip şarjörü boşalttı.</span></p>

    <p class="duz" xml:lang="tr"><span class="duz">Bahriye yaveri İbrahim de şehit oldu.</span></p>

    <p class="duz" xml:lang="tr"><span class="duz">Hedefte Mahmud Şevket Paşa vardı. O da beş kurşunla şehit edildi.</span></p>

    <p class="duz" xml:lang="tr"><span class="duz">Paşanın öldüğünü gören saldırganlar kaçmaya başladı.</span></p>

    <p class="duz" xml:lang="tr"><span class="duz">Güya bozuk otomobil hareket etti. Saldırganlardan biri ayağı sakat olduğu için otomobile yetişemedi, Gedikpaşa istikametine kaçtı.</span></p>

    <p class="duz" xml:lang="tr"><span class="duz">Olaydan kısa süre sonra güvenlik güçleri olay yerine geldi.</span></p>

    <p class="duz" xml:lang="tr"><span class="duz">Sadece bir kadın görgü tanığı vardı; ayağı sakat olan saldırganın Ağa Han’a girdiği söyledi. Hemen operasyon yapıldı. Topal Tevfik yakalandı.</span></p>

    <p class="duz-ilk-paragraf" xml:lang="tr"><span class="duz">Tetikçi Topal Tevfik hemen konuştu: Yıkık duvar arkasından ateş eden sarı pardösülü tetikçinin adı, Ziya’ydı.</span></p>

    <p class="duz" xml:lang="tr"><span class="duz">Otomobildeki saldırganlar ise, eczacı Nazmi, bahriyeli Şevki, Hakkı ve Abdurrahman’dı.</span></p>

    <p class="duz" xml:lang="tr"><span class="duz">İstanbul Muhafız Komutanı Cemal Paşa (gazeteci Hasan Cemal’in dedesidir) kimsenin gözünün yaşına bakmadı. İkinci saldırgan Ziya da hemen yakalandı.</span></p>

    <p class="duz" xml:lang="tr"><span class="duz">Ziya’nın yakalanmasıyla örgütün daha yukarılarında kimlerin olduğu ortaya çıktı.</span></p>

    <p class="duz" xml:lang="tr"><span class="duz">Mahmud Şevket Paşa’yı öldürmekle görevlendirilen terörist grubun lideri Ziya’ydı.</span></p>

    <p class="duz" xml:lang="tr"><span class="duz">Ziya’ya emri Kolağası (Yüzbaşı) Kâzım vermişti.</span></p>

    <p class="duz" xml:lang="tr"><span class="duz">Miralay (Albay) Fuad Bey, Kaymakam (Yarbay) Zeki Bey bu gizli teşkilatın önemli isimlerindendi.</span></p>

    <p class="duz" xml:lang="tr"><span class="duz">Tetikçi Hakkı da Galata Köprüsü üzerinde yakalandı. Hakkı’dan alınan bilgilerle Beyoğlu Piremehmet Sokağı’ndaki İngiliz bir kadının işlettiği kumarhaneye baskın yapıldı.</span></p>

    <p class="duz" xml:lang="tr"><span class="duz">Evden açılan ateş sonucu bir subay şehit oldu.</span></p>

    <p class="duz" xml:lang="tr"><span class="duz">Hücre evinde örgütün en önemli isimlerinden Kolağası (Yüzbaşı) Kâzım ve adamları vardı.</span></p>

    <p class="duz" xml:lang="tr"><span class="duz">Kâzım önemli bir isimdi ve sağ yakalanması şarttı. Peki, bu nasıl olacaktı?</span></p>

    <p class="duz" xml:lang="tr"><span class="duz">Çare hemen bulundu.</span></p>

    <p class="duz" xml:lang="tr"><span class="duz">Kâzım, Çerkez’di. İttihat ve Terakki’nin Çerkez fedailerine haber salındı.</span></p>

    <p class="duz" xml:lang="tr"><span class="duz">Yakub Cemil, İzmitli Mümtaz, Kuşçubaşı Eşref ve kardeşi Sami ile Topçu İhsan (Meral Okay’ın büyük dayısıdır) olay yerine geldiler.</span></p>

    <p class="duz" xml:lang="tr"><span class="duz">Enver Paşa’nın yaveri İzmitli Mümtaz içeridekilere kendini ve arkadaşlarını tanıttı. Kâzım, “Mademki sizsiniz, teslim oluyoruz” dedi. Yanındaki Şevki ve Mehmed Ali’yle teslim oldu.</span></p>

    <p class="duz" xml:lang="tr"><span class="duz">Soruşturma genişledikçe örgütün amacı ve eylemleri ortaya çıktı.</span></p>

    <p class="duz" xml:lang="tr"><span class="duz">Suikast planını Beyoğlu Kallavi Sokak’taki Topal Tevfik’in evinde yapmışlardı.</span></p>

    <p class="duz" xml:lang="tr"><span class="duz">Hedeflerinde sadece Sadrazam Mahmud Şevket Paşa yoktu; İttihat ve Terakki Cemiyeti’nin önde gelen isimleri vardı. Sanıkların evlerinde suikast yapılacakların isimleri ve evlerinin krokileri bulundu. Yapılacak darbeden sonra dağıtılacak, “Osmanlı ulusuna ve ordusuna sesleniş” başlıklı bildiriler ele geçirildi.</span></p>

    <p class="duz" xml:lang="tr"><span class="duz">Amaçları bu suikastlar sonucunda ihtilal yapıp İttihat ve Terakki hükümetini yıkmaktı.</span></p>

    <p class="duz" xml:lang="tr"><span class="duz">Çerkez Kâzım da önemli isimler verdi.</span></p>

    <p class="duz" xml:lang="tr"><span class="duz">Bu arada soruşturma hemen bitirildi. Divanıharpte yargılanmalar da kısa sürdü.</span></p>

    <p class="duz" xml:lang="tr"><span class="duz">Mehmed Remzi Bey başkanlığındaki heyet, suçu sabit görülen yirmi dört kişi hakkında idam hükmü verdi. Ancak sanıkların yarısı ele geçirilemediği için haklarındaki hüküm gıyaplarında verildi.</span></p>

    <p class="duz" xml:lang="tr"><span class="duz">On iki kişi Beyazıt Meydanı’nda asıldı.</span></p>

    <p class="duz" xml:lang="tr"><span class="duz">322 kişi sürgüne gönderildi. Bunlar arasında Refik Halid (Karay), Refii Cevad (Ulunay) gibi yazarlar, gazeteciler de vardı; gelecekte Türkiye Komünist Partisi’nin başına geçecek olan Mustafa Suphi de…</span></p>

    <p class="duz-ilk-paragraf" xml:lang="tr"><span class="duz">İdam edilenlerin birkaç istisna dışında hemen hepsi, vaktini meyhane ve kumar âlemlerinde geçiren siyasi amaç peşinde olmayıp macera arayan kişilerdi.</span></p>

    <p class="duz" xml:lang="tr"><span class="duz">Peki, bu örgütün tepesinde hangi isimler vardı? Beyin takımı kimdi? Soruların yanıtları için bir yıl geriye gitmek gerekiyor…</span></p>

    <p class="duz" xml:lang="tr"><span class="duz">Türkiye’deki tartışmaları takip ediyorsanız bilirsiniz; güya bir yanda darbeciler diğer yanda demokratlar varmış!</span></p>

    <p class="duz" xml:lang="tr"><span class="duz">Demokratlar aynı zamanda kendilerini “liberal” olarak tanımlıyor. Güzel. Ancak yakın siyasal tarihe baktığınızda liberallerin darbeci olmadığını söylemek biraz güç.</span></p>

    <p class="duz" xml:lang="tr"><span class="duz">İşte bir örnek…</span></p>

    <p class="duz-ilk-paragraf" xml:lang="tr"><span class="duz">Tarih, 22 temmuz 1912.</span></p>

    <p class="duz" xml:lang="tr"><span class="duz">Bir türlü kurulamayan hükümeti Gazi Ahmed Muhtar Paşa kurdu.</span></p>

    <p class="duz" xml:lang="tr"><span class="duz">Hükümetin kurulamamasının nedeni parlamentoya verilen askeri muhtıraydı.</span></p>

    <p class="duz" xml:lang="tr"><span class="duz">İttihat ve Terakki hükümetine muhtıra veren Halaskâr Zabitan Grubu’ydu:</span></p>

    <p class="duz" xml:lang="tr"><span class="duz">“Memleketimiz, devletimiz hufra-i inkıraz ve pençe-i izmihlal”dir; yani memleketimiz uçurumun kenarında ve yıkımın pençesindedir. Bu hükümet gitmezse askeri darbe yapılacaktır!</span></p>

    <p class="duz" xml:lang="tr"><span class="duz">Halaskâr Zabitan muhtırasının içeriği bu topraklarda bir ilkti. Ancak son olmadı; ne ilginçtir ki bundan sonraki tüm darbe bildirileri hep bu muhtıraya benzeyecekti. “Memleketimiz uçurumun kenarındadır…”</span></p>

    <p class="duz-ilk-paragraf" xml:lang="tr"><span class="duz">İttihatçılar salt bir muhtıra yüzünden iktidardan olmadılar kuşkusuz.</span></p>

    <p class="duz" xml:lang="tr"><span class="duz">Öncelikle, İstanbul’daki subaylar içinde hareketlenme olduğu bilgisini aldılar ve ikinci bir 31 Mart (1909) Vakası’ndan korktular.</span></p>

    <p class="duz" xml:lang="tr"><span class="duz">Ayrıca, Rumeli’de Halaskâr Zabitan’ın dağa çıktığı haberi de onları geri adım atmaya zorladı.</span></p>

    <p class="duz" xml:lang="tr"><span class="duz">Keza, aynı tarihte başlayan Arnavut ayaklanması ile Halaskâr Zabitan muhtırası arasında ilişki olup olmadığından da emin olamadılar.</span></p>

    <p class="duz-ilk-paragraf" xml:lang="tr"><span class="duz">Halaskâr Zabitan’ın muhtıra/darbe bildirisi nerede hazırlandı?</span></p>

    <p class="duz" xml:lang="tr"><span class="duz">Muhtıra, –padişah Reşad’ın yeğeni– Osmanlı liberal hareketinin lideri, İngilizlerin desteklediği Prens Sabaheddin’in Kuruçeşme’deki köşkünde hazırlandı.</span></p>

    <p class="duz" xml:lang="tr"><span class="duz">Bildiri hazırlanırken bazı siviller korkup köşkü terk etmek istedi. Bir sonuç alınana kadar kimsenin köşkten ayrılmasına izin verilmedi.</span></p>

    <p class="duz" xml:lang="tr"><span class="duz">Bu arada çoğunluğu subay olan bir grup Halaskâr Zabitan da Bostancı’daki bir evde toplantı halindeydiler.</span></p>

    <p class="duz" xml:lang="tr"><span class="duz">İttihatçılar iki toplantıdan da haberdardı. Hatta Bostancı’daki eve üç paşadan oluşan bir heyet gönderip yeni kabinede kimleri istedikleri soruldu.</span></p>

    <p class="duz" xml:lang="tr"><span class="duz">Halaskâr Zabitan, eski sadrazam Kâmil Paşa ve Nâzım Paşa’nın mutlaka kabinede olmasını istiyorlardı.</span></p>

    <p class="duz" xml:lang="tr"><span class="duz">Ve her iki grubun da onayını alan “Büyük Kabine” Gazi Ahmed Muhtar Paşa tarafından kuruldu. Padişah Reşad’ın deyimiyle, “baldırı çıplaklar, Selanik dönmeleri, yerlerini göğüslerinde sırma şerefler/madalya taşıyan paşalara bırakmıştı!”</span></p>

    <p class="duz" xml:lang="tr"><span class="duz">Halaskâr Zabitan’ın önde gelen subaylarından Binbaşı Saffet, İstanbul merkez kumandanlığına getirildi.</span></p>

    <p class="duz" xml:lang="tr"><span class="duz">İttihatçılar mevzilerini tek tek kaybetti. Cemiyetin merkezini bile tekrar Selanik’e taşıdılar.</span></p>

    <p class="duz" xml:lang="tr"><span class="duz">Başta Hüseyin Cahit olmak üzere İttihatçı gazeteciler tutuklandı.</span> <span class="italik">Tanin</span> <span class="duz">kapatıldı,</span> <span class="italik">Cenin</span> <span class="duz">çıktı;</span> <span class="italik">Cenin</span> <span class="duz">kapatıldı</span> <span class="italik">Sercin</span> <span class="duz">çıktı ve sonunda ne adla olursa olsun İttihatçıların gazete çıkarması yasaklandı!</span></p>

    <p class="duz-ilk-paragraf" xml:lang="tr"><span class="duz">Gazi Ahmed Muhtar Paşa Kabinesi’nin kurulmasından bir gün sonra Meclis-i Mebusan Başkanı Halil Bey’in evine imzasız tehdit mektubu gönderildi.</span></p>

    <p class="duz" xml:lang="tr"><span class="duz">Mektupla, “Fındıklı Tiyatrosu”na benzetilen meclisin kırk sekiz saat içinde lağvedilmesi isteniyordu. Eğer istekleri olmazsa bazı ölümler gerçekleşecekti!</span></p>

    <p class="duz" xml:lang="tr"><span class="duz">Mektup Halaskâr Zabitan Grubu’ndan geliyordu.</span></p>

    <p class="duz" xml:lang="tr"><span class="duz">Hükümeti deviren Halaskâr Zabitan’ın hedefi şimdi meclisti.</span></p>

    <p class="duz" xml:lang="tr"><span class="duz">İttihatçılar bu kez tehdide “papuç bırakmadı.” Sert açıklamalar yaptılar. Taşra örgütleri Halaskâr Zabitan’ı kınayan telgraflar çektiler meclise.</span></p>

    <p class="duz" xml:lang="tr"><span class="duz">Mecliste coşkulu konuşmalar yapıldı. Dört yüz subay Abide-i Hürriyet’in başında toplanarak Halaskâr Zabitan’ı protesto etti.</span></p>

    <p class="duz-ilk-paragraf" xml:lang="tr"><span class="duz">İttihatçıların tekrar moral kazandığını gören “liberal” Halaskâr Zabitan, İttihatçıların lideri Talat Paşa’ya suikast düzenlenmeye karar verdi.</span></p>

    <p class="duz" xml:lang="tr"><span class="duz">Talat Paşa gizlice takip edildi; Yerebatan’da oturuyor, geceyarısına kadar partide çalıştıktan sonra evine gidiyordu.</span></p>

    <p class="duz" xml:lang="tr"><span class="duz">Evinin bulunduğu bölgedeki polis karakolunun mürettebatı değiştirildi; tetikçiyi koruyacak isimler seçildi. Talat Paşa’yı vuracak kişinin, avukat Fuad Şükrü’nün evine saklanması bile kararlaştırıldı.</span></p>

    <p class="duz" xml:lang="tr"><span class="duz">Tüm bu işleri organize eden kişi ise Harbiye Nazırı Nâzım Paşa’nın yaveri Nafiz’di.</span></p>

    <p class="duz" xml:lang="tr"><span class="duz">Yaver Nafiz suikast planını gerçekleştirmek için Prens Sabaheddin’in adamı Hasan Vasfi’ye para verdi.</span></p>

    <p class="duz" xml:lang="tr"><span class="duz">Ancak Prens Sabaheddin, eylemin gerçekleşeceği günden kısa bir süre önce suikast teşebbüsüne izin vermedi. Korkmuştu…</span></p>

    <p class="duz" xml:lang="tr"><span class="duz">Sonra ne oldu?</span></p>

    <p class="duz" xml:lang="tr"><span class="duz">“Liberal” hükümet Balkan hezimetine neden oldu. Osmanlı Edirne’yi bile kaybetti.</span></p>

    <p class="duz" xml:lang="tr"><span class="duz">Bulgar ordusu İstanbul yakınlarına kadar geldi.</span></p>

    <p class="duz" xml:lang="tr"><span class="duz">Ve İttihatçılar, 23 ocak 1913 Babıâli darbesiyle, Harbiye Nazırı Nâzım Paşa ve yaveri Nafiz’i öldürüp iktidarı liberallerden geri aldı.</span></p>

    <p class="duz" xml:lang="tr"><span class="duz">İşte bu olaydan sonra, “liberal” darbeci Halaskâr Zabitan Grubu, Mahmud Şevket Paşa’yı ve diğer İttihatçıları öldürüp darbe yaparak iktidarı geri almak istedi.</span></p>

    <p class="duz" xml:lang="tr"><span class="duz">Beceremedi. Mahmud Şevket Paşa öldüğüyle kaldı.</span></p>

    <p class="duz" xml:lang="tr"><span class="duz">Halaskâr Zabitan büyük zayiat verdi: İdam cezası alanlar arasında Prens Sabaheddin de vardı.</span></p>

    <p class="duz" xml:lang="tr"><span class="duz">Toparlarsak:</span></p>

    <p class="duz" xml:lang="tr"><span class="duz">“Liberaller demokrattır, İttihatçılar ise darbecidir” gibi anlamsız polemiklere gerek yoktur:</span></p>

    <p class="duz" xml:lang="tr"><span class="duz">İkisi de darbecidir; ikisi de suikast yapmıştır.</span></p>

    <p class="duz" xml:lang="tr"><span class="duz">Sadece biri yenmiş, diğeri yenilmiştir.</span></p>

    <p class="duz" xml:lang="tr"><span class="duz">Birinin arkasında Almanya, diğerinin arkasında İngilizler vardır.</span></p>

    <p class="duz" xml:lang="tr"><span class="duz">Hepsi bu.</span></p>

    <p class="duz-ilk-paragraf" xml:lang="tr"><span class="duz">Peki Halaskâr Zabitan Grubu’nun şifreleri nelerdi?</span></p>

    <p class="duz" xml:lang="tr"><span class="duz">Kuruluşu konusunda kesin bir tarih verilemiyor.</span></p>

    <p class="duz" xml:lang="tr"><span class="duz">Kuruluş yeri: İstanbul.</span></p>

    <p class="duz" xml:lang="tr"><span class="duz">Toplantı yerleri: Bostancı ve Üsküdar (Bağlarbaşı).</span></p>

    <p class="duz" xml:lang="tr"><span class="duz">Kurucuları: Binbaşı Gelibolulu Kemal, Kolağası Kastamonulu Hilmi, Süvari Kaymakamı Recep, Bahriye Binbaşısı İbrahim, Kolağası Kudret.</span></p>

    <p class="duz" xml:lang="tr"><span class="duz">Amacı: İttihat ve Terakki iktidarını yıkmak, orduyu siyasetin dışında tutmak.</span></p>

    <p class="duz" xml:lang="tr"><span class="duz">Bildirilerinde hep İttihatçıları hedef gösterdiler: “Askerler! Elinizdeki namusuna helal gelmeyen silahı vatandaşlarımıza değil, din-i İslami mahv ve nabut etmeyi, millet-i Osmaniye’yi menfaat-i şahsiyetleri uğrunda tamamıyla yitirmeyi niyet etmiş olan bu namussuz hainlere çevirin…”</span></p>

    <p class="duz" xml:lang="tr"><span class="duz">Grubun finansmanını Prens Sabaheddin sağladı. Darbe bildirisini, Beyoğlu/Tünel’deki M. Pantazi’nin Anadolu Matbaası’nda çoğaltarak dağıtan kişi ise Prens Sabaheddin’in sağ kolu Satvet Lütfi (Tozan) idi. İlginçtir, Halaskâr Zabitan Grubu İttihatçıları masonlukla itham etmiştir hep. Halbuki Satvet Lütfi önemli bir masondu!</span></p>

    <p class="duz" xml:lang="tr"><span class="duz">Halaskâr Zabitan Grubu ile Hürriyet ve İtilaf Fırkası arasında gizlisi saklısı olmayan bir ilişki vardı.</span></p>

    <p class="duz" xml:lang="tr"><span class="duz">Örgütün tarikat desteği de vardı: Üçüncü dönem Melamilerin önde gelen şeyhi Terlikçi Salih de Halaskâr Zabitan Grubu’nu destekleyenler arasındaydı. (Melamilerin, Hürriyet ve İtilaf Fırkası ve Halaskâr Zabitan Grubu’yla kurduğu ilişkiler bir doktora tezine konu olabilir!)</span></p>

    <p class="duz" xml:lang="tr"><span class="duz">Mahmud Şevket Paşa suikastından sonra Halaskâr Zabitan Grubu’nun lideri Binbaşı Kemal, Prens Sabaheddin’in evinde saklandı. Sonra yurtdışına kaçtı.</span></p>

    <p class="duz" xml:lang="tr"><span class="duz">Bu olayla birlikte Halaskâr Zabitan bir daha toparlanamadı ve örgüt dağılıp gitti.</span></p>

    <p class="duz" xml:lang="tr"><span class="duz">Liberaller asker içindeki güçlerini kaybettiler ama siyaset ve basındaki yerlerini korudular.</span></p>

    <p class="duz" xml:lang="tr"><span class="duz">Bu gerçekler ortada iken dinci-liberaller neden her fırsatta 1908 Temmuz Devrimi’ne karşı çıkıyorlar? Bunun için devrimin o sıcak günlerine dönmek gerekiyor. Liberal faşizmin ne olduğunu en iyi 1908 Devrimi anlatmaktadır.</span></p>

    <p class="baslik-3" xml:lang="tr"><span class="duyuru-baslik">Liberal faşistler Temmuz Devrimi’ne niye karşı?</span></p>

    <p class="duz" xml:lang="tr"><span class="duz">Geleneksel Türk tarih yazıcılığı, Temmuz Devrimi’ne “II. Meşrutiyet” adını vererek bu aydınlanma hareketinin çapını küçültmeye çalışıyor.</span></p>

    <p class="duz" xml:lang="tr"><span class="duz">Dinci-liberal ittifak ise dün olduğu gibi bugün de Temmuz Devrimi’ne ve onu gerçekleştiren İttihat ve Terakki’ye düşman. Peki neden?</span></p>

    <p class="duz" xml:lang="tr"><span class="duz">1908’deki toplumsal, siyasal ve ekonomik değişimleri iyi bilmek gerekiyor. İyi bilmek gerekir ki, yandaş medyanın Temmuz Devrimi’ni neden hâlâ düşman bellediği iyi anlaşılabilsin…</span></p>

    <p class="duz-ilk-paragraf" xml:lang="tr"><span class="duz">Bugünlerde, tarihimizdeki tüm ilerici hareketlere savaş açan liberal-dinci faşistlerin, 1908 Temmuz Devrimi’ne bakışı ile alışılagelmiş Türk tarih söylemi arasında paralellik vardır.</span></p>

    <p class="duz" xml:lang="tr"><span class="duz">Bunlara göre Temmuz Devrimi, “Devleti iç düşmanlarından kurtarıp, kötü gidişata son vermek isteyen askerlerin siyasal cinayetler işleyip, dağa çıkıp darbe yaparak iktidarı ele geçirmeleridir.”</span></p>

    <p class="duz-ilk-paragraf" xml:lang="tr"><span class="duz">Bugün Temmuz Devrimi’ni gerçekleştirenlere, “darbeci”, “katil” yaftası vuruluyor. Hiçbir siyasal, ekonomik ve toplumsal çözümlemeler içermeyen bu basmakalıp/yüzeysel sözleri çoğu çevre doğru kabul ediyor. Üstelik buradan hareket ederek demokrasi üzerine büyük laflar söylüyorlar!</span></p>

    <p class="duz-ilk-paragraf" xml:lang="tr"><span class="duz">Gerçek ne?</span></p>

    <p class="duz" xml:lang="tr"><span class="duz">Önce bir tespitte bulunmamız gerekiyor:</span></p>

    <p class="duz" xml:lang="tr"><span class="duz">Geleneksel Türk tarih yazıcılığında halk hareketlerine karşı büyük bir ilgisizlik vardır. Bu çevreler siyasal hareketleri/devrimleri oluşturan maddesel koşulları irdelemekten kaçınır. Bunda Soğuk Savaş döneminin baskıcı uygulamalarının büyük payı vardır. Halk hareketlerini yok sayarlar. Evet, bizim tarihçiliğimiz topaldır; iktisadi ayağı yoktur.</span></p>

    <p class="duz" xml:lang="tr"><span class="duz">Örneğin Temmuz Devrimi öncesi, ağır vergi yüklerinin halkı nasıl yokluğa sürüklediği, huzursuzluklara/ayaklanmalara neden olduğu görülmez.</span></p>

    <p class="duz-ilk-paragraf" xml:lang="tr"><span class="duz">1906’daki Kastamonu, Erzurum, Bayburt, Trabzon, Sivas, Giresun, Samsun vergi ayaklanmaları konusunda kaç çalışma biliyorsunuz? Bilemezsiniz, çünkü yoktur. Bu ayaklanmalarda İttihatçıların Erzurum, Trabzon, Van şubelerinin ve bu gizli örgütlerin dağıttığı bildirilerin ne kadar payı vardır? Tarihsel çalışmalarda bunlara yer bile verilmemiştir.</span></p>

    <p class="duz-ilk-paragraf" xml:lang="tr"><span class="duz">Dünyada, toplumsal hareketler üzerine çalışma yapanların en birinci kaynakları, tahıl ürünlerindeki fiyat artışlarıdır. XX. yüzyıl başı Osmanlı’da un mamullerine ne kadar zam yapıldığı konusunda kaç çalışma hatırlıyorsunuz? Hatırlayamazsınız, çünkü yoktur.</span></p>

    <p class="duz" xml:lang="tr"><span class="duz">Çalışmalarında yoksul halk yoktur.</span></p>

    <p class="duz" xml:lang="tr"><span class="duz">Ya toplumun diğer katmanları?</span></p>

    <p class="duz" xml:lang="tr"><span class="duz">Maaşlarını alamadıkları için İskenderun, Arnavutluk, İzmir, Elazığ, Diyarbakır, Manastır, Erzincan gibi birçok kışlada protesto eylemleri yapan binlerce askerin ve aynı durumdaki memurların devrime giden süreci hızlandırdığı göz ardı edilebilir mi?</span></p>

    <p class="duz-ilk-paragraf" xml:lang="tr"><span class="duz">“Bu sefer hangi vatan parçası elden gidecek” karamsarlığındaki aydınların, Makedonya güvenliği konusunda, İttihatçıların Avrupa’ya rest çeken tavrından etkilenmemeleri söz konusu olabilir mi?</span></p>

    <p class="duz" xml:lang="tr"><span class="duz">Peki ya, çoğu yedi sekiz kuruş için on altı-on yedi saat yabancı sermayenin emrinde çalışan işçiler, Osmanlı’nın her bir yerine asılan, dağıtılan bildirilerden habersiz olabilir mi?</span></p>

    <p class="duz" xml:lang="tr"><span class="duz">Görmezden gelinse de Temmuz Devrimi, içinde askerleri, sivil bürokratları ve büyük çoğunluğu olmamasına rağmen halkı da barındıran bir siyasal hareket gerçekleştirdi.</span></p>

    <p class="duz-ilk-paragraf" xml:lang="tr"><span class="duz">1908 Devrimi’nden sonra toplumsal olayların bıçak gibi kesilmesinin nedeni de, halkın bu harekete olan desteğinin göstergesidir.</span></p>

    <p class="duz" xml:lang="tr"><span class="duz">İstanbul Beyazıt Meydanı’ndaki yüz bin kişinin “Hürriyet, Eşitlik, Adalet, Kardeşlik” diye Temmuz Devrimi’nin simgesi sloganları bağırması, sevinç gösterisinde bulunması neyin ifadesidir?</span></p>

    <p class="duz-ilk-paragraf" xml:lang="tr"><span class="duz">Bakınız, Temmuz Devrimi karşıtları 1908 genel seçimlerine hiç değinmek istemezler.</span></p>

    <p class="duz" xml:lang="tr"><span class="duz">İttihatçıların halkın önüne hemen sandık koymalarını anımsamazlar. İttihatçıların ezici sandık zaferini görmezden gelirler. Bu gerici ittifak, çıkarlarına hizmet ettiği sürece sandığı önemser, aksi durumda sandığı yok sayar.</span></p>

    <p class="duz-ilk-paragraf" xml:lang="tr"><span class="duz">Neyse… Gelelim Temmuz Devrimi’nin Osmanlı siyasal, ekonomik ve toplumsal yaşamında neleri değiştirdiğine.</span></p>

    <p class="duz" xml:lang="tr"><span class="duz">– 1908 Temmuz Devrimi, 1876’daki gibi salt bürokrasinin gücünü artıracak değil, halkın gerçek anlamda siyasal sürece katılacağı yeni bir anayasa hedefledi. Ve bunu bir ay sonra (21.08.1909) gerçekleştirdi.</span></p>

    <p class="duz" xml:lang="tr"><span class="duz">– Anayasanın birçok maddesi değiştirildi; onlarca yasa çıkarıldı. Amaç, “çağdaş merkezi devlet”ti.</span></p>

    <p class="duz" xml:lang="tr"><span class="duz">– “Kapıkulu” geleneği/tebaa anlayışı yıkıldı, “vatandaşlık” kavramı doğdu.</span></p>

    <p class="duz" xml:lang="tr"><span class="duz">– Hükümet, padişaha değil vatandaşların oylarıyla seçilmiş meclise karşı sorumluydu. Padişahın yetkileri tırpanlandı.</span></p>

    <p class="duz" xml:lang="tr"><span class="duz">– Siyasal partiler kuruldu.</span></p>

    <p class="duz" xml:lang="tr"><span class="duz">– Tüm Osmanlılar hiçbir ırksal, etnik ve dinsel farklılık gözetilmeksizin eşit haklara sahipti. Ayrım gözetilmeksizin her vatandaş devlet kurumlarında çalışabilecekti. Müslüman olmayanlar da askere alınacaktı.</span></p>

    <p class="duz-ilk-paragraf" xml:lang="tr"><span class="duz">Sadece anayasa değiştirilmedi:</span></p>

    <p class="duz" xml:lang="tr"><span class="duz">– Yeteneklerinden çok akraba ilişkileriyle bürokraside yer alan kadrolar işten çıkarıldı. Örneğin, II. Abdülhamid’in muskacısı Şeyh Abulhüda’nın on beş yaşındaki maliye müfettişi torunu atıldı.</span></p>

    <p class="duz" xml:lang="tr"><span class="duz">– Sadrazamın, şeyhülislamın, nazırların alışageldik yüksek maaşları yarıya çekildi. Padişahın ödeneği 36 milyon 794 bin kuruştan 2 milyon kuruşa indirildi.</span></p>

    <p class="duz" xml:lang="tr"><span class="duz">– Mutlakiyetçi rejimin güvenilir askeri ve sivil bürokratlarına yönelik yoğun bir temizlik hareketi başlatıldı. Mektepli olmayan 7 500 alaylı subay-paşa tasfiye edildi. Büyükelçiler, konsoloslar, valiler azledildi. Kadrolar azaltıldı.</span></p>

    <p class="duz" xml:lang="tr"><span class="duz">– Osmanlı sanayileşebilmek için ne sermaye birikimine ne de ilim irfana sahipti. Bu nedenle öncelikle eğitim reformu yapıldı: Okullar hiçbir dil-din ayrımı yapılmadan herkese açık oldu. Herkes kendi anadilinde öğrenim görecekti; ancak Türkçe öğrenmek zorunluydu. Cemaatlerin kontrolündeki okullar kapatıldı. Ticaret okulları açıldı. Kız öğrenciler üniversiteye alındı.</span></p>

    <p class="duz" xml:lang="tr"><span class="duz">– Değişik etnik ve dinsel cemaatlerin ayrıcalıkları ortadan kaldırıldı. Örneğin medrese öğrencileri de artık askere alınacaktı. Din adamlarının ayrıcalıklarına son verildi.</span></p>

    <p class="duz" xml:lang="tr"><span class="duz">– Sermaye birikimi olmadan bağımsız olunamayacağını yakın tarih çok acı göstermişti. Milli sermayeyi güçlendirecek adımlar atıldı. Yerli şirketler kuruldu. Sadece İstanbul’da yaklaşık beş yüze bakkal dükkânı açıldı.</span></p>

    <p class="duz" xml:lang="tr"><span class="duz">– Ulusal pazarı bütünleştirmek ve kırsal ürünlere talep yaratmak için kara ve demiryolu şebekesi inşa edilmeye başlandı.</span></p>

    <p class="duz" xml:lang="tr"><span class="duz">– Köylülerin toprak sahibi olmalarını kolaylaştırıcı adımlar atıldı.</span></p>

    <p class="duz" xml:lang="tr"><span class="duz">– Kooperatifler kuruldu.</span></p>

    <p class="duz" xml:lang="tr"><span class="duz">– İşçiler grev hakkı kazandı. 1 Mayıs, İşçi Bayramı oldu. Sendikalar kuruldu.</span></p>

    <p class="duz" xml:lang="tr"><span class="duz">– Sokaklara isim, evlere numaraya verilmeye başlandı.</span></p>

    <p class="duz" xml:lang="tr"><span class="duz">– Telefon tesisatları inşa edildi. İstanbul elektrikle aydınlatıldı.</span></p>

    <p class="duz" xml:lang="tr"><span class="duz">– Jurnal rejiminin bekçisi hafiyeliğe, sansüre son verildi. Bu nedenledir ki 24 Temmuz, Gazeteciler ve Basın Bayramı olarak hâlâ kutlanmaktadır.</span></p>

    <p class="duz" xml:lang="tr"><span class="duz">– İç pasaport uygulaması kaldırıldı.</span></p>

    <p class="duz" xml:lang="tr"><span class="duz">– Fikir hayatı canlandı; evrim teorisi, pozitivizm, Marksizm konuşulmaya, tartışılmaya başlandı. Ardı ardına çeviriler yapıldı.</span></p>

    <p class="duz" xml:lang="tr"><span class="duz">– Yarışmacı sporlar hayata geçti. 1912’de Stockholm Olimpiyatları’na gidildi.</span></p>

    <p class="duz" xml:lang="tr"><span class="duz">– Put olarak görülen heykelin yapılmasına izin çıktı. İlk sinema filmi çekildi.</span></p>

    <p class="duz" xml:lang="tr"><span class="duz">– Kadınlar kamuda çalışmaya başladı. Müslüman kadınlar sahneye çıktı.</span></p>

    <p class="duz" xml:lang="tr"><span class="duz">– Kadınlar dernekler kurup, dergiler çıkardı. “Tesettür farz mıdır” tartışmaları yapıldı. Tekeşlilik özendirildi.</span></p>

    <p class="duz-ilk-paragraf" xml:lang="tr"><span class="duz">Yandaş medya bunları yazmıyor, sadece “İttihatçıların cinayetler işlediğini yazıyor.”</span></p>

    <p class="duz" xml:lang="tr"><span class="duz">Evet işledi ve kötü de yaptı. Kim savunabilir? Ama hangi ülkedeki büyük dönüşümlerde/devrimlerde kan akmadı? İngiltere, Fransa, ABD, Rusya, Çin devrimlerinde, söyleyin nerede kan akmadı?</span></p>

    <p class="duz" xml:lang="tr"><span class="duz">Dinci-liberal ittifak, Temmuz Devrimi’nin sadrazamı Mahmud Şevket Paşa’yı öldürtmedi mi? Niye bundan hiç bahsetmezler?</span></p>

    <p class="duz" xml:lang="tr"><span class="duz">Neyse, gelelim bir başka soruya:</span></p>

    <p class="duz" xml:lang="tr"><span class="duz">Temmuz Devrimi başarılı oldu mu? Programını tam olarak hayata geçirebildi mi?</span></p>

    <p class="duz" xml:lang="tr"><span class="duz">“Evet” demek çok zor.</span></p>

    <p class="duz" xml:lang="tr"><span class="duz">Bunun en temel sebeplerinden biri, dinci-liberal ittifak ve onun sacayağı yabancı sefaretler/büyükelçiliklerdi.</span></p>

    <p class="duz" xml:lang="tr"><span class="duz">Sadrazam Fuad Paşa diyor ki:</span></p>

    <p class="duz" xml:lang="tr"><span class="duz">“Bizim devlette iki kuvvet vardır; biri yukarıdan, biri aşağıdan gelir. Yukarıdan gelen kuvvet hepimizi eziyor. Aşağıdan bir kuvvet oluşturmaya olanak yoktur. Bunun için pabuççu muştası gibi yandan bir kuvvet kullanmaya mecburuz; o kuvvetler de sefaretlerdir.”</span></p>

    <p class="duz-ilk-paragraf" xml:lang="tr"><span class="duz">Temmuz Devrimi’nde sefaretler kime yakındı?</span></p>

    <p class="duz" xml:lang="tr"><span class="duz">Sorunun yanıtını vermeden önce kimdi bu liberaller ona bakalım: Liberaller, Osmanlı toplumunun üst sınıflarına mensuptular. Bunlar iyi eğitim görmüş, Batılılaşmış, kozmopolit bir gruba mensuptular.</span></p>

    <p class="duz" xml:lang="tr"><span class="duz">İdeolojileri, İngilizlerin iktisadi ve siyasal yapısını bire bir almaktı. Zaten liberal birlik anlamına gelen Ahrar Fırkası’nı kurdular. Parti programını ise İstanbul’da bugün yalısıyla adı bilinen Kont Ostrorog yazdı.</span></p>

    <p class="duz" xml:lang="tr"><span class="duz">İttihatçılar orta sınıf ailelerine mensuptu. Bunlar yerli ekonomide meydana gelen yabancı sermaye tahrifatı nedeniyle zarar görmüş, Saray ve Babıâli tarafından ezilen, dışlanan esnaf, memur ve küçük rütbeli subay ailelerinin çocuklarıydılar.</span></p>

    <p class="duz-ilk-paragraf" xml:lang="tr"><span class="duz">Bu tespitlerden sonra gelelim sefaretlerin kime yakın olduğu sorusunun yanıtına:</span></p>

    <p class="duz" xml:lang="tr"><span class="duz">Temmuz Devrimi öncelikle neye savaş açtı biliyor musunuz? Kapitülasyonlara!</span></p>

    <p class="duz" xml:lang="tr"><span class="duz">Bu nedenle başta İngiltere olmak üzere Fransa, Rusya, Osmanlı üzerinde kurdukları hegemonyayı yok edecek Temmuz Devrimi’ne karşıydılar.</span></p>

    <p class="duz" xml:lang="tr"><span class="duz">Biliyorlardı ki, Temmuz Devrimi, Osmanlı’nın egemenliğini ve hukukun birliği ilkesini ihlal eden kapitülasyonları yıkacaktı.</span></p>

    <p class="duz" xml:lang="tr"><span class="duz">Bu nedenle İttihatçıların meclisten çıkardığı tüm reformlar Avrupa elçiliklerinin vetosuna takıldı. Yasaların her maddesine, “antlaşmalardan doğan haklara karşıdır” iddiasıyla karşı çıktılar.</span></p>

    <p class="duz-ilk-paragraf" xml:lang="tr"><span class="duz">Bugün dinci-liberal ittifak her fırsatta Avrupa Birliği’nden bahsetmektedir. İsteklerinden biri de yerel yönetimlerin güçlendirilmesidir.</span></p>

    <p class="duz" xml:lang="tr"><span class="duz">Şimdi sıkı durun:</span></p>

    <p class="duz" xml:lang="tr"><span class="duz">Temmuz Devrimi, yerel yönetimleri merkezi hükümetten daha bağımsız hale getirmeye çalıştı. Örneğin, bir tür danışma organı durumundaki Meclis-i Liva gibi kurumların kadrolarını genişletip, buralardaki devlet memuru sayısını üçte biri geçmeyecek şekilde azalttı. Diğer kadrolar da halkın oyuyla seçilecekti.</span></p>

    <p class="duz" xml:lang="tr"><span class="duz">Yerel yönetimlere, mali özerklik getirilmesi; yerel milis kuvvetleri oluşturulması; dinsel kurumlara cemaatlere vergi koyup bunları toplama hakkının verilmesi; resmi yazışmalarda ve mahkemelerde o bölgedeki nüfusun çoğunluğunun konuştuğu dilin kullanılması gibi haklar verilmeye çalışıldı.</span></p>

    <p class="duz" xml:lang="tr"><span class="duz">Ama bunlar hayata geçirilemedi.</span></p>

    <p class="duz" xml:lang="tr"><span class="duz">Çünkü sefaretler, “kapitülasyonlara aykırıdır” diye bu yasaların geçmesini engellediler. Sefaretler dün böyle diyorlardı, bugün tam tersi; çıkarlarına ne uygunsa! Neymiş Kopenhag Kriterleriymiş!</span></p>

    <p class="duz-ilk-paragraf" xml:lang="tr"><span class="duz">Kapitülasyonlar sonucu, aşar, ağnam, gibi vergilerin halkı yoksullaştırdığını İttihatçılar görmüyor muydu? Görüyordu. Bu nedenle “mali” devletin yerini “iktisadi” devlete bırakması düşünülüyordu. İktisadi açıdan bağımsız olmadan, çağdaş bir ülke yaratamayacaklarını biliyorlardı.</span></p>

    <p class="duz" xml:lang="tr"><span class="duz">Ellerine Birinci Birinci Dünya Savaşı’nda fırsat geçti ve hemen yarı sömürgecilik statüsünde olan kapitülasyonları kaldırdılar. Düyun-ı Umumiye’nin faaliyetlerini askıya aldılar.</span></p>

    <p class="duz" xml:lang="tr"><span class="duz">İttihatçılar için Birinci Dünya Savaşı, bağımsızlık savaşıydı. Ne diyorlar günümüzde: “İttihatçılar bir oldubittiyle Osmanlı’yı savaşa soktu.” Egemen bir devlet olmak isteyen Osmanlı’nın, kapitülasyonlardan kurtulmak için savaşa girdiğini kimse söylemiyor artık.</span></p>

    <p class="duz" xml:lang="tr"><span class="duz">Söylemezler. Temmuz Devrimi’ni küçümsemek, ona saldırmak psikolojik harbin sonucudur. Bu, dün de böyleydi.</span></p>

    <p class="duz-ilk-paragraf" xml:lang="tr"><span class="duz">Temmuz Devrimi’ne karşı 31 Mart 1909’da ayaklanan dinci-liberal ittifakın arkasında İstanbul İngiliz Büyükelçiliği’nin bulunduğu sır değil. Büyükelçi Lowther’in, istihbaratçı Yüzbaşı Bettelheim’ın faaliyetleri biliniyor artık.</span></p>

    <p class="duz" xml:lang="tr"><span class="duz">Dinci-liberal ittifak sadece gerici bir ayaklanma planlamayıp katliamlar düzenlemekten bile geri durmadı mı? 1909 yılında Adana’daki Ermeni katliamını kim planladı? Amaç İngiliz-Fransız donanmasının ülkeye müdahale edip, Temmuz Devrimi’ne son vermesi değil miydi? İktidar olabilmek için Osmanlı’nın işgalini bile istedi bunlar.</span></p>

    <p class="duz-ilk-paragraf" xml:lang="tr"><span class="duz">Arnavutluk, Yemen, Arabistan, Irak, Suriye gibi ayrılıkçı hareketlerin başında, eski rejime dönerek ayrıcalıklı konumlarını korumak isteyen din adamları ve onun destekçileri liberaller yok muydu?</span></p>

    <p class="duz-ilk-paragraf" xml:lang="tr"><span class="duz">Sefaretlerin oyuncağıydılar. Sefaretler, bunlarla oynarken diğer yandan Osmanlı’yı parçalamayı sürdürdü. Destekleriyle, Bulgaristan bağımsızlığını ilan etti; Girit Yunanistan’la birleşti; Avusturya-Macaristan İmparatorluğu Bosna Hersek’i ilhak etti.</span></p>

    <p class="duz-ilk-paragraf" xml:lang="tr"><span class="duz">Dinci-liberal ittifak bugün, tarihimizdeki tüm devrimcileri “darbeci” ilan edip yargısız infaz yapıyor. Ama kendi tarihlerini unutuyorlar:</span></p>

    <p class="duz" xml:lang="tr"><span class="duz">İttihatçılar vatanın bir parçasını vermemek için Trablusgarp cephesine koşunca, bunu fırsat bilen dinci-liberal ittifak, kendilerine Halaskâr Zabitan adını veren Arnavut askerleriyle birleşip darbe yaparak iktidarı ele geçirmedi mi? İktidar olunca ne yaptılar? İngiliz Sefareti’nin Osmanlı’daki bir numaralı adamı Kâmil Paşa’yı sadrazam yaptılar. Balkan Savaşı’nda küçük Bulgar ordusu Çatalca önlerine kadar geldi. Hangisini yazayım?</span></p>

    <p class="duz-ilk-paragraf" xml:lang="tr"><span class="duz">Siz liberallerin allı pullu laflar etmesine bakmayınız; yüz yıllık tarihlerine bakarsanız asıl darbeci bunlardır. Gericiler hep ittifak kardeşleridir. Hiçbir devrimci hareket içinde olmamışlardır. Yüz yıldır istekleri sadece statükoyu korumaktır.</span></p>

    <p class="duz" xml:lang="tr"><span class="duz">Tek başarılı oldukları konu, sefaretler desteğiyle sürekli bağırıp, ortalığı karıştırarak ülkeyi zayıflatmaktır.</span></p>

    <p class="duz" xml:lang="tr"><span class="duz">Söyledikleri ise lafügüzaftır.</span></p>

    <p class="baslik-3" xml:lang="tr"><span class="duyuru-baslik">Cumhuriyet Devrimi’ne karşılar</span></p>

    <p class="duz" xml:lang="tr"><span class="duz">Liberal dinci faşistler sadece Temmuz Devrimi’ne değil, Cumhuriyet devrimine de karşılar.</span></p>

    <p class="duz" xml:lang="tr"><span class="duz">Salt ABD ve Avrupa’da değil, Türkiye’deki bazı üniversitelerde Atatürk düşmanlığı yapmazsanız barındırılmıyorsunuz.</span></p>

    <p class="duz" xml:lang="tr"><span class="duz">Cumhuriyet Bayramı’nı kutlamayan bir gazete iseniz, özgürlükçü yayın organı ilan ediliyorsunuz.</span></p>

    <p class="duz" xml:lang="tr"><span class="duz">Kutlama yapanların duygularını hiçe sayıp 29 Ekim’de bile Cumhuriyet’e hakaretler yağdıran bir köşe yazarı iseniz hemen demokrat yazar unvanını alıyorsunuz.</span></p>

    <p class="duz" xml:lang="tr"><span class="duz">Belgesel filminizde, Atatürk’ü diktatör göstermezseniz övgü alamıyorsunuz.</span></p>

    <p class="duz-ilk-paragraf" xml:lang="tr"><span class="duz">Bana gelen özel bir mektubu paylaşmak istiyorum:</span></p>

    <p class="alinti-ilk-paragraf" xml:lang="tr"><span class="dar-paragraf-duz">Chicago’da öğretim görevlisiyim.</span></p>

    <p class="alinti" xml:lang="tr"><span class="dar-paragraf-duz">“Siyasetbilimi” ve “Ortadoğu tarihi” bölümlerindeki düşük kaliteli, “sözde liberal” akademisyenler, Pentagon’un dış politikası doğrultusunda, Türkiye’den doktora öğrencisi devşirme yolundalar.</span></p>

    <p class="alinti" xml:lang="tr"><span class="dar-paragraf-duz">Genel olarak kanı şu: Amerikan üniversiteleri 60’lı yıllardan bu yana Halil İnalcık, Niyazi Berkes gibi laik ve modern Türkiye savunucusu, ciddi tarihçileri bünyesinde barındırıyordu. 80 ve 90’lardan bu yana ise sözde özgürlükçü tarihçilere destek vermeye başladı.</span></p>

    <p class="alinti" xml:lang="tr"><span class="dar-paragraf-duz">Yani Amerika, bizim büyük tarihçimiz Halil İnalcık’ın laik ulus-devlet savunucusu tarih anlayışını istemiyor.</span></p>

    <p class="alinti" xml:lang="tr"><span class="dar-paragraf-duz">Onlara göre bu isimler İslami akımların yükseldiği Türkiye’yi açıklayamaz. O zaman İslamcılara dönelim, bize Türk tarihini yeniden yazarak (revize ederek) laik Türkiye projesinin nasıl başarısızlığa uğramak zorunda olduğunu anlatsınlar.</span></p>

    <p class="alinti" xml:lang="tr"><span class="dar-paragraf-duz">ABD, ardından da İslamcılar, etnik ayrılıkçılar, eski Marksistleri aynı masa etrafında topladı. Bu tür akademik gettolaşma çok üniversitede var.</span></p>

    <p class="alinti" xml:lang="tr"><span class="dar-paragraf-duz">Örneğin bu yeni tarih yazımı için Princeton’da harıl harıl çalışan Şükrü Hanioğlu gibi bazı tarihçiler Türkiye’ye gönderildi.</span></p>

    <p class="alinti" xml:lang="tr"><span class="dar-paragraf-duz">Burada Türkiye’den gelen bazı akademisyenlerle karşılaşıyorum.</span></p>

    <p class="alinti" xml:lang="tr"><span class="dar-paragraf-duz">Sözde bir “demokrat” koro olmuşlar, burslarını kaybetmemek için TSK’ya, TC’ye atıp tutuyorlar.</span></p>

    <p class="alinti" xml:lang="tr"><span class="dar-paragraf-duz">Bunlarla konuştuğumda akıllara durgunluk verecek şeyler işitiyorum: “Demokratik reformlar devam ederse, bir iki yıla kalmaz Atatürk’ün resimleri, sözleri okul kitaplarından çıkarılıp, eğitim temizlenecek”miş! Bunu sırıtarak yüzüme söyleyenler var.</span></p>

    <p class="alinti" xml:lang="tr"><span class="dar-paragraf-duz">“Personal agency” yani “kişisel karar verme” bu çocuklarda pek göremediğim bir yeti.</span></p>

    <p class="alinti" xml:lang="tr"><span class="dar-paragraf-duz">İşin içinde gazeteciler de var;</span> <span class="dar-paragraf-italik">New York Times</span><span class="dar-paragraf-duz">’tan Stephen Kinzer, Sabrina Tavernise,</span> <span class="dar-paragraf-italik">Wall Street Journal</span><span class="dar-paragraf-duz">’dan Hugh Pope bu Türk öğrencilerle gelip</span> <span class="dar-paragraf-italik">workshop</span> <span class="dar-paragraf-duz">filan yapıyorlar. İş Amerika’ya geldi mi bunlar dincilere kan kusuyorlar; Türkiye’deki dincilere ise özgürlük savaşçısı gözüyle bakıyorlar!</span></p>

    <p class="alinti-son-paragraf" xml:lang="tr"><span class="dar-paragraf-duz">Aslında bu adamlara cevap verecek tek kişi, doksan yaşındaki Halil İnalcık. Onu da herhalde yakında Ergenekon’dan içeri alırlar.</span></p>

    <p class="duz" xml:lang="tr"><span class="duz">Mektup böyle..</span></p>

    <p class="baslik-3" xml:lang="tr"><span class="duyuru-baslik">Büyük tarihi yalanlar</span></p>

    <p class="duz" xml:lang="tr"><span class="duz">Üniversitelerde cemaat ve neoliberaller tarafından oluşturulan akademik gettolar, Türkiye tarihini eğip bükmek için ellerinden geleni yapıyorlar.</span></p>

    <p class="duz" xml:lang="tr"><span class="duz">Sadece neoliberal tarihçiler değil, bu kervana yandaş medyadaki gazeteciler de katılıyor.</span></p>

    <p class="duz" xml:lang="tr"><span class="duz">Örneğin 19 Mayıs’ta aynı yalanı yazıyorlar sürekli:</span></p>

    <p class="duz" xml:lang="tr"><span class="duz">19 Mayıs Bayramı’na ne gerek varmış; çocuklar çile çekiyormuş; zaten Atatürk’ün yaşamının son yılında biraz da zorlamayla bayram ilan edilmiş vs vs.</span></p>

    <p class="duz" xml:lang="tr"><span class="duz">Bunları iddia edenler kendi yaşadıkları toprağın ne kültürünü ne de tarihini biliyor.</span></p>

    <p class="duz" xml:lang="tr"><span class="duz">Bir anımı anlatmalıyım:</span></p>

    <p class="duz" xml:lang="tr"><span class="duz">Yıllar önce CNNTürk haber toplantısında, lise öğrencilerinin 19 Mayıs’ta çile çektikleri ve bu nedenle bu ulusal bayrama gerek olup olmadığı tartışıldı.</span></p>

    <p class="duz" xml:lang="tr"><span class="duz">Bayrama karşı çıkanlar İstanbul’un iyi okullarında okuyan öğrencilerdi. Ve ne yazık ki CNNTürk editörleri arasında aynı görüşü paylaşan meslektaşlarımız vardı.</span></p>

    <p class="duz" xml:lang="tr"><span class="duz">Hiç unutmam dedim ki, “19 Mayıs’ın bırakın ülkemiz tarihini, sömürge olmaktan kurtulmaya çalışan milletler için ne kadar önemli olduğu konusuna yabancılaşmış olabilirsiniz. Ancak, Erzurum’da, Trabzon’da, Yozgat’ta, Van’da ve nice bölgelerde bir genç kızın yaşamı boyunca ilk kez renkli-canlı giysiler giyip, arkadaşının elini tutarak, dans ederek şölen havasında kutlama yaptığını biliyor musunuz?”</span></p>

    <p class="duz" xml:lang="tr"><span class="duz">Hayır, hiç böyle düşünmemişlerdi. Onların kafasındaki Türkiye Nişantaşı, Bebek vs idi.</span></p>

    <p class="duz" xml:lang="tr"><span class="duz">Yoksa böylesine anlamlı bir ulusal bayrama insan neden karşı çıkar? Yobazları, Cumhuriyet devrimlerinin karşıtlarını anlayabiliyorsunuz. Ya bunları?</span></p>

    <p class="duz" xml:lang="tr"><span class="duz">Zaten bu kafa değil midir, mahalle baskısının olmadığını söyleyen?</span></p>

    <p class="duz" xml:lang="tr"><span class="duz">Neyse asıl yazmak istediğim bunlar değil…</span></p>

    <p class="duz" xml:lang="tr"><span class="duz">19 Mayıs’ın bayram ilan edilmesiyle ilgili yalan yanlış bilgiler verenlerdir; bunlara sorgusuz sualsiz inananlardır.</span></p>

    <p class="duz" xml:lang="tr"><span class="duz">Ve görünen o ki, bu çevrelerin hiçbiri tarihimizi bilmiyor…</span></p>

    <p class="duz" xml:lang="tr"><span class="duz">En azından 19 Mayıs Bayramı törenlerinde gençlerin neden beden eğitimiyle ilgili gösteriler yaptıklarını bile düşünmüyorlar!</span></p>

    <p class="duz-ilk-paragraf" xml:lang="tr"><span class="duz">Tarih, 12 mayıs 1916.</span></p>

    <p class="duz" xml:lang="tr"><span class="duz">Kadıköy İttihatspor (bugünkü Fenerbahçe) sahasında Darülmualim’in (Erkek Öğretmen Okulu) öğrencileri, öğretmenleri Selim Sırrı (Tarcan) nezaretinde Osmanlı tarihinde ilk kez toplu halde beden terbiyesi gösteri yaptı.</span></p>

    <p class="duz" xml:lang="tr"><span class="duz">“Jimnastik Şenlikleri” adı verilen bu tören öğrencilerin yürüyüşüyle başladı. En önde bayrağı taşıyan öğrenci, Ruşen Eşref (Ünaydın) idi.</span></p>

    <p class="duz" xml:lang="tr"><span class="duz">Gösterilere katılan öğrenciler arasında, Münir Hayri Egeli, Hıfzırrahman Raşid Öymen, Nizameddin Kırşan, Aziz Berker, İsmail Hakkı Tonguç, Hayri Ardıç, Hamid Koşay gibi ileriki yılların ünlü isimleri vardı.</span></p>

    <p class="duz" xml:lang="tr"><span class="duz">Bu tarihten sonra Selim Sırrı Bey’in yurda tanıttığı “İsveç Jimnastiği” hızla diğer okullara da yayıldı. Ve her yıl bu gösteriler mayıs ayının üçüncü cuma günü, “Jimnastik Şenlikleri”, “Mektepliler Bayramı”, “İdman Bayramı”, “Jimnastik Bayramı” adı altında düzenlendi.</span></p>

    <p class="duz" xml:lang="tr"><span class="duz">Gösteriler Cumhuriyet’in ilanından sonra da sürdü.</span></p>

    <p class="duz" xml:lang="tr"><span class="duz">Günü değişmekle birlikte hep mayıs ayı içinde yapıldı.</span></p>

    <p class="duz" xml:lang="tr"><span class="duz">1936 yılında “İdman Bayramı” şenlikleri ilk kez 19 Mayıs gününe denk geldi.</span></p>

    <p class="duz" xml:lang="tr"><span class="duz">20 haziran 1938 tarihli “ulusal bayram ve genel tatiller hakkında 2739 sayılı kanuna ek kanunla, Gazi Mustafa Kemal’in Samsun’a çıktığı 19 Mayıs (1919) günü Gençlik ve Spor Bayramı olarak ilan edildi.</span></p>

    <p class="duz" xml:lang="tr"><span class="duz">Yani… 19 Mayıs Bayramı değişik isimlerle 22 yıldır yapılıyordu.</span></p>

    <p class="duz" xml:lang="tr"><span class="duz">Yazdım: 19 Mayıs şenliklerinin gençliğe mal edilmesi için, spor kongresinde “Gençlik ve Spor Bayramı” teklifini ilk kez Beşiktaşlı Ahmet Fetgeri Aşeni verdi.</span></p>

    <p class="duz" xml:lang="tr"><span class="duz">Çarşı, 19 Mayıs Bayramı’nı da her yıl büyük bir coşkuyla kutlamalıdır.</span></p>

    <p class="duz" xml:lang="tr"><span class="duz">Çünkü onun bayramıdır…</span></p>

    <p class="duz-ilk-paragraf" xml:lang="tr"><span class="duz">19 Mayıs Bayramı tarihçesini yazarsınız, özür bile dilemezler; üstelik hemen ardından iddia bile denilmeyecek yüzeysel yazılar kaleme alırlar:</span></p>

    <p class="duz" xml:lang="tr"><span class="duz">İşte bir örnek olay daha…</span></p>

    <p class="duz" xml:lang="tr"><span class="duz">Türkiye’de ilköğretim öğrencilerine her sabah hep bir ağızdan “Andımız”ı okutma uygulaması yine gündeme getirildi. Bu kez Milli Eğitim Bakanı Nimet Çubukçu, katıldığı televizyon programında bir üniversite öğrencisinin sorusu üzerine, “toplum tartışabilir, herkes tartışabilir” dedi.</span></p>

    <p class="duz" xml:lang="tr"><span class="duz">Bu söz üzerine bazı yandaş medya yazarları hemen tartışmaya atladılar.</span></p>

    <p class="duz" xml:lang="tr"><span class="duz">“İstemezük” dediler. “Andımız çocuklara işkence gibi geliyor, söylenmesin.”</span></p>

    <p class="duz" xml:lang="tr"><span class="duz">Ve eklediler: “Zaten dünyanın neresinde böyle bir uygulama var?” Oysa vardı…</span></p>

    <p class="duz" xml:lang="tr"><span class="duz">Üstelik “demokrasi kıblesi” ABD’de…</span></p>

    <p class="duz" xml:lang="tr"><span class="duz">Amerika’da ilköğretim öğrencileri ant içiyordu:</span></p>

    <p class="duz" xml:lang="tr"><span class="duz">“I pledge allegiance to the flag of the United States of America, and to the Republic for which it stands: one Nation under God, indivisible, with Liberty and Justice for all.”</span></p>

    <p class="duz" xml:lang="tr"><span class="duz">Yani mealen diyorlar ki:</span></p>

    <p class="duz" xml:lang="tr"><span class="duz">“Amerika Birleşik Devletleri’nin bayrağına ve o bayrağın simgelediği cumhuriyete bağlılık için ant içiyorum. Herkes için özgürlük ve adaletle, Tanrı’nın gözetiminde, bölünmez tek vatana inanıyorum.”</span></p>

    <p class="duz" xml:lang="tr"><span class="duz">Peki yandaş medya bu ABD andını bilmiyor mu?</span></p>

    <p class="duz" xml:lang="tr"><span class="duz">Hiç bilmezler mi?</span></p>

    <p class="duz" xml:lang="tr"><span class="duz">Bir örnek daha vermeliyim:</span></p>

    <p class="duz-ilk-paragraf" xml:lang="tr"><span class="duz">27 Mayıs 1960 askeri müdahalesinin üzerinden onlarca yıl geçti.</span></p>

    <p class="duz" xml:lang="tr"><span class="duz">Televizyon ekranlarında Menderes, Zorlu ve Polatkan’ın idamları gündeme gelince sık sık “dünyanın hiçbir yerinde böyle bir uygulama yok” genellemesiyle karşılaşıyorum.</span></p>

    <p class="duz" xml:lang="tr"><span class="duz">Örneğin, deniyor ki, “Hiçbir demokratik ülkede başbakan idam edilmedi.”</span></p>

    <p class="duz" xml:lang="tr"><span class="duz">Halbuki demokrasinin beşiği sayılan Fransa’da bile başbakan idam edildi.</span></p>

    <p class="duz" xml:lang="tr"><span class="duz">15 ekim 1945’te Başbakan Pierre Laval iki haftalık jet bir yargılamayla kurşuna dizildi.</span></p>

    <p class="duz" xml:lang="tr"><span class="duz">Suçu neydi? Vichy Hükümeti’nin Başbakanı Laval, İkinci Dünya Savaşı’nda Almanya’yla işbirliği yapmıştı.</span></p>

    <p class="duz" xml:lang="tr"><span class="duz">Savaş bitince Laval, vatan hainliği iddiasıyla 4 ekimde Yüce Divan önüne çıkarıldı.</span></p>

    <p class="duz" xml:lang="tr"><span class="duz">Yani Yüce Divan kararıyla sadece Başbakan Adnan Menderes idam edilmemişti.</span></p>

    <p class="duz" xml:lang="tr"><span class="duz">Hatta ne yazık ki Menderes ile Laval arasında benzerlikler de vardı. Örneğin her iki mahkeme de yıllar sonra önyargılı olmakla suçlandı.</span></p>

    <p class="duz" xml:lang="tr"><span class="duz">Keza… Laval, idamdan az önce hap içerek intihara kalkışmış, doktorlar eski başbakanı kurtardıktan sonra bir manga askerin karşısına çıkarmışlardı.</span></p>

    <p class="duz" xml:lang="tr"><span class="duz">Bu durum rahmetli Adnan Menderes’in son günlerine benzemekteydi. Menderes de bilindiği gibi idamdan az önce hap içip intihara kalkışmış, kurtarıldıktan sonra idam sehpasına çıkarılmıştı.</span></p>

    <p class="duz" xml:lang="tr"><span class="duz">Tıpkı Yassıada mahkemesi kararları gibi, Laval davası da Fransa’da haksız yargılama olduğu gerekçesiyle hâlâ tartışılmaktadır.</span></p>

    <p class="duz" xml:lang="tr"><span class="duz">Yani ne yazık ki uygarlığın beşiği sayılan Avrupa ülkelerinde bile başbakanlar idam edilmişti.</span></p>

    <p class="duz" xml:lang="tr"><span class="duz">Bu nedenle genelleme yaparken dikkatli olmak gerekir; tabii bilinçli olarak kamuoyunu yanıltmak, yönlendirmek istenmiyorsa…</span></p>

    <p class="baslik-3" xml:lang="tr"><span class="duyuru-baslik">Atatürk’ten neoliberallere yanıt</span></p>

    <p class="duz" xml:lang="tr"><span class="duz">Neoliberal çevrelerin, yandaş medyanın üzerinde en çok tepindikleri konu Kemalist Cumhuriyet.</span></p>

    <p class="duz" xml:lang="tr"><span class="duz">Bunlara yanıtı büyük kurtarıcı Atatürk versin, bakın bu günleri yıllar öncesinden nasıl görmüş.</span></p>

    <p class="duz" xml:lang="tr"><span class="duz">Söz şimdi onun…</span></p>

    <p class="alinti-ilk-paragraf" xml:lang="tr"><span class="dar-paragraf-duz">Efendiler, Cumhuriyet’in ilanı, bütün milletçe sevinçle karşılandı. Her tarafta parlak sevinç gösterileri yapıldı. İstanbul’da iki-üç gazete ve yalnız İstanbul’da toplanan bazı kimseler, milletin genel ve samimi olan bu sevincine katılmaktan çekindiler. Endişeye düştüler. Cumhuriyet’in ilanına önayak olanları eleştirmeye başladılar.</span></p>

    <p class="alinti" xml:lang="tr"><span class="dar-paragraf-duz">Mesela, “Yaşasın Cumhuriyet” başlığı altındaki yazılar bile, Cumhuriyet’in kuruluş ve duyuruluş şeklinin “sıkboğaza getirilmiş gibi bir durum” bulunduğunu ilan ediyordu.</span></p>

    <p class="alinti" xml:lang="tr"><span class="dar-paragraf-duz">Deniliyordu ki, “Cumhuriyet, alkış ile, dua ile, şenlik ve donanma ile yaşayamaz. Cumhuriyet, bir tılsım değildir.”</span></p>

    <p class="alinti" xml:lang="tr"><span class="dar-paragraf-duz">“Ben Cumhuriyetçiyim” diyenlerin, Cumhuriyet’in ilanı günü kaleminden çıkacak sözler bunlar mı olmalıydı? En yüksek idare şeklinin Cumhuriyet’ten başka bir şey olmayacağına inandığını iddia edenlerin, Cumhuriyet kelimesine, “bir put gibi tapmam” demesindeki anlam ve kasıt nedir?</span></p>

    <p class="alinti" xml:lang="tr"><span class="dar-paragraf-duz">Bu yazıların amacının aslında, Cumhuriyet’i halka sevdirmek, bunun put gibi tapılacak bir şey olmadığını anlatmak olması gerekmiyor muydu?</span></p>

    <p class="alinti" xml:lang="tr"><span class="dar-paragraf-duz">Bir başka gazeteci de, “Efendiler acele ediyorsunuz!” diye bağırmaya başladı.</span></p>

    <p class="alinti" xml:lang="tr"><span class="dar-paragraf-duz">Tüm bu sözlerle itiraf edilmektedir ki, son günlerin gürültüleri, Cumhuriyet’in ilanına engel olmak içinmiş.</span></p>

    <p class="alinti" xml:lang="tr"><span class="dar-paragraf-duz">Gazetesini, “Balonu uçurdular ama galiba ucunu kaçırıyorlar” gibi çirkin bayağı sözlerle dolduran gazeteci efendi, sesleniş ve suçlamalarına şöyle devam ediyordu: “Devletin adını taktınız, işleri de düzeltebilecek misiniz?” Bu seslenişle başlayan yazıları, şu satırlarla son buluyordu: “Tek dileğimiz vatan ve millete yararlı işlere başlanılmasından ibarettir. Eğer dün ilan edilen Cumhuriyet’in liderleri ve o liderleri destekleyenler bunu yapabileceklerinden eminseler, biz de kendilerine, ‘öyleyse Cumhuriyetiniz mübarek olsun Efendiler!’ diyoruz.”</span></p>

    <p class="alinti" xml:lang="tr"><span class="dar-paragraf-duz">Bu son cümlesiyle bizi alay edercesine tebrik eden bu yazar, Cumhuriyet’i benimsemiyor, onunla ilgisi olmadığını bildiriyordu.</span></p>

    <p class="alinti" xml:lang="tr"><span class="dar-paragraf-duz">Başka bir gazeteci yazar da, Cumhuriyet’in ilanı ve dolayısı ile yaptığı eleştiri ve değerlendirmede, “Bizi üzen nokta, milli önderimizin kişiliği ile ilgilidir. En büyük ruhlu adamlar bile kişisel güç sahibi olmanın çekiciliğine karşı koyamamışlardır” diyor.</span></p>

    <p class="alinti" xml:lang="tr"><span class="dar-paragraf-duz">Bu yazar ve benzerlerinin, Cumhuriyet’in ilan şeklinde, Cumhuriyet’in esasları ile ilgili kanunda gördükleri kusur ve eksiklikleri eleştirmelerini samimi sayabilmek için saf olmak lazımdır.</span></p>

    <p class="alinti" xml:lang="tr"><span class="dar-paragraf-duz">Eğer bu yazarlar, Cumhuriyet’in ilan günü yaygaralı hücumlara başlamayıp, önce Cumhuriyet’in ilanını iyi niyetle ve samimiyetle karşılamış olsalar, kamuoyunu kararsızlık ve karışıklığa düşürecek şekilde değil de, Cumhuriyet’in iyi yanlarını tanıtıcı ve onun ilanının pek yerinde olduğunu kamuoyuna telkin eden yazılar yazmış olsalardı, ondan sonra yapacakları her türlü eleştirinin samimiyetini iddiada haklı olabilirlerdi. Fakat gördüğümüz tutum ve davranış böyle olmamıştır.</span></p>

    <p class="alinti" xml:lang="tr"><span class="dar-paragraf-duz">Efendiler, Rauf (Orbay) Bey de bu münasebetle gazetecilere demeç vermiştir.</span> <span class="dar-paragraf-italik">Vatan</span> <span class="dar-paragraf-duz">ve</span> <span class="dar-paragraf-italik">Tevhid-i Efkâr</span> <span class="dar-paragraf-duz">gazetelerinin sahipleri ve başyazarlarıyla baş başa vererek düzenledikleri sorularla bunların cevaplarından bazılarını birlikte gözden geçirelim:</span></p>

    <p class="alinti" xml:lang="tr"><span class="dar-paragraf-duz">Rauf Bey, “Bence konuyu Cumhuriyet kelimesi bakımından ele almak doğru değildir” sözleriyle Cumhuriyet’ten bile söz etmek istemiyor. Rauf Bey’in kendi görüşü, “Milletimizin refah ve bağımsızlığının korunmasını ve aziz vatanımızın bütünlüğünü sağlayan rejimin en uygun rejim olacağı” şeklindedir. Efendiler, bu sorunun yanıtı mıdır?</span></p>

    <p class="alinti" xml:lang="tr"><span class="dar-paragraf-duz">Rauf Bey’in düşündüğü rejimin adı yok mu? Cumhuriyet rejimi milletin refah ve bağımsızlığını, vatanın bütünlüğünü sağlayan en uygun rejim değil midir? Eğer öyle ise uzun sözleri bir tarafa bırakalım, “Ben en uygun rejimin Cumhuriyet rejimi olduğu görüşündeyim” deyiver de, demagojiden kurtulalım. Çünkü söz konusu olan Millet Meclisi’nce kanunla kabul edilen Cumhuriyet’tir. Maksadınız, dolaylı olarak, bu ilan olunandan daha uygun bir rejim bulunduğunu anlatmak ve buna işaret etmek ise, bunu da söyleyiniz. O tercih ettiğiniz rejim ne olabilir?</span></p>

    <p class="alinti" xml:lang="tr"><span class="dar-paragraf-duz">Rauf Bey, kendi görüşünü açıktan açığa söylemekten kaçınıyor. En doğru olduğunu iddia ettiği hükümet şeklinin, devlet başkanlığını Halife’nin kişiliğinde düşündüğüne şüphe yoktur.</span></p>

    <p class="alinti" xml:lang="tr"><span class="dar-paragraf-duz">İşte, Cumhuriyet’in ilanı üzerine Rauf Bey’i ve kendisi ile aynı düşüncede olanları telaş ve heyecana sürükleyen sebep, devlet başkanlığı makamına Cumhurbaşkanı’nın getirilmiş olmasıdır. Aslına bakılırsa, “Cumhurbaşkanı devletin başıdır” dedikten sonra, Halife’ye verilecek sıfat ve yetkiyi sağlamakla uğraşan ve böylece onun sevgi ve iltifatını Allah’ın lütfu sayarak memnun olanların hayal kırıklığına düşmekten duydukları üzüntü ve kaygıyı doğal görmek gerekir.</span></p>

    <p class="alinti" xml:lang="tr"><span class="dar-paragraf-duz">Rauf Bey, yapılan işin sadece bir isim değiştirmekten ve üst tabakada bir şekil değişikliği yapmaktan ibaret olduğunu söylüyor. Cumhuriyet’i ilan etmenin çocukça ve aceleye getirilmiş bir hareketin eseri olduğunu anlatmaya çalışırken, “Cumhuriyet idaresiyle gerçek ihtiyaçların karşılanmış olacağını zannetmek affedilmez bir hata olur” demekle, Cumhuriyet rejimine ne kadar ilgisiz ve ondan ne kadar uzak olduğunu ispat etmiyor mu?</span></p>

    <p class="alinti" xml:lang="tr"><span class="dar-paragraf-duz">Benim girişimlerimi ve yaptığım işleri, halkta endişe uyandırıcı nitelikte görmek ve sevinç gösterilerinde bulunan halk adına, gereksiz yere bunun tersini söylemek, yapay olarak halka bu endişeleri aşılamaya kalkışmaktır.</span></p>

    <p class="alinti" xml:lang="tr"><span class="dar-paragraf-duz">“Halkın, geçirdiği tecrübelerden ders aldığını ve uyanıklık kazandığını anlayarak sevinmelidir, ben şahsen memnunum” diyen Rauf Bey’e bu münasebetle bir noktayı hatırlatayım:</span></p>

    <p class="alinti" xml:lang="tr"><span class="dar-paragraf-duz">Halkı uyarmak ve uyandırmak için ömrünü adamış bir adama karşı böyle konuşulmaz ve halkta bu duyarlılığı görmekle, kendisinin benden çok sevindiğini söylemeye ne hakkı ne yetkisi vardır.</span></p>

    <p class="alinti" xml:lang="tr"><span class="dar-paragraf-duz">Rauf Bey bütün vatanı düşmanlara işgal alanı yapabilecek Mondros Ateşkes Antlaşması’nı bir oldubitti şeklinde imzaladığı zaman, milletin nasıl kan ağlayıp acı çektiğini duyabildi mi?</span></p>

    <p class="alinti-son-paragraf" xml:lang="tr"><span class="dar-paragraf-duz">Efendiler, çeşitli soy ve mesleklerden oluşan kimselerin meydana getirdiği bu topluluk, Rauf Bey’i maksatlarının açıklanıp savunulmasına en uygun bir kimse olarak görmüşlerdir.</span></p>

    <p class="duz" xml:lang="tr"><span class="duz">Atatürk konuşmasına şöyle devam ediyor:</span></p>

    <p class="alinti-ilk-paragraf" xml:lang="tr"><span class="dar-paragraf-duz">Bilindiği üzere (muhalifler), Terakkiperver Cumhuriyet Fırkası diye bir parti kurdular. “Cumhuriyet” kelimesini ağızlarına almaktan bile çekinenlerin, Cumhuriyet’i doğduğu gün boğmak isteyenlerin, kurdukları partiye “Cumhuriyet” ve hem de “Terakkiperver” (ilerici) adını vermiş olmaları, nasıl ciddiye alınabilir ve ne dereceye kadar samimi sayılabilir.</span></p>

    <p class="alinti" xml:lang="tr"><span class="dar-paragraf-duz">Kurdukları bu parti “muhafazakâr” adı altında ortaya çıkmış olsaydı belki bir anlamı olurdu. Fakat, bizden daha çok Cumhuriyetçi ve bizden daha çok ilerici olduklarını iddiaya kalkışmaları doğru değildir.</span></p>

    <p class="alinti" xml:lang="tr"><span class="dar-paragraf-duz">“Parti, dini düşünce ve inançlara saygılıdır” ilkesini bayrak olarak eline alan kimselerden iyi niyet beklenebilir miydi? Bu bayrak, yüzyıllardan beri cahilleri, bağnazları ve hurafelere inananları kandırarak özel çıkarlar sağlamaya kalkmış olanların taşıdıkları bayrak değil miydi? Türk milleti, yüzyıllardan beri sonu gelmeyen felaketlere, içinden çıkabilmek için büyük fedakârlıkların gerekli olduğu pis bataklıklara hep bu bayrak gösterilerek sürüklenmemiş miydi?</span></p>

    <p class="alinti-son-paragraf" xml:lang="tr"><span class="dar-paragraf-duz">Cumhuriyetçi ve yenilikçi olduklarını zannettirmek isteyenlerin, yine bu bayrakla ortaya atılmaları dini bağnazlığı coşturarak, milleti Cumhuriyet’e, ilerlemeye ve yenileşmeye karşı kışkırtmak değil miydi?</span></p>

    <p class="duz" xml:lang="tr"><span class="duz">Yeni parti, dini düşünce ve inançlara saygı perdesi altında, “Biz hilafeti yeniden isteriz; biz yeni kanunlar istemeyiz; bize Mecelle yeterlidir; medreseler, tekkeler, cahil softalar, şeyhler, müritler biz sizi koruyacağız; bizimle birlikte olunuz. Çünkü Mustafa Kemal’in partisi hilafeti kaldırdı, İslamiyet’e zarar veriyor; sizi gâvur yapacak, size şapka giydirecektir” diye bağırmıyor muydu? Yeni partinin kullandığı sloganlar bu gerici haykırışlarla dolu değil miydi?</span></p>

    <p class="duz-ilk-paragraf" xml:lang="tr"><span class="duz">Atatürk gelecekte ne olacağını biliyordu. Devam edelim:</span></p>

    <p class="alinti-ilk-paragraf" xml:lang="tr"><span class="dar-paragraf-duz">Cumhuriyet’in ilanı üzerine İstanbul’da bazı kimseler ve bazı gazeteciler Halife’ye de bir rol yaptırmak hevesine düştüler.</span></p>

    <p class="alinti" xml:lang="tr"><span class="dar-paragraf-duz">Gazetelerde, Halife’nin istifa ettiği veya edebileceği yolunda önce söylentiler çıkarılıp sonra tekzipler yayınlandılar. Sonra da dendi ki, “Haber aldığımıza göre, mesele böyle bir rivayetten ibaret olmadığı gibi, bir tekzip ile çözülebilecek kadar basit de değildir. Gerçek olan bir nokta vardır ki, o da Cumhuriyet’in ilanının, yeniden bir Halifelik meselesi ortaya çıkarmış olmasıdır.”</span></p>

    <p class="alinti" xml:lang="tr"><span class="dar-paragraf-duz">Halife, “yazı masasının başına oturup</span> <span class="dar-paragraf-italik">Vatan</span> <span class="dar-paragraf-duz">gazetesi yazarına demeç vermiştir” denilerek, Halife’nin bütün insanlar tarafından sevildiği, Asya’nın en ücra köşelerine varıncaya kadar İslam dünyasından binlerce mektup ve telgraf aldığı ve birçok yerden kurullar geldiği yolundaki sözlerle, hilafet konumunun kolay kolay sarsılır bir konum olmadığı anlatılmaya çalışıldı.</span></p>

    <p class="alinti" xml:lang="tr"><span class="dar-paragraf-duz">İslam dünyasınca istenmedikçe, Halife’nin istifa edip çekilmeyeceği ilan edildi. Aynı zamanda, “Hükümet, birçok iç meseleleri yoluna koymakla meşgul olduğundan; şimdiye kadar hilafetin görevlerini tespitle uğraşma imkânını bulamamıştır; hükümetin iç meselelerle meşgul olduğunu elbette İslam dünyası da bilmektedir ve şimdiye kadar Halifelik görevleriyle uğraşmaya imkân bulamamasını doğal görür” cümlesiyle bizi; hilafetin görevlerini tespite çağırırken, şimdiye kadar bunun yapılmamasını hoşgörü ile karşılayan İslam dünyasının, bundan sonra mazur göremeyeceğini de bildirerek bir bakıma tehdit edildik.</span></p>

    <p class="alinti" xml:lang="tr"><span class="dar-paragraf-italik">Vatan</span> <span class="dar-paragraf-duz">gazetesinin 9 kasım 1923 tarihli nüshasında okuduğumuz bu yazılardan sonra, 10 kasım 1923 tarihli sayısında</span> <span class="dar-paragraf-italik">Tanin</span> <span class="dar-paragraf-duz">gazetesinde Halife’ye yazılan bir açık mektup yayınlandı.</span></p>

    <p class="alinti" xml:lang="tr"><span class="dar-paragraf-duz">Lütfi Fikri Bey’in imzasını taşıyan bu mektupta, Halife’nin istifasıyla ilgili haberlerden, milletin ne kadar üzüldüğünü ve acı çektiğini ispat için bir vapur hikâyesi uydurulmuştu: “Vapurda oturanlar Halife’nin istifa haberini öğrenince yüzlerine hüzün ve endişe çökmüş. Ortak endişe bunları bir dakikada dost etmiş.” Lütfi Fikri Bey, “Gönül istiyor ki, bu istifa sözü ebedi olarak gömülsün kalsın” diyor; çünkü “dünya için felaket olur”muş.</span></p>

    <p class="alinti" xml:lang="tr"><span class="dar-paragraf-duz">Lütfi Fikri Bey, millete şunu da telkin ediyordu: “Hayretle ve üzüntüyle görülmelidir ki, bugün şu manevi hazineye (yani hilafete) saldırmak isteyenler; dışarıdan kimseler, Müslüman milletler içinde Türk’ü çekemeyenler değildir. Doğrudan doğruya biz Türkler, kendi dinimizden sonsuza dek bu hazinenin çıkarılması sonucuna yol açabilecek girişimlerde bulunuyoruz.”</span></p>

    <p class="alinti" xml:lang="tr"><span class="dar-paragraf-duz">Efendiler, yabancılar hilafete saldırmıyorlardı. Fakat Türk milleti saldırıdan kurtulamıyordu. Hilafete saldıranlar, Müslüman milletler içinde Türk’ü çekemeyenler değildi. Fakat Çanakkale’de, Suriye’de, Irak’ta İngiliz ve Fransız bayrakları altında Türklerle vuruşanlar bu Müslüman milletlerdi.</span></p>

    <p class="alinti" xml:lang="tr"><span class="dar-paragraf-duz">Lütfi Fikri Bey’in</span> <span class="dar-paragraf-italik">Tanin</span><span class="dar-paragraf-duz">’de yayınlanan açık mektubundaki görüş ertesi gün</span> <span class="dar-paragraf-italik">Tanin</span> <span class="dar-paragraf-duz">başyazarı tarafından desteklendi.</span> <span class="dar-paragraf-italik">Tanin</span> <span class="dar-paragraf-duz">başyazarı, kendisinin Cumhuriyetçi olduğunu ilan etmişti. Fakat öyle bir Cumhuriyetçi ki, onun istediği Cumhuriyet idaresinin başında Halife olarak Osmanlı Hanedanı’ndan biri olacaktı. Yoksa, yapılan hareket akıl ve vatanseverlikle, milliyet duygusuyla zerre kadar bağdaştırılamazmış.</span></p>

    <p class="alinti-son-paragraf" xml:lang="tr"><span class="dar-paragraf-duz">Efendiler, bu yazıların anlamı ve bu düşüncelerin nasıl bir maksada dayandığı bugün kolaylıkla anlaşılmaktadır. Yarın, daha açık olarak anlaşılacaktır. Gelecek kuşakların, Türkiye’de Cumhuriyet’in ilan edildiği gün, ona en insafsızca saldıranların başında “Cumhuriyetçiyim” diyenlerin yer aldığını görerek asla şaşıracaklarını sanmayınız. Aksine, Türkiye’nin aydın ve Cumhuriyetçi çocukları, böyle Cumhuriyetçi geçinmiş olanların, gerçek düşüncelerini tahlil ve tespitte hiç de kararsızlığa düşmeyeceklerdir.</span></p>

    <p class="duz-sagdan-blok-altta-bosluk" xml:lang="tr"><span class="dar-paragraf-italik">Nutuk</span></p>

    <p class="duz" xml:lang="tr"><span class="duz">Bu sözlere bakınca Atatürk’ün büyük dehası bir kez daha ortaya çıkmıyor mu?</span></p>

    <p class="duz" xml:lang="tr"><span class="duz">Ve ne acı değil mi, Obama’yı göklere çıkaranlar hemen her gün Atatürk’e saldırıyorlar…</span></p>

    <p class="duz" xml:lang="tr"><span class="duz">Kim bunlar? Bunların kim olduğu artık belli: Neoliberal tarihçiler! Liberal faşistler…</span></p>

    <p class="duz" xml:lang="tr"><span class="duz">Tarihimizin neredeyse her sayfasında bizi suçluyorlar. Kendimizi değersizmişiz gibi hissetmemizi istiyorlar.</span></p>

    <p class="duz" xml:lang="tr"><span class="duz">Örneğin son dönemde dillerine pelesenk ettikleri 6-7 Eylül 1955 Olayları’na bakalım…</span></p>

    <p class="duz" xml:lang="tr"><span class="duz">Olayın vahametini bilmeyenimiz yok.</span></p>

    <p class="duz" xml:lang="tr"><span class="duz">Diğer yanda bir gerçeği kabul edelim; sürekli “sonuç”a bakarak kafa karıştırıyorlar.</span></p>

    <p class="duz" xml:lang="tr"><span class="duz">“Sonuç”u ortaya çıkaran “nedenler” üzerinde hiç durmuyorlar.</span></p>

    <p class="baslik-3" xml:lang="tr"><span class="duyuru-baslik">6-7 Eylül Olayları’nda yabancı parmağı</span></p>

    <p class="duz" xml:lang="tr"><span class="duz">İngiltere, İkinci Dünya Savaşı’nın galip ülkelerinden biriydi. Ancak savaştan zayıflayarak çıktı. Sömürgeleri üzerindeki nüfuzunu koruyabildi, fakat bağımsızlık hareketleriyle başı dertteydi. ABD’nin de zorlamasıyla sömürgelerinden kısmi olarak çekilme kararı aldı. Bunlardan biri de Kıbrıs’tı.</span></p>

    <p class="duz" xml:lang="tr"><span class="duz">Kıbrıs, Ortadoğu petrol kaynaklarının ve petrol taşımacılığının kavşağındaydı.</span></p>

    <p class="duz" xml:lang="tr"><span class="duz">İngiltere, petrolünün üçte ikisini buradan sağlıyordu. Kendisi için yaşamsal önemdeki enerji kaynağına ve sömürgelerine bu derece yakın bir bölgeyi terk etmek istemiyordu. Avrupa, Ortadoğu ve Kuzey Afrika’ya yakın bu stratejik adada, İngiltere’nin önemli kara, deniz ve hava üsleri de vardı.</span></p>

    <p class="duz-ilk-paragraf" xml:lang="tr"><span class="duz">Kıbrıs’ta da güçlü bir komünist hareket vardı. İngiliz sömürgeciliğine karşı mücadele veriyorlardı. Örneğin, 1931’deki komünist ayaklanmayı İngilizler güçlükle bastırmıştı. Ancak artık İngilizler güçsüzdü.</span></p>

    <p class="duz-ilk-paragraf" xml:lang="tr"><span class="duz">Avrupa ve Balkanlar’da güç kazanan Sovyetler Birliği, Yunanistan ve Kıbrıs’taki komünistlerin arkasındaydı.</span></p>

    <p class="duz" xml:lang="tr"><span class="duz">Komünistler, Kıbrıs’ta 1941 yılında legal Emekçi Halkın İlerici Partisi’ni (AKEL) kurdular. İngiltere, partiyi komünistlerin kurduğunu biliyordu, ama savaş yıllarında ortak düşmanları vardı: Naziler!</span></p>

    <p class="duz-ilk-paragraf" xml:lang="tr"><span class="duz">Savaş sonrası ittifak dağıldı.</span></p>

    <p class="duz" xml:lang="tr"><span class="duz">Yunanlı komünistler (ELAS) ve Kıbrıslı komünistler (AKEL), İngiltere’yi adada istemiyordu. İngiltere, AKEL’in Yunanistan’daki ELAS gibi silahlı mücadele başlatacağından çekiniyordu.</span></p>

    <p class="duz" xml:lang="tr"><span class="duz">Üstelik AKEL güçlüydü. Son yerel seçimin tek galibiydi.</span></p>

    <p class="duz" xml:lang="tr"><span class="duz">İngilizler bu siyasal gücü bölmek istiyordu.</span></p>

    <p class="duz-ilk-paragraf" xml:lang="tr"><span class="duz">İngiltere, Kıbrıs’tan diplomasi kurnazlığıyla kısmi bir çekilme yapacaktı: Diğer sömürgelerinde yaptığı gibi askeri üslerini koruyabilmeli, ada üzerindeki siyasi, iktisadi hegemonyasını sürdürebilmeli ve Kıbrıs yönetiminin merkezi yine Londra olmalıydı.</span></p>

    <p class="duz-ilk-paragraf" xml:lang="tr"><span class="duz">Yunanistan ve Türkiye’nin kabul etmediği bu planı İngilizler nasıl hayata geçirecekti? Böl ve yönet siyasetiyle!</span></p>

    <p class="duz" xml:lang="tr"><span class="duz">Kimleri bölecekti?</span></p>

    <p class="duz" xml:lang="tr"><span class="duz">Öncelikle Rumları komünist ve milliyetçi olarak bölecekti. Kıbrıs’ta komünistler güçlüydü, bu nedenle hemen güçsüz sağcılar kuvvetlendirilecekti.</span></p>

    <p class="duz" xml:lang="tr"><span class="duz">İngilizler, ardından Rumlar ile Türkleri birbirine düşman edecekti.</span></p>

    <p class="duz" xml:lang="tr"><span class="duz">Amaç belliydi; Kıbrıs’ı o kadar parçalara bölecekti ki, adadaki hiçbir taraf, artık İngiliz egemenliğini tehdit edecek güçte olamayacaktı.</span></p>

    <p class="duz" xml:lang="tr"><span class="duz">Şimdi gelelim konunun Türkiye aşamasına…</span></p>

    <p class="duz" xml:lang="tr"><span class="duz">Kıbrıs meselesi Türkiye’nin ne zaman gündemine geldi?</span></p>

    <p class="duz" xml:lang="tr"><span class="duz">Hatay’ı biliyoruz. Musul’u biliyoruz. Peki Kıbrıs’ı?</span></p>

    <p class="duz" xml:lang="tr"><span class="duz">Hamaseti bırakıp gerçekle yüzleşmemiz gerekiyor.</span></p>

    <p class="duz" xml:lang="tr"><span class="duz">İngilizlerin çekilme kararına kadar Türkiye’nin Kıbrıs diye bir meselesi yoktu.</span></p>

    <p class="duz" xml:lang="tr"><span class="duz">Yunanlılar için de İstanbullu Rumlar sorunu yoktu.</span></p>

    <p class="duz" xml:lang="tr"><span class="duz">O yıllar Türkiye-Yunanistan ilişkileri çok iyiydi.</span></p>

    <p class="duz" xml:lang="tr"><span class="duz">Öyle ki 1934 yılında Venizelos, Nobel Barış Ödülü’ne Atatürk’ü aday gösterdi.</span></p>

    <p class="duz-ilk-paragraf" xml:lang="tr"><span class="duz">Türk-Yunan dostluğu İkamet, Ticaret ve Seyrisefain Anlaşması’yla pekişti; bu antlaşma sonucu on binlerce Yunan vatandaşı Türkiye’ye yerleşip ticaret yapmaya başladı.</span></p>

    <p class="duz" xml:lang="tr"><span class="duz">Türkiye ve Yunanistan 1951’de NATO’ya el ele tutuşarak girdi. 1952’de Balkan Paktı’nın oluşturulması, iki ülke arasındaki askeri işbirliğini güçlendirdi.</span></p>

    <p class="duz-ilk-paragraf" xml:lang="tr"><span class="duz">1952’de Cumhurbaşkanı Celal Bayar Yunanistan’ı; Kral Paulos ise Türkiye’yi ziyaret etti. Gümülcine’de Celal Bayar Lisesi açıldı.</span></p>

    <p class="duz" xml:lang="tr"><span class="duz">Bir ayrıntı daha eklemeliyim:</span></p>

    <p class="duz" xml:lang="tr"><span class="duz">1953 yılına kadar ne Osmanlı’da ne de Cumhuriyet döneminde İstanbul’un fethi törenleri hiç yapılmadı.</span></p>

    <p class="duz-ilk-paragraf" xml:lang="tr"><span class="duz">Ne olduysa 1953’te oldu. Demokrat Parti hükümetine baskılar başladı. DP fetih törenlerini yine de mütevazı törenle geçiştirmek istedi. Bunun üzerine İstanbul’da olaylar çıktı; mağazasına Türk bayrağı asmayanların vitrinleri kırıldı.</span></p>

    <p class="duz" xml:lang="tr"><span class="duz">Yani 1953 dönemeçti…</span></p>

    <p class="duz" xml:lang="tr"><span class="duz">Yunan düşmanlığı ve Kıbrıs meselesi Türkiye’nin gündemine birden giriverdi. Hızla milliyetçi dernekler kuruldu. Basında kışkırtıcı haberler yer aldı.</span></p>

    <p class="duz-ilk-paragraf" xml:lang="tr"><span class="duz">Kıbrıs meselesinin neden abartıldığını anlamadığını ifade eden ve “Türkiye ile Yunanistan arasında Kıbrıs diye bir mesele yoktur” diyen Dışişleri Bakanı Fuad Köprülü’nün önce yetkileri tırpanlandı; Kıbrıs meselesi dışişlerinden alınıp Devlet Bakanı Fatin Rüştü Zorlu’ya verildi. Bir süre sonra da Köprülü bakanlıktan alındı, Zorlu dışişleri bakanı yapıldı.</span></p>

    <p class="duz-ilk-paragraf" xml:lang="tr"><span class="duz">Kıbrıs’ın Türkiye için öncelikli mesele olarak görülmesinde İngiltere’nin parmağı var mıydı?</span></p>

    <p class="duz" xml:lang="tr"><span class="duz">Bilinen İngilizlerin, Türkiye’nin Kıbrıs’la yakından ilgilenmesini istediğiydi.</span></p>

    <p class="duz" xml:lang="tr"><span class="duz">Peki niye?</span></p>

    <p class="duz" xml:lang="tr"><span class="duz">Yanıtını bulmak için Yunanistan’ın Kıbrıs politikasını bilmemiz gerekiyor.</span></p>

    <p class="duz" xml:lang="tr"><span class="duz">Yunanistan, iç savaşı bitirip istikrarlı siyasal düzene kavuşunca, İngiltere’den Kıbrıs’ı kendilerine devretmesini istedi. Aksi takdirde meseleyi BM’ye götürecekti.</span></p>

    <p class="duz" xml:lang="tr"><span class="duz">Yaptı da; kendi kaderini tayin hakkı talebiyle sorunu 1953’te BM’ye taşıdı. Mesele artık uluslararası boyut kazandı.</span></p>

    <p class="duz-ilk-paragraf" xml:lang="tr"><span class="duz">Kıbrıs’ın çözümü İngiltere’nin inisiyatifinden çıkıyordu.</span></p>

    <p class="duz" xml:lang="tr"><span class="duz">İngiltere öncelikle sömürgecilik suçlamalarını zayıflatmak ve sorunu başka bir yöne çekmek için Türkiye’ye ihtiyaç duydu.</span></p>

    <p class="duz" xml:lang="tr"><span class="duz">İlk hedef, “Türkiye’yi kendi pasifliğinden uyandırmaktı.”</span></p>

    <p class="duz" xml:lang="tr"><span class="duz">Türkiye’nin gündemine Kıbrıs meselesinin birdenbire girmesinin bu “uyandırma servisiyle” ilgisi var mıydı?</span></p>

    <p class="duz-ilk-paragraf" xml:lang="tr"><span class="duz">Sonuçta Türkiye, Yunanistan ve Kıbrıs’ta çıkan olaylar, İngilizlerin işine yaradı. İngiltere “Ben olmazsam bu iki ülke birbirini boğazlar ve komünistler iki ülkeyi de, Kıbrıs’ı da ele geçirir” korkusunu yaydı. En uygun yol, adada statükonun devam etmesiydi.</span></p>

    <p class="duz" xml:lang="tr"><span class="duz">İngilizlerin bu kurnaz ve kanlı politikaları sonucu, Yunanistan BM’deki en güçlü destekçisi ABD’yi bile kaybetti. 23 eylül 1955’te ABD, Kıbrıs sorununun BM Genel Kurulu’na getirilmesine karşı çıktı.</span></p>

    <p class="duz" xml:lang="tr"><span class="duz">Bu arada yeni kurulan İsrail de, kendisine sadece yetmiş mil uzaklıkta olan Kıbrıs’taki statükonun korunmasından yana çıktı.</span></p>

    <p class="duz" xml:lang="tr"><span class="duz">Tüm bu süreç sonunda ne oldu biliyor musunuz?</span></p>

    <p class="duz" xml:lang="tr"><span class="duz">Sömürgeci İngiltere, masaya her iki tarafı barıştırmak isteyen bir hakem rolüyle oturuverdi!</span></p>

    <p class="duz" xml:lang="tr"><span class="duz">Türkiye’de kimse, yaşanan bu kanlı süreçte “James Bond’un rolünü” sorgulamadı bile…</span></p>

    <p class="duz-ilk-paragraf" xml:lang="tr"><span class="duz">İngiliz gizli servis ajanı “James Bond” adlı karakteri ortaya çıkaran yazar Ian Fleming idi.</span></p>

    <p class="duz" xml:lang="tr"><span class="duz">Popüler edebiyatın tanınmış ismi Ian Fleming, aynı zamanda İngiliz istihbarat örgütü MI6 ajanıydı. Üst düzey görevlere kadar yükseldi.</span></p>

    <p class="duz" xml:lang="tr"><span class="duz">Aynı zamanda gazetecilik de yapıyordu.</span></p>

    <p class="duz-ilk-paragraf" xml:lang="tr"><span class="duz">Ian Fleming, namı diğer James Bond, 6-7 Eylül gecesi neredeydi biliyor musunuz? Büyük olayların yaşandığı Beyoğlu İstiklal Caddesi’nde!</span></p>

    <p class="duz" xml:lang="tr"><span class="duz">Bu gerçek ortaya çıkınca, “İstanbul’a Interpol toplantısına katılmak için geldiğini” söyledi. Toplantıya İngiltere Denizaşırı İstihbarat Teşkilatı adına katılmıştı. “Denizaşırı” istihbarat alanının Kıbrıs’ı da kapsadığını yazmama gerek yok sanıyorum.</span></p>

    <p class="duz" xml:lang="tr"><span class="duz">Devam edelim: Interpol toplantısı için İstanbul’a gelen Fleming toplantıya hiç katılmadı. Açıklaması şöyleydi: “On beş dakika katıldım, sıkıldım; seccade almak için dışarı çıktığımda olaylar meydana geldi!”</span></p>

    <p class="duz" xml:lang="tr"><span class="duz">6-7 Eylül Olayları’nın hemen ertesi günü İngiliz</span> <span class="italik">Sunday Times</span> <span class="duz">gazetesinde “İstanbul’da Büyük Ayaklanma” başlığıyla manşet haber çıktı. Haber tümüyle görgü tanıklığına dayanıyor ve olaylar neredeyse naklen anlatılıyordu.</span></p>

    <p class="duz" xml:lang="tr"><span class="duz">Haberde imza yoktu.</span></p>

    <p class="duz" xml:lang="tr"><span class="duz">Haberin üslubu “gazeteci” Ian Fleming’e benziyordu.</span></p>

    <p class="duz" xml:lang="tr"><span class="duz">Ve iddiaya göre Fleming İstanbul’a, Atatürk’ün evinin bombalandığı Selanik üzerinden gelmişti.</span></p>

    <p class="duz" xml:lang="tr"><span class="duz">Ian Fleming’in olaylarda ne derece rolü var bilinmiyor.</span></p>

    <p class="duz" xml:lang="tr"><span class="duz">Bilinen, 6-7 Eylül Olayları’nın ardından İngiliz Dışişleri Bakanlığı, Haber Dairesi’ne şu talimatı verdiği: “Basında İstanbul’daki 6-7 Eylül Olayları’nda İngiliz mallarının tahrip edilmesi ve İngilizlerin yaralanmasıyla ilgili haberler özellikle vurgulanmalıdır.”</span></p>

    <p class="duz-ilk-paragraf" xml:lang="tr"><span class="duz">Bu talimat bile gerçek kışkırtıcıların kimler olduğunu göstermiyor mu?</span></p>

    <p class="duz" xml:lang="tr"><span class="duz">Peki, Türkiye’de 6-7 Eylül Olayları’nın sorumlusu olarak kimler apar topar cezaevine tıkıldı? Aziz Nesin gibi “komünist fişli” kırk beş aydın!</span></p>

    <p class="duz" xml:lang="tr"><span class="duz">Yani dün de, bugün de oyun hep aynı:</span></p>

    <p class="duz" xml:lang="tr"><span class="duz">Alavere dalavere, muhalif aydınlar cezaevine…</span></p>

    <p class="duz-ilk-paragraf" xml:lang="tr"><span class="duz">Devam edelim:</span></p>

    <p class="duz" xml:lang="tr"><span class="duz">6-7 Eylül Olayları’na neden olan gelişmeler Yunanistan tarafında nasıl yaşandı?</span></p>

    <p class="duz" xml:lang="tr"><span class="duz">Tarih, 16 aralık 1954.</span></p>

    <p class="duz" xml:lang="tr"><span class="duz">Atina’daki</span> <span class="italik">Apoyevmatini</span> <span class="duz">gazetesi, “Artık Kıbrıslıların silahlı mücadeleyi düşünmeleri gerekiyor” diye yazdı.</span></p>

    <p class="duz" xml:lang="tr"><span class="duz">Kıbrıslı komünistler, “Silahlı mücadele emperyalistlerin provokasyonudur” diyerek karşı çıktı.</span></p>

    <p class="duz-ilk-paragraf" xml:lang="tr"><span class="duz">Ve tarih, 1 nisan 1955.</span></p>

    <p class="duz" xml:lang="tr"><span class="duz">Rumların faşist örgütü EOKA, bir bildiri yayımlayarak silahlı eylemlere başvuracağını duyurdu.</span></p>

    <p class="duz" xml:lang="tr"><span class="duz">1955 yılı, Kıbrıs’taki İngilizler için de dönüm noktası oldu.</span></p>

    <p class="duz" xml:lang="tr"><span class="duz">İngiliz gizli servisinin Fletcher Flitch gibi ajanları, 1955’ten itibaren Kıbrıs’a gelmeye başladı.</span></p>

    <p class="duz" xml:lang="tr"><span class="duz">Keza aynı yıl, Kıbrıs’taki İngiliz Hükümeti Valiliği’ne imparatorluk genelkurmay eski başkanı Mareşal Sir John Harding atandı. Harding “demir yumruklu asker” olarak biliniyordu.</span></p>

    <p class="duz" xml:lang="tr"><span class="duz">İngilizler kanlı bir oyunu sahneye koymak için uzmanlarını adaya getirmeye başladı.</span></p>

    <p class="duz" xml:lang="tr"><span class="duz">Keza, 1955’te İngiltere Sömürgeler Bakanlığı Özel Temsilcisi Philips Tay, polis istihbarat birimi “Special Branch”ı kurmak için adaya geldi.</span></p>

    <p class="duz" xml:lang="tr"><span class="duz">Aynı yıl Mekanize Polis Birliği kuruldu. 1955’teki mevcudu yüz altmış beş kişiydi. Bir yıl sonra sayı altı yüz kişiye çıkarıldı ve polislerin hepsi Kıbrıs Türkü’ydü. 1958’de sayı 1 770’e yükseldi ve bunun 1 700’ü Kıbrıs Türkü’ydü!</span></p>

    <p class="duz" xml:lang="tr"><span class="duz">Bu tablo gösteriyor ki, İngilizler Rumların ENOSİS mücadelesine karşı, Kıbrıslı Türkleri destekleyecekti.</span></p>

    <p class="duz" xml:lang="tr"><span class="duz">Dolayısıyla EOKA’nın hedefinde kim vardı dersiniz? Kıbrıslı Türk polisler!</span></p>

    <p class="duz" xml:lang="tr"><span class="duz">Zaten, Türk polisleri Abdullah Ali Rıza ve Nihat Paşa’nın katledilmeleri, Kıbrıslı Rumlar ile Kıbrıslı Türkleri birbirinden kopardı.</span></p>

    <p class="duz" xml:lang="tr"><span class="duz">Peki, İngilizler EOKA’nın terör eylemlerinden habersiz miydi?</span></p>

    <p class="duz" xml:lang="tr"><span class="duz">Olur mu öyle şey? EOKA’nın lideri Albay Georgios Grivas’ın şoförü Pashalis Papadopulos bile İngiliz ajanıydı!</span></p>

    <p class="duz-ilk-paragraf" xml:lang="tr"><span class="duz">Kıbrıs’ta terör İngiliz siyasetinin aracıydı.</span></p>

    <p class="duz" xml:lang="tr"><span class="duz">Halkları birbirine düşürmüşlerdi. Ama bu yeterli değildi. Dünya kamuoyunun ilgisini çekecek büyük provokasyonlar lazımdı.</span></p>

    <p class="duz" xml:lang="tr"><span class="duz">Dönemin İngiltere Başbakanı Anthony Eden anılarında, dünya kamuoyunun, Türk ve Yunanlıların uzlaşmaz iki taraf olduğunun bilinmesini çok istediklerini yazdı.</span></p>

    <p class="duz-ilk-paragraf" xml:lang="tr"><span class="duz">İngiliz diplomatlarının, “Ankara’da birkaç ayaklanma çıksa bizim işimize gelir” dediklerini Kıbrıs konusunda araştırmalar yapan yazar Robert Holland açığa çıkardı.</span></p>

    <p class="duz" xml:lang="tr"><span class="duz">Bitmedi.</span></p>

    <p class="duz" xml:lang="tr"><span class="duz">Üzerindeki gizlilik kararı kalkan 19 ağustos 1954 tarihli İngiliz belgesinde, İngiltere’nin Atina Büyükelçisi, Londra’ya bakın nasıl bir rapor gönderdi:</span></p>

    <p class="alinti-ilk-paragraf" xml:lang="tr"><span class="dar-paragraf-duz">“Yunan-Türk dostluğunun kırılgan olduğu çok açık, çok küçük bir şok bile yetebilir. Atatürk’ün Selanik’te doğduğu evin duvarına tebeşirle slogan yazmak gibi önemsiz bir olay bile bir kargaşanın çıkmasına yeter.”</span></p>

    <p class="duz-ilk-paragraf" xml:lang="tr"><span class="duz">6-7 Eylül Olayları’nın, Selanik’te Atatürk’ün evine “sözde” bomba atılmasıyla başladığını biliyorsunuz değil mi?</span></p>

    <p class="duz" xml:lang="tr"><span class="duz">Yani plan hazırdı.</span></p>

    <p class="duz" xml:lang="tr"><span class="duz">Zamanı bekleniyordu…</span></p>

    <p class="duz-ilk-paragraf" xml:lang="tr"><span class="duz">İngiltere, Türkiye ve Yunanistan’ı Londra’da üçlü konferansa davet etti. Konferansın konusu, “Özgür dünyanın komünizm tehlikesini önleme çabaları açısından Kıbrıs sorununun çözümü”ydü.</span></p>

    <p class="duz" xml:lang="tr"><span class="duz">Toplantı 29 temmuz 1955’te gerçekleşecekti ancak nedense bir ay sonraya ertelendi.</span></p>

    <p class="duz" xml:lang="tr"><span class="duz">Bu sırada Türkiye’deki bazı gazetelerde, Rumların Türklere karşı katliam hazırlığında olduğuna dair haberler çıkmaya başladı. Benzer haberler Yunanistan’da da çıktı. Tesadüf müydü?</span></p>

    <p class="duz-ilk-paragraf" xml:lang="tr"><span class="duz">Bu arada İngilizler, Türkler ile Yunanlıların bir uzlaşmaya varabileceğinden endişelendi. Çünkü Yunan Dışişleri Bakanı Stefanopulos, Londra’daki Türk Büyükelçisi Suat Hayri Ürgüplü’ye, o güne kadar hep karşı oldukları Kıbrıs’taki Türk azınlığın hakları konusunda uzlaşmaya hazır olduklarını söyledi. Bu Türkiye’nin de isteğiydi. İngiltere kendisinin dahil edilmediği çözümden rahatsız oldu. İngiltere Dışişleri Bakanı MacMillan hemen Dışişleri Bakanı Fatin Rüştü Zorlu’yla buluştu ve “Türkler görüşlerini konferansın başında ne kadar sert koyarsa, kendileri için de, bizim için de o kadar iyi olur” mesajını verdi.</span></p>

    <p class="duz-ilk-paragraf" xml:lang="tr"><span class="duz">Ve Zorlu, Türkiye’nin görüşünü alışık olunmayan bir sertlikle ortaya koydu. Yunan delegasyonu şoke oldu. Zorlu aynı kararlılığı Türkiye’nin de göstermesini istediği şifreli telgrafı Ankara’ya çekti.</span></p>

    <p class="duz-ilk-paragraf" xml:lang="tr"><span class="duz">Sonrası malum…</span></p>

    <p class="duz" xml:lang="tr"><span class="duz">Bugün 6-7 Eylül Olayları’na sadece “tek pencereden” bakmayı sürdürüyoruz.</span></p>

    <p class="duz" xml:lang="tr"><span class="duz">Oysa 10 eylül 1955 günü Atina radyosu şöyle yorum yaptı:</span></p>

    <p class="alinti-ilk-paragraf" xml:lang="tr"><span class="dar-paragraf-duz">Yunan-Türk dostluğunu zedeleyen İstanbul ve İzmir’deki olaylar, düşündüğümüz gibi, İngiliz diplomasi planlarının ani biçimde patlak vermesinin ürünü değildir; bizzat İngiliz diplomasisinin planladığı ve başarmaya çalıştığı bir provokasyondur.</span></p>

    <p class="duz-ilk-paragraf" xml:lang="tr"><span class="duz">Yunan basını Atina’daki bombalama eylemini İngiliz ajanlarının yaptığını yazdı hep.</span></p>

    <p class="duz-ilk-paragraf" xml:lang="tr"><span class="duz">Bunları yazıyorum diye 6-7 Eylül Olayları’nın ayıbını başkalarına yüklemek istemiyorum.</span></p>

    <p class="duz" xml:lang="tr"><span class="duz">Güçlü, bağımsız bir ülke iseniz oyuna gelmeyeceksiniz.</span></p>

    <p class="duz" xml:lang="tr"><span class="duz">Türkiye devleti, hükümeti ve halkıyla suçludur.</span></p>

    <p class="duz" xml:lang="tr"><span class="duz">İngilizlerin oyununa gelmiştir.</span></p>

    <p class="duz" xml:lang="tr"><span class="duz">Umarız ders alınır.</span></p>

    <p class="duz" xml:lang="tr"><span class="duz">Ancak…</span></p>

    <p class="duz" xml:lang="tr"><span class="duz">Yine bu neoliberal tarihçiler Kıbrıs’ta kurulan Türk Mukavamet Teşkilatı’nı (TMT) Ergenekon’la irtibatlandırıyor.</span></p>

    <p class="duz" xml:lang="tr"><span class="duz">Kimi de 6-7 Eylül 1955 Olayları’nı TMT organize ettiğini yazıyor. O tarihte daha TMT’nin kurulmadığını bile bilmiyorlar.</span></p>

    <p class="duz" xml:lang="tr"><span class="duz">Bilmiyor, ama ahkam kesiyorlar işte…</span></p>

    <p class="duz" xml:lang="tr"><span class="duz">Bunlar, İngilizlerin “böl ve yönet” politikasına hiçbir eleştiri getirmezler, varsa yoksa suçlu Türkler!</span></p>

    <p class="duz" xml:lang="tr"><span class="duz">Bazen düşünmeden edemiyorsunuz; bizim yazarlar da İngilizlerin MI6 istihbarat örgütünde çalışıyor olabilir mi?</span></p>

    <p class="duz" xml:lang="tr"><span class="duz">Bilindiği gibi İngiliz istihbarat servisi yazın dünyasına birçok yazar sokmuştur.</span></p>

    <p class="duz" xml:lang="tr"><span class="duz">İngiliz Gizli Servis Ajanı James Bond’u hangimiz bilmez?</span></p>

    <p class="duz" xml:lang="tr"><span class="duz">James Bond karakterini edebiyat ve sinema dünyasına kazandıran yazarın Ian Fleming olduğunu daha önce belirtmiştik…</span></p>

    <p class="duz" xml:lang="tr"><span class="duz">Fleming, İkinci Dünya Savaşı’nda Britanya Deniz Kuvvetleri Haberalma Ajansı’nda görev yaptı. Bu görevi sırasında İngiliz istihbarat örgütünde (MI6) çalışmaya başladı.</span></p>

    <p class="duz" xml:lang="tr"><span class="duz">Ve bu görevi sırasında yaşadıklarından, gördüklerinden ve anlatılanlardan yola çıkıp, kendi düşsel dünyasını da katarak “James Bond” karakterini yarattı.</span></p>

    <p class="duz" xml:lang="tr"><span class="duz">Yazar Ian Fleming’in her ne kadar istihbaratçı olduğu bilinse de, karanlıkta kalmış bazı faaliyetleri hâlâ aydınlatılabilmiş değil.</span></p>

    <p class="duz" xml:lang="tr"><span class="duz">Bunlardan birinin bizimle çok ilgili olduğunu önceki sayfalarda anlatmıştık.</span></p>

    <p class="duz" xml:lang="tr"><span class="duz">Ian Fleming olaylardan iki yıl sonra, hikâyesi Türkiye’de geçen</span> <span class="italik">Rusya’dan Sevgilerle</span> <span class="duz">adlı romanını yazdı; 6/7 Eylül gecesi yaşananları ayrıntılarıyla anlattı.</span></p>

    <p class="duz" xml:lang="tr"><span class="duz">Ian Fleming gibi casusluk romanları yazan İngiliz Eric Ambler da MI6’da çalıştı. İki romanında;</span> <span class="italik">Dimitrios’un Maskesi</span> <span class="duz">ve</span> <span class="italik">Korkuya Yolculuk</span><span class="duz">’ta mekân olarak Türkiye’yi kullandı.</span></p>

    <p class="duz" xml:lang="tr"><span class="italik">Gün Işığı</span> <span class="duz">adlı eserinden uyarlanan</span> <span class="italik">Topkapı</span> <span class="duz">filmi bir dönemin en önemli sinema klasikleri arasında gösteriliyordu.</span></p>

    <p class="duz-ilk-paragraf" xml:lang="tr"><span class="duz">Ian Fleming, Eric Ambler gibi İngiliz istihbarat birimi MI6’da görev yapan bir başka yazar ise William Somerset Maugham idi.</span></p>

    <p class="duz" xml:lang="tr"><span class="duz">Birinci Dünya Savaşı’nda İngiliz istihbarat birimine girdi. 1917 yılında MI6 tarafından Bolşevik devrimini engellemek için Moskova’ya gönderildi.</span></p>

    <p class="duz" xml:lang="tr"><span class="duz">1928’de Fransız Rivierası’ndan bir ev alıp sadece yazıyla ilgileneceğini söyledi.</span></p>

    <p class="duz" xml:lang="tr"><span class="duz">İkinci Dünya Savaşı günlerini, Hollywood’da, hikâyelerini sinemaya aktarmakla geçirdi.</span> <span class="italik">Cakes and Ale,</span> <span class="duz">ünlü ressam Gauguin’in yaşamını anlattığı</span> <span class="italik">Ay ve Altı Para,</span> <span class="italik">Şeytanın Kurbanları, Renkli Peçe</span> <span class="duz">eserleri arasındadır.</span></p>

    <p class="duz-ilk-paragraf" xml:lang="tr"><span class="duz">Ve bir MI6 ajanı yazar daha: John Le Carré.</span></p>

    <p class="duz" xml:lang="tr"><span class="duz">Asıl adı, David John Moore Cornwell idi.</span></p>

    <p class="duz" xml:lang="tr"><span class="duz">Bern’de üniversite öğrenimi sırasında İngiliz istihbarat örgütüne katıldı.</span></p>

    <p class="duz" xml:lang="tr"><span class="duz">İlk romanı</span> <span class="italik">Call For The Dead’</span><span class="duz">i 1961’de yazdı. Romanını MI6’ya okutarak onayını aldı. İtiraz gelmedi ancak takma isimle yazması istendi. O da “John Le Carré” adını buldu.</span></p>

    <p class="duz" xml:lang="tr"><span class="duz">En bilindik eseri</span> <span class="italik">Soğuktan Gelen Casus</span><span class="duz">’tu. Kitapları film yapıldı.</span></p>

    <p class="duz" xml:lang="tr"><span class="duz">İngiliz casusu olduğunu ilk günden beri reddeden yazar, bu gizli mesleğini ilk kez BBC’nin 2000 yapımı “The Secret Center” adlı belgeselinde açıkladı.</span></p>

    <p class="duz-ilk-paragraf" xml:lang="tr"><span class="duz">MI6 istihbarat örgütünün bir diğer elemanı ise yazar</span> <span class="italik">Graham Greene</span> <span class="duz">idi.</span></p>

    <p class="duz" xml:lang="tr"><span class="duz">O da yazdığı;</span> <span class="italik">Üçüncü Adam</span><span class="duz">,</span> <span class="italik">The Power and The Glory, Sessiz Amerikalı</span> <span class="duz">gibi casusluk romanlarıyla tanındı.</span></p>

    <p class="duz" xml:lang="tr"><span class="duz">Le Carré gibi ağzı pek kapalı bir istihbaratçı değildi; bu nedenle arkadaşları arasındaki adı “şebek”ti! Greene’in de eserleri beyazperdeye aktarıldı.</span></p>

    <p class="duz-ilk-paragraf" xml:lang="tr"><span class="duz">MI6’da görev yapmış ünlü yazarların listesi böyle uzayıp gidiyor.</span></p>

    <p class="duz" xml:lang="tr"><span class="duz">Dikkat ediniz; sadece ülkemizde değil dünyada MI6 başarılı bulunur, hep övülür. Bunun en önemli sebebi, işte bu MI6 mensubu yazarların sinemalara da aktarılmış romanlarıdır… Doğal olarak hep kendilerini övdüler.</span></p>

    <p class="duz" xml:lang="tr"><span class="duz">Bunun istihbarat alanındaki adı psikolojik harptir.</span></p>

    <p class="duz-ilk-paragraf" xml:lang="tr"><span class="duz">Dönelim bizim yazarların kaleme aldıklarına…</span></p>

    <p class="duz" xml:lang="tr"><span class="duz">Devletin her örtülü operasyonu kirli midir?</span></p>

    <p class="duz" xml:lang="tr"><span class="duz">Tartışmayı “devlet kirlidir” gibi anarşist bir noktaya getirmeyelim.</span></p>

    <p class="duz" xml:lang="tr"><span class="duz">Kuşkusuz romantiklere sözümüz yok! Ya da nihilistlere!</span></p>

    <p class="duz" xml:lang="tr"><span class="duz">Gerçekten merak ediyorum liberaller ne düşünüyorlar; devletin her operasyonu kirli midir?</span></p>

    <p class="duz" xml:lang="tr"><span class="duz">Yoksa sadece Türkiye’nin yaptıkları mı kirlidir?</span></p>

    <p class="duz" xml:lang="tr"><span class="duz">Gelin Ergenekon’la irtibatlandırılan TMT’nin hikâyesine bir bakalım…</span></p>

    <p class="baslik-3" xml:lang="tr"><span class="duyuru-baslik">Gizli teşkilatın silahları</span></p>

    <p class="duz" xml:lang="tr"><span class="duz">Tarih, 13 ağustos 1958.</span></p>

    <p class="duz" xml:lang="tr"><span class="duz">Genelkurmay Başkanlığı Seferberlik Tetkik Kurulu Başkanlığı’na (Özel Harp Dairesi), MİT’ten “gizli”/şifreli yazı geldi.</span></p>

    <p class="duz" xml:lang="tr"><span class="duz">Kıbrıs’tan Anamur Limanı’na motorlu bir kayıkla, pasaportsuz gelen, Vehbi Mahmut, Asaf Elmas, Cevdet Remzi adlı üç Kıbrıslı Türk yakalanmış ve Anamur Jandarma Komutanlığı ve MİT Adana Bölge Başkanlığı’nda sorgulanmıştı.</span></p>

    <p class="duz" xml:lang="tr"><span class="duz">MİT, özel harpçilerin görev yaptığı Seferberlik Tetkik Kurulu’na diye “Siz de sorgulamak ister misiniz?” diye soruyordu.</span></p>

    <p class="duz" xml:lang="tr"><span class="duz">Teşkilatta görevli Binbaşı İsmail Tansu ve Kıbrıslı Doktor Burhan Nalbantoğlu apar topar uçakla Adana’ya hareket ettiler.</span></p>

    <p class="duz" xml:lang="tr"><span class="duz">Telaşlıydılar. Kimdi bu gençler? Kim göndermişti onları? Maksatları neydi? Ve en önemlisi Kıbrıs’taki teşkilattan haberleri var mıydı?</span></p>

    <p class="duz" xml:lang="tr"><span class="duz">Binbaşı Tansu ve Dr. Nalbantoğlu, MİT Adana Bölge Başkanı Fuat Doğu’nun makamına koşarak çıkıp bilgi aldılar. Hemen üç genci görmek istediler.</span></p>

    <p class="duz" xml:lang="tr"><span class="duz">Vehbi, Asaf, Cevdet’i sorguladılar. Gençler, Dr. Nalbantoğlu’nu Kıbrıs’tan tanıyorlardı. Özel harpçi Binbaşı İsmail Tansu’yu ise Adana emniyetinden komiser sanıyorlardı.</span></p>

    <p class="duz" xml:lang="tr"><span class="duz">Gençler benzer sözler söylediler: “EOKA’nın tecavüzlerine karşı koyabilmek için Türkiye’ye gidip silah bulalım dedik. Yanımızda para da getirdik, olmazsa parayla silah alıp eşlerimizi, çocuklarımızı koruyacağız.”</span></p>

    <p class="duz" xml:lang="tr"><span class="duz">Binbaşı Tansu duygulandı. Ama yanıtını aradığı başka bir soru daha vardı kafasında. Kıbrıs’taki teşkilatı biliyorlar mıydı? Hayır, teşkilattan habersizdiler.</span></p>

    <p class="duz" xml:lang="tr"><span class="duz">Kıbrıs’ta özel harpçiler tarafından henüz iki hafta önce kurulan, “Türk Mukavemet Teşkilatı”nı bilmiyorlardı.</span></p>

    <p class="duz" xml:lang="tr"><span class="duz">Özel harpçiler rahatladı…</span></p>

    <p class="duz-ilk-paragraf" xml:lang="tr"><span class="duz">Özel harpçi Binbaşı İsmail Tansu, Adana’da sorguladığı üç gencin ifadesini Kıbrıs’taki TMT Başkanı Yarbay Rıza Vuruşkan’a bildirdi. Ve ekledi: “Onlarla silah göndereceğim.”</span></p>

    <p class="duz" xml:lang="tr"><span class="duz">Binbaşı Tansu gözaltındaki üç Kıbrıslı gencin yanlarına gitti. Bu kez üzerinde askeri üniforma vardı. Gençler karşılarında bir Türk subayını görünce korktular. “Yanlış iş yaptık, bizi affedin, geldiğimiz gibi sessizce köyümüze dönelim” dediler.</span></p>

    <p class="duz" xml:lang="tr"><span class="duz">Binbaşı Tansu gençlere moral verdi ve “Size gizli bir görev vereceğim” dedi. “Bu Kıbrıs için yapılacak milli bir görevdir. Bu görev hayatınızı kaybetmenize neden olabilir. Bu görevi kabul edip hiç kimseye söylemeyeceğinize yemin eder misiniz?”</span></p>

    <p class="duz" xml:lang="tr"><span class="duz">Gençler, Kıbrıs için ölümü göze alacaklarını söyleyip, Türk bayrağı ve Kuranıkerim üzerine yemin ettiler…</span></p>

    <p class="duz-ilk-paragraf" xml:lang="tr"><span class="duz">Kıbrıs’taki Türk Mukavemet Teşkilatı’na ilk silah sevkiyatını bu üç Türk gerçekleştirecekti. Onlara “Arı Ekibi” adı verildi…</span></p>

    <p class="duz" xml:lang="tr"><span class="duz">İlk sevkıyatı 16 ağustos 1958’de gerçekleştirdiler.</span></p>

    <p class="duz" xml:lang="tr"><span class="duz">Kayıklarına on makineli ile yirmi adet tabanca ve iki sandık mermi koyup dalgalarla boğuşarak denize açıldılar. Başarılı da oldular.</span></p>

    <p class="duz" xml:lang="tr"><span class="duz">Kıbrıslı gençlerin sevkiyatları hep sürdü. Ancak, Asaf Elmas ve Hikmet Rıdvan 9 kasım 1958 tarihinde fırtınaya yakalanıp denizde kaybolarak şehit oldu.</span></p>

    <p class="duz" xml:lang="tr"><span class="duz">Arı Ekibi, Lütfi Celül, Nevzat Nasır, Feridun Hamza, Bahattin Sarı, Hüseyin Hikmet, Vehbi Mahmutoğlu, Ahmet Celal gibi Kıbrıslı gençlerin katılımıyla, bu tehlikeli sevkiyatlara devam etti.</span></p>

    <p class="duz" xml:lang="tr"><span class="duz">Yeni ekipten Lütfi Celül silahları otomobille iç bölgelere götürürken, EOKA’cılar tarafından yakalandı. Hâlâ kayıptır.</span></p>

    <p class="duz" xml:lang="tr"><span class="duz">Arı Ekibi hiç yılmadı. Fakat yaklaşan kış nedeniyle kayıklarla sevkiyat zorlaştı. Vehbi Mahmutoğlu, yakalandığı fırtınadan küçük motorlu kayığındaki silahları denize atarak kurtulabilmişti. Artık daha büyük tekneye ihtiyaç vardı…</span></p>

    <p class="duz-ilk-paragraf" xml:lang="tr"><span class="duz">Özel harpçiler, İstanbul Liman Reisliği, İstanbul Balık Avcıları Derneği’yle irtibata geçti. Donanmadan ayrılıp balıkçılık yapan eski deniz binbaşısı Nejat Kosal’ın yirmi beş tonluk teknesi sıkı bir pazarlıkla 120 bin liraya satın alındı.</span></p>

    <p class="duz" xml:lang="tr"><span class="duz">Sıra, tekneye güvenilir sivil personel bulmaya gelmişti.</span></p>

    <p class="duz" xml:lang="tr"><span class="duz">Seferberlik Tetkik Kurulu (Özel Harp Dairesi) İstanbul Bölge Başkan Yardımcısı Yüzbaşı Ferhan Çora, kaptan Reşat Yavuz ve makinist Oğuz Kotoğlu adındaki iki gemici buldu.</span></p>

    <p class="duz" xml:lang="tr"><span class="duz">Tıpkı Kıbrıslı gençlere yapıldığı gibi bu gemicilere de yemin ettirilip görev teklif edildi. Teknenin telsiz görevlisi ise, TSK’dan ayrılmış gibi gösterilen Astsubay Ali Levent oldu.</span></p>

    <p class="duz-ilk-paragraf" xml:lang="tr"><span class="duz">“Elmas” adı verilen tekne ilk seferine on ton silah ve cephaneyle, 4 mart 1959’da çıktı. Geceyarısı, Kıbrıs açıklarında kayıklarıyla bekleyen Arı Ekibi’yle buluşacaktı. Buluşma gerçekleşemedi; Elmas dönmek zorunda kaldı. İkinci sefer de başarısız oldu. Kıbrıs’taki TMT’den bir kılavuz istendi. İngiliz polis birliğinde görevli Kemal Abdullah, Elmas’a kılavuz oldu. Ayrıca özel harpçi Binbaşı İsmail Tansu da “gemi adamı” belgesi alıp sivil kıyafetlerini giyip personel arasına katıldı. Ne olursa olsun bu sevkiyat gerçekleşecekti. EOKA’cı Rumların cinayetleri her geçen gün artıyordu.</span></p>

    <p class="duz" xml:lang="tr"><span class="duz">Sevkiyat bu kez fırtına nedeniyle gerçekleşemedi. Elmas dördüncü seferini 24 mart 1959’da yaptı ve bu kez başardı. Ardından diğer seferler geldi…</span></p>

    <p class="duz" xml:lang="tr"><span class="duz">Yaz ayının gelmesiyle Arı Ekibi de taşıma faaliyetlerine başladı.</span></p>

    <p class="duz" xml:lang="tr"><span class="duz">TMT’ye toplam olarak; 872 tabanca, 747 makineli tabanca, 96 hafif makineli tabanca, 2 997 piyade tüfeği, 6 800 bomba, 43 500 tabanca mermisi, 134 400 makineli tabanca mermisi, 164 000 piyade tüfeği ve hafif makineli tüfek mermisi, 54 plastik tahrip kalıbı ve bir adet telsiz ulaştırıldı.</span></p>

    <p class="duz-ilk-paragraf" xml:lang="tr"><span class="duz">Tarih, 17 ekim 1959.</span></p>

    <p class="duz" xml:lang="tr"><span class="duz">Saat geceyarısına geliyordu.</span></p>

    <p class="duz" xml:lang="tr"><span class="duz">6 000 bomba, 500 tüfek ve çok sayıda mermi yüklenen Elmas yeni seferine çıktı. İstikamet, Girne’nin doğusundaki Examil denilen mevkiydi.</span></p>

    <p class="duz" xml:lang="tr"><span class="duz">Kaptan Reşat Yavuz, 01.30 sularında tekneye, İngiliz savaş gemisinin yaklaşmakta olduğunu gördü. Telsizci Ali Levent durumu karargâha bildirdi. Karargâh “dönün” emri verdi. Elmas rotasını değiştirdi. İngiliz gemisi takibi bırakmadı. Giderek yaklaşıyordu. Ali Levent’in son sözü, “vatan sağolsun” oldu; karargâhla telsiz irtibatı kesildi.</span></p>

    <p class="duz" xml:lang="tr"><span class="duz">Elmas’ın üç kişilik mürettebatı, “silahlar ele geçirilmesin” diye tekneyi delerek batırmak istediler. Gemi su almaya başladı.</span></p>

    <p class="duz" xml:lang="tr"><span class="duz">Kaptan Reşat Yavuz, Ali Levent ve Oğuz Kotoğlu’nu lastik bota bindirip gönderdi. O bir kaptandı ve Elmas’la birlikte batmaya kararlıydı.</span></p>

    <p class="duz" xml:lang="tr"><span class="duz">Su, ambardaki sandıkların üst seviyesine kadar geldi. Batması an meselesiyken İngilizler tekneye atlayıp kaptan Yavuz’u yakaladı. Ambardan ancak iki sandık silah alabildiler. Elmas battı.</span></p>

    <p class="duz" xml:lang="tr"><span class="duz">İngilizler botla uzaklaşmaya çalışan Levent ve Kotoğlu’nu da yakaladı.</span></p>

    <p class="duz" xml:lang="tr"><span class="duz">Türkiye’nin Kıbrıs’a silah sevkiyatı yapması dünya basınına haber oldu. Rum lider Makarios herkesi ayağa kaldırdı.</span></p>

    <p class="duz" xml:lang="tr"><span class="duz">Türkiye iddiaları reddetti. İngilizler ve Rumlar, 350 kulaç derinlikteki Elmas’ı denizden çıkarmaya çalıştılar, başaramadılar.</span></p>

    <p class="duz" xml:lang="tr"><span class="duz">Üç Türk mürettebat yargılanmak üzere mahkemeye çıkarıldı. Avukatları TMT’nin “Toros” kod adını kullanan genç bir Türk mücahidiydi, Rauf Denktaş!</span></p>

    <p class="duz" xml:lang="tr"><span class="duz">Üç Türk dokuz ay ceza aldılar; cezalarını Türkiye’de çekeceklerdi.</span></p>

    <p class="duz" xml:lang="tr"><span class="duz">Elmas olayı ve ardından gelen 27 Mayıs 1960 askeri müdahalesi, Kıbrıs’a silah sevkiyatını sonlandırdı.</span></p>

    <p class="duz" xml:lang="tr"><span class="duz">Diyeceksiniz ki, “Eee bu silah sevkiyatının Ergenekon Davası’yla ne ilgisi var?” Sorunun yanıtını vermeden önce Kıbrıs’ta Türk Mukavemet Teşkilatı’nın nasıl kurulduğunu ve örgütlendiğini bilmeniz gerekiyor…</span></p>

    <p class="duz-ilk-paragraf" xml:lang="tr"><span class="duz">50 yıl önce…</span></p>

    <p class="duz" xml:lang="tr"><span class="duz">1 ağustos 1958.</span></p>

    <p class="duz" xml:lang="tr"><span class="duz">Kıbrıs’ta illegal/gizli Türk Mukavemet Teşkilatı (TMT) kuruldu.</span></p>

    <p class="duz" xml:lang="tr"><span class="duz">Türkiye’nin desteklediği bu gizli örgüt neden kuruldu?</span></p>

    <p class="duz" xml:lang="tr"><span class="duz">İkinci Dünya Savaşı’ndan sonra İngilizler Kıbrıs’tan çekilme kararı aldı. Adanın geleceğinin ve statüsünün nasıl olacağı konusunda, İngiltere, Yunanistan ve Türkiye arasında yapılan diplomatik müzakereler hep sonuçsuz kaldı.</span></p>

    <p class="duz" xml:lang="tr"><span class="duz">Türk’süz Kıbrıs düşleyen ve Yunanistan’la birleşmek isteyen faşist EOKA, 1 nisan 1955 tarihinde Yunanlı Albay Grivas tarafından kuruldu. Kuruluşunun üzerinden daha bir yıl geçmeden ilk suikastını Bafa’da 11 ocak 1956’da, Türk polisi Abdullah Ali Rıza’yı öldürerek gerçekleştirdi. Türk Büyükelçiliği’ne bomba attı. Ve sistematik şiddeti artırdı. 1957 yazında Türk köylerini basıp yetmiş dört Türk’ü katletti.</span></p>

    <p class="duz" xml:lang="tr"><span class="duz">Bu son olaylar sonucunda Kıbrıs Türk toplumu lideri Dr. Fazıl Küçük ve Kıbrıs Türk Kurumları Federasyonu Başkanı Rauf Denktaş Ankara’ya geldi.</span></p>

    <p class="duz" xml:lang="tr"><span class="duz">Cumhurbaşkanı Celal Bayar, Başbakan Adnan Menderes ve Dışişleri Bakanı Fatin Rüştü Zorlu’yla görüşüp acilen yardım istediler.</span></p>

    <p class="duz-ilk-paragraf" xml:lang="tr"><span class="duz">Dışişleri Bakanı Fatin Rüştü Zorlu, Kıbrıs konusunda “şahin” idi. Türk Mukavemet Teşkilatı’nın kurulmasını, elemanlarının Türkiye’de eğitilmesini, adaya gizlice silah sevkiyatı yapılmasını ilk öneren o oldu.</span></p>

    <p class="duz" xml:lang="tr"><span class="duz">Başbakan Menderes kararsızdı; NATO’yu karşısına almak istemiyordu.</span></p>

    <p class="duz" xml:lang="tr"><span class="duz">Türkiye’de aralıksız, “Ya Taksim Ya Ölüm” mitingleri yapılıyordu. Halk sokaktaydı.</span></p>

    <p class="duz-ilk-paragraf" xml:lang="tr"><span class="duz">Ve Ankara sonunda kararını verdi: Kıbrıs’ta, Rumların terör örgütü EOKA’ya karşı, Türk halkının can ve mal güvenliğini koruyacak gizli bir teşkilat kurulacaktı.</span></p>

    <p class="duz" xml:lang="tr"><span class="duz">Bu iş için Genelkurmay Başkanlığı Seferberlik Tetkik Kurulu görevlendirildi.</span></p>

    <p class="duz" xml:lang="tr"><span class="duz">Özel harpçi subaylar gönüllülük esasına göre seçildi.</span></p>

    <p class="duz" xml:lang="tr"><span class="duz">TMT doğrudan Seferberlik Tetkik Kurulu Başkanı Tümgeneral Dâniş Karabelen’e bağlıydı. Planı, Tümgeneral Karabelen’in yardımcısı Binbaşı İsmail Tansu yürütecekti.</span></p>

    <p class="duz" xml:lang="tr"><span class="duz">Binbaşı Ahmet Görmez personel ve harekât; Yüzbaşı Bedri Esen eğitim; Yüzbaşı Cemal Birer ile Yüzbaşı Recep Atasü ikmal ve Yüzbaşı Halil Pamukoğlu muhabere işlerinden sorumluydu.</span></p>

    <p class="duz" xml:lang="tr"><span class="duz">TMT’yi kuran subay kadrosunun çoğu Kore Savaşı’nda bulunmuştu.</span></p>

    <p class="duz" xml:lang="tr"><span class="duz">Kıbrıs’ta gizli faaliyetlerde bulunacak yedek subaylar, öğretmen kimliği altında gidecekti.</span></p>

    <p class="duz" xml:lang="tr"><span class="duz">Tüm subayların görevi, on sekiz yaşını geçmiş kadın ve erkekleri örgütlemekti. Bunlar Ankara ve Antalya’da askeri eğitimden geçirilecekti. Hedef bir yıl içinde 5 000 Kıbrıs Türkü’nü örgütlemek, eğitmekti. Nihai hedef 15 000’di.</span></p>

    <p class="duz" xml:lang="tr"><span class="duz">Parasal destek, örtülü ödenekten ve çeşitli fonlardan temin edilecekti.</span></p>

    <p class="duz-ilk-paragraf" xml:lang="tr"><span class="duz">1 ağustos 1958 tarihinde Kıbrıs TMT Başkanı Yarbay Rıza Vuruşkan karargâhını Lefkoşe’de kurdu.</span></p>

    <p class="duz" xml:lang="tr"><span class="duz">Yarbay Vuruşkan’ın yardımcısı Binbaşı Necmettin Erce ve Yüzbaşı Mehmet Özden’di. Kıbrıs bölge komutanı Binbaşı Şefik Karakurt’tu.</span></p>

    <p class="duz" xml:lang="tr"><span class="duz">Kıbrıs TMT bölge komutanı Yüzbaşı Rahmi Ergün ve TMT bölge komutanları ise Yüzbaşı Ahmet Göçmez, Yüzbaşı Kâmil Önceler, Yüzbaşı Bedri Erkan, Yüzbaşı Osman Nalbant, Yüzbaşı Ferhan Çora, Yüzbaşı Hüseyin Ömür adlı subaylardı.</span></p>

    <p class="duz" xml:lang="tr"><span class="duz">Yarbay Rıza Vuruşkan’ın kod adı “Bozkurt” idi.</span></p>

    <p class="duz" xml:lang="tr"><span class="duz">Lefkoşe İş Bankası’nda müfettiş kimliğiyle çalışıyordu. Adı, “Ali Çonan” idi. Gerçek kimliğini üç kişi biliyordu: banka müdürü Dündar Nişancıoğlu, Dr. Fazıl Küçük ve Rauf Denktaş.</span></p>

    <p class="duz-ilk-paragraf" xml:lang="tr"><span class="duz">TMT’de görevli Kıbrıslı Türklerin kod adları “Kurt”tu. Eğitimcilere “Temizlik Kurdu”, silah ikmalinde çalışanlara “Bereket Kurdu” ve istihbarat işlerinde çalışanlara “Fal Kurdu” adı verildi.</span></p>

    <p class="duz" xml:lang="tr"><span class="duz">Tabancaya “serçe”, mermiye “serçe gagası” diyorlardı.</span></p>

    <p class="duz-ilk-paragraf" xml:lang="tr"><span class="duz">Uzatmayayım, bu faaliyetler uzun ömürlü olamadı. 27 Mayıs 1960 askeri müdahalesi başta TMT lideri Yarbay Rıza Vuruşkan olmak üzere, bu olayla ilgili subayların çoğunu emekli etti.</span></p>

    <p class="duz" xml:lang="tr"><span class="duz">Fatin Rüştü Zorlu, İmralı Mahkemesi’nde “kendi adamlarını silahlandırıyor” diye yargılandı.</span></p>

    <p class="duz" xml:lang="tr"><span class="duz">Doksan iki Türk’ün şehit, dört yüz yetmiş beşinin ise yaralandığı 1963’teki “Kanlı Noel” katliamına kadar TMT ile Türkiye ilişkisi kopuktu. Sonra tekrar canlandırılmaya çalışıldı.</span></p>

    <p class="duz" xml:lang="tr"><span class="duz">Ve daha sonra olanları da biliyorsunuz: 1974 Kıbrıs savaşı vd…</span></p>

    <p class="duz-ilk-paragraf" xml:lang="tr"><span class="duz">Evet neoliberaller, TMT’yi Ergenekon’a bağlamak istiyor, devletin her türlü gizli operasyonunu kirli gösteriyorlar.</span></p>

    <p class="duz" xml:lang="tr"><span class="duz">Etnik temizlik yapmak için kurulan faşist EOKA’ya karşı, devletin Kıbrıslı Türkleri örgütlemesi kirli bir operasyon mudur?</span></p>

    <p class="duz" xml:lang="tr"><span class="duz">Diğer yanda TMT kuşkusuz “sütten çıkmış ak kaşık değildir.” Grileri vardır.</span></p>

    <p class="duz" xml:lang="tr"><span class="duz">Zamanla Gladio’nun emrine girip Kıbrıslı solcuların öldürülmesinde parmağı olmuştur.</span></p>

    <p class="duz" xml:lang="tr"><span class="duz">Sonuçta bizim diyeceğimiz şudur, 6-7 Eylül Olayları’nı tek yönlü ele almak hatalı olur.</span></p>

    <p class="duz" xml:lang="tr"><span class="duz">Ama neoliberal tarihçiler tarihsel gerçeği hep bizim aleyhimize bükme konusunda çok kararlılar. Ne gerici 31 Mart Ayaklanması’ndaki ne de Kıbrıs’taki İngiliz parmağını görüyorlar.</span></p>

    <p class="duz" xml:lang="tr"><span class="duz">Türkiye’de yeni bir tarih “yazılımı” dile getiriyorlar.</span></p>

    <p class="duz" xml:lang="tr"><span class="duz">Kendilerini “özgürlük savaşçısı tarihçiler” ilan ettiler!</span></p>

    <p class="duz" xml:lang="tr"><span class="duz">Bir tek “doğruyu” onlar biliyor.</span></p>

    <p class="duz" xml:lang="tr"><span class="duz">Devletin her örtülü operasyonunu kirli buluyorlar.</span></p>

    <p class="duz" xml:lang="tr"><span class="duz">O halde bir örnek daha verelim.</span></p>

    <p class="baslik-3" xml:lang="tr"><span class="duyuru-baslik">Bu da mı kirli savaş?</span></p>

    <p class="duz" xml:lang="tr"><span class="duz">Birkaç yıl önce…</span></p>

    <p class="duz" xml:lang="tr"><span class="duz">İstanbul Şişli’de mütevazı bir ofisteydim. Komutanla birkaç yıldır tanışıyoruz. Her defasında sormuş, ancak yanıt alamamıştım, “zamanı değil” diyordu.</span></p>

    <p class="duz" xml:lang="tr"><span class="duz">Demek zamanı o gün, o saat gelmişti…</span></p>

    <p class="duz-ilk-paragraf" xml:lang="tr"><span class="duz">4 nisan 1992 gecesi Sırplar, Saraybosna’nın tepelerini kuşattı. Bir ay önce referandumla bağımsızlık kararı alan Bosna-Hersek’teki Müslüman çoğunluğu yok etmek istiyorlardı.</span></p>

    <p class="duz" xml:lang="tr"><span class="duz">Öncelikli hedeflerinde Saraybosna vardı. Burayı ele geçirirlerse biliyorlardı ki savaşı kazanacaklardı.</span></p>

    <p class="duz-ilk-paragraf" xml:lang="tr"><span class="duz">Kuşatma tam 1 425 gün sürdü. Bu süre boyunca şehre günde ortalama 329 havan topu düştü. Aşırı Sırp milliyetçisi Çetnikler, Saraybosna’nın (ve Tuzla, Mostar, Zenica, Bihaç, Travnik vd) acısını Müslüman köylerden, kasabalardan çıkardılar; binlerce insanı inançlarından dolayı öldürdüler.</span></p>

    <p class="duz" xml:lang="tr"><span class="duz">Savaşta 312 000 insan öldü. 35 000’i çocuktu.</span></p>

    <p class="duz" xml:lang="tr"><span class="duz">Kuşatma altındaki Saraybosna’da ölen çocuk sayısı 1 566’ydı.</span></p>

    <p class="duz-ilk-paragraf" xml:lang="tr"><span class="duz">İki çocuğunu şehit veren Halide Boyadzic, bu acılı analardan sadece biriydi…</span></p>

    <p class="duz" xml:lang="tr"><span class="duz">Evleri, Saraybosna tepelerine yakın “Sivri Kayalar” bölgesindeydi. Sırp Çetnikler ağır silahlarıyla saldırıya geçtiklerinde, kayaları kendilerine siper yapıp karşı koyuyorlardı.</span></p>

    <p class="duz" xml:lang="tr"><span class="duz">Yine bir gün…</span></p>

    <p class="duz" xml:lang="tr"><span class="duz">Çatışmanın tam ortasında mühimmatları bitti. Yağmur gibi mermi yağıyordu üzerlerine. Çaresizdiler. Halide’nin biri on dört, diğeri on altı yaşındaki iki oğlu, evlerinin bodrum katında sakladıkları el bombalarını getirmek için kayaların ardından çıkıp koşarak eve gittiler. Tam eve girmişlerdi ki…</span></p>

    <p class="duz" xml:lang="tr"><span class="duz">Halide Boyadzic’in feryadı o günkü çatışmayı sona erdirdi. Eve havan topu düşmüştü…</span></p>

    <p class="duz" xml:lang="tr"><span class="duz">İki oğlunu şehit veren Halide, komşularından beyaz bir çuval istedi. Oğullarının parçalarını ağaçlardan, kayalardan toplayıp o beyaz çuvala koydu.</span></p>

    <p class="duz" xml:lang="tr"><span class="duz">Sonra…</span></p>

    <p class="duz" xml:lang="tr"><span class="duz">Sonra komşularından beyaz bir çuval daha istedi. Komşuları şaşırdı. Acısına verdiler. Ancak…</span></p>

    <p class="duz" xml:lang="tr"><span class="duz">Halide Boyadzic ikinci çuvala bombayla paramparça olan güvercinlerin cansız bedenlerini toplayıp koydu. “Bunlar da benim çocuklarım, onları da kendi ellerimle gömeceğim” dedi…</span></p>

    <p class="duz-ilk-paragraf" xml:lang="tr"><span class="duz">Saraybosna tepelerine keskin Sırp nişancılar yerleşmişti. Uzun namlulu silahlarıyla Bosnalıları tek tek öldürüyorlardı. Herkes sığınaklarda yaşıyordu. Ancak bir gün değil, bir hafta değil, bir ay değil kuşatma kırk dört ay sürdü.</span></p>

    <p class="duz" xml:lang="tr"><span class="duz">Gün geldi, çocuklar havasız renksiz sığınıklarda yaşamaktan bıktılar. Her ne kadar onları eğlendirmek için sığınıklarda şarkılı oyunlar düzenlense de, çocuklar dışarıda koşmak, oynamak istiyordu.</span></p>

    <p class="duz" xml:lang="tr"><span class="duz">Ve bir gün…</span></p>

    <p class="duz" xml:lang="tr"><span class="duz">2 ocak 1994.</span></p>

    <p class="duz" xml:lang="tr"><span class="duz">Öğleüzeri…</span></p>

    <p class="duz" xml:lang="tr"><span class="duz">Dışarıda kar yağdığını öğrenen altı çocuk, kızakla kaymak için sığınaktan gizlice çıktılar.</span></p>

    <p class="duz" xml:lang="tr"><span class="duz">On üç yaşındaki Nermin, on iki yaşındaki Indira, on bir yaşındaki Daniel, sekiz yaşındaki Mirza ve Admir ile beş yaşındaki Jasmina kaymaya başladılar.</span></p>

    <p class="duz" xml:lang="tr"><span class="duz">Gülüyorlardı.</span></p>

    <p class="duz" xml:lang="tr"><span class="duz">Birden silah sesleri duyuldu.</span></p>

    <p class="duz" xml:lang="tr"><span class="duz">Sığınıktaki anneler, silah sesleriyle dışarıya fırladı.</span></p>

    <p class="duz" xml:lang="tr"><span class="duz">Kar, kan kırmızıya boyanmıştı. Altısı da ölmüştü.</span></p>

    <p class="duz" xml:lang="tr"><span class="duz">Altısı da yıkanamadan, “karanlığa okunan ezanlardan” sonra toprağa verildi.</span></p>

    <p class="duz-ilk-paragraf" xml:lang="tr"><span class="duz">Evet…</span></p>

    <p class="duz" xml:lang="tr"><span class="duz">Şişli’deki mütevazı ofiste o gün gözyaşlarımızı birbirimizden sakladık…</span></p>

    <p class="duz" xml:lang="tr"><span class="duz">Komutan, o sıcak günlerde Saraybosna’da bir gece sabaha karşı nasıl sandalyeye çöküp hüngür hüngür ağladığını anlattı:</span></p>

    <p class="duz" xml:lang="tr"><span class="duz">“Yorucu bir çatışmadan çıkmıştık. Tan ağarmaya başlamıştı.</span></p>

    <p class="duz" xml:lang="tr"><span class="duz">Bizimle çatışmalara giden kadınlar da vardı. Çoğu daha önce eline silah bile almamıştı. Ama şimdi hepsi askerdi. Hepsini onar kişilik takımlara bölmüştüm, hepsinin başına da içlerinden birini ‘komutan’ atadım.</span></p>

    <p class="duz" xml:lang="tr"><span class="duz">Savaşa rağmen hayat devam ediyordu. Kahvaltı yapmaları için, Türkiye’den gelen büyük bir kaşarpeynirini onlara verdim. Sevindiler.</span></p>

    <p class="duz" xml:lang="tr"><span class="duz">Bir köşeye çekilip çayımı içerek dinlenmeye başladım; istemeden gözlerim komutan kadına çevrildi. Kadın peyniri on parçaya değil, on bir parçaya ayırdı. Hem merak ettim hem de biraz sinirlendim; on kişiydiler, ama o on bir parçaya ayırmıştı peyniri. Böldüğü peynirleri tek tek dağıttı; kendisine iki parça alınca, yerimden fırladım ve bağırmaya başladım. Hırsızlıktı bu. Savaşta bunun cezası ölümdü.</span></p>

    <p class="duz" xml:lang="tr"><span class="duz">Bağırmama, sözlerime kadınlar çok şaşırdı. Korktular. Yardımcım Bosnalı asker olayı açıkladı:</span></p>

    <p class="duz" xml:lang="tr"><span class="duz">Kadın on birinci parçayı mahallesindeki yatalak yaşlı bir kadın için almıştı.</span></p>

    <p class="duz" xml:lang="tr"><span class="duz">Ancak yatışmamıştım, çünkü Bosnalı kadının peynir götürdüğü ihtiyar kadın Sırp’tı!</span></p>

    <p class="duz" xml:lang="tr"><span class="duz">Üstelik, bu Sırp ihtiyar kadının oğlu, kendisini besleyen Bosnalı kadının gelinini ve torununu öldürüp Çetniklerin yanına dağa kaçmıştı.</span></p>

    <p class="duz" xml:lang="tr"><span class="duz">Savaşın gerginliğiyle ağzıma ne geldiyse söyledim; silahımı alıp dışarı çıkacakken kadınlar yolumu kestiler. Peynirleri getirip önüme koydular.</span></p>

    <p class="duz" xml:lang="tr"><span class="duz">Kadın, ‘Komutan, sen nasıl Müslüman’sın! O ihtiyar komşumun ne suçu ne günahı var? O bir şey yapmadı ki, oğlu yaptı!’ dedi.</span></p>

    <p class="duz" xml:lang="tr"><span class="duz">Birden donakaldım. Ne diyeceğimi bilemedim. Sandalyeye çöktüm, hüngür hüngür ağladım…”</span></p>

    <p class="duz-ilk-paragraf" xml:lang="tr"><span class="duz">Bu acımasız savaşta topyekûn birilerine “iyi”, birilerine “kötü” derseniz, polis Vesna Doyuz’a haksızlık yaparsanız.</span></p>

    <p class="duz" xml:lang="tr"><span class="duz">Vesna Sırp’tı. Ama savaşta Bosnalı Müslümanların safında yer aldı. 30 kişilik birliğiyle dağlarda Sırp Çentiklere karşı savaştı. Ve bir gün yardımcısı Adnan’la birlikte şehit düştü. Mezarı Bayramiç’teki şehit mezarlığındadır.</span></p>

    <p class="duz" xml:lang="tr"><span class="duz">Bitmedi: Vesna öldüğünde oğlu Teo on yaşındaydı. Aradan yıllar geçti; Teo Türkiye’de askeri okulda okudu.</span></p>

    <p class="duz" xml:lang="tr"><span class="duz">Bugün üsteğmen rütbesinde Bosna-Hersek ordusunda görev yapıyor. Arkadaşlarına babasının nasıl bir kahraman olduğunu anlatıyor…</span></p>

    <p class="duz-ilk-paragraf" xml:lang="tr"><span class="duz">Bosna-Hersek’te Müslümanların etnik bir soykırıma tabi tutulduğunu Türk devleti biliyordu.</span></p>

    <p class="duz" xml:lang="tr"><span class="duz">Biliyordu ama uluslararası sözleşmeler gereği diplomasi dışında pek “bir şey” de yapamıyordu.</span></p>

    <p class="duz" xml:lang="tr"><span class="duz">İşte bizim komutan etnik savaşın başladığı o ilk günlerde aklına “tüccar” olmayı koydu. En iyi “pazar” da Saraybosna’ydı.</span></p>

    <p class="duz" xml:lang="tr"><span class="duz">“Üniformasını çıkardı” ve Saraybosna’nın yolunu tuttu.</span></p>

    <p class="duz" xml:lang="tr"><span class="duz">Bosnalılara “ticaretin inceliklerini” öğretti.</span></p>

    <p class="duz" xml:lang="tr"><span class="duz">Görevi bitince, pardon “ticareti” bırakınca, tekrar üniformasına kavuştu.</span></p>

    <p class="duz" xml:lang="tr"><span class="duz">O, isimsiz-mezarsız-idealist kahramanlardan sadece biriydi…</span></p>

    <p class="duz-ilk-paragraf" xml:lang="tr"><span class="duz">Dinciler…</span></p>

    <p class="duz" xml:lang="tr"><span class="duz">Yandaşlar…</span></p>

    <p class="duz" xml:lang="tr"><span class="duz">“Taraf”tarlar…</span></p>

    <p class="duz" xml:lang="tr"><span class="duz">Cemaatçiler…</span></p>

    <p class="duz" xml:lang="tr"><span class="duz">Neoliberal tarihçiler…</span></p>

    <p class="duz" xml:lang="tr"><span class="duz">Liberal faşistler</span></p>

    <p class="duz" xml:lang="tr"><span class="duz">Söyler misiniz, Bosna’daki örtülü operasyon kirli midir?</span></p>

    <p class="duz" xml:lang="tr"><span class="duz">Nasıl yabancılaştınız?</span></p>

    <p class="duz" xml:lang="tr"><span class="duz">İnsanıza, toprağınıza ve tarihinize…</span></p>

    <p class="duz" xml:lang="tr"><span class="duz">Ben birini tanıyorum…</span></p>

    <p class="baslik-3" xml:lang="tr"><span class="duyuru-baslik">Başı dönen bir neoliberalin hikâyesi</span></p>

    <p class="duz" xml:lang="tr"><span class="duz">Doç. Dr. Halil Berktay, genel olarak</span> <span class="italik">Taraf</span> <span class="duz">gazetesinde kaleme aldığı yazılarını,</span> <span class="italik">Weimar Türkiyesi</span> <span class="duz">adlı kitapta topladı.</span></p>

    <p class="duz" xml:lang="tr"><span class="duz">Kitabı okuduğunuzda ilk dikkatinizi bir isim çekiyor: Doğu Perinçek! Nasıl Hasan Cemal’in bir İlhan Selçuk saplantısı varsa, kitabı okurken Halil Berktay’da da bir Doğu Perinçek kompleksi olduğu duygusuna kapılıyorsunuz.</span></p>

    <p class="duz" xml:lang="tr"><span class="duz">Halil Berktay, eski yol arkadaşı hakkında yazmadığını bırakmıyor. (s. 15, 45, 48, 49, 50, 51, 83, 101, 102, 103, 104, 107, 109, 110, 118, 121, 122, 127, 172)</span></p>

    <p class="duz" xml:lang="tr"><span class="duz">Diyebilirsiniz ki “eleştiremez mi?” Tabii ki eleştirebilir de…</span></p>

    <p class="duz" xml:lang="tr"><span class="duz">Doğu Perinçek’e ağır ithamlarda bulunurken, sanki o dönemde yanında kendisi yokmuş gibi yazıyor.</span></p>

    <p class="duz" xml:lang="tr"><span class="duz">Örneğin, “bu zat” dediği Doğu Perinçek’in “dergisinde” 1980’lerin ikinci yarısından sonra PKK’ya övgüler dizildiğine dikkat çekerken (s. 15) sanki kendisinin</span> <span class="italik">2000’e Doğru</span><span class="duz">’nun yayın kurulu üyesi ve Ankara temsilcisi olduğunu unutmuşa benziyor.</span></p>

    <p class="duz" xml:lang="tr"><span class="duz">Sadece bu değil… Örnek olaylar çok…</span></p>

    <p class="duz" xml:lang="tr"><span class="duz">1968-1971 yılları arasında Proleter Devrimci Aydınlık dönüşümünün sorumlusu olarak salt Perinçek’i görüyor. (s. 48-51) Okurken “Acaba Halil Berktay hafıza kaybına mı uğradı?” diye düşünmeden kendinizi alamıyorsunuz. “Akademi solculuğunu” Aydınlık hareketine sokup ABD’den (Yale Üniversitesi’nden) getirdiği “Sovyet sosyal emperyalizmi” teorisiyle hareketi bölen Halil Berktay (ve düşünsel yoldaşı Şahin Alpay) değil miydi?</span></p>

    <p class="duz" xml:lang="tr"><span class="duz">ABD’den Maocu Labour Party’nin ateşli ve dogmatik taraftarı olarak Türkiye’de dönen, H. Berktay değil miydi? 1969 Çin Komünist Partisi 9. kongresinde Lin Biao tarafından sunulan raporu İngilizceden Türkçeye çevirip Sovyetler Birliği’ne en ağır sözlerle saldıran H. Berktay değil miydi? (Türkiye sosyalistlerini bölen ABD destekli Maoculuk, araştırma konusu olmalıdır.)</span> <span class="italik">Peking Review</span><span class="duz">’u elinden düşürmeyen H. Berktay, bugün dünü unutmuş gibi yazıyor; sanki orada değilmiş gibi kalem kıvraklığı yapması da ayrı bir hüneri galiba.</span></p>

    <p class="duz" xml:lang="tr"><span class="duz">Bugün H. Berktay farklı bir siyasal kimlikle boy gösteriyor. Olabilir. Kimse buna hiçbir şey diyemez. Ama çıkıp da özeleştiri yapmadan yaşananların tüm sorumluluğunu başkasının üzerine atarak kurtulmak da hiçbir vicdana sığmaz.</span></p>

    <p class="duz" xml:lang="tr"><span class="duz">Bitmedi…</span></p>

    <p class="duz" xml:lang="tr"><span class="duz">H. Berktay kitabında, Perinçek’in TİİKP’sine de ağır sözler ediyor. TİİKP savunmasından, Mamak yargılamalarından alıntılar yapıyor. Bunları okuyan, H. Berktay’ın aynı örgütün önemli teorisyenlerinden biri olduğunu düşünemez bile. Niye böyle yapıyor acaba?</span></p>

    <p class="duz" xml:lang="tr"><span class="duz">Bu arada…</span></p>

    <p class="duz" xml:lang="tr"><span class="duz">Keşke o çocuksu idealleri yazarken bu kadar düşmanca bir tavır takınmasa. Neden küfreder gibi yazıyor anlamak zor. Bu sert üslubun, hoyratlığın sebebi nedir? Kime kızgın?</span></p>

    <p class="duz" xml:lang="tr"><span class="duz">Mesela…</span></p>

    <p class="duz" xml:lang="tr"><span class="duz">12 Mart 1971 askeri darbesi öncesi, H. Berktay Aydınlıkçılara bir elkitabı yazıp dağıttı: Bir devrimci işkencede nasıl tavır almalıdır? (</span><span class="italik">Poliste ve İşkencede İhtilalci Tutum</span><span class="duz">). “Gerekirse işkencede şerefiyle ölmesini bilmelidir” diye yazdı.</span></p>

    <p class="duz" xml:lang="tr"><span class="duz">Sonra darbe oldu; H. Berktay gözaltına alındı ve örgüt hakkında polise en çok bilgiyi o verdi.</span></p>

    <p class="duz" xml:lang="tr"><span class="duz">Poliste çözüldüğü için Perinçek ve arkadaşları H. Berktay’ı örgütten kovdular.</span></p>

    <p class="duz" xml:lang="tr"><span class="duz">İnsan düşünmeden edemiyor; acaba H. Berktay bugün o günlerin intikamını mı alıyor?</span></p>

    <p class="duz" xml:lang="tr"><span class="duz">H. Berktay bugün darbe düşmanı olarak görülüyor. Ne güzel.</span></p>

    <p class="duz" xml:lang="tr"><span class="duz">Peki ya dün?</span></p>

    <p class="duz" xml:lang="tr"><span class="duz">Proleter Devrimci Aydınlık’ın 12 Mart darbesini doğru dürüst analiz edemeyip insanları yanıltan ve hata yapmasına yol açan yazılarını kim kaleme aldı?</span></p>

    <p class="duz" xml:lang="tr"><span class="duz">12 Eylül darbesine nasıl baktığını da yazacağız. Ama önce 1970’lerde neler yaptığına bakalım…</span></p>

    <p class="duz" xml:lang="tr"><span class="duz">H. Berktay örgütten atıldıktan sonra ne olduysa oldu, yine Doğu Perinçek’in sağ kolu ve örgütün teorisyeni oldu.</span></p>

    <p class="duz" xml:lang="tr"><span class="duz">Bugün eleştirdiği siyasal kararların hepsinin altında imzası vardı.</span></p>

    <p class="duz" xml:lang="tr"><span class="duz">1975 yılından itibaren çıkan</span> <span class="italik">Aydınlık</span> <span class="duz">dergi ve gazeteleri arşivlerde hâlâ duruyor.</span></p>

    <p class="duz" xml:lang="tr"><span class="duz">“Bilim Kurulu”nda neler yaptığını kendisi unutmuş olabilir, ama tarih unutmuyor işte.</span></p>

    <p class="duz" xml:lang="tr"><span class="duz">Aynı bugün gibi o gün de çok sertti. Aşağılayıcı bir dili vardı.</span></p>

    <p class="duz" xml:lang="tr"><span class="duz">Militandı; partideki liberal sağcılaşmaya karşı “ideolojik sağlamlaştırma”nın önde gelen isimlerinden biriydi.</span></p>

    <p class="duz" xml:lang="tr"><span class="duz">1970’li yılların sonunda Sovyet sosyal emperyalizmi teorisini o kadar abarttı ki, Sovyetler Birliği’nin Türkiye’yi yıkma planlarına karşı, ABD’yi ittifak yapılacak ülke olarak gördü.</span></p>

    <p class="duz" xml:lang="tr"><span class="duz">Tarih, 1 mart 1979.</span></p>

    <p class="duz" xml:lang="tr"><span class="italik">Aydınlık</span><span class="duz">’ta H. Berktay bakın ne yazdı:</span></p>

    <p class="duz" xml:lang="tr"><span class="duz">“İşte aynen Hitler’inki gibi bir faşist devlet olan bugünkü Sovyetler Birliği de, siyasi taarruzunu durdurabilecek bu barış kuşatması karşısında bu yüzden telaşa kapılmıştır.”</span></p>

    <p class="duz" xml:lang="tr"><span class="duz">“Barış kuşatması” ABD ile ittifakın adıydı!</span></p>

    <p class="duz" xml:lang="tr"><span class="duz">Bu nedenledir ki…</span></p>

    <p class="duz" xml:lang="tr"><span class="duz">Parti içinde “askeri cunta halkın düşmanıdır ve doğrudan hedef alınmalıdır” karar tasarısını reddedip 12 Eylülcülerle uzlaşma arayan teslimiyetçilerin başında H. Berktay geliyordu.</span></p>

    <p class="duz" xml:lang="tr"><span class="duz">İşte iki darbe ve işte H. Berktay’ın siyasi duruşları…</span></p>

    <p class="duz" xml:lang="tr"><span class="duz">Devam edelim…</span></p>

    <p class="duz" xml:lang="tr"><span class="duz">ABD’nin planladığı 12 Eylül 1980 askeri darbesinden H. Berktay ucuz kurtuldu.</span></p>

    <p class="duz" xml:lang="tr"><span class="duz">Örgütün</span> <span class="italik">Ufuklar</span><span class="duz">,</span> <span class="italik">Saçak</span> <span class="duz">dergilerinde yazılar kaleme aldı, Kaynak Yayınları’nın kurucuları arasında yer aldı.</span></p>

    <p class="duz" xml:lang="tr"><span class="duz">Bu yayın organlarında, 12 Eylül’den sonra ortaya çıkan “sivil toplum”culuğa karşı zehir zemberek yazılar yazdı.</span></p>

    <p class="duz" xml:lang="tr"><span class="duz">Teorik eleştiriler getirdiği Murat Belge’yi yerden yere vurdu. (İlginçtir; H. Berktay, M. Belge için dün nasıl yergide ağır yazıyorsa, bugün de övgüde o derece abartılı bir dil kullanıyor.)</span></p>

    <p class="duz" xml:lang="tr"><span class="duz">H. Berktay’ın dönüşleri yazmakla bitmez.</span></p>

    <p class="duz" xml:lang="tr"><span class="duz">1980’den sonra Aydınlık hareketi içinde yükselmeye başlayan anti-Stalinist söylemlere karşı çıkan isimlerden biri de yine Berktay’dı…</span></p>

    <p class="duz" xml:lang="tr"><span class="duz">Ancak aynı H. Berktay bir iki yıl sonra yine çark etti. Eskiden Hitler rejimine benzettiği Sovyetler Birliği’nin şimdi sosyalist ilan edilmesi gerektiğini söylemeye başladı.</span></p>

    <p class="duz" xml:lang="tr"><span class="duz">(H. Berktay’ın yeni siyasal çizgisinin mimarı,</span> <span class="italik">Pravda</span><span class="duz">’nın Türkiye temsilcisi Andrey Stepanov’du. Bu görüşmeler üzerine H. Berktay birden Sovyetler Birliği’nin sosyalist olduğuna ikna oluvermişti!)</span></p>

    <p class="duz" xml:lang="tr"><span class="duz">Şaşırdınız mı?</span></p>

    <p class="duz" xml:lang="tr"><span class="duz">Şaşırmayınız…</span></p>

    <p class="duz" xml:lang="tr"><span class="duz">Aslında H. Berktay budur.</span></p>

    <p class="duz" xml:lang="tr"><span class="duz">H. Berktay sınıfın çalışkan çocuğu gibidir. Okur ve bilgi sahibi olur. Ama olguyu-bilgiyi analiz edemez; teorik olarak ezbercidir. Okuduğunu sadece aktarır. Yani tercüme odasında yetişmiş “Tanzimat aydını”na benzer.</span></p>

    <p class="duz" xml:lang="tr"><span class="duz">Evet, sohbet ederseniz veya dersine girerseniz bilgisiyle sizi kendine hayran bırakır, ama o bilgiyi teorik inşada kullanamaz.</span></p>

    <p class="duz" xml:lang="tr"><span class="duz">Berktay, esas olarak yabancı hayranıdır. Dün de, bugün de… Fikirlerini söylerken verdiği en ufak örneği bile bir yabancı referansa dayandırmayı olmazsa olmaz hale getirmiştir.</span></p>

    <p class="duz" xml:lang="tr"><span class="duz">Aslında ne okursa, kendinden bilgili kimle görüşürse onun gölgesi olur.</span></p>

    <p class="duz" xml:lang="tr"><span class="duz">Bu kadar zikzağın, yalpalamanın başka bir açıklaması olabilir mi?</span></p>

    <p class="duz" xml:lang="tr"><span class="duz">Diğer yanda…</span></p>

    <p class="duz" xml:lang="tr"><span class="duz">H. Berktay’ın bugünlerde herkese yaptığı gibi, biz de ona “ajan” mı diyeceğiz? “Objektif ajan!”</span></p>

    <p class="duz" xml:lang="tr"><span class="duz">Neyse…</span></p>

    <p class="duz" xml:lang="tr"><span class="duz">1980’li yılların sonunda Gorbaçov’un ateşli bir taraftarı haline gelen H. Berktay, Sovyetler Birliği yıkılınca yine çark etti.</span></p>

    <p class="duz" xml:lang="tr"><span class="duz">Yeni siyasal kavramları “özgürlük” ve “demokrasi”ydi.</span></p>

    <p class="duz" xml:lang="tr"><span class="duz">Önce kendisine Sosyalist Parti genel başkanlığını öneren Aydınlık hareketinden koptu. Aslında kariyeristti, ama rüzgârın döndüğünü hissedip korktu. (Kendisi kitabında, 1980’lerin sonunda birleşik demokratik bir sol partinin kurulamamasını kaçan bir şans olarak görüyor [s. 103] Adama demezler mi, genel başkan/lider olup becerebilseydin o zaman! Hayır, H. Berktay ve benzeri böyledir; hep şikâyet ederler.)</span></p>

    <p class="duz" xml:lang="tr"><span class="duz">Aydınlık hareketinden kopunca</span> <span class="italik">Sosyalist Birlik</span> <span class="duz">dergisini çıkardı.</span></p>

    <p class="duz" xml:lang="tr"><span class="duz">Yeni bir parti kuruluşu için çalıştı; Türkiye Birleşik Komünist Partisi’ne yakınlaştı.</span></p>

    <p class="duz" xml:lang="tr"><span class="duz">Bunların hepsini “yaparmış” gibi yaptı. Çünkü…</span></p>

    <p class="duz" xml:lang="tr"><span class="duz">H. Berktay aslında artık kendi yolunu kendi çizmek istiyordu. Çoktandır dostlarına dert yanıyordu: Siyasetle ilgilenmek istemiyor, üniversitede hocalık yapmak istiyordu. Önce yeni yaşam tarzını istedi, sonra ona uygun bir teorik inşaya girişti. “Kişisel kurtuluşu” için kendini “tarih çalışmalarına” adadı. ABD’ye (Harvard), İngiltere’ye (Birmingham) gitti.</span></p>

    <p class="duz" xml:lang="tr"><span class="duz">Tarihe bakışını, tarih anlayışını tamamen değiştirdi. Eski kitaplarını, çevirilerini yaktı.</span></p>

    <p class="duz" xml:lang="tr"><span class="duz">Sonra gelip Sabancı Üniversitesi’nde “hocalık” yaptı. “Komünizmi Hatırlamak” başlıklı ders verdi.</span></p>

    <p class="duz" xml:lang="tr"><span class="duz">Bu savrulma sırasında siyasi tartışmalara girmedi; yıllarca sustu.</span></p>

    <p class="duz" xml:lang="tr"><span class="duz">Sonra birdenbire Ergenekon soruşturmasıyla birlikte suskunluğunu bozdu.</span> <span class="italik">Taraf</span><span class="duz">’ta sert yazılar kaleme almaya başladı.</span></p>

    <p class="duz" xml:lang="tr"><span class="duz">Neler yazmadı ki… (Kitaptan):</span></p>

    <p class="duz" xml:lang="tr"><span class="duz">– Ulusalcıların dili basmakalıptı ve Nazilere benziyordu. (s. 17)</span></p>

    <p class="duz" xml:lang="tr"><span class="duz">– Ulusal-devrimcilik, İtalyan ve Alman faşizmiyle aynıydı. (s. 85)</span></p>

    <p class="duz" xml:lang="tr"><span class="duz">– Ulusalcılar faşistti. (s. 121)</span></p>

    <p class="duz" xml:lang="tr"><span class="duz">– Markx ve Engels demokrasi üzerine pek kafa yormadıkları için çok teorik hatalar yapmışlardı. (s. 86)</span></p>

    <p class="duz" xml:lang="tr"><span class="duz">– Amerika Türkiye’de pek bilinmiyordu aslında; övülecek bir ülkeydi. (s. 117)</span></p>

    <p class="duz" xml:lang="tr"><span class="duz">– Bugün Türkiye’de en donmuş, en muhafazakâr düşünce Kemalizm’di. (s. 127)</span></p>

    <p class="duz" xml:lang="tr"><span class="duz">– Ermeni tehciri değil Ermeni soykırımı yapılmıştı. (s. 129)</span></p>

    <p class="duz" xml:lang="tr"><span class="duz">– Türkiye’de politik İslam hırçın bir umutsuzluk ve çıkışsızlıktan doğmamıştı; sosyal temeli yoksullaşma, işsizleşme ve lümpenleşme değildi; aksine Avrupa’yla bağları içinde büyüyen bir sermaye birikimine dayanıyordu; İslamcılar ne şeriat ne de dış dünyadan kopuş istiyordu. (s. 134)</span></p>

    <p class="duz" xml:lang="tr"><span class="duz">– CHP çökmüş bir partiydi, ideolojik olarak iflas etmişti; aldığı yüzde 20 oy da bunu gösteriyordu. (s. 137)</span></p>

    <p class="duz" xml:lang="tr"><span class="duz">– Antiemperyalizm bir aldatmacaydı. ( s. 182)</span></p>

    <p class="duz" xml:lang="tr"><span class="duz">– Nâzım Hikmet’i, kişi ve önder olarak Mustafa Kemal’i yücelttiği, Kurtuluş Savaşı’nı idealize ettiği ve son şiirleri dağınık olduğu için eleştiriyordu. (s. 200)</span></p>

    <p class="duz" xml:lang="tr"><span class="duz">– Yeni safını şöyle belirliyordu: Ulusalcılığa karşı çıkan AKP’nin yanı. (s. 125)</span></p>

    <p class="duz" xml:lang="tr"><span class="duz">Bu arada…</span></p>

    <p class="duz" xml:lang="tr"><span class="duz">Görüşlerine karşı çıkanlara, “kerameti kendinden menkul jeostrateji uzmanları” diyordu.</span></p>

    <p class="duz" xml:lang="tr"><span class="duz">Ne güzel değil mi? Bunu yazarken geçmişte neler yazdığını insan hiç mi aklına getirmez?</span></p>

    <p class="duz" xml:lang="tr"><span class="duz">Son bir alıntı daha yapalım:</span></p>

    <p class="duz" xml:lang="tr"><span class="duz">“Türkiye’de şu son beş yılın ulusalcılık çılgınlığı aşıldığında, kimler hiçbir rezillik yapmamış gibi davranacak, kimler bir nebze olsun utanacak?” (s. 24)</span></p>

    <p class="duz" xml:lang="tr"><span class="duz">Şimdi siz böyle yazan birine ne yanıt verirsiniz?..</span></p>

    <p class="duz" xml:lang="tr"><span class="duz">Halil Berktay hiç mi aynaya bakmıyor acaba?</span></p>

    <p class="duz" xml:lang="tr"><span class="duz">Döneklik, kişilik zafiyetine mi yol açıyor?</span></p>

    <p class="duz" xml:lang="tr"><span class="duz">Bu kadar yalpalamış birinin hâlâ kendinden, yazdıklarından, söylediklerinden emin olmasını nasıl değerlendirmek gerekiyor? Sanırım bu psikiyatrinin alana giriyor…</span></p>

    <p class="duz" xml:lang="tr"><span class="duz">Tarihimizde, Halil Berktay gibi başka isimler de oldu…</span></p>

    <p class="baslik-3" xml:lang="tr"><span class="duyuru-baslik">Üniversitenin tokadı</span></p>

    <p class="duz" xml:lang="tr"><span class="duz">Tarih, 29 mart 1922.</span></p>

    <p class="duz" xml:lang="tr"><span class="duz">Yer, İstanbul.</span></p>

    <p class="duz-ilk-paragraf" xml:lang="tr"><span class="duz">Darülfünun (üniversite) konferans salonunda, “Fuzuli ve Mülahazat-ı (düşüncesinin) Felsefiyesi” konulu panel yapılıyordu.</span></p>

    <p class="duz" xml:lang="tr"><span class="duz">Kürsüde konuşan Rıza Tevfik, “Fuzuli Türk değildir, İranlıdır” deyince ön sırada oturan yazar Süleyman Nazif ayağa fırladı. “Hatip Bey yanılıyorsunuz, Fuzuli Türk’tür, Azeri Türkü’dür.”</span></p>

    <p class="duz" xml:lang="tr"><span class="duz">Müdahaleye Rıza Tevfik sinirlendi. “Siz yanılıyorsunuz, Türk değildir. Ayrıca hem Türk olsa ne çıkar? Fuzuli’yi aranıza almakla ne kazanacaksınız? İmamıazam da Türk değildir. Bugün İstanbul’da rahat oturabiliyorsanız bunu büyük devletlerin İslam âlemine karşı olan saygısına borçlusunuz.”</span></p>

    <p class="duz" xml:lang="tr"><span class="duz">Sözler salonu karıştırdı. Öğrenciler ile sarıklı dinleyiciler birbirine girdi. Rıza Tevfik kaçtı.</span></p>

    <p class="duz" xml:lang="tr"><span class="duz">Rıza Tevfik’in sözleri aslında yeni değildi; üniversitedeki derslerinde sürekli tekrarlıyordu.</span></p>

    <p class="duz" xml:lang="tr"><span class="duz">Ayrıca</span> <span class="italik">Peyam-ı Sabah</span> <span class="duz">gazetesinde de yazıyordu.</span></p>

    <p class="duz" xml:lang="tr"><span class="duz">O gün öğrencilerin tepkisi bu birikimler sonucuydu…</span></p>

    <p class="duz" xml:lang="tr"><span class="duz">Ertesi gün…</span></p>

    <p class="duz" xml:lang="tr"><span class="duz">Öğrenciler coğrafya darülmesaisinde toplantı yaptı. Tartışmalardan sonra üniversite yönetimine sunulmak üzere bildiri hazırlandı.</span></p>

    <p class="duz" xml:lang="tr"><span class="italik">Peyam-ı Sabah</span><span class="duz">’ta yazan ve aynı zamanda üniversitede hocalık yapan gazeteci Ali Kemal, Yazar Cenab Şahabeddin, Feylesof Rıza Tevfik ile öğretim üyeleri Hüseyin Daniş ile Barsamyan Efendi’nin istifası istendi. Aksi takdirde dersler boykot edilecekti.</span></p>

    <p class="duz" xml:lang="tr"><span class="duz">Bildiri Edebiyat Fakültesi Dekanı İsmail Hakkı (Baltacıoğlu) Bey’e verildi. Ayrıca, okul çevresindeki ağaçlara, duvarlara ve tramvay direklerine de yapıştırıldı…</span></p>

    <p class="duz-ilk-paragraf" xml:lang="tr"><span class="duz">Rıza Tevfik</span> <span class="italik">Peyam-ı Sabah</span><span class="duz">’ta, “Beni istemeyene ben de hiç ders vermem!” diye yanıt yazdı ve istifa ettiğini açıkladı.</span></p>

    <p class="duz" xml:lang="tr"><span class="duz">Onu, derslerinde Türkler için hep “çapulcular” diyen Hüseyin Daniş takip etti.</span></p>

    <p class="duz" xml:lang="tr"><span class="duz">Bu arada acil toplanan fakülte kurulu bu iki istifayı kabul etti. Barsamyan hakkında soruşturma açılmasına karar verdi. Ali Kemal ve Cenab Şahabeddin’in görevlerine devam etmesi kararlaştırdı.</span></p>

    <p class="duz" xml:lang="tr"><span class="duz">Barsamyan hakkında soruşturma açılmak istenmesi, Ermeniler konusunda hassas olan işgalci İngilizleri kızdırdı.</span></p>

    <p class="duz-ilk-paragraf" xml:lang="tr"><span class="duz">Öğrenciler üniversite kararından memnun olmadılar. “İthamname” hazırlayarak, Türklüğe hakareti asla kabul edemeyeceklerini açıkladılar.</span></p>

    <p class="duz" xml:lang="tr"><span class="duz">Edebiyat fakültesi öğrencilerine diğer bölümlerden destek geldi. Tıp, fen, hukuk fakülteleri öğrencileri de boykota başladı. Ayrıca, Ticaret Mektebi, Ziraat Mektebi, Baytar Mektebi, Orman Mektebi, Eczacı ve Dişçi Mektepleri, Mektebi Mülkiye, Ticareti Bahriye Mektebi öğrencileri eyleme katıldılar.</span></p>

    <p class="duz" xml:lang="tr"><span class="duz">Olay büyüyordu…</span></p>

    <p class="duz-ilk-paragraf" xml:lang="tr"><span class="duz">Ali Kemal öğrencileri “yardakçılar”, “baldırı çıplaklar”; onları destekleyen gazeteleri ise “lahana yaprakları” diye sürekli aşağıladı.</span></p>

    <p class="duz" xml:lang="tr"><span class="duz">İstanbul basını da ikiye bölündü. İstanbul Hükümeti’ni tutan gazeteler istifası istenen isimlerin yanında yer alırken, ulusal kurtuluş savaşını destekleyenler öğrencilerin yanında saf tuttu.</span></p>

    <p class="duz" xml:lang="tr"><span class="duz">Üniversite rektörü Besim Ömer Paşa ne yapacağını bilemez haldeydi.</span></p>

    <p class="duz" xml:lang="tr"><span class="duz">İmdadına Maarif Nazırı Said Paşa yetişti. 12 nisan itibariyle üniversiteleri geçici olarak kapattı.</span></p>

    <p class="duz-ilk-paragraf" xml:lang="tr"><span class="duz">Öğrenciler boykotun daha örgütlü uygulanabilmesi için “Darülfünun ve Mektebi Âliye Cemiyeti”ni kurdular. “Onların General Harrington’ları varsa, bizim de Mustafa Kemalimiz var” diyorlardı.</span></p>

    <p class="duz" xml:lang="tr"><span class="duz">Üniversite yönetimine sürekli dilekçe veriyor, beş kişi hakkında sürekli ihbarlarda bulunuyorlardı. Sonunda üniversite yönetimini “İthamname”deki iddiaları incelemek üzere bir komisyon kurdu. Suçlanan hocalardan savunma istedi. Hüseyin Daniş bu teklife yanıt bile vermedi. Rıza Tevfik ve Cenab Şahabeddin savunma yapmayacaklarını açıkladılar. Ali Kemal ve Barsamyan ise üç gün süre istediler.</span></p>

    <p class="duz" xml:lang="tr"><span class="duz">Komisyon 22 nisan günü Zeynep Hanım Konağı’nda toplantı. Önce öğrenci temsilcileri dinlendi.</span></p>

    <p class="duz" xml:lang="tr"><span class="duz">Komisyon raporunu Darülfünun Divanı’na gönderdi. Onlar da topu edebiyat fakültesi yönetimine attılar. İşler iyiden iyiye sarpa sarmıştı.</span></p>

    <p class="duz" xml:lang="tr"><span class="duz">Mesele aslında İstanbul Hükümeti ile Ankara Hükümeti’nin çekişmesiydi…</span></p>

    <p class="duz-ilk-paragraf" xml:lang="tr"><span class="duz">Maarif Nazırı Said Bey, öğrencilere ve dolayısıyla Ankara’ya boyun eğmemek için okulların 20 mayısta açılacağını duyurdu.</span></p>

    <p class="duz" xml:lang="tr"><span class="duz">Öğrenciler hemen Sultanahmet’te “Akademi” adını verdikleri bahçeli kahvede toplandılar.</span></p>

    <p class="duz" xml:lang="tr"><span class="duz">Boykot devam edecekti ve ayrıca…</span></p>

    <p class="duz" xml:lang="tr"><span class="duz">Başta beş hocaya destek veren Fuad (Köprülü) Hoca olmak üzere kendilerini desteklemeyenleri çürük yumurta yağmuruna tuttular.</span></p>

    <p class="duz" xml:lang="tr"><span class="duz">Ali Kemal Babıâli’de</span> <span class="italik">Peyam-ı Sabah</span> <span class="duz">gazetesi önünde ve Cenab Şahabeddin de Bakırköy’deki evinden çıkarken yumurtadan nasibini aldı.</span></p>

    <p class="duz" xml:lang="tr"><span class="duz">Öğrencilerin kararlı olduğunu gören üniversite, tüzüğünde değişiklik yaptı. Yetki kargaşasına son verdi. Kararı Darülfünun Divanı verecekti. Verdi de: Beş öğretim üyesi üniversiteden uzaklaştırıldı.</span></p>

    <p class="duz-ilk-paragraf" xml:lang="tr"><span class="duz">İstenmeyen hocalardan boşalan kürsülere fahri olarak (maaşsız) yeni öğretim üyeleri getirildi:</span></p>

    <p class="duz" xml:lang="tr"><span class="duz">Ali Kemal’den boşalan Avrupa ve Osmanlı devleti münasebetleri dersine Ali Reşad Bey; Cenab Şahabeddin’den boşalan Türk edebiyatı tarihi dersine Yahya Kemal; Rıza Tevfik’ten boşalan metafizik dersine Ahmed Naim ve estetik dersine İsmail Hakkı; Hüseyin Daniş’ten boşalan İran edebiyatı dersine Veled Çelebi; Barsamyan’ın, Batı edebiyatı kürsüsüyle birleştirilen İngiliz edebiyatı dersine de Şerif Bey getirildi.</span></p>

    <p class="duz" xml:lang="tr"><span class="duz">25 ağustos günü dersler yeniden başladı.</span></p>

    <p class="duz" xml:lang="tr"><span class="duz">Bir gün sonra…</span></p>

    <p class="duz" xml:lang="tr"><span class="duz">Türk ordusu taarruza başladı.</span></p>

    <p class="duz" xml:lang="tr"><span class="duz">Öğrenciler de kazandı; liderleri Mustafa Kemal de…</span></p>

    <p class="duz" xml:lang="tr"><span class="duz">Kaybeden liberal öğretim üyeleri oldu…</span></p>

    <p class="duz-ilk-paragraf" xml:lang="tr"><span class="duz">Bugünün dünden farkı yok.</span></p>

    <p class="duz" xml:lang="tr"><span class="duz">Aynı pervasız konuşmalar yine yapılıyor.</span></p>

    <p class="duz" xml:lang="tr"><span class="duz">Yine aynı yalanlar dile getiriliyor.</span></p>

    <p class="duz" xml:lang="tr"><span class="duz">Tarihimizi yok etmek istiyorlar. Aynı Hrant Dink olayında olduğu gibi..</span></p>

    <p class="duz" xml:lang="tr"><span class="duz">Utanmadan Hrant Dink’i farklı tanıtmaya çalışıyorlar…</span></p>

    <p class="baslik-3" xml:lang="tr"><span class="duyuru-baslik">Hrant Dink’in katillerini kim saklıyor?</span></p>

    <p class="duz" xml:lang="tr"><span class="duz">Serdar Akinan 23 ocak 2009’da</span> <span class="italik">Akşam</span> <span class="duz">gazetesinde yazdı:</span></p>

    <p class="alinti-ilk-paragraf" xml:lang="tr"><span class="dar-paragraf-duz">(…) Liberal aydın tayfasının halini ise hiç düşünmek bile istemiyorum. Bu liberal aydınlardan bir ricam var… Şayet gerçekten namuslu iseniz gelin Hrant için bir şey yapalım.</span></p>

    <p class="alinti" xml:lang="tr"><span class="dar-paragraf-duz">Hrant’ın gerçek katillerini bulmak, bence tek gerçek ortak hedefimiz olmalı.</span></p>

    <p class="alinti" xml:lang="tr"><span class="dar-paragraf-duz">Başbakanın imzaladığı Emniyet Genel Müdürü Ramazan Akyürek hakkındaki soruşturma izninin, gelin takipçisi olalım.</span></p>

    <p class="alinti" xml:lang="tr"><span class="dar-paragraf-duz">Bu soruşturma izninin nereye varacağını, arka planında ne olduğunu bilen biliyor.</span></p>

    <p class="alinti" xml:lang="tr"><span class="dar-paragraf-duz">Hrant’ın gerçek katilleri bu soruşturmanın sonundaki tünelde saklıdır.</span></p>

    <p class="alinti" xml:lang="tr"><span class="dar-paragraf-duz">Hadi bir parça samimiyseniz bu soruşturmanın ne olduğunu, hangi aşamada olduğunu köşelerinizde ısrarla dillendirin.</span></p>

    <p class="alinti" xml:lang="tr"><span class="dar-paragraf-duz">Takipçisi olun.</span></p>

    <p class="alinti" xml:lang="tr"><span class="dar-paragraf-duz">Cemaatin bu soruşturmayı neden manşete çekip takipçisi olmadığını düşünün.</span></p>

    <p class="alinti-son-paragraf" xml:lang="tr"><span class="dar-paragraf-duz">Cemaat artık beni endişelendirmiyor. Onlar için artık sadece endişe duyuyorum…</span></p>

    <p class="duz" xml:lang="tr"><span class="duz">Hrant Dink cinayetini neoliberaller bilerek saptırıyor.</span></p>

    <p class="duz" xml:lang="tr"><span class="duz">Ne kendileri ne de cemaatin yayın organları, suikastta polisin ağır kusurunu görüyor.</span></p>

    <p class="duz" xml:lang="tr"><span class="duz">Hepsinden önemlisi Hrant Dink’i kendileri gibi gösteriyorlar. Ne alakası var?</span></p>

    <p class="duz" xml:lang="tr"><span class="duz">İşte Dink’in 1 haziran 2004’te yazdığı “Andıran Günler” makalesinden başlıklı bir alıntı:</span></p>

    <p class="alinti-ilk-paragraf" xml:lang="tr"><span class="dar-paragraf-duz">Yüz yıl önce Ermeniler bekliyordu İngiliz-Fransız ittifakını…</span></p>

    <p class="alinti" xml:lang="tr"><span class="dar-paragraf-duz">Şimdi Kürtler bekliyor Amerikan-İngiliz ittifakını…</span></p>

    <p class="alinti" xml:lang="tr"><span class="dar-paragraf-duz">Osmanlı topraklarında yüzyıl önce oynanan oyun bu kez Irak topraklarında sahneleniyor.</span></p>

    <p class="alinti" xml:lang="tr"><span class="dar-paragraf-duz">Hiçbir emperyalist ülke, bir milletin kara kaşı kara gözü için onu kurtarmaya gitmez. O önce kendi çıkarını düşünür. İşine geldiğinde de anında satar, arkasına bile bakmadan çeker gider.</span></p>

    <p class="alinti" xml:lang="tr"><span class="dar-paragraf-duz">Nitekim, yüz yıl önceki o beklentiler, o umutlar Ermeniler açısından tam bir hüsranla sonuçlandı işte. Beklentinin gerçekleşmemesi bir yana, varlığını o zamana dek belli bir millet sistematiği içerisinde sürdürebilen Ermeni halkının büyük bölümü yok edildi, bir milletin kökünün kazınmasına vesile olundu. Koca halkın Anadolu üzerindeki tüm izlerinin silinmesine kapı aralandı.</span></p>

    <p class="alinti" xml:lang="tr"><span class="dar-paragraf-duz">İyisi mi sen gel ey Kürt kardeşim…</span></p>

    <p class="alinti" xml:lang="tr"><span class="dar-paragraf-duz">Sen gel şu işi bir bilene sor. Şu Ermeni kardeşinin bilirkişiliğine güven.</span></p>

    <p class="alinti" xml:lang="tr"><span class="dar-paragraf-duz">Böylesi savaş ortamlarına güvenme…</span></p>

    <p class="alinti" xml:lang="tr"><span class="dar-paragraf-duz">Bil ki bu savaş ortamları zalimlerin nezdinde bitirilmemiş hesapların da kökten çözüme kavuşturulduğu tuzak fırsatlardır.</span></p>

    <p class="alinti-son-paragraf" xml:lang="tr"><span class="dar-paragraf-duz">Bu tuzağa düşme.</span></p>

    <p class="duz" xml:lang="tr"><span class="duz">Peki bu sözleri söyleyen/yazan biriyle neoliberaller nasıl aynı safta olur. Olamaz. Bugünün “demokrasi sevdalıları” CIA patentli ılımlı İslamcıdır, Büyük Ortadoğu Projesi sevdalısıdır.</span></p>

    <p class="duz" xml:lang="tr"><span class="duz">Hrant Dink emperyalizm karşısında hep Türkiye’den yana oldu.</span></p>

    <p class="duz" xml:lang="tr"><span class="duz">“Bugünün demokrasi sevdalıları” gibi soykırım için Türkiye adına özür dilemeye kalkmak bir yana, Ermeni tehcirinin Türkiye’nin bir iç sorunu olduğunu söyledi, Amerikalardan, Fransalardan gelecek çözüme hep karşı çıktı.</span></p>

    <p class="duz" xml:lang="tr"><span class="duz">Hrant Dink tüm insanların insanca yaşamasını savundu. Ermeni düşmanlığıyla, Kürt düşmanlığıyla, Yahudi düşmanlığıyla savaştı. Ama hiçbir zaman Büyük Ortadoğu sevdalısı olmadı.</span></p>

    <p class="duz" xml:lang="tr"><span class="duz">Şunu bilen azdır: Rıfat Bali,</span> <span class="italik">Musa’nın Evlatları, Cumhuriyet’in Yurttaşları</span> <span class="duz">kitabındaki “Bir Diğer Düşman: Dönmeler” adlı yazısında, Hrant Dink’in Ermeni tehcirinden Sabetayistleri ve Yahudi sermayesini sorumlu tuttuğunu yazar:</span></p>

    <p class="alinti-ilk-paragraf" xml:lang="tr"><span class="dar-paragraf-duz">Tuhaf bir tesadüftür ki, hem İslamcı basın hem de Ermeni basını soykırımın sorumluluğunu Dönmelerin sırtına yüklemektedir:</span> <span class="dar-paragraf-italik">Agos</span> <span class="dar-paragraf-duz">örneği ilginçtir. Gazetenin genel yayın yönetmeni Hrant Dink,</span> <span class="dar-paragraf-italik">Agos</span><span class="dar-paragraf-duz">’un 1996 yılında Türkçe yayın yapmaya başlamasıyla ve Dink’in Türk basınıyla kurduğu iyi ilişkiler sayesinde, Türkiye’deki Ermeni cemaatinin gayriresmi sözcüsü durumuna yükselmiştir. Dink ayrıca zaman zaman soykırımın Dönmelerce –başka deyişle Yahudilerce– gerçekleştirildiğini de ima etmiştir.</span></p>

    <p class="duz-ilk-paragraf" xml:lang="tr"><span class="duz">Rıfat Bali, Dink’in bu sözleri için, 20 ekim 2000 tarihli</span> <span class="italik">Agos</span> <span class="duz">gazetesinde çıkan “Gerçek Maskaralık” yazısını kaynak gösteriyor.</span></p>

    <p class="duz" xml:lang="tr"><span class="duz">Dink’in bu görüşlerini, Aydoğan Vatandaş’ın</span> <span class="italik">Asala Operasyonları Aslında Ne Oldu?</span> <span class="duz">adlı kitabında Dink’le yapılmış bir röportajda da buluyoruz.</span></p>

    <p class="duz" xml:lang="tr"><span class="duz">Hrant Dink’in katledilmesiyle Ergenekon Davası arasında bağ kurmaya çalışıp duran, böylelikle Cumhuriyet’i savunanlara en çirkin iftiralardan birini daha atma peşinde koşan liberaller gerçeği çarpıtıyorlar.</span></p>

    <p class="duz" xml:lang="tr"><span class="duz">Kandırıyorlar herkesi; salt Ermeni olmak, hatta Dink’i yakından tanımak, katli karşısında haklı olarak dehşete kapılmak, kimseye Hrant Dink’in mirasını sahiplenme hakkını vermez.</span></p>

    <p class="duz" xml:lang="tr"><span class="italik">Agos</span> <span class="duz">gazetesinin genel yayın yönetmenliğine sosyalist Hrant Dink’in yerine liberal Etyen Mahçupyan’ın geçmesi, bir miras devralma değil, bir “darbedir.”</span></p>

    <p class="duz" xml:lang="tr"><span class="duz">Bu “atama” Ermeni cemaatinin içindeki Türkiye bağımsızlığını savunan, eşitlikçi ve antiemperyalist sesin susturulması ve yerine “demokrasi maskeli” İkinci Cumhuriyetçilerin geçirilmesidir.</span></p>

    <p class="duz" xml:lang="tr"><span class="duz">Hrant’ın sağlığında</span> <span class="italik">Agos</span><span class="duz">’un kapısından giremeyenler bugün “Hrantçı” gözükerek göz boyuyorlar.</span></p>

    <p class="duz" xml:lang="tr"><span class="duz">Bunu saklamıyorlar da…</span></p>

    <p class="duz" xml:lang="tr"><span class="duz">Yurtdışından yayın yapan Diaspora Kürtlerinin yazarlık yaptığı kurdistan-post sitesinden Hülya Yetişen, Etyan Mahçupyan’la bir röportaj yaptı.</span></p>

    <p class="duz" xml:lang="tr"><span class="duz">Mahçupyan,</span> <span class="italik">Agos</span><span class="duz">’ta Hrant Dink’in ölümünden sonra bir çizgi değişikliği olduğunu gizlemedi. Dink döneminde Ermeni cemaatinin kendisini ifade ettiği bir yayın organı olan</span> <span class="italik">Agos</span><span class="duz">’un, kendisiyle beraber Türkiye siyasetini Ermeni cemaatine taşıyan bir gazete olduğunu ve gazetenin Ermeni cemaatine mesafeli olduğunu şu sözlerle anlattı:</span></p>

    <p class="alinti-ilk-paragraf" xml:lang="tr"><span class="dar-paragraf-duz">Türkiye’nin siyasetini Ermeni cemaatine taşımak gibi bir kaygımız var. Ayrıca Ermenilerin de o siyasetin bir parçası olduğunu söylemeye çalışıyoruz. Şimdi gazetenin misyonu aslında o. Hrant Dink döneminde daha çok cemaat sözcülüğü yapıyordu</span> <span class="dar-paragraf-italik">Agos</span><span class="dar-paragraf-duz">. Şimdi ise gazeteciyiz. Daha mesafeliyiz Ermeni cemaatine!</span></p>

    <p class="duz-ilk-paragraf" xml:lang="tr"><span class="duz">Peki Mahçupyan’ın Ermenilere taşıdığını söylediği Türkiye siyaseti neydi?</span></p>

    <p class="duz" xml:lang="tr"><span class="duz">Çok açık değil mi?</span> <span class="italik">Taraf</span> <span class="duz">gazetesinde yazıyor olması bile bunu göstermiyor mu?</span></p>

    <p class="duz" xml:lang="tr"><span class="duz">Şaka gibi bir de gittiler Uluslararası Hrant Dink Ödülü’nü kime verdiler dersiniz?</span></p>

    <p class="duz" xml:lang="tr"><span class="duz">Uluslararası Hrant Dink Ödülü’nün ilki</span> <span class="italik">Taraf</span> <span class="duz">gazetesi yazarı Alper Görmüş ve İsrailli Gazeteci Amira Hass’a verildi.</span></p>

    <p class="duz" xml:lang="tr"><span class="duz">Amira Hass’ın aldığı ödül anlaşılabilir. Hass, yıllardır Gazze’de ve Batı Şeria’da yaşıyor. Buradan</span> <span class="italik">Haaretz</span><span class="duz">’e yazılar yazıyor. İsrail’in Filistin politikasını eleştiriyor. Bunu yaparken de posta kutusuna düşen belgeleri yayımlamıyor, gerçekten gazeteci gibi haberin ve hayatın içinde bulunuyor.</span></p>

    <p class="duz" xml:lang="tr"><span class="duz">Diğer isim</span> <span class="italik">Taraf</span><span class="duz">’tan Alper Görmüş…</span></p>

    <p class="duz" xml:lang="tr"><span class="duz">Niye bu isim?</span></p>

    <p class="duz" xml:lang="tr"><span class="duz">Utah’tan gönderildiği artık bilinen darbe günlüklerini –ki bu günlüklerin varlığı halen tartışılıyor– yayımlamanın ötesinde yaptığı önemli bir gazetecilik hatırlıyor musunuz?</span></p>

    <p class="duz" xml:lang="tr"><span class="duz">Peki, daha önemli bir soru soralım…</span></p>

    <p class="duz" xml:lang="tr"><span class="duz">Her gün Ergenekon hakkında bir dizi istihbari haber yapan</span> <span class="italik">Taraf</span> <span class="duz">gazetesi neden Hrant Dink cinayetinin üstüne gitmiyor? İstihbarat meselelerine meraklı, emniyette haber kaynakları olan bu gazete, cinayette hangi görevlilerin ihmali olduğunu neden yazmıyor? Cinayette parmağı olduğu söylenen bir cemaatin emniyetteki önemli ilişkilerini neden gündeme getirmiyor?</span></p>

    <p class="duz" xml:lang="tr"><span class="duz">Emniyete istihbarat veren Erhan Tuncel’in emniyetteki ilişkilerini neden araştırmıyor? Tuncel’in, Dink cinayeti öncesi yaptıklarının üzerine neden gitmiyor? Tuncel cinayeti önceden haber verdiği halde, emniyetin neden cinayeti seyrettiğini irdelemiyor?</span></p>

    <p class="duz" xml:lang="tr"><span class="duz">Emniyetten</span> <span class="italik">Taraf</span><span class="duz">’a neden hiç bunları aydınlığa kavuşturacak belge sızmıyor?</span></p>

    <p class="duz" xml:lang="tr"><span class="duz">Kısacası</span> <span class="italik">Taraf</span><span class="duz">, Hrant Dink cinayetinin üzerine gitmediği gibi cinayeti sulandıran bir dizi haber yaptı.</span></p>

    <p class="duz" xml:lang="tr"><span class="duz">Evet, Alper Görmüş Hrant Dink cinayetiyle ilgili ne yaptı? Ne yazdı? Nasıl bir riske girdi?</span></p>

    <p class="duz" xml:lang="tr"><span class="duz">Koskocaman bir sıfır…</span></p>

    <p class="duz" xml:lang="tr"><span class="duz">Peki, bir soru daha…</span></p>

    <p class="duz" xml:lang="tr"><span class="duz">Nedim Şener’i bilir misiniz?</span></p>

    <p class="duz" xml:lang="tr"><span class="duz">Gazeteci Şener,</span> <span class="italik">Dink Cinayeti Ve İstihbarat Yalanları</span> <span class="duz">isimli bir kitap yazdı. Emniyet belgelerinde cinayetin şifrelerini adım adım çözdü. Yandaş medyanın asparagasları bu kitapla açığa kavuştu.</span></p>

    <p class="duz" xml:lang="tr"><span class="duz">Böyle bir çalışma Dink’in hatırasına en güzel hediye değil mi?</span></p>

    <p class="duz" xml:lang="tr"><span class="duz">Peki ne oldu dersiniz?</span></p>

    <p class="duz" xml:lang="tr"><span class="duz">Emniyet Nedim Şener’den davacı oldu.</span></p>

    <p class="duz" xml:lang="tr"><span class="duz">Hrant Dink’in katillerine yirmi yıl hapis cezası istenirken, Şener yirmi sekiz yıl hapis cezasıyla yargılandı.</span></p>

    <p class="duz" xml:lang="tr"><span class="duz">Hrant Dink anısına verilen gazetecilik ödülü ise Türkiye’nin bir köyünde emeklilik günlerini geçiren ve Dink cinayetini aydınlatmak için hiçbir şey yapmayan Alper Görmüş’e verildi.</span></p>

    <p class="duz" xml:lang="tr"><span class="duz">Ödül töreninde kimler var? Ufuk Uras, Oral Çalışlar, Zafer Üskül, Egemen Bağış, Akın Birdal, Lale Mansur…</span></p>

    <p class="duz" xml:lang="tr"><span class="duz">Ödülü veren ise</span> <span class="italik">Yeni Şafak</span> <span class="duz">yazarı Ali Bayramoğlu…</span></p>

    <p class="duz-son-paragraf-2" xml:lang="tr"><span class="duz">Yazık! Dink ailesi de seyirci. Hayatını faşizme karşı mücadeleye adamış devrimci Hrank Dink’in ödülünün faşist bir liberale verilmesine nasıl karşı koymazlar? Liberal faşistler “özgürlük”, “demokrasi” sözleriyle Dink ailesinin de gözlerini boyayarak hipnotize etti?..</span></p>
  </div>
</body>
</html>
