<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>UCUNCU_BOLUM.xhtml</title>
  <link href="../Styles/template.css" rel="stylesheet" type="text/css" />
</head>

<body>
  <div class="generated-style" id="ucuncu-bolum">
    <p class="bolum-ismi" xml:lang="tr"><span class="bolum-ismi">Üçüncü bölüm</span></p>

    <h1 class="bolum-ismi-2-satir" id="toc-anchor" xml:lang="tr"><span class="bolum-ismi">Dinci liberal ittifak</span></h1>

    <p class="duz" xml:lang="tr"><span class="duz">Henüz ortada ne Susurluk vardı ne de Ergenekon.</span></p>

    <p class="duz" xml:lang="tr"><span class="duz">Ne “Yeşil” biliniyordu ne de JİTEM.</span></p>

    <p class="duz" xml:lang="tr"><span class="duz">PKK itirafçıları daha ortaya dökülmemişlerdi.</span></p>

    <p class="duz" xml:lang="tr"><span class="duz">Faili meçhul cinayetlerin ardı arkası kesilmiyordu.</span></p>

    <p class="duz" xml:lang="tr"><span class="duz">Tam o günlerde, bugün artık adını herkesin bildiği bir subayla tanıştım; Binbaşı Ahmet Cem Ersever…</span></p>

    <p class="duz" xml:lang="tr"><span class="duz">Ersever’i öldürenler nüfus cüzdanını bana gönderdi; ölüm sırası bendeydi. Bugün avazı çıktığı kadar bağıranların o gün sesleri hiç çıkmıyordu.</span></p>

    <p class="duz" xml:lang="tr"><span class="duz">Evet, gelin Ergenekon’u bir de benden dinleyin; kafanızı çok karıştırdılar çünkü.</span></p>

    <p class="duz-ilk-paragraf" xml:lang="tr"><span class="duz">Ergenekon soruşturması/Davası konusunda son günlerde ortalık biraz sakinleşti. Eee artık Türkiye’nin bu sözde derin gündemi hakkında birkaç söz edebilirim. Sanıyorum bu konuda bir şeyler söyleyecek kadar bu konuyla ilgili haberler, kitaplar yazmış ender gazetecilerden biriyim.</span></p>

    <p class="duz" xml:lang="tr"><span class="duz">Önce</span> <span class="italik">Binbaşı Ersever’in İtirafları</span> <span class="duz">adlı kitabımı yazdım. Yıl: 1993.</span></p>

    <p class="duz" xml:lang="tr"><span class="duz">Binbaşı Ahmet Cem Ersever’le 7 haziran 1993’te tanıştım.</span></p>

    <p class="duz" xml:lang="tr"><span class="duz">Ersever’in cesedinin bulunduğu 4 kasım tarihine kadar geçen beş aylık sürede çeşitli görüşmeler yaptım.</span></p>

    <p class="duz" xml:lang="tr"><span class="duz">Bunların çoğu yazılmamak üzereydi.</span></p>

    <p class="duz" xml:lang="tr"><span class="duz">JİTEM’i, JİTEM’in neden ve nasıl kurulduğunu, ilk komutanının kim olduğunu, “Yeşil” kod adlı Mahmut Yıldırım’ı, Vedat Aydın’dan Musa Anter’e kadar nice yargısız infazın nasıl yapıldığını, PKK itirafçılarının kimler olduğunu, bunların hangi cinayetlerde kullanıldığını Binbaşı Ersever anlattı.</span></p>

    <p class="duz" xml:lang="tr"><span class="duz">İlk kez bir subay, Güneydoğu’daki hukuk dışı hareketler konusunda, kontrgerilla hakkında konuşmuştu. Ve çok şey biliyordu. Ersever’i hep şaşırarak dinledim.</span></p>

    <p class="duz" xml:lang="tr"><span class="duz">Zamanla Ersever’le görüşmemizi birileri öğrendi. Ve daha fazla konuşmaması için onu öldürdüler. Nüfus cüzdanını beyaz bir zarf içinde bana gönderdiler. Zarfta başka hiçbir şey yoktu.</span></p>

    <p class="duz" xml:lang="tr"><span class="duz">Sonra birileri bazı gazeteleri telefonla arayarak, “Sıra Soner’de” dediler.</span></p>

    <p class="duz" xml:lang="tr"><span class="duz">Kaçtım, kayboldum.</span></p>

    <p class="duz" xml:lang="tr"><span class="duz">Ve o kaçak günlerde Ersever’in bana anlattıklarının hepsini</span> <span class="italik">Binbaşı Ersever’in İtirafları</span> <span class="duz">adlı kitapta yazdım.</span></p>

    <p class="duz" xml:lang="tr"><span class="duz">Ersever’e yazmayacağıma söz vermiştim, ama artık yazmak zorundaydım. Belki bu yazdıklarım sonucu katillerinin bulunacağına inanıyordum. Ne safmışım o yıllar!</span></p>

    <p class="duz-ilk-paragraf" xml:lang="tr"><span class="duz">Ersever’in anlattıkları, bugün konuşulan Ergenekon Soruşturması’ndan daha değerli bilgiler içeriyordu. Ancak o günlerde</span> <span class="italik">Binbaşı Ersever’in İtirafları</span> <span class="duz">hiçbir gazetede, dergide, TV’de haber ol(a)madı.</span></p>

    <p class="duz" xml:lang="tr"><span class="duz">Bir binbaşı, elleri ayakları bağlanıp kafasına sıkılan iki kurşunla infaz edilip Ankara’nın çıkışına bırakılıyor ve kimsenin bu cinayetle ilgili sesi çıkmıyordu!</span></p>

    <p class="duz" xml:lang="tr"><span class="duz">Oysa Türkiye’de o tarihe kadar tam 20 yıldır kontrgerilla konusu tartışılıyordu.</span></p>

    <p class="duz" xml:lang="tr"><span class="duz">İlk kez içeriden biri, kontrgerilla faaliyetini ayrıntılarıyla açıklıyordu. Yapılanların kanunsuz olduğu ortadaydı. Ama kimsenin sesi çıkmıyordu.</span></p>

    <p class="duz" xml:lang="tr"><span class="duz">Çünkü terör herkesi esir almıştı. Sanılıyordu ki, terörle mücadelede her yol mubahtı!</span></p>

    <p class="duz" xml:lang="tr"><span class="duz">O yıllar, 1990’lı yılların başında Güneydoğu’da oluk oluk kan akıyordu. Faili meçhul cinayetlerde büyük artış vardı. Herkes canından bezmişti ve kimsenin aklına hukuk gelmiyordu.</span></p>

    <p class="duz" xml:lang="tr"><span class="duz">Sadece Güneydoğu’da değildi bu kanunsuz hareketler. Dev-Sol gibi sol örgütlerin İstanbul ve Ankara’daki hücre evlerine yapılan baskınlarda teslim olanlar bile infaz ediliyordu. Yargısız infazlar dönemi başlamıştı.</span></p>

    <p class="duz" xml:lang="tr"><span class="duz">Devletin bir bölümü, terörü böyle bitireceğine inanıyordu.</span></p>

    <p class="duz" xml:lang="tr"><span class="duz">Susurluk’a uzanan kanlı yol işte böyle oluşturuldu.</span></p>

    <p class="duz" xml:lang="tr"><span class="duz">Daha Susurluk meselesi ortaya çıkmamıştı.</span></p>

    <p class="duz" xml:lang="tr"><span class="duz">Ama Susurluk çetesi ardı ardına cinayetler işliyordu. Yöntemleri aynıydı; polis yeleği giyip, “Biz polisiz” deyip kişileri evlerinden, işyerlerinden, araçlarından indirip götürüyor ve infaz ediyordu.</span></p>

    <p class="duz" xml:lang="tr"><span class="duz">Bu yöntemi ilk Güneydoğu’da denemişler; SP Şırnak İl Yöneticisi İbrahim Sarıca, HEP Diyarbakır İl Başkanı Vedat Aydın, ÖZDEP Erzincan İl Başkanı Cemal Akar, ANAP Varto İlçe Başkanı Kerim Geldi ve niceleri aynı yöntemlerle öldürüldü.</span></p>

    <p class="duz-ilk-paragraf" xml:lang="tr"><span class="duz">O günlerde Başbakan Tansu Çiller’in ilginç bir demeci oldu.</span></p>

    <p class="duz" xml:lang="tr"><span class="duz">Çiller, 4 kasım 1993’te İstanbul’daki Holiday Inn Oteli’nde basın mensuplarına şöyle konuştu: “Türkiye, milis hareketi niteliğine dönüşmüş ve yaygınlaşmış bir terör hareketiyle karşı karşıyadır. PKK’nın haraç aldığı işadamları ve sanatçıların isimlerini biliyoruz, hesap soracağız.”</span></p>

    <p class="duz" xml:lang="tr"><span class="duz">PKK’ya yardım eden 67 Kürt işadamı ve sanatçısının bulunduğu bir listeden bahsediliyordu.</span></p>

    <p class="duz" xml:lang="tr"><span class="duz">Listenin ilk başında Behçet Cantürk vardı.</span></p>

    <p class="duz" xml:lang="tr"><span class="duz">Ve Behçet Cantürk 14 ocak 1994’te İstanbul’da evine giderken, polis yeleği giymiş kişiler tarafından otomobilinden indirilerek bilinmeyen bir yere götürüldü. Bir gün sonra cesedi bulundu.</span></p>

    <p class="duz" xml:lang="tr"><span class="duz">Behçet Cantürk’ü diğer cinayetler takip etti: Fevzi Aslan, Salih Aslan, Savaş Buldan, Adnan Yıldırım, Hacı Karay, Sefa Erciyes, Yusuf Ekinci, Namık Erdoğan, Medet Serhat, Faik Candan gibi Kürtler, İstanbul ve Ankara’da kaçırılıp öldürüldü.</span></p>

    <p class="duz-ilk-paragraf" xml:lang="tr"><span class="duz">Haziran 1996’da</span> <span class="italik">Behçet Cantürk’ün Anıları</span> <span class="duz">adlı kitabımı çıkardım. Daha Susurluk’taki o malum kaza olmamıştı. Devleti çıplak görmüştüm.</span></p>

    <p class="duz" xml:lang="tr"><span class="duz">İtalyan Gladiosu’nu ortaya çıkaran Savcı Fellice Casson’un bir lafı vardır: “Gladio’yu keşfettikten sonra, ondan örgüt elemanlarının haricinde haberdar olan tek kişinin kendin olduğunu bilmek, bunun neticesinde de seni her an öldürebileceklerini düşünmek korkunç bir duygu.”</span></p>

    <p class="duz" xml:lang="tr"><span class="duz">Bende korktum ama yine de Susurluk çetesinin cinayetlerini ve yöntemlerini,</span> <span class="italik">Behçet Cantürk’ün Anıları</span><span class="duz">’nda yazdım.</span></p>

    <p class="duz" xml:lang="tr"><span class="duz">Aslında ortada pek de gizli saklı bir durum yoktu. Cinayetlerin görgü tanıkları, Susurluk çetesinin infaz timlerinin robot resimlerini bile çizdirmişti. Dava dosyalarında birçok ayrıntı vardı. Ama bunların üstüne gidecek ne bir siyasi güç ne de yargı vardı.</span></p>

    <p class="duz" xml:lang="tr"><span class="duz">Terörle mücadele maksadıyla yola çıkan Susurluk çetesi, Kürt işadamlarının infaz edilmesi sürecinde parayla tanıştılar. Öldürülmekten korkan herkes, canını kurtarabilmek için oluk oluk para dağıtıyordu.</span></p>

    <p class="duz" xml:lang="tr"><span class="duz">Terörün finans kaynağı silah kaçakçılığı ve uyuşturucudan elde edilen paraların büyüklüğü, bu sözde idealist çetenin aklını başından aldı.</span></p>

    <p class="duz" xml:lang="tr"><span class="duz">Para için “kumarhaneler kralı” Ömer Lütfi Topal öldürüldü.</span></p>

    <p class="duz" xml:lang="tr"><span class="duz">Artık bir büyük oyun sahneleniyordu; önde terörle mücadele görüntüsü vardı; arkada para paylaşımı.</span></p>

    <p class="duz" xml:lang="tr"><span class="duz">İşin içine para girince çete elemanları birbirine düştü.</span></p>

    <p class="duz" xml:lang="tr"><span class="duz">Bir taraf Tarık Ümit’i yok ederken, diğer taraf “Yeşil” kod adlı Mahmut Yıldırım’ın başına bela oldu.</span></p>

    <p class="duz" xml:lang="tr"><span class="duz">Çete içindeki kavga kamuoyunda, “İkinci MİT Raporu” olarak bilinen raporun ortaya çıkmasına neden oldu. Rapor basında elden ele dolaşmaya başladı. Kimse yazmaya cesaret edemedi.</span> <span class="italik">Aydınlık</span> <span class="duz">dergisi, 21 eylül 1996 tarihinde raporu kamuoyuna açıkladı. Rapor yalanlandı. Meselenin üstü bir kez daha örtüldü.</span></p>

    <p class="duz" xml:lang="tr"><span class="duz">3 kasım 1996’daki Susurluk’taki trafik kazası, raporu doğruladı. Yaranın irini akmaya başladı. Basın kararlılıkla olayın üzerine gitti.</span></p>

    <p class="duz" xml:lang="tr"><span class="duz">Biz de Doğan Yurdakul’la birlikte</span> <span class="italik">Reis, Gladio’nun Türk Tetikçisi: Abdullah Çatlı</span> <span class="duz">ve</span> <span class="italik">Bay Pipo, Sıradışı Bir MİT Görevlisi: Hiram Abas</span> <span class="duz">kitaplarını yazdık.</span></p>

    <p class="duz" xml:lang="tr"><span class="duz">Sonra ne oldu; Refah Partisi-DYP koalisyon hükümeti, Susurluk’u “fasa fiso” ilan etti. Basının gayretlerine rağmen Susurluk’un üzeri örtüldü.</span></p>

    <p class="duz" xml:lang="tr"><span class="duz">Aradan yıllar geçti…</span></p>

    <p class="duz" xml:lang="tr"><span class="duz">Ergenekon soruşturması patlak verdi.</span></p>

    <p class="duz" xml:lang="tr"><span class="duz">Evet, üzerine dört kitap yazdığım “Ergenekon meselesi” konusunda bir şeyler söyleyebilirim artık…</span></p>

    <p class="duz-ilk-paragraf" xml:lang="tr"><span class="duz">Ergenekon aslında Susurluk’tur.</span></p>

    <p class="duz" xml:lang="tr"><span class="duz">Peki Susurluk, Gladio mudur?</span></p>

    <p class="duz" xml:lang="tr"><span class="duz">Bu soru kafaları çok karıştırıyor.</span></p>

    <p class="duz" xml:lang="tr"><span class="duz">Bu nedenle önce Gladio nedir ona bakalım:</span></p>

    <p class="duz" xml:lang="tr"><span class="duz">Gladio’yu İkinci Dünya Savaşı’nın bitimiyle birlikte CIA ile anlaşan eski Naziler kurdu. Hedefi komünist örgütlerdi.</span></p>

    <p class="duz" xml:lang="tr"><span class="duz">Soğuk Savaş döneminde her NATO ülkesinde bir Gladio teşkilatı kuruldu.</span></p>

    <p class="duz" xml:lang="tr"><span class="duz">Türkiye, Soğuk Savaş’ın başladığı iki kutuplu dünyada safını Batı olarak belirledi. NATO’ya girdi. Ordusunu, istihbaratını ve bürokrasini ABD’ye teslim etti.</span></p>

    <p class="duz" xml:lang="tr"><span class="duz">Türkiye’nin hedefinde bir tek güç vardı; Sovyetler Birliği ve sözde “uzantısı” içerideki komünistler.</span></p>

    <p class="duz" xml:lang="tr"><span class="duz">Önceki bölümde yazdım; CIA ve dolayısıyla Gladio’nun yardımlarıyla solculara karşıt sivil örgütler kuruldu: Komünizmle Mücadele Derneği, İlim Yayma Cemiyeti gibi…</span></p>

    <p class="duz" xml:lang="tr"><span class="duz">Türkiye’de sol kitleselleştikçe karşısına bu kez inanmış idealist ülkücüler, dinciler çıkarıldı. Komando kampları, Akıncı kampları kurulmaya başlandı.</span></p>

    <p class="duz" xml:lang="tr"><span class="duz">Türkiye siyasal cinayetlere sahne oldu.</span></p>

    <p class="duz" xml:lang="tr"><span class="duz">Tesadüf mü; öldürülen ilk on kişinin hepsi solcuydu. Öldürülen ilk yüz kişinin yetmiş altısı da solcuydu.</span></p>

    <p class="duz" xml:lang="tr"><span class="duz">Birileri halkı ve vatanı için ölüme koşan idealist gençleri kışkırtmak için elinden geleni yaptı. Toplumda saygı gören isimler öldürülmeye başlandı. Ardından kitlesel katliamlar geldi: Kahramanmaraş, Çorum gibi…</span></p>

    <p class="duz" xml:lang="tr"><span class="duz">Toplum, akan kanlarla askeri darbeye mecbur edilmek isteniyordu. Zaten 12 Eylül 1980’de darbe yapanlar açıklamışlardı: “Durumun olgunlaşmasını iki yıl bekledik!”</span></p>

    <p class="duz" xml:lang="tr"><span class="duz">Bugün artık ortaya çıkmıştır ki, Türkiye’deki bu katliamların sorumlusu CIA/Gladio güdümündeki örgütlerdi.</span></p>

    <p class="duz" xml:lang="tr"><span class="duz">CIA, Türkiye’yi sola teslim etmek istemiyordu.</span></p>

    <p class="duz" xml:lang="tr"><span class="duz">Bunun dış politik nedenleri de vardı:</span></p>

    <p class="duz" xml:lang="tr"><span class="duz">ABD’nin bugün nasıl “Büyük Ortadoğu Projesi” varsa, 1970’li yıllarda da “Yeşil Kuşak Projesi” vardı. CIA’nın planına göre Sovyetler Birliği; Türkiye, İran, Pakistan, Afganistan gibi Müslüman ülkelerle çevrilecek ve bunlar içerideki Müslümanları ayaklandırarak Sovyetler Birliği’ni yakacaklardı.</span></p>

    <p class="duz" xml:lang="tr"><span class="duz">CIA’nın isteği gerçekleşmedi: İran’da ABD karşıtı İslam devrimi oldu; Sovyetler Birliği Afganistan’a girdi. Mısır, Irak, Suriye’de ABD karşıtı Baas hareketleri güçlüydü; iktidardaydı.</span></p>

    <p class="duz" xml:lang="tr"><span class="duz">Bölgede giderek yalnızlaşan ABD Türkiye’yi kaybetmeyi göze alamazdı. 12 Eylül askeri darbesine giden kanlı yolları Gladio/kontrgerilla döşedi.</span></p>

    <p class="duz" xml:lang="tr"><span class="duz">Ve olanları biliyorsunuz.</span></p>

    <p class="duz" xml:lang="tr"><span class="duz">Sonra 1989’da Berlin Duvarı yıkıldı. Doğu Bloku çöktü. Sovyetler Birliği dağıldı.</span></p>

    <p class="duz" xml:lang="tr"><span class="duz">Avrupa’daki Gladiolar bir bir ortaya çıktı:</span></p>

    <p class="duz" xml:lang="tr"><span class="duz">Batı Almanya’daki adı “Sword”; Avusturya’da “Schwert”; İngiltere’de “Secret British Network Revealed”; Belçika’da “Bdra8”; Hollanda’da “Command”; İsviçre’de “P26” ve “P27”; Yunanistan’da “Sheepskin” idi. Fransa’daki adı Teoman’ın şarkısının adıydı:</span> <span class="duz">“Rüzgârgülü!”</span></p>

    <p class="duz" xml:lang="tr"><span class="duz">Hepsi komünist hareketlere karşı gizlice görev yapmıştı.</span></p>

    <p class="duz" xml:lang="tr"><span class="duz">İlginçtir, sadece Türkiye’deki Gladio açığa çıkarılmadı.</span></p>

    <p class="duz" xml:lang="tr"><span class="duz">Gladio, kontrgerilla ya da Ergenekon adı neydiyse, bugün kamuoyunun kafasını karıştırmaya devam ediyor.</span></p>

    <p class="duz-ilk-paragraf" xml:lang="tr"><span class="duz">Elinizde kaba bir şablonunuz varsa; kontrgerillanın/Ergenekoncuların, Gladio olduğundan emin olabilirsiniz.</span></p>

    <p class="duz" xml:lang="tr"><span class="duz">“Dün öyleydi ve bugün ortaya çıkan çeteler bunun uzantısıdır” kolaycılığı sizi yanıltır.</span></p>

    <p class="duz" xml:lang="tr"><span class="duz">Bakınız…</span></p>

    <p class="duz" xml:lang="tr"><span class="duz">Soğuk Savaş döneminde 12 Mart ve 12 Eylül darbelerinde CIA-Gladio vardı. ABD’nin hedefi-amacı belliydi.</span></p>

    <p class="duz" xml:lang="tr"><span class="duz">Peki, bugünkü Ergenekon’un altında/arkasında CIA olabilir mi? Sorunun yanıtını soruyla vermemiz gerekiyor:</span></p>

    <p class="duz" xml:lang="tr"><span class="duz">ABD’nin bölgedeki Kürt politikası belli; AKP’ye bakışı belli; Yeni Dünya Düzeni’nin ılımlı İslam hedefi belli; diğer yanda Ergenekoncuların da sözde hedefleri belli; o halde?</span></p>

    <p class="duz" xml:lang="tr"><span class="duz">Üstelik Ergenekon’a karşı savaş açan dinci-liberal takımının ABD-AB ilişkileri de malum.</span></p>

    <p class="duz" xml:lang="tr"><span class="duz">Gladio bugün, Ergenekoncuların mı, yoksa güya Ergenekonculara savaş açmış gibi görünüp Kemalist Cumhuriyet’i yıkmayı amaçlayanların mı arkasında?</span></p>

    <p class="duz" xml:lang="tr"><span class="duz">Sorunun yanıtını “Gladio’nun babası” ABD’nin dış politikalarına bakarak yanıtlayabilirsiniz.</span></p>

    <p class="duz" xml:lang="tr"><span class="duz">Bugün ortaya çıkarılan Ergenekon’un Gladio olduğunu söylemek zor. Ancak Gladio’dan kötü bir anlayışı devraldığını söylemek zorundayız.</span></p>

    <p class="duz" xml:lang="tr"><span class="duz">O halde, bugün ortaya çıkan Ergenekon nedir?</span></p>

    <p class="duz" xml:lang="tr"><span class="duz">Ergenekon devlet içindeki çetedir.</span></p>

    <p class="duz" xml:lang="tr"><span class="duz">Yereldir, yani uluslararası bağlantıları yoktur.</span></p>

    <p class="duz" xml:lang="tr"><span class="duz">PKK terör örgütüne karşı Türk Silahlı Kuvvetleri büyük bir mücadele vermektedir. Ancak terör örgütüyle mücadelede, kendini herkesten çok “kahraman” ve “milliyetçi” gören bazı kişiler hukuk dışı yollara sapmışlardır.</span></p>

    <p class="duz" xml:lang="tr"><span class="duz">Ergenekon, devlet içinde çeteleşmiş ve kişisel çıkar peşinde olan mafyadır.</span></p>

    <p class="duz-ilk-paragraf" xml:lang="tr"><span class="duz">Dinci-liberal ittifak aksi görüştedir.</span></p>

    <p class="duz" xml:lang="tr"><span class="duz">Onlara göre, Ergenekon salt bir çete değil, bir devlet örgütlenmesidir. Kanunsuzluğunu TSK’dan aldığı güçle yapmaktadır. Amacı darbe yaparak AKP’yi yıkmaktır. Devletle, TSK’yla hesaplaşmadan bu sorunun ortadan kalkamayacağı görüşündedirler.</span></p>

    <p class="duz" xml:lang="tr"><span class="duz">Bu nedenle…</span></p>

    <p class="duz" xml:lang="tr"><span class="duz">Daha soruşturma aşamasında, ortada kamuoyunu ikna edecek bir delil bile yokken, yıllarca kontrgerillayla mücadele edenler-kontrgerillanın hedefi olan aydınlar, gazeteciler, akademisyenler “Ergenekoncu” olarak kamuoyu önüne çıkarıldı.</span></p>

    <p class="duz" xml:lang="tr"><span class="duz">Cumhuriyet Mitinglerine katılanlar, Atatürkçü Düşünce Derneği, Çağdaş Yaşamı Destekleme Derneği darbeci yapıldı!</span></p>

    <p class="duz" xml:lang="tr"><span class="duz">Türkiye’deki tüm AKP muhaliflerine “Ergenekon çetesi” yaftası vuruldu.</span></p>

    <p class="duz" xml:lang="tr"><span class="duz">Yandaş medyanın hukuku hiçe sayan fütursuz yayınları çok kişiyi rahatsız etti.</span></p>

    <p class="duz" xml:lang="tr"><span class="duz">Aslında bu çevrelerin amacı, Ergenekon’u aydınlatmak değildi.</span></p>

    <p class="duz" xml:lang="tr"><span class="duz">Ergenekon sadece araçtı.</span></p>

    <p class="duz" xml:lang="tr"><span class="duz">Neyin aracıydı? Ulus devleti yıkmanın mı?</span></p>

    <p class="duz-ilk-paragraf" xml:lang="tr"><span class="italik">Taraf</span> <span class="duz">gazetesi yazarı Lale Sarıibrahimoğlu’nun 14 ocak 2009 tarihli makalesinin başlığına dikkatinizi çekerim:</span></p>

    <p class="duz" xml:lang="tr"><span class="duz">“Ergenekon Operasyonu ABD’nin İsteğiyle Yapıldı.”</span></p>

    <p class="duz" xml:lang="tr"><span class="duz">Sarıibrahimoğlu yazısında, ABD’nin Türk ordusu içindeki Genelkurmay eski başkanı, emekli Orgeneral Hüseyin Kıvrıkoğlu ekibinden son derece rahatsız olduğunu ve bu ekibi tasfiye etmek istediğini ifade etti.</span></p>

    <p class="duz" xml:lang="tr"><span class="duz">Peki, sebebi neymiş?</span></p>

    <p class="duz" xml:lang="tr"><span class="duz">“(…) Kentucky Üniversitesi’nin ünlü Ortadoğu uzmanı Robert Olson “Turkey’s Relations with Iran, Syria, Israel and Russia, 1991-2000” isimli çalışmasının 138-143 sayfalarında Kıvrıkoğlu’nun Genelkurmay başkanlığı döneminde yaşanan tartışmaları anlattı. Robert Olson kitabında, Hüseyin Kıvrıkoğlu ile Gülen cemaatinin, Kıvrıkoğlu’nun görev süresi boyunca çatışma halinde olduğunu söylüyor.”</span></p>

    <p class="duz-ilk-paragraf" xml:lang="tr"><span class="duz">Emekli Yarbay Steve Williams da, ABD’deki Western Policy Center için 30 ekim 2002 tarihinde yazdığı makalede açıkça Kıvrıkoğlu’ndan rahatsızlığını ifade etmişti.</span></p>

    <p class="duz" xml:lang="tr"><span class="duz">Williams makalesinde, Kıvrıkoğlu’nun neden bir kez bile ABD’yi ziyaret etmediğini sorguluyordu. Kıvrıkoğlu’nun ABD’ye alternatif ittifak arayışlarının ABD-Türkiye ilişkilerine zarar verdiğini yazdı</span></p>

    <p class="duz" xml:lang="tr"><span class="duz">Steve Williams’ın makalesinin “Türk Askerinin Yeni Yüzü” başlığını taşıması ilginçtir. Adı geçen yeni yüz ise Kıvrıkoğlu yerine Genelkurmay Başkanlığına gelen Orgeneral Hilmi Özkök’tü. Orgeneral Kıvrıkoğlu’nu yerden yere vuran Williams, Özkök için makalesinde “yeni nesil Türk askerlerinin öncüsü”, “etkin ve uluslararası forumlarda ehil bir muhatap” gibi ifadeler kullandı.</span></p>

    <p class="duz" xml:lang="tr"><span class="duz">Steve Williams, NATO ve ABD’nin Türk ordusunun yüzünü Doğu’da ittifak arayışlarına çevirmesine tahammül edemeyeceğini ve Ergenekon Operasyonu’na bu nedenle destek verdiğini belirtti.</span></p>

    <p class="duz" xml:lang="tr"><span class="duz">Nitekim benzer bir konu üzerine yazılmış ve ABD için Türk ordusunun önemini bildiren bir makale de</span> <span class="italik">The DISAM Journal</span><span class="duz">’ın, 2003-2004 kış sayısında çıkmıştı. Bir ordu yayını olan</span> <span class="italik">The DISAM Journal</span><span class="duz">’da benzer ifadeler dile getiriliyordu.</span></p>

    <p class="duz-ilk-paragraf" xml:lang="tr"><span class="duz">Ergenekon operasyonu Türk ordusu içindeki ABD karşıtı eğilimlerin temizlenmesi için yapılıyordu ve bu temizlik Türkiye için de iyiydi.</span></p>

    <p class="duz" xml:lang="tr"><span class="duz">Evet sorumuzu tekrar yineliyelim: “Ergenekon Örgütü”mü yoksa karşıtlarımı Gladio’nun desteğini alıyordu?</span></p>

    <p class="duz" xml:lang="tr"><span class="duz">Bu sorudan sonra gelin bir komşu ülkeyi ziyarete gidelim…</span></p>

    <p class="duz" xml:lang="tr"><span class="duz">Ülkesinin yönünü Batı’ya değil, Doğu’ya dönmek isteyenlerin başına ne gelmişti? Öyle ya bazıları Ergenekon’u bazıları hâlâ “iç meselemiz” olarak görüyor…</span></p>

    <p class="baslik-3" xml:lang="tr"><span class="duyuru-baslik">Bu Ergenekon’u biliyor musunuz?</span></p>

    <p class="duz" xml:lang="tr"><span class="duz">Ergenekon duruşmaları İstanbul Silivri’de sürüyor.</span></p>

    <p class="duz" xml:lang="tr"><span class="duz">Slovenya, Hırvatistan, Sırbistan, Ukrayna, Gürcistan gibi renkli devrimlere sahne olan ülkelerde de birer “Ergenekon Davası” olduğunu biliyor muydunuz?</span></p>

    <p class="duz" xml:lang="tr"><span class="duz">Bu ülkelerde de siyasi parti liderleri, askerler, kanaat önderleri, gazeteciler bir gece sabaha karşı gözaltına alınıp tutuklandı.</span></p>

    <p class="duz" xml:lang="tr"><span class="duz">Ardından yandaş medyanın yayınları başladı: Bunlar darbeci!</span></p>

    <p class="duz" xml:lang="tr"><span class="duz">Sahi, gerçekte bu ülkelerde neler olmuştu?</span></p>

    <p class="duz" xml:lang="tr"><span class="duz">Evet gelin bir komşu ülkede yaşananlarla başlayalım ki bizim ülkemizde neler olduğunu/döndüğünü kavrayabilelim…</span></p>

    <p class="duz-ilk-paragraf" xml:lang="tr"><span class="duz">Ülke, Gürcistan.</span></p>

    <p class="duz" xml:lang="tr"><span class="duz">Tarih, 6 eylül 2006.</span></p>

    <p class="duz" xml:lang="tr"><span class="duz">Saat, 05.00.</span></p>

    <p class="duz" xml:lang="tr"><span class="duz">Adalet Partisi, Muhafazakâr Parti, Cumhuriyetçi Parti ve Anti-Soros Hareketi üyesi otuz kişi, eşzamanlı operasyonla gözaltına alındı. Evlerdeki bilgisayarlara, kitaplara, defterlere, paralara el konuldu. Gözaltına alınanlar arasında, eski askerler de vardı.</span></p>

    <p class="duz" xml:lang="tr"><span class="duz">Suçlama: Devlete karşı komplo ve hükümeti darbeyle alaşağı etmekti.</span></p>

    <p class="duz" xml:lang="tr"><span class="duz">Başta Soros destekli Rustavi2 televizyonu olmak üzere, Başkan Mihail Saakaşvili’ye yakın yandaş medya olayı hep aynı cümleyle verdi: “Darbeciler yakalandı!”</span></p>

    <p class="duz-ilk-paragraf" xml:lang="tr"><span class="duz">Cumhuriyetçi Parti Lideri D. Berdzenişvili, operasyonun muhalefeti sindirmek amaçlı olduğunu söyledi.</span></p>

    <p class="duz" xml:lang="tr"><span class="duz">Bu arada gözaltılar sürdü.</span></p>

    <p class="duz" xml:lang="tr"><span class="duz">12 eylülde Cumhuriyetçi Parti yöneticilerinden, kamuoyu tarafından çok sevilen Goga Odzeli gözaltına alındı.</span></p>

    <p class="duz" xml:lang="tr"><span class="duz">Bir suç örgütü liderinin evinin inşaatıyla ilişkisi hakkında sorgulandıktan sonra serbest bırakıldı.</span></p>

    <p class="duz" xml:lang="tr"><span class="duz">Toplumu etkileyen kanaat önderleri gerçekten pis işlere karışmış çetecilerle işbirliği içinde gösterilmek isteniyordu.</span></p>

    <p class="duz" xml:lang="tr"><span class="duz">“Sağlamlar” ve “çürükler” aynı torba içine konuyordu. Amaç kamuoyunu yönlendirmekti.</span></p>

    <p class="duz-ilk-paragraf" xml:lang="tr"><span class="duz">Rustavi2 televizyonu, Odzeli serbest bırakılmasına rağmen, onu yeraltı dünyasıyla ilişkili göstermeye devam etti.</span></p>

    <p class="duz" xml:lang="tr"><span class="duz">Ayrıca, Adalet Partisi üyelerinin darbe planlarını itiraf ettiklerine ilişkin sorgu tutanakları yayımlandı.</span></p>

    <p class="duz" xml:lang="tr"><span class="duz">İddialara göre, Adalet Partisi ve Anti-Soros üyeleri, silahlı ayaklanma için “plan” yapmışlardı: Meclis önünde yapacakları büyük mitinge, emirlerindeki bazı adamları tarafından ateş açılacak ve çıkacak kargaşadan yararlanıp yönetime el koyacaklardı!</span></p>

    <p class="duz" xml:lang="tr"><span class="duz">Darbe yapacağı iddia edilen partilerin toplam oyları yüzde 1-2’yi geçmiyordu. Ancak kamuoyunu etkilemede güçlüydüler. Polis operasyonuyla bu etki ortadan kaldırılmak isteniyordu sanki.</span></p>

    <p class="duz-ilk-paragraf" xml:lang="tr"><span class="duz">Gelişmeler ne kadar Türkiye’ye benziyordu…</span></p>

    <p class="duz" xml:lang="tr"><span class="duz">Saakaşvili yandaşı medya, darbecilerin lideri olduğunu iddia ettiği “Bir Numara”nın peşine düştü. Çabuk da buldular: Gürcistan’ın İç Güvenlik eski Bakanı Igor Giorgadze!</span></p>

    <p class="duz" xml:lang="tr"><span class="duz">Elli altı yaşındaki eski Bakan Giorgadze, kamuoyu tarafından sevilen bir isimdi. Babası Sovyet savaş gazisi ve Gürcistan Komünist Partisi lideriydi.</span></p>

    <p class="duz" xml:lang="tr"><span class="duz">İlginçtir ki, “Bir Numara” Giorgadze’nin adı daha önce eski Devlet Başkanı Eduard Şevardnadze’ye karşı bombalı suikast düzenlenmesi olayında geçmişti!</span></p>

    <p class="duz" xml:lang="tr"><span class="duz">Bu biraz kafaları karıştırıyordu. Çünkü darbeci oldukları nedeniyle tutuklananlar arasında, Şevardnadzeciler ile Şevardnadze’ye suikast düzenlemekle suçlananlar vardı!</span></p>

    <p class="duz" xml:lang="tr"><span class="duz">Bu düşman tarafların nasıl bir araya gelip darbe planladıkları anlaşılamadı!</span></p>

    <p class="duz-ilk-paragraf" xml:lang="tr"><span class="duz">Sonunda Gürcistan’ın “Ergenekoncuları” yargı önüne çıktı.</span></p>

    <p class="duz" xml:lang="tr"><span class="duz">Dava kapalı oturum usulü gerçekleştirildi. Görüntü alınmasına bile izin verilmedi.</span></p>

    <p class="duz" xml:lang="tr"><span class="duz">Başından beri iddiaları ve işbirliğini reddeden on iki kişi çeşitli hapis cezalarına çarptırıldı.</span></p>

    <p class="duz" xml:lang="tr"><span class="duz">Sanık avukatlarından L. Barcella, “İddianamenin delilleri tutarlı değildi ve lehte delillerimizi de görmezden geldiler. Bunu kimsenin görmesini istemiyorlar ki, mahkeme salonunu kapattılar. Sonra da en yüksek cezayı verdiler” dedi.</span></p>

    <p class="duz" xml:lang="tr"><span class="duz">En yüksek ceza 8,5 yıldı.</span></p>

    <p class="duz" xml:lang="tr"><span class="duz">Verilen cezalar ve yargılama usulü bugün halen tartışılıyor.</span></p>

    <p class="duz" xml:lang="tr"><span class="duz">Diyeceksiniz ki, “Eee, bu yazdıklarınız bize yabancı değil. Siz bize bunların arkasında neler dönüyor onu yazın.”</span></p>

    <p class="duz" xml:lang="tr"><span class="duz">Haklısınız…</span></p>

    <p class="duz" xml:lang="tr"><span class="duz">Yazayım;</span></p>

    <p class="duz-ilk-paragraf" xml:lang="tr"><span class="duz">Tarih, 31 mart 1991.</span></p>

    <p class="duz" xml:lang="tr"><span class="duz">Gürcistan bağımsızlığını ilan etti.</span></p>

    <p class="duz" xml:lang="tr"><span class="duz">Hayatı boyunca Sovyetler Birliği’ne muhalif olmuş Zviad Gamsahurdia devlet başkanı oldu. Ancak gerek iktisadi zorluklar, gerekse iç karışıklar sonucu kısa süre sonra görevinden istifa etmek zorunda bırakıldı.</span></p>

    <p class="duz-ilk-paragraf" xml:lang="tr"><span class="duz">Rusya’nın desteğiyle Sovyetler Birliği’nin eski Dışişleri Bakanı Eduard Şevardnadze, 1992 yılı ekim ayında Gürcistan devlet başkanlığı koltuğuna oturdu.</span></p>

    <p class="duz" xml:lang="tr"><span class="duz">Şevardnadze’nin lakabı “Gümüş Tilki”ydi; ilk başlarda Batı yanlısı gözüktü. Ona en çok inananların başında, dünyanın en büyük spekülatörlerinden George Soros geliyordu.</span></p>

    <p class="duz" xml:lang="tr"><span class="duz">Soros, Şevardnadze’yi, IMF’nin istediği yapısal reformları hızla gerçekleştirecek, serbest piyasaya inanan bir lider olarak görüyordu.</span></p>

    <p class="duz" xml:lang="tr"><span class="duz">Soros, –aynı Turgut Özal’ın bir dönem yaptığı gibi– Şevardnadze’nin ülkenin komünist geçmişiyle hiçbir bağı olmayan, yurtdışındaki genç Gürcü “beyinleri” çağırıp onlarla çalışmasını önerdi.</span></p>

    <p class="duz" xml:lang="tr"><span class="duz">Önerilen isimlerden biri de Manhattan’da bir hukuk bürosunda çalışan avukat Mihail Saakaşvili’ydi.</span></p>

    <p class="duz" xml:lang="tr"><span class="duz">Saakaşvili, adalet bakanı yapıldı.</span></p>

    <p class="duz" xml:lang="tr"><span class="duz">Soros 1994 yılında “Açık Toplum”un Tiflis şubesini kurdu.</span></p>

    <p class="duz" xml:lang="tr"><span class="duz">Gürcistan Genç Avukatlar Birliği gibi sivil toplum kuruluşlarına ve medyaya para akıtmaya başladı.</span></p>

    <p class="duz" xml:lang="tr"><span class="duz">Şevardnadze deneyimli bir Sovyet yöneticisiydi; kabinesinde genç “beyinlere” hep aynı uyarıyı yaptı:</span></p>

    <p class="duz" xml:lang="tr"><span class="duz">“Bölgemiz etnik ve dini farklılıklardan dolayı bir dinamit kutusuna benzer; aman dikkat.”</span></p>

    <p class="duz-ilk-paragraf" xml:lang="tr"><span class="duz">Ancak ülke ekonomisi kötü sinyaller verdi; elektrikler sürekli kesildi, yiyecek bulunamadı ve suç şebekeleri her geçen gün büyüdü. Rüşvet, toplumu hızla yozlaştırdı. Yetmezmiş gibi Güney Osetya sınırındaki çatışmalar da durmak bilmedi. Abhazya bağımsızlığını ilan etti.</span></p>

    <p class="duz" xml:lang="tr"><span class="duz">Soros destekli Amerika’dan getirilen “genç beyinler”, Şevardnadze’den acil radikal kararlar almasını istediler.</span></p>

    <p class="duz" xml:lang="tr"><span class="duz">“Gümüş Tilki”, Batı’nın dayattığı “sömürgeci kararları” almadı; aksine Rusya’ya yaklaştı.</span></p>

    <p class="duz" xml:lang="tr"><span class="duz">Ve ipler koptu.</span></p>

    <p class="duz-ilk-paragraf" xml:lang="tr"><span class="duz">Soros destekli Rustavi2 televizyonu, Şevardnadze aleyhinde yayınlara başladı. Şevardnadze, Rustavi2’yi kapatmak istedi. Televizyonun da istediği buydu zaten. Kanal bu kararı, “Eski günlere dönüş” diye gösterip muhalifleri sokağa döktü.</span></p>

    <p class="duz" xml:lang="tr"><span class="duz">Şevardnadze geri adım attı. Ama bu hareketiyle o güne kadar güçsüz olan muhalefeti birleştirdi.</span></p>

    <p class="duz" xml:lang="tr"><span class="duz">Bu muhalefetin bir lidere ihtiyacı vardı.</span></p>

    <p class="duz" xml:lang="tr"><span class="duz">Ve Soros, Gürcistan’ı kurtaracak lideri açıkladı: Saakaşvili!</span></p>

    <p class="duz" xml:lang="tr"><span class="duz">ABD’deki Demokrat Parti’nin uluslararası kanadı “Ulusal Demokrat Enstitü” (NDI), Saakaşvili liderliğindeki bir grubu, şubat 2002’de Amerika’ya götürdü.</span></p>

    <p class="duz" xml:lang="tr"><span class="duz">Saakaşvili, Beyaz Saray’a kabul edildi. Soros’la tanıştırıldı.</span></p>

    <p class="duz" xml:lang="tr"><span class="duz">Saakaşvili aynı yıl haziran ayında, Soros’un mali destek verdiği Central European University’de düzenlenen bir törenle, uluslararası Açık Toplum ödülünü bizzat Soros’un elinden aldı.</span></p>

    <p class="duz" xml:lang="tr"><span class="duz">Aynı günlerde ABD, Gürcistan’a yeni büyükelçisini gönderdi: R. Miles. Yeni büyükelçi Belgrad’dan geliyordu ve diplomasi dünyasında “Sırbistan’daki renkli devrimi gerçekleştiren büyükelçi” diye tanınıyordu. Geldiği gün Rustavi2 televizyonuna çıkıp sihirli sözcükleri sıraladı: “demokrasi”, “insan hakları”, “açık-şeffaf toplum” vs.</span></p>

    <p class="duz" xml:lang="tr"><span class="duz">Keza yine Sırbistan’daki renkli devrimin “mucitlerinden”, Soros destekli “Özgürlük Enstitüsü” kurucusu G. Bokeria da Belgrad’dan Tiflis’e geldi.</span></p>

    <p class="duz" xml:lang="tr"><span class="duz">Bitmedi.</span></p>

    <p class="duz" xml:lang="tr"><span class="duz">Sırbistan’daki renkli devrimin mimarlarından M. Blagojevic gibi, Soros destekli CeSID (Özgür Seçimler ve Demokrasi İçin Yurttaş Girişimi) üyeleri de Gürcistan’a gittiler.</span></p>

    <p class="duz" xml:lang="tr"><span class="duz">Tiflis’in yolunu tutanlar arasında, Soros tarafından finanse edilen ve 2000 yılında Milosevic karşıtı gösterileri düzenleyen Sırp öğrenci grubu Otpor’un kurucusu A. Maric, S. Popovic, S. Djinovic de vardı.</span></p>

    <p class="duz" xml:lang="tr"><span class="duz">Görevleri “seçim gözlemciliği” yapmaktı!</span></p>

    <p class="duz" xml:lang="tr"><span class="duz">Gerçek amaçları Soros’un Özgürlük Enstitüsü tarafından Tiflis’te kurulan gençlik örgütü Kmara’yı eğitmekti.</span></p>

    <p class="duz-ilk-paragraf" xml:lang="tr"><span class="duz">O günlerde “taraf”ını açıkça belli eden, Soros destekli bir gazete de yayın hayatına sokuldu:</span> <span class="italik">24 Saat</span><span class="duz">!</span></p>

    <p class="duz" xml:lang="tr"><span class="duz">Çok ayrıntıya girmeyeyim:</span></p>

    <p class="duz" xml:lang="tr"><span class="duz">2 kasım 2003 seçimlerinden sonra seçimlere hile karıştırıldığı gerekçesiyle Tiflis karıştı.</span></p>

    <p class="duz" xml:lang="tr"><span class="duz">Rustavi2 televizyonu,</span> <span class="italik">24 Saat</span> <span class="duz">gibi medya araçları düğmeye bastı; Kmara adlı gençlik örgütü, halkı sokaklara döktü.</span></p>

    <p class="duz" xml:lang="tr"><span class="duz">Televizyona çıkan Amerikan Büyükelçisi R. Miles seçimi sahtekârlık olarak niteledi.</span></p>

    <p class="duz" xml:lang="tr"><span class="duz">Saakaşvili taraftarlarının eylemleri dünya televizyonlarındaydı. CNN harekete isim bile buldu: Gül Devrimi.</span></p>

    <p class="duz-ilk-paragraf" xml:lang="tr"><span class="duz">O sıcak günlerde Şevardnadze’nin, Gürcistan’ı karıştırdığı iddiasıyla suçladığı Soros’la ilgili demeçlerini kimse dünyaya duyurmadı nedense.</span></p>

    <p class="duz" xml:lang="tr"><span class="duz">Gösteriler günlerce sürdü. Şevardnadze istifa etmek zorunda kaldı. Yapılan yeni seçimler sonucu 4 ocak 2004’te Saakaşvili devlet başkanı oldu.</span></p>

    <p class="duz" xml:lang="tr"><span class="duz">Soros, Birleşmiş Milletler Kalkınma Programı’yla ortaklaşa, Kapasite İnşa Ödeneği aracılığıyla Saakaşvili Hükümeti’ne bağlı memurların maaşlarını ödedi!</span></p>

    <p class="duz" xml:lang="tr"><span class="duz">Eklemeliyim, Gürcistan Ekonomi Bakanı K. Bendukidze, Soros’un iş ortağıydı!</span></p>

    <p class="duz" xml:lang="tr"><span class="duz">Bu arada…</span></p>

    <p class="duz" xml:lang="tr"><span class="duz">Soros’un ülkeyi yıkıma sürüklediğini söyleyen Gürcü muhalifler “Anti-Soros Hareketi” adlı ulusal bir cephe örgütü kurdular.</span></p>

    <p class="duz" xml:lang="tr"><span class="duz">Ama Soros’a ve Saakaşvili’ye muhalefet etmenin bedeli vardı; “darbeci” damgası yiyip tutuklandılar.</span></p>

    <p class="duz" xml:lang="tr"><span class="duz">Ve işte Gürcistan’ın “Ergenekon”u böyle doğdu.</span></p>

    <p class="duz" xml:lang="tr"><span class="duz">Anti-Soros örgütü gibi muhaliflerini güç kullanarak sindirmeye çalışan Saakaşvili sonra ne yaptı? Güney Osetya’ya saldırdı!</span></p>

    <p class="duz" xml:lang="tr"><span class="duz">Eee, “renkli devrim” mucitlerinin istedikleri bir diyet olmalıydı; öyle değil mi?</span></p>

    <p class="duz" xml:lang="tr"><span class="duz">Neyse artık bu kadar ayrıntıya girmeyelim.</span></p>

    <p class="duz" xml:lang="tr"><span class="duz">Gelelim bir başka ülkenin; Ukrayna’nın “Ergenekon”una!..</span></p>

    <p class="duz" xml:lang="tr"><span class="duz">1960’lı yılların ünlü sloganını ters düz edelim:</span></p>

    <p class="duz" xml:lang="tr"><span class="duz">“Bir, iki, üç daha fazla ‘Erge-neo-con.’”</span></p>

    <p class="duz-ilk-paragraf" xml:lang="tr"><span class="duz">“Dolar sihirbazı” Soros, 1998’de Slovakya’da, 1999’da Hırvatistan’da, 2000’de Sırbistan’da ve 2003 yılında Gürcistan’da yaptığının bir benzerini Ukrayna’da da yapmak istedi.</span></p>

    <p class="duz-ilk-paragraf" xml:lang="tr"><span class="duz">Tarih, 8 aralık 1991.</span></p>

    <p class="duz" xml:lang="tr"><span class="duz">Ukrayna bağımsız oldu. İlk devlet başkanı Leonid Kravçuk idi. Üç yıl sonra koltuğunu Leonid Kuçma’ya bıraktı.</span></p>

    <p class="duz" xml:lang="tr"><span class="duz">Kuçma, her ne kadar sıkı bir özelleştirme taraftarı olsa da dümenini sonradan Rusya’ya doğru kırdı.</span></p>

    <p class="duz" xml:lang="tr"><span class="duz">İktidarda kaldığı on yıl boyunca ülkeyi yozlaştıran Kuçma’ya hiç sesini çıkarmayan ABD, Ukrayna’nın Rusya’ya yaklaşması üzerine politika değişikliğine gitti. Kuçma’yı “istenmeyen adam” ilan etti. Yerine düşündükleri isim, Batı yanlısı, bankacı Viktor Yuşçenko idi.</span></p>

    <p class="duz-ilk-paragraf" xml:lang="tr"><span class="duz">O bildik “siyasi pazarlama” yöntemi sahneye kondu:</span></p>

    <p class="duz" xml:lang="tr"><span class="duz">Hani şimdi ismini herkesin bildiği Cumhuriyetçilerin başkan adayı Senatör McCain’in o günlerde yönettiği Uluslararası Cumhuriyetçi Enstitü (IRI), Yuşçenko’yu Washington’a çağırdı. Ukrayna’nın “yeni prensi” bir dizi görüşme yaptı.</span></p>

    <p class="duz" xml:lang="tr"><span class="duz">Ardından</span> <span class="italik">Washington Times</span> <span class="duz">yazdı:</span></p>

    <p class="duz" xml:lang="tr"><span class="duz">“Yuşçenko, Ukrayna için tek umuttur.”</span></p>

    <p class="duz-ilk-paragraf" xml:lang="tr"><span class="duz">Ardından Ukrayna’da hareketli günler başladı.</span></p>

    <p class="duz" xml:lang="tr"><span class="duz">Sırbistan’ın Otpor, Gürcistan’ın Kmara adlı Soros destekli gençlik örgütü bu kez Ukrayna’da “Pora” adıyla kuruldu.</span></p>

    <p class="duz" xml:lang="tr"><span class="duz">Pora’nın lideri V. Kaskiv zaten Soros çalışanıydı. Bu arada Kaskiv, Beyaz Rusya muhalefetine de danışmanlık yapıyordu!</span></p>

    <p class="duz-ilk-paragraf" xml:lang="tr"><span class="duz">Sırbistan’da B92 radyosunun, Gürcistan’da Rustavi2 televizyonunun rolü, Ukrayna’da Kanal 5 adlı TV’ye verildi.</span></p>

    <p class="duz-ilk-paragraf" xml:lang="tr"><span class="duz">Soros’un Açık Toplum Enstitüsü’nün Ukrayna’daki ayağının adı, Uluslararası Rönesans Vakfı’ydı.</span></p>

    <p class="duz" xml:lang="tr"><span class="duz">Keza Soros’un “Özgürlükler Evi” de Kiev’de görev başındaydı.</span></p>

    <p class="duz" xml:lang="tr"><span class="duz">Sırbistan deneyimini yaşamış M. Markovic, ABD tarafından finanse edilen Kiev’deki “Znayu” adlı yeni bir sivil toplum kuruluşunun başına getirildi.</span></p>

    <p class="duz-ilk-paragraf" xml:lang="tr"><span class="duz">Bu arada fazla ayrıntılarla kafanızı karıştırmak istemiyorum.</span></p>

    <p class="duz" xml:lang="tr"><span class="duz">Ancak bu tür sivil toplum kuruluşlarına sadece Soros ve ABD’nin “sponsor” olduğunu düşünmeyiniz. Örneğin, Sırbistan ve Gürcistan’daki renkli devrimlerde görev almış, Milenkovic, Maric, Markovic gibi “profesyonel devrimcilere” Ukrayna’ya gitmeleri için, İngiltere’nin Westminster Demokrasi Vakfı para verdi. Alman Marshall Fonu da hep devredeydi.</span></p>

    <p class="duz-ilk-paragraf" xml:lang="tr"><span class="duz">Bir bilgi daha vermeliyim:</span></p>

    <p class="duz" xml:lang="tr"><span class="duz">Renkli devrimlere sahne olan ülkelerin hepsinde seçim öncesi kamuoyu anketi yayınlama “numarası” vardı.</span></p>

    <p class="duz" xml:lang="tr"><span class="duz">Ukrayna’dan örnek vereyim:</span></p>

    <p class="duz" xml:lang="tr"><span class="duz">Eski Sovyet cumhuriyetlerindeki Batı yanlılarını destekleyen Amerikan kuruluşu Demokrasi İçin Ulusal Bağış (NED), Soros’un Rönesans Vakfı ve doğrudan ABD Dışişleri Bakanlığı’na çalışan Avrasya Vakfı’nın finanse ettiği Demokratik İnisiyatifler Vakfı, Ukrayna’da sürekli kamuoyu anketleri yaptı.<a class="footnote-link" href="#footnote-231-1" id="footnote-231-1-backlink">[1]</a></span></p>

    <p class="duz" xml:lang="tr"><span class="duz">İnandırıcılık açısından tek kamuoyu araştırma şirketi olmazdı. Amerika’nın para verdiği Ukraynalı Seçmenler Komitesi adlı bir kuruluş daha vardı. Her ikisinin anket sonuçları aşağı yukarı benzerdi. Anketlerde hep Yuşçenko önde gösteriliyordu.</span></p>

    <p class="duz" xml:lang="tr"><span class="duz">Ve diğer ülkelerde olanlar Ukrayna’da da hayata geçirildi:</span></p>

    <p class="duz" xml:lang="tr"><span class="duz">Sandıktan, anketlerin tersi sonuç çıkınca “sebep belli” diyorlardı: “Seçimlere hile karıştırıldı!” Ve halkı sokağa döküyorlardı.</span></p>

    <p class="duz-ilk-paragraf" xml:lang="tr"><span class="duz">21 kasım 2004 Ukrayna seçimlerine de “hile” karışmıştı! Çünkü sandık sonuçları anketleri doğrulamamıştı!</span></p>

    <p class="duz" xml:lang="tr"><span class="duz">Doğal olarak diğer ilkelerdeki o oyun yine sahneye kondu:</span></p>

    <p class="duz" xml:lang="tr"><span class="duz">Uluslararası TV’ler ve ulusal Kanal 5 canlı yayına geçti; gençlik örgütü Pora, halkı sokağa döktü, seçimler iptal edildi. Seçimler sonra yenilendi ve Ukrayna’da “turuncu devrim” gerçekleşti!</span></p>

    <p class="duz-ilk-paragraf" xml:lang="tr"><span class="duz">Soros’un Ukrayna’daki Açık Toplum Enstitüsü’nün yöneticisi B. Tarasyuk dışişleri bakanı oldu.</span></p>

    <p class="duz" xml:lang="tr"><span class="duz">Keza enstitünün Yönetim Kurulu Üyesi Y. Mostova’nın eşi A. Gritsenko da savunma bakanı yapıldı. Pora’nın başkanı, Soros’un çalışkan elemanı Kaskiv de devlet başkanı Yuşçenko’nun danışmanıydı artık.</span></p>

    <p class="duz" xml:lang="tr"><span class="duz">Diğer “turuncu devrimciler” ya milletvekili oldular ya bürokrat ya da işadamı.</span></p>

    <p class="duz" xml:lang="tr"><span class="duz">Ha unutmayayım; hani Yuşçenko’nun zehirlendiği, yüzünün sürekli değiştiği, zayıfladığı ve kısa süre sonra öleceği şeklinde bizde de bolca haberler çıkmıştı; hatırladınız mı?</span></p>

    <p class="duz" xml:lang="tr"><span class="duz">Yuşçenko yaşıyor ve hâlâ Ukrayna’nın devlet başkanı.</span></p>

    <p class="duz" xml:lang="tr"><span class="duz">Şimdi ne mi yapıyor; anti-Sorosçu muhaliflerini, darbe yapacakları ve başta gazeteci R. Gongadze’yi öldürdükleri iddiasıyla tutuklayıp cezaevine koyuyor!</span></p>

    <p class="duz" xml:lang="tr"><span class="duz">Ve Ukrayna da kendi “Ergenekoncularını” konuşup tartışıyor.</span></p>

    <p class="duz-ilk-paragraf" xml:lang="tr"><span class="duz">”Renkli devrimlere” sahne olan Sırbistan’ı ve diğerlerini ayrıca yazmaya gerek var mı?</span></p>

    <p class="duz" xml:lang="tr"><span class="duz">Yok!</span></p>

    <p class="duz" xml:lang="tr"><span class="duz">Şimdi artık Türkiye’ye tekrar dönebiliriz.</span></p>

    <p class="duz" xml:lang="tr"><span class="duz">Türkiye’de kimlere, ne yaptırılmak isteniyor? Renkli devrimlerin olduğu ülkelerdeki medya araçları, sivil toplum kuruluşları vb Türkiye’de neye savaş açtılar?</span></p>

    <p class="baslik-3" xml:lang="tr"><span class="duyuru-baslik">TSK kimin, niye hedefinde?</span></p>

    <p class="duz" xml:lang="tr"><span class="duz">Son dönemde dinci-liberal ittifakının hedefinde Türk Silahlı Kuvvetleri var.</span></p>

    <p class="duz" xml:lang="tr"><span class="duz">Niye acaba?</span></p>

    <p class="duz" xml:lang="tr"><span class="duz">Saldırganların amacı ne?</span></p>

    <p class="duz" xml:lang="tr"><span class="duz">Tüm bu psikolojik savaşın perde arkasında neler var?</span></p>

    <p class="duz" xml:lang="tr"><span class="duz">TSK’ya ağır sözler sarf edenler kimlerin ağzıyla konuşuyor?</span></p>

    <p class="duz" xml:lang="tr"><span class="duz">Soruların yanıtlarından önce bir fil hikâyesi anlatmalıyım!..</span></p>

    <p class="duz" xml:lang="tr"><span class="duz">Hindistan’da yaşamları boyunca fil görmemiş yirmi kişi gözleri bağlanarak bir filin yanına götürülmüş. File dokunmaları istenmiş. Gözü bağlı Hintlilerin her biri filin bir yerine dokunmuş. Sonra Hintlilere sormuşlar: “Dokunduğunuz şeyi anlatın.”</span></p>

    <p class="duz" xml:lang="tr"><span class="duz">Gözleri bağlı Hintliler filin neresine dokundularsa hayvanı öyle anlatmış, öyle tanımlamışlar.</span></p>

    <p class="duz-ilk-paragraf" xml:lang="tr"><span class="duz">Son dönemde Türkiye’de yaşananları bu “hikâyeye” benzetiyorum. Herkes olayın bir yerini tutmuş, ona göre değerlendirme yapıyor.</span></p>

    <p class="duz" xml:lang="tr"><span class="duz">Fakat…</span></p>

    <p class="duz" xml:lang="tr"><span class="duz">Meseleyi böyle görenler, böyle tanımlayanlar aldanır.</span></p>

    <p class="duz" xml:lang="tr"><span class="duz">Meselenin özü başka. Bütünü görmek gerekiyor.</span></p>

    <p class="duz" xml:lang="tr"><span class="duz">Türkiye Cumhuriyeti tarihine baktığınızda dört kırılma noktası tespit edersiniz:</span></p>

    <p class="duz" xml:lang="tr"><span class="duz">1) Cumhuriyet’in ilanı ve Atatürk devrimleriyle devam eden tarihsel süreç. Bu dönem dış politikasının temeli ise “Yurtta sulh, cihanda sulh”, “Komşu ülkeler arasındaki ihtilaflara karışmama” gibi barışçı, bağlantısız bir duruştu. Batı’ya da, Sovyetler Birliği’ne de aynı yaklaşım söz konusuydu.</span></p>

    <p class="duz" xml:lang="tr"><span class="duz">2) 1950’lerde Soğuk Savaş dönemiyle başlayan bu ikinci kırılma noktasının ana ekseninde Batı-ABD vardı. Türkiye hızla serbest piyasa ekonomisine geçmeye çalışırken, dış politikasını tamamen ABD-NATO eksenine bıraktı. Mehmetçik, Kore Savaşı gibi emperyalist görevlerde kullanıldı.</span></p>

    <p class="duz" xml:lang="tr"><span class="duz">3) 12 Eylül 1980 darbesiyle Kemalist Cumhuriyet’in bütün kurumları tasfiye edildi. Ülkenin aydınları yok edilirken dinci akımların önü açıldı. Komünizme karşı “İslam kalkanı” hazırlandı.</span></p>

    <p class="duz" xml:lang="tr"><span class="duz">4) Dördüncü kırılma noktası, Doğu Bloku ve Sovyetler Birliği’nin dağılmasıyla ortaya çıktı. Türkiye Yeni Dünya Düzeni’nde nerede, nasıl yer alacaktı? AKP hükümetiyle neoliberalizmin “sivil programı” hayata geçirildi. Ancak yeni dönemin Büyük Ortadoğu Projesi’ne karşı duranlar da vardı.</span></p>

    <p class="duz-ilk-paragraf" xml:lang="tr"><span class="duz">Yani: ABD dünyanın en büyük siyasi-iktisadi ve askeri gücüydü. Amerika’yla ilişkiler devam ediyordu ama bir sorun vardı; ABD Soğuk Savaş döneminde Türkiye’ye savunma rolü vermişti. Bu rol Atatürk’ün belirlediği barışçıl dış politikaya da uygundu. Ancak Soğuk Savaş bitip Afganistan ve sonra Irak saldırılarıyla başlayan süreçte ABD Türkiye’den “atak” politikalar istedi.</span></p>

    <p class="duz" xml:lang="tr"><span class="duz">“Atak” politikadan kastedilen Mehmetçik’in savaş cephesine sürülmesiydi.</span></p>

    <p class="duz" xml:lang="tr"><span class="duz">Tıpkı Kore Savaşı’nda olduğu gibi. Zaten öyle dememiş miydi George Soros, “Türkiye’nin en büyük ihraç kalemi Mehmetçik’tir” dememiş miydi? Bu “atak” dış politikaya karşı Türkiye’de bir direnme noktası oluştu. Bu direnişi kimler, hangi kurumlar yaptı?</span></p>

    <p class="duz" xml:lang="tr"><span class="duz">Bu, yaşadığımız bir süreç olduğu için bu konuyu biraz daha açalım…</span></p>

    <p class="duz-ilk-paragraf" xml:lang="tr"><span class="duz">Tarih, 9 kasım 1989.</span></p>

    <p class="duz" xml:lang="tr"><span class="duz">Berlin Duvarı yıkıldı. Soğuk Savaş dönemi bitti.</span></p>

    <p class="duz" xml:lang="tr"><span class="duz">Yeni bir dünya düzeni başladı. Orta Avrupa’da, Kafkaslar’da, Ortadoğu’da hemen yeni haritalar çizilmeye başlandı.</span></p>

    <p class="duz" xml:lang="tr"><span class="duz">Soğuk Savaş dönemindeki Türkiye’nin rolü, NATO dolayısıyla ABD tarafından belirlenmişti.</span></p>

    <p class="duz" xml:lang="tr"><span class="duz">Peki, Yeni Dünya Düzeni Türkiye’ye hangi görevi verecekti?</span></p>

    <p class="duz" xml:lang="tr"><span class="duz">Türkiye’yi ne bekliyordu?</span></p>

    <p class="duz-son-paragraf-1" xml:lang="tr"><span class="duz">Gazeteci Ufuk Güldemir’in, CIA Ortadoğu Masası eski şefi Graham Fuller’la yaptığı röportaj bu rolün ipucunu verdi:</span></p>

    <p class="alinti-son-paragraf" xml:lang="tr"><span class="dar-paragraf-duz">Atatürk’ün düşünceleri çağı için son derece güçlü düşüncelerdi. Ama Türkiye artık ulusal kimliğini, yörüngesini, dünyadaki rolünü, hatta İslam’ın günlük yaşamdaki yerini yeniden düşünmelidir. Türkiye, demokrasi ile İslam’ın bir arada yaşatılabileceği modern bir formül bulsa, İran ve Arap dünyasına olağanüstü büyük bir entelektüel öncülük yapmış olur. İslam dünyası için geleceğin modeli olur bu.”</span></p>

    <p class="duz-sagdan-blok-altta-bosluk" xml:lang="tr"><span class="dar-paragraf-duz">(26 şubat 1990,</span> <span class="dar-paragraf-italik">Cumhuriyet.</span><span class="dar-paragraf-duz">)</span></p>

    <p class="duz-ilk-paragraf" xml:lang="tr"><span class="duz">CIA ajanı Fuller o yıllarda medyaya sık demeçler verdi: “Kemalizm öldü. Kemalizm’in sonuna gelmesinin iyi olduğunu düşünüyorum. Halkın büyük bir parçası İslam için daha hürmet görmeyi, Osmanlı tarihiyle kucaklaşmayı istiyor.”</span></p>

    <p class="duz-ilk-paragraf" xml:lang="tr"><span class="duz">CIA ajanı Graham Fuller</span> <span class="italik">Los Angeles Times</span><span class="duz">’ta yazdığı pek çok yazıda Türkiye’de yükselen ABD karşıtlığından rahatsızlığını dile getirdi. Örneğin Fuller, 15 temmuz 2003 tarihinde yazdığı “Turkey’s ‘No’ Vote on Iraq Pays Off” başlıklı yazısında, Türkiye’de parlamentonun neden Irak Savaşı’na katılma kararını reddettiğini irdeledikten sonra Türkiye’de yükselen ABD karşıtlığından söz etti. Fuller ABD karşıtlığı ve Türkiye’nin ulusal politikaları konusunda solun ve sağın oluşturduğu bir koalisyondan bahsetti.</span></p>

    <p class="duz" xml:lang="tr"><span class="duz">Kamuoyunda “kızıl elma koalisyonu” olarak bilinen ittifakı hatırlatan Fuller, yükselen ABD karşıtlığını bu ittifaka bağladı.</span></p>

    <p class="duz" xml:lang="tr"><span class="duz">Bunların dışında Fuller makalelerinde, “ılımlı İslam” projesine verdiği destekle de biliniyor. Fuller, İslam’da köktenciliğe karşı ılımlı siyasetin geliştirilmesi gerektiğini savundu hep. Fuller’a göre İslamcı ülkeler ile ABD ilişkileri bu proje sayesinde düzelebilirdi.</span></p>

    <p class="duz" xml:lang="tr"><span class="duz">Kısacası Fuller’ın politik görüşleri ile Türkiye’nin son dönemde tartıştığı gündem arasında büyük paralellikler var.</span></p>

    <p class="duz" xml:lang="tr"><span class="duz">CIA ajanı Fuller’ın “kişisel görüşleri” zamanla rapor haline getirildi. Pentagon, genellikle CIA ajanlarının görev yaptığı Rand Corporation adlı araştırma kuruluşuna rapor sipariş etti: “The Prospects for Islamic Fundamentalism in Turkey.”</span></p>

    <p class="duz" xml:lang="tr"><span class="duz">Rapor, Türkiye’nin yeni yol haritasını çiziyordu: ılımlı İslam.</span></p>

    <p class="duz" xml:lang="tr"><span class="duz">Bu görüşü savunan sadece CIA ajanı Fuller değildi…</span></p>

    <p class="duz-ilk-paragraf" xml:lang="tr"><span class="duz">“Uygarlıklar çatışması” kuramcısı Samuel P. Huntington’ın da tezi aynıydı: “Türkiye, İslam’ın lideri olmalıdır.” Huntington’ın, tezini açıklarken sarf ettiği bir cümlesi ilginçti: “Demokrasinin mutlaka laikliğe dayanması gerekmez.”</span></p>

    <p class="duz" xml:lang="tr"><span class="duz">Hudson Enstitüsü üyesi John O’Sullivan’ın cümlesi de öyle: “Türkiye’nin laiklik anlayışı artık değişmek zorunda ve bu değişimi garanti altına alıp koruyacak bir anayasa gelmek zorunda.”</span></p>

    <p class="duz" xml:lang="tr"><span class="duz">Kemalizm’i toprağa gömüp ılımlı İslam’a sarılması istenen Türkiye’nin idari yönetimi nasıl olacaktı?</span></p>

    <p class="duz" xml:lang="tr"><span class="duz">Bunu da, uzun yıllar CIA Türkiye Masası şefliğini yapmış Paul Henze’nin raporundan öğrenelim: “Türkiye’yi federalizm büyütecek.” İstanbul başkentli “Yakındoğu Federasyonu” kurulabilirdi! Ama önce Kürtlerle yakınlaşmak gerekiyordu!</span></p>

    <p class="duz" xml:lang="tr"><span class="duz">Ve CIA’nın federasyona dahil olacak Kürtlere de önerisi vardı: “İslam ipine sarılın!”</span></p>

    <p class="duz-ilk-paragraf" xml:lang="tr"><span class="duz">Evet, Yeni Dünya Düzeni’nde Türkiye’nin görevi belli olmuştu. Bu konuda yüzlerce ABD’li uzman konuştu, onlarca rapor yayımlandı.</span></p>

    <p class="duz" xml:lang="tr"><span class="duz">Peki, ABD Türkiye’ye bu rolü biçti de, Türkiye’de herkes bunu kabul etti mi?</span></p>

    <p class="duz" xml:lang="tr"><span class="duz">Tabii ki hayır…</span></p>

    <p class="duz" xml:lang="tr"><span class="duz">Türkiye, Balkanlar, Kafkaslar, Ortadoğu’daki ülkeler gibi yapay ülke değildi.</span></p>

    <p class="duz" xml:lang="tr"><span class="duz">Tarihsel birikimi ve Cumhuriyet’in kazanımları nitelikli (sayıları hükümet kurmaya yetmese de) bir nüfusu ortaya çıkarmıştı.</span></p>

    <p class="duz" xml:lang="tr"><span class="duz">Cumhuriyet Mitingleri aslında Yeni Dünya Düzeni’ne karşı duruştu.</span></p>

    <p class="duz" xml:lang="tr"><span class="duz">Yurtsever aydınlar işin farkındaydı. Askerlerin bu mitinglerin gönüllü destekçisi olduğu da bilinen gerçek.</span></p>

    <p class="duz" xml:lang="tr"><span class="duz">TSK, Cumhuriyet’in kurucu ideolojisinden ödün vermeye hiç taraftar değildi. Mustafa Kemal devrimleri ölmemiş, aksine giderek “Ortaçağ karanlığına” dönüşen dünyada daha da önemli hale gelmişti.</span></p>

    <p class="duz" xml:lang="tr"><span class="duz">Ordu, 28 Şubat Kararları’yla bu tavrını göstermişti.</span></p>

    <p class="duz" xml:lang="tr"><span class="duz">TSK sadece içerisi için değil dış politika konusunda da ABD’yle ters düştü.</span></p>

    <p class="duz" xml:lang="tr"><span class="duz">Atatürk’ün “Yurtta sulh, cihanda sulh”, “Komşu ülkeler arasındaki ihtilaflara karışmama” gibi dış politik ilkelerinden ödün vermedi.</span></p>

    <p class="duz" xml:lang="tr"><span class="duz">Yani ne Irak’la ne de İran’la savaşmaya taraftardı.</span></p>

    <p class="duz" xml:lang="tr"><span class="duz">Topraklarını lojistik anlamda ABD’ye açmaya da pek taraftar gözükmedi. Genelkurmay Başkanı Necip Torumtay’ın Cumhurbaşkanı Turgut Özal’ın, bir koyup üç almayı hedefleyen çıkarcı politikalarına karşı çıkıp istifa hakkını kullandığını anımsatırım.</span></p>

    <p class="duz" xml:lang="tr"><span class="duz">Ama o kadar eskiye gitmeyelim.</span></p>

    <p class="duz" xml:lang="tr"><span class="duz">2000’li yıllarda, askerlerin tavrı aynıydı:</span></p>

    <p class="duz" xml:lang="tr"><span class="duz">Madem Yeni Dünya Düzeni kurulmuştu, “Türkiye de çok taraflı siyaset izlemeli”ydi. Ayrıca ABD ve AB’nin sürekli Türkiye’yi örselemesi de çok rahatsızlık vericiydi.</span></p>

    <p class="duz" xml:lang="tr"><span class="duz">Dönemin Milli Güvenlik Kurulu Genel Sekreteri Orgeneral Tuncer Kılınç’ın, 7 mart 2002’de Harp Akademileri Komutanlığı’nın “Türkiye’nin Etrafında Barış Kuşağı Nasıl Oluşturulur” konulu sempozyumunda yaptığı konuşma, TSK’nın tavrını gösterdi:</span></p>

    <p class="alinti-ilk-paragraf" xml:lang="tr"><span class="dar-paragraf-duz">Türkiye’nin öncelikle, stratejik anlamda kimlerle bağı varsa, o bağları çözmesi lazım. Bugünün konjonktüründe, kendi bekası açısından, ileriye dönük hangi tehditlerle karşı karşıya kalabilir, bunları yeniden iyi değerlendirebilmek için, ayaklarındaki bağı çözmesi lazım. Bu bağlardan bir tanesi NATO’dur. Eğer NATO’dan sıyrılırsanız, ABD’nin size bakışının ne kadar doğru olup olmadığının, hayrınıza veya şerrinize olup olmadığının kararını daha kolay verirsiniz. Bugün Amerika, Türkiye’ye zaman zaman stratejik dost diye bakıyor, ama hiçbir zaman dostça davranmıyor. Türkiye’nin yeni arayışlar içinde olması bir ihtiyaç. Rusya’yla birlikte, ABD’yi göz ardı etmeksizin, mümkünse İran’ı da içerecek şekilde arayış içinde olunmalıdır.</span></p>

    <p class="duz-ilk-paragraf" xml:lang="tr"><span class="duz">Orgeneral Kılınç bu sözleri pat diye mi söyledi?</span></p>

    <p class="duz" xml:lang="tr"><span class="duz">ABD’nin resmi silahlı kuvvetler dergisi</span> <span class="italik">American Forces Journal</span> <span class="duz">var. Neler yazılmıyor Türkiye hakkında?</span></p>

    <p class="duz" xml:lang="tr"><span class="duz">Emekli Yarbay Ralf Peters, Kürt meselesine değindiği “Blood Borders” (Kan Sınırları) adlı makalesinde hiç sıkılmadan şunu yazabiliyor: “Türkiye’nin sınırları kan-ırk esasına göre yeniden çizilmelidir.”</span></p>

    <p class="duz" xml:lang="tr"><span class="duz">Adamlar oyunu açık oynuyor.</span></p>

    <p class="duz" xml:lang="tr"><span class="duz">Bizde ne oldu?</span></p>

    <p class="duz" xml:lang="tr"><span class="duz">Orgeneral Kılınç’ın sözlerinden hemen sonra TSK karşıtı psikolojik harp kampanyası hızlanıverdi:</span></p>

    <p class="duz" xml:lang="tr"><span class="duz">– Üst düzey komutanların darbe hazırlığı içinde olduğunu iddia eden, dönemin Deniz Kuvvetleri Komutanı Oramiral Özden Örnek’e ait olduğu söylenen ama hâlâ bir türlü gerçek olup olmadığı ortaya çıkarılmayan günlükler yayımlanıverdi.</span></p>

    <p class="duz" xml:lang="tr"><span class="duz">– Ardından, “gazetecileri fişleyen” sözde andıçlar ortaya çıkarıldı. Kimin yazdığı belli olmayan lahikalar ortaya saçıldı.</span></p>

    <p class="duz" xml:lang="tr"><span class="duz">– Genelkurmay başkanları Orgeneral Yaşar Büyükanıt ve Orgeneral İlker Başbuğ hakkında, göreve başlayacakları dönemde karalama kampanyaları başlatıldı. Fotoğraflar sızdırıldı.</span></p>

    <p class="duz" xml:lang="tr"><span class="duz">– TSK’da kuvvet komutanlığı, ordu komutanlığı yapmış emekli orgeneraller, Ergenekon soruşturmasına dahil edilip hücrelere tıkıldı.</span></p>

    <p class="duz" xml:lang="tr"><span class="duz">– Psikolojik savaş öyle bir hal aldı ki, Mehmetçik’in teröre karşı verdiği mücadelenin sırları bile sızdırıldı.</span></p>

    <p class="duz" xml:lang="tr"><span class="duz">– Tuğgeneral Münir Erten’e ait olduğu söylenen ve Kuzey Irak’a yapılan kara harekâtını iki gün önceden haber veren bir video, internetten yayınlandı.</span></p>

    <p class="duz" xml:lang="tr"><span class="duz">– Aktütün’e teröristlerin saldıracağına dair görüntünün TSK’ya verildiği ama hiçbir önlemin alınmadığı şeklinde manşetler atıldı. Oysa görüntülerin Aktütün’le ilgisi yoktu.</span></p>

    <p class="duz" xml:lang="tr"><span class="duz">Uzatmaya gerek yok. Benzerlerini biliyorsunuz.</span></p>

    <p class="duz" xml:lang="tr"><span class="duz">Söylemek istediğim şudur:</span></p>

    <p class="duz" xml:lang="tr"><span class="duz">Gözü bağlı Hintliler gibi meseleyi sadece bir boyutuyla ele alırsanız, meselenin tümünü, özünü kavrayamazsınız.</span></p>

    <p class="duz" xml:lang="tr"><span class="duz">Bütünü görmek gerekiyor.</span></p>

    <p class="duz" xml:lang="tr"><span class="duz">Mesele, Cumhuriyet’in kurucu ideolojisine sahip çıkma meselesidir.</span></p>

    <p class="duz" xml:lang="tr"><span class="duz">Mesele, ulusal bütünlüğü, bağımsızlığı koruma, komşularla savaşmama meselesidir.</span></p>

    <p class="duz" xml:lang="tr"><span class="duz">Mesele, Ortadoğu’da taşeron olmayı reddetme meselesidir.</span></p>

    <p class="duz" xml:lang="tr"><span class="duz">Mesele, dünyanın en büyük petrol rezervlerine sahip Irak ve İran’daki petrol kuyularının bekçiliğini yapmama meselesidir.</span></p>

    <p class="duz" xml:lang="tr"><span class="duz">Mesele, sadece bunlardan ibarettir.</span></p>

    <p class="duz" xml:lang="tr"><span class="duz">Mesele bu kadar açık ve ortadadır.</span></p>

    <p class="duz" xml:lang="tr"><span class="duz">Bu stratejiyi hayata geçiren Türkiye’deki solcu-liberallerin “ağababası” da sadece CIA ajanları değildir. Ayrıca New York aydınları da vardır…</span></p>

    <p class="baslik-3" xml:lang="tr"><span class="duyuru-baslik">Solcu-liberallerin öğretmenleri</span></p>

    <p class="duz" xml:lang="tr"><span class="duz">Solcu-liberaller Osmanlı’daki Tercüme Odası’nda çalışan memurlara benziyor. Fikir olarak ortaya attıkları sadece çeviridir/tercümedir. Bunlar, New York neo-con’larının söylediklerini, yazdıklarını evirip çevirip yeniymiş, kendi görüşleriymiş gibi yazıp söylüyorlar.</span></p>

    <p class="duz" xml:lang="tr"><span class="duz">Sizce aşağıdaki sözler kime aittir?</span></p>

    <p class="duz" xml:lang="tr"><span class="duz">– Ulus devletin sonu gelmiştir.</span></p>

    <p class="duz" xml:lang="tr"><span class="duz">– Yeni yüzyılın en önemli çatışması, demokrasi güçleri ile otokratik (despotizm yanlısı, baskıcı) güçlerin çatışması olacaktır.</span></p>

    <p class="duz" xml:lang="tr"><span class="duz">– Türk ordusu dokunulmaz bir kurum değildir.</span></p>

    <p class="duz" xml:lang="tr"><span class="duz">– Türkiye’yi daha demokratik kılacak olan, Türklerin hayatında devletin ve ordunun rolünü azaltmaya yarayacak reformlardır.</span></p>

    <p class="duz" xml:lang="tr"><span class="duz">– Asıl mesele din özgürlüğüdür vs…</span></p>

    <p class="duz-ilk-paragraf" xml:lang="tr"><span class="duz">Bunlar Türkiye’deki solcu-liberallerin özgün görüşleridir derseniz yanılırsınız.</span></p>

    <p class="duz" xml:lang="tr"><span class="duz">Bunları söyleyenler New York aydınları!</span></p>

    <p class="duz" xml:lang="tr"><span class="duz">Ya da günümüz deyimiyle –başlangıçta aşağılayıcı bir terim olarak ortaya atılan– neo-con’lardır.</span></p>

    <p class="duz-ilk-paragraf" xml:lang="tr"><span class="duz">Bunlar…</span></p>

    <p class="duz" xml:lang="tr"><span class="duz">1930’lu yıllarda Amerikan Troçkist hareketi içindeydiler. Sol hareket içinde yer almaları, hepsinin Yahudi olmasından ve Ekim Devrimi’yle tarihte ilk kez antisemitizmi suç sayan bir devletin kurulmasından kaynaklanıyordu.</span></p>

    <p class="duz" xml:lang="tr"><span class="duz">Hitler-Stalin anlaşması ve Troçki’nin İkinci Dünya Savaşı’nda Hitler’e karşı savaşan Franklin D. Roosevelt’i desteklemeyi reddetmesi, günümüz neo-con’ların atalarının, sosyalizm yolundan teker teker ayrılmasına yol açtı.</span></p>

    <p class="duz" xml:lang="tr"><span class="duz">1948’de İsrail’in kurulmasından sonra bu grup artık kurtuluşun sosyalizmde değil, İsrail’i koruyabilecek tek güç olan Amerika’da olduğunu savundu: “Amerika ne denli güçlü olursa, İsrail de o denli güçlü olacaktır.”</span></p>

    <p class="duz" xml:lang="tr"><span class="duz">New York aydınları, ABD’yi “yeni mesih” ilan ettikten sonra, sol hareket içinde edindikleri birikimleri Amerika ve Avrupa’da sol hareketin içini oymak için kullandı.</span></p>

    <p class="duz" xml:lang="tr"><span class="duz">New York aydınları tarafından kurulan ve CIA tarafından fonlanan, solcu görünen ama asıl amacı solun içini boşaltmak olan “Congress for Cultural Freedom”, Soğuk Savaş boyunca Sovyetler’deki sosyalizme karşı, sözde “özgürlükçü sosyalizm” inşa etme misyonu üstlendi!</span></p>

    <p class="duz" xml:lang="tr"><span class="duz">Dillerinden düşürmedikleri kavramlar demokrasi, insan hakları ve özgürlüktü.</span></p>

    <p class="duz" xml:lang="tr"><span class="duz">Pek çok iyi niyetli solcu aydın, ne yazık ki bunların aleti oldu, bu rüzgâra kapıldı.</span></p>

    <p class="duz" xml:lang="tr"><span class="duz">Solcu aydınları yanıltanların başında Amerikalı Max Shachtman geliyordu. O, neo-con’ların ilk lideriydi aslında. Ne sosyalizm ne kapitalizm diyen “3. Kamp” teorisi onundu. Görüşlerini “öğrencileri” yaydı:</span></p>

    <p class="duz" xml:lang="tr"><span class="duz">James Burnham,</span> <span class="italik">The Managerial Revolution</span> <span class="duz">kitabında, insanlığın karşısındaki en büyük tehdidin artık, “teknisyenlerin” ve “bilim adamlarının” yanı sıra “bürokratlardan” ve “askerlerden” oluşan güçlü bir “elit” yönetici sınıftan geldiğini yazdı.</span></p>

    <p class="duz-ilk-paragraf" xml:lang="tr"><span class="duz">Neo-con’ların önde gelen teorisyeni Robert Kagan, son kitabı</span> <span class="italik">The Return of History and the End of Dreams</span><span class="duz">’te, yeni yüzyılın en önemli çatışmasının liberal demokrasiler ile otokratik devletlerin çatışması olduğunu yazdı. Ulus devletler yıkılmadan özgürleşme olamazdı!</span></p>

    <p class="duz" xml:lang="tr"><span class="italik">New York Times</span><span class="duz">’ın “şahinler” arasında saydığı Daniel Fried, İsrail’in bir ulus devlet olmasından rahatsız değildi. Ama söz konusu Türkiye olunca çok sert konuşuyordu: “Sorun Türklerin nasıl bir ülkeye sahip olmak istedikleridir. Milliyetçilik/ulusalcılık özünde defansif bir tutuma, gurursuzluğa dayanır. Gururlu insanlar milliyetçi/ulusalcı olmaz, gururlu insanlar dünyaya açık olur.”</span></p>

    <p class="duz" xml:lang="tr"><span class="duz">Allan Bloom, Sidney Hook, Norman Podhoretz gibi eski solcu New York aydınları, 1980’lerde neoliberalizm’in taraftarı oldular.</span></p>

    <p class="duz-ilk-paragraf" xml:lang="tr"><span class="duz">Neo-con’ları sadece sivil olarak düşünürseniz yanılırsınız:</span></p>

    <p class="duz-son-paragraf-1" xml:lang="tr"><span class="duz">Sözü, Amerikan ordusundan Yarbay Patrick F. Gillis’e bırakalım:</span></p>

    <p class="alinti-son-paragraf" xml:lang="tr"><span class="dar-paragraf-duz">Tarihe baktığımızda, Türkiye’deki siyasal yapının, ordunun etkisini sınırlamada kifayetsiz ve isteksiz olduğunu görürüz. Ancak bu durum, 2003 yılı itibariyle değişmeye başlamıştır. ABD-Türkiye ilişkileri, Soğuk Savaş yıllarının askeri ortaklığından, çok yönlü bir ortaklığa dönüşmelidir. Türkiye’nin ABD’yle kalıcı ve geliştirilmiş bir stratejik ortaklık kurabilmesi için bütünüyle demokratik olması gerekmektedir.</span></p>

    <p class="duz-sagdan-blok-altta-bosluk" xml:lang="tr"><span class="dar-paragraf-duz">(mayıs 2004)</span></p>

    <p class="duz-ilk-paragraf" xml:lang="tr"><span class="duz">Bu söylemlerin Türkiye’de yaygınlık kazanmasının bir diğer nedeni de, İngiltere doğumlu “yeni sol”un ithalidir!</span></p>

    <p class="duz" xml:lang="tr"><span class="duz">Bu nedenlerle “Antiemperyalist Deniz Gezmiş solcu olamaz” diyebiliyorlar. Çevirdikleri öyle çünkü… Emperyalizm olgusu ortadan kaldırılırsa biliyorlar ki, ulusal devletlerin varlığı da son bulacak! Bu yeni teorinin “mucidi” neo-conlardı işte.</span></p>

    <p class="duz-ilk-paragraf" xml:lang="tr"><span class="duz">İşin özünde, neo-con’lar önce sosyalistti, sonra hümanist solcu oldular ve en son geldikleri yer, ulus devlete karşı antiemperyalizme inanmayan, solcu liberallik! Yani aynen bizim artık sık sık medyada görmeye başladığımız liberaller gibi…</span></p>

    <p class="duz" xml:lang="tr"><span class="duz">New York aydınlarının yazdığını, söylediğini, Türkiye’deki solcu-liberaller bugün büyük bir öfke ve kinle dile getiriyorlar.</span></p>

    <p class="duz" xml:lang="tr"><span class="italik">Akşam</span> <span class="duz">gazetesi yazarı Serdar Turgut “Hedgistan Notları” başlıklı yazısında şöyle diyor:</span></p>

    <p class="alinti-ilk-paragraf" xml:lang="tr"><span class="dar-paragraf-duz">Soner Yalçın</span> <span class="dar-paragraf-italik">Hürriyet</span> <span class="dar-paragraf-duz">gazetesindeki yazısında bu insanların düşünce biçimlerini çözümledi. Yazısının başlığı “Türk Silahlı Kuvvetleri Neden New York Aydınlarının Hedefinde”ydi ve bu nedenle de güncel yaşadıklarımız açısından çok önemli bir incelemeydi bu.</span></p>

    <p class="alinti" xml:lang="tr"><span class="dar-paragraf-duz">Soner Yalçın neo-con olarak adlandırılan insanların kökeninin yeni sol (new left) akımda olduğunu ve bunların çoğunun şehrin bu semtinden çıktıklarını yazmış. Çok ilginç ve orijinal bir saptama. Şehrin bu semtinde ağırlıklı bir Troçkist nüfus olduğunu da ben biliyorum. Sonunda bu insanlar Yahudi olmalarının da verdiği ivme ile İsrail’in korunmasının ancak Amerika tarafından yapılabileceğini saptayarak Amerika’nın dünyadaki ve bölgedeki rolü üzerine teoriler üretmeye başladılar. İşte bu insanlar, Türkiye’ye bölgede Amerika güdümünde yeni roller belirlemek istiyor.</span></p>

    <p class="alinti" xml:lang="tr"><span class="dar-paragraf-duz">Yalçın’a göre TSK’ya yönelik psikolojik savaşlar açanlar da bu insanlardan oluşuyor. Şöyle demiş Yalçın yazısında: ‘New York aydınlarının yazdığını, söylediğini Türkiye’deki solcu liberaller bugün büyük bir öfke ve kinle dile getiriyorlar. Kızgınlıkları biraz da, göbekten bağlandıkları neoliberalizmin ve ABD’nin dünya üzerindeki hegemonyasının küresel kriz ile çökmesinin endişesinden kaynaklanıyor.”</span></p>

    <p class="alinti-son-paragraf" xml:lang="tr"><span class="dar-paragraf-duz">Eğer doğruysa bu orijinal tespit, o zaman küresel krizi yaratanların toplandığı doğu yakası (Hedgistan) ile batı yakası (özgürlükçü sosyalistler) arasındaki gerilimin direkt olarak Türkiye’ye yansımasına şahidiz demektir. Batı yakası Amerika’nın yeni gücünün teorisinin yapıldığı yer, doğu yakası ise ekonomik gücünün oluşturulduğu ve çökertildiği bölge.</span></p>

    <p class="duz" xml:lang="tr"><span class="duz">Bizim oradaki ikilemi burada da yaşıyor olmamız son derece ilginç ve üzerinde daha çok yazılabilecek bir saptama.</span></p>

    <p class="duz-ilk-paragraf" xml:lang="tr"><span class="duz">Serdar Turgut NewYork neo-con’larının takipçilerine bir isim veriyor: rokoko enteller!</span></p>

    <p class="alinti-ilk-paragraf" xml:lang="tr"><span class="dar-paragraf-duz">Neden rokoko? Çünkü bu stil, bir zarafet içerir. Hatta abartılı, görgüsüz sayılabilecek bir mimari söz konusu olsa bile, buna bir zarafet, bir şıklık katmayı başarır. Entelektüeller genelde böyledir. Çok şık olmayan hatta kaba bir şey söyleseler de, bunu teorik kavram karmaşası altında saklayıp dediklerine şık görünüm verirler.</span></p>

    <p class="alinti" xml:lang="tr"><span class="dar-paragraf-duz">Rokoko entelektüeller kavramını Tom Wolfe’un “In the Land of the Rococo Marxists” başlıklı yazısından esinlendim.</span></p>

    <p class="alinti" xml:lang="tr"><span class="dar-paragraf-duz">Global trendlere baktığımızda, herhangi bir toplumda entelektüel olarak nitelendirilmeye hak kazanmak için, kişinin şu özellikleri sergilemesi zorunlu gibi gözüküyor:</span></p>

    <p class="alinti" xml:lang="tr"><span class="dar-paragraf-duz">1- İçinde yaşamakta olduğun toplumda “sıradan” diye tanımladığın çoğunluğun üstünde göreceksin kendini. Gündelik hayatın sorunlarından kopuk yaşayacaksın. O gündelik yaşam ve sıradan insanlardan hayal kırıklığı duyacaksın. Bunun toplumdan nefret etmeye kadar varmasına izin vereceksin.</span></p>

    <p class="alinti" xml:lang="tr"><span class="dar-paragraf-duz">2- Hayata kötümser bakacaksın. Hiçbir şey seni kolay mutlu etmeyecek. Kolay tatmin olmayacaksın.</span></p>

    <p class="alinti" xml:lang="tr"><span class="dar-paragraf-duz">3- Bu kopukluk nedeniyle toplumun önem verdiği bazı değerlere rahatça saldıracaksın. Bunu bir hak olarak kabul edeceksin.</span></p>

    <p class="alinti" xml:lang="tr"><span class="dar-paragraf-duz">4- Sergilediğin bu duruşunu kompanse etmesi için, sürekli olarak toplumda sahip çıkabileceğin ezilmişler arayacaksın. Dikkat edin; bu, samimi bir taraf olmaktan değil, kişisel bilincini rahatlatmak için yapılıyor olacak.</span></p>

    <p class="alinti" xml:lang="tr"><span class="dar-paragraf-duz">5- Sahip çıkılan kitle proletarya olabildiği zaman işler nispeten kolaydı. Türkiye’de hemen bütün Marksistlerin entelektüel sıfatına uyan insanlar olduğunu unutmayalım. Proletarya politik bir sınıf olarak ortadan çekilince rokoko entelektüel kendisine “sahip çıkacağı” yeni gruplar aradı ve buldu. Kadınlar, azınlıklar, eşcinseller, transseksüeller (ÖDP seçim bildirgelerini hatırlayın), fahişeler (seks işçileri) yeni proletarya olarak tanımlanabilir.</span></p>

    <p class="alinti" xml:lang="tr"><span class="dar-paragraf-duz">Proletaryanın yerini alanların sadece bazı yeni gruplar olması da gerekmez. Bazı yeni politik hedefler de proletaryanın yerini tutabilir. Bunun en çarpıcı örneği feminizm ve çevreciliktir. (Yeşil partiler.)</span></p>

    <p class="alinti" xml:lang="tr"><span class="dar-paragraf-duz">Bu tür amaç ve grupları sahiplenen entelektüel sınıfın (Nietzsche bunların bir sınıf olarak ortaya çıkıp XX. yüzyıla damgalarını vuracaklarını 1882 yılında görmüştür) bir özelliğini daha vurgulamak zorundayız.</span></p>

    <p class="alinti" xml:lang="tr"><span class="dar-paragraf-duz">Sahip çıkmaya başladığı konular ve yeni grupların sorunları hakkında hep genellemeler yaparak konuşan entelektüeller, genelde pek fazla bilmedikleri konularda konuştuklarında dikkat çekerler. Sınıflarının diğer kişileri tarafından sahiplenir, takdir görürler.</span></p>

    <p class="alinti" xml:lang="tr"><span class="dar-paragraf-duz">Batı’dan iki çarpıcı örnek vereceğim.</span></p>

    <p class="alinti" xml:lang="tr"><span class="dar-paragraf-duz">Susan Sontag çok iyi bir yazardır, ama onun toplumda bir anda parlaması, “Beyaz ırkı toplumu yiyip bitiren kanser olarak” ilan ettiği 1967 tarihli</span> <span class="dar-paragraf-italik">Partisan Review</span> <span class="dar-paragraf-duz">adlı dergide yazdığı makalesidir.</span></p>

    <p class="alinti" xml:lang="tr"><span class="dar-paragraf-duz">Entelektüeller bir yandan kendilerinden de nefret ettiklerinden, çoğunluğunun ait olduğu ırkı böyle kolaylıkla suçlayabilmeleri de rahat olabiliyor. Bugün entelektüeller arasında Obama hayranlığının global olmasının bir nedeni de budur.</span></p>

    <p class="alinti" xml:lang="tr"><span class="dar-paragraf-duz">Diğer çarpıcı örnek ise Noam Chomsky’dir. Türkiye’de okuyucusu bol olan Chomsky büyük bir dilbilimcidir. Bu bilim dalına çok önemli katkıları vardır, ama çoğu insan onu Vietnam Savaşı karşıtlığıyla tanır. İnsanların gözünde asıl katkısının önemi pek yoktur. O Vietnam Savaşı karşıtlığı gibi doğru bir tavır sergilediğinden meşhurdur artık.</span></p>

    <p class="alinti" xml:lang="tr"><span class="dar-paragraf-duz">İnsanların gözünde topluma, hayata asıl katkılarıyla değil de, politik çıkışı ile önem kazanmış insanlardan bahsederken benim aklıma kaçınılmaz biçimde Orhan Pamuk geliyor. O da onca usta romandan ziyade, tarihimizdeki Ermeni meselemiz ve Kürtler ile ilgili almış olduğu politik tavır nedeniyle “rokoko entelektüeller” arasında çok popüler oldu.</span></p>

    <p class="alinti" xml:lang="tr"><span class="dar-paragraf-duz">Dolayısıyla bu global trendlere özelliklere uyum sağlamak zorunda olan Türk entelektüellerinin ağırlıklı biçimde Obama’yı desteklemelerinde hayret edilecek hiçbir yan yoktur.</span></p>

    <p class="alinti" xml:lang="tr"><span class="dar-paragraf-duz">Onlar için yeni proletarya Kürtlerdir, feminizmleri ise “türban özgürlüğü” şeklinde basit formülle tanımlanır.</span></p>

    <p class="alinti" xml:lang="tr"><span class="dar-paragraf-duz">Bence Türkiye’de iki adet über-entelektüel var.</span></p>

    <p class="alinti" xml:lang="tr"><span class="dar-paragraf-duz">Biri Elif Şafak, diğeri de Murat Belge.</span></p>

    <p class="alinti-son-paragraf" xml:lang="tr"><span class="dar-paragraf-duz">Murat Belge daha deneyimli, daha bilgili olduğundan, dünyada entelektüel kesimde trend olanı Türkiye’ye rahat aktarabildiğinden, bir kesim üzerinde etkisini yıllardır kaybetmemiştir. Onun son olarak</span> <span class="dar-paragraf-italik">Taraf</span> <span class="dar-paragraf-duz">gazetesinde yazmaya başlaması bugüne kadar gördüğüm en isabetli karardır.</span> <span class="dar-paragraf-italik">Taraf</span> <span class="dar-paragraf-duz">gazetesi ise, yöneticisi Ahmet Altan’ın şahsında rokoko entelektüalizmin en bariz yayın organıdır.</span></p>

    <p class="italik" xml:lang="tr"><span class="italik">Elif Şafak ise entelektüellere mahsus olan amaç ve gruplar hakkında sürekli alışverişteymiş gibi davranıyor. Dünyada ne ve hangi grup gündemdeyse, romanlarında onu alıp Türkiye’ye başarıyla uyguluyor.</span></p>

    <p class="duz-ilk-paragraf" xml:lang="tr"><span class="duz">Serdar Turgut’un makalesi böyle…</span></p>

    <p class="duz" xml:lang="tr"><span class="duz">Onu da biz yazalım.</span></p>

    <p class="duz" xml:lang="tr"><span class="duz">Peki bu “rokoko enteller” hangi “kurumsal” süreçlerden geçiriliyor? Ama bu “değerlendirmeden” çok somut bilgiler ışığında olacaktır…</span></p>

    <p class="duz" xml:lang="tr"><span class="duz">Şöyle…</span></p>

    <p class="duz" xml:lang="tr"><span class="duz">Orhan Pamuk’un yıldızının parlamasında Iowa Uluslararası Yazarlık Programı’nın (International Writing Program/IWP) ne denli önemli bir yeri olduğunu biliyoruz.</span></p>

    <p class="duz" xml:lang="tr"><span class="duz">Kendi deyişiyle “ilk uluslararası başarısı” olan</span> <span class="italik">Kara Kitap</span><span class="duz">’ı 1980’li yıllarda, bu programa katılırken yazdı.</span></p>

    <p class="duz" xml:lang="tr"><span class="duz">IWP’nin finansmanı Amerika Birleşik Devletleri Dışişleri Bakanlığı’nca sağlanıyor.</span></p>

    <p class="duz" xml:lang="tr"><span class="duz">Resmi sitesinde, programın amacının dünyanın dört bir yanından seçilmiş yazarların Amerikan yaşamıyla tanıştırılması olduğu yazıyor. Aşağıdaki bölüm gene programın resmi sitesinden alındı:</span></p>

    <p class="alinti-ilk-paragraf" xml:lang="tr"><span class="dar-paragraf-duz">IWP yazarları kendi yurtlarına, Amerikan kültürünü ve başka ülkeleri daha iyi anlayarak, düşünce şekillendiriciler olarak döner. Amerikan kültürünü ve başka ülkeleri daha iyi anlama şansı onları güçlendirerek, siyasal baskılar ve etkilerden özgürleşmiş bir biçimde yazabilmelerini ve ilişkiler geliştirebilmelerini sağlar.</span></p>

    <p class="duz-ilk-paragraf" xml:lang="tr"><span class="duz">IWP dünyanın dört bir yanından gelen yazarlara Amerikan kültürünü tanıtarak, onları kendi ülkelerinin siyasal baskılarından özgürleştirme amacı güdüyor ve bunu da ABD Dışişleri Bakanlığı’nın parasıyla yapıyor.</span></p>

    <p class="duz" xml:lang="tr"><span class="duz">IWP, programa katılacak yazar adaylarını seçerken, söz konusu yazarların yabancı uyruklu olsa da, Amerika’da yaşamaması kriteri getiriyor. Yazarların “Amerikan kültürüyle” tanıştıktan sonra ülkelerine dönmesi gerekiyor. Diğer bir kriter ise yazarların kültürlerarası dinamikler konusunda “rahat” olmaları, kültürel etkileşime açık ile istekli olmaları isteniyor.</span></p>

    <p class="duz" xml:lang="tr"><span class="duz">Son yıllarda Müslüman ve Arapça konuşan ülkelerden giderek daha çok yazarı kabul eden IWP’nin 2008 katılımcıları arasında İranlı bir kadın şair, Filistinli bir oyun yazarı ve romancı, Ürdünlü bir romancı ve gazeteci, Iraklı bir şair ve deneme yazarı ve Bangladeşli bir şair ve kurmaca yazarı bulunuyor.</span></p>

    <p class="duz" xml:lang="tr"><span class="duz">Yani Ortadoğu’nun yeni Orhan Pamuk’ları geliyor.</span></p>

    <p class="duz-ilk-paragraf" xml:lang="tr"><span class="duz">Nereden başladık, nerelere geldik…</span></p>

    <p class="duz" xml:lang="tr"><span class="duz">Ama madem bu konuya geldik bir bilgi aktarmama izin veriniz…</span></p>

    <p class="duz" xml:lang="tr"><span class="duz">Tekrar Soğuk Savaş dönemine dönmeliyiz ki, Orhan Pamuk’ların “yaratım” sürecinin nasıl başladığını anlayabilelim…</span></p>

    <p class="baslik-3" xml:lang="tr"><span class="duyuru-baslik">CIA’nın kültürel çalışmaları</span></p>

    <p class="duz" xml:lang="tr"><span class="duz">Önce bir isim…</span></p>

    <p class="duz" xml:lang="tr"><span class="duz">Adı, Wilhelm Furtwängler.</span></p>

    <p class="duz" xml:lang="tr"><span class="duz">Sadece Almanya’nın değil dünyanın en önemli orkestra şeflerinden biriydi.</span></p>

    <p class="duz" xml:lang="tr"><span class="duz">Tartışmasız en iyi Beethoven yorumcusuydu. Hitler dönemi III. Reich sırasında Berlin Devlet Opera Orkestrası’nı yönetti. Konserlerini Nazilerin gamalı haç bayrağı altında verdi. Destekçisi, Nazilerin propaganda şefi Goebbels’ti.</span></p>

    <p class="duz-ilk-paragraf" xml:lang="tr"><span class="duz">ABD ordusu 1945 yılında Berlin’e girince, “Nazilerden Arındırma Komitesi”ni kurdu. Sorguya alınan müzik adamlarından biri de Furtwängler’di.</span></p>

    <p class="duz" xml:lang="tr"><span class="duz">Amerikalı Binbaşı Steve Arnold’un sorularına soğukkanlılıkla yanıt veren ünlü şef, Nazi olduğu iddialarını hep reddetti.</span></p>

    <p class="duz" xml:lang="tr"><span class="duz">Sorgulamadan sonra Furtwängler, Berlin’de kurulan “Sanatçılar Özel Mahkemesi” karşısına çıkmayı bekledi.</span></p>

    <p class="duz" xml:lang="tr"><span class="duz">Yalnız değildi.</span></p>

    <p class="duz" xml:lang="tr"><span class="duz">Almanların orkestra şefleri Herbert von Karajan ve Karl Böhm ile soprano Elisabeth Schwarzkopf da mahkemeye çıkmayı bekleyen sanatçılar arasındaydı. Richard Strauss ve Carl Orff gibi besteciler de Nazi olmakla itham ediliyordu.</span></p>

    <p class="duz" xml:lang="tr"><span class="duz">Gelecekte dünyanın en iyi orkestra şefleri arasında gösterilecek olan Karajan, o dönem çok sıkıntılı günler yaşadı. 1933’ten beri Nasyonal Sosyalist Parti’nin üyesiydi. Muhalifleri ona, “SS Albay von Karajan” adını takmışlardı.</span></p>

    <p class="duz" xml:lang="tr"><span class="duz">Nasıl Goebbels, Furtwängler’i destekliyorsa, Goring de Karajan’ı kayırırdı. Karajan konserlerine Nazilerin sevdiği</span> <span class="italik">Horst Wessel Lied</span> <span class="duz">ile başlamakta bir sakınca görmezdi, işgal altındaki Paris’te Alman askerlere moral konserleri verdi. Bir diğer orkestra şefi Karl Böhm de parti üyesiydi. Viyana konseri sırasında kameralara dönüp Nazi selamı vermekten çekinmemişti.</span></p>

    <p class="duz" xml:lang="tr"><span class="duz">En iyi Alman sesleri arasında gösterilen soprano Elisabeth Schwarzkopf da partiye 7548960 numarayla kaydedilmişti. “Nazi Divası” deniliyordu ona.</span></p>

    <p class="duz" xml:lang="tr"><span class="duz">Doğu cephesindeki Naziler için konserler vermiş, Goebbels’in propaganda filminde oynamıştı.</span></p>

    <p class="duz" xml:lang="tr"><span class="duz">Sonuçta hepsinin hikâyesi birbirine benziyordu.</span></p>

    <p class="duz" xml:lang="tr"><span class="duz">ABD ile SSCB arasında temelinde bir psikolojik harp olan Soğuk Savaş dönemi İkinci Dünya Savaşı ertesinde başladı.</span></p>

    <p class="duz" xml:lang="tr"><span class="duz">Nazilere kafa tuttuğu için ABD tarafından hoşnutlukla bakılan Sovyetler Birliği, savaş sonrasında tehlikeli görülmeye başlandı.</span></p>

    <p class="duz-ilk-paragraf" xml:lang="tr"><span class="duz">Ayrıntıya gerek yok, biliyorsunuzdur.</span></p>

    <p class="duz" xml:lang="tr"><span class="duz">ABD, Batı Avrupa’da gizli bir kültürel propaganda çalışmasına başladı. Tek bir amacı vardı: Marksizm’e yakınlık duyan Batı Avrupalı aydınlara “Amerikan hayat tarzını” öğretmek!</span></p>

    <p class="duz" xml:lang="tr"><span class="duz">İnsanların kafalarını ele geçirme operasyonuydu bu.</span></p>

    <p class="duz" xml:lang="tr"><span class="duz">CIA’nın Soğuk Savaş dönemindeki en önemli silahı olacaktı bu kültür politikaları. Bu kültürel savaşın ön cephesinde kimler vardı biliyor musunuz? Arthur Koestler, André Gide, Bertrand Russell, Ignazio Silone gibi “hayal kırıklığına uğramış” eski solcular!</span></p>

    <p class="duz-ilk-paragraf" xml:lang="tr"><span class="duz">CIA gölgesinde “Kültürel Özgürlük Komitesi” kuruldu.</span></p>

    <p class="duz" xml:lang="tr"><span class="duz">Komitenin 35 ülkede bürosu vardı. Vakıflar aracılığıyla oluk gibi para akıtılıyordu.</span></p>

    <p class="duz" xml:lang="tr"><span class="duz">Dergiler çıkarılıyor, resim sergileri açılıyor, konserler düzenleniyor, seminerler yapılıyor, kitapların basılmasına ve satın alınmasına önayak olunuyordu. Sanatçılar ödüllere boğuluyor, ABD’ye davet ediliyordu sürekli.</span></p>

    <p class="duz-ilk-paragraf" xml:lang="tr"><span class="duz">ABD ile SSCB arasındaki bu kültür üzerinden yürütülen Soğuk Savaş’ın ilk başladığı yer, İkinci Dünya Savaşı’nın hemen sonrasında Berlin oldu.</span></p>

    <p class="duz" xml:lang="tr"><span class="duz">Her ikisi de işgal gücüydü.</span></p>

    <p class="duz" xml:lang="tr"><span class="duz">Berlin’i paylaşmışlardı.</span></p>

    <p class="duz" xml:lang="tr"><span class="duz">Propaganda yarışında birbirlerini geçmek için her ikisi de kültürel “silahlara” sarıldı.</span></p>

    <p class="duz" xml:lang="tr"><span class="duz">Yıkıntılar arasından hâlâ ceset kokuları gelirken SSCB, 1945 yılında Berlin Devlet Operası’nı faaliyete geçirdi. “Kültür evi” açtı. Amerikalılar geri kalmadı, “American-Hauser”i faaliyete geçirdi.</span></p>

    <p class="duz" xml:lang="tr"><span class="duz">Kültürel propagandada SSCB çok öndeydi.</span></p>

    <p class="duz" xml:lang="tr"><span class="duz">Amerika, daha çok solcuların propagandaları yüzünden, kültürel açıdan çorak bir ülke olarak biliniyordu. Çiklet çiğneyen, Dupont kullanan, büyük arabalara binen kalın kafalılar ülkesiydi.</span></p>

    <p class="duz" xml:lang="tr"><span class="duz">Amerika bu “kara propagandayı” tersine çevirmek istiyordu.</span></p>

    <p class="duz-ilk-paragraf" xml:lang="tr"><span class="duz">İşte o günlerde Berlin’de başlayan ve dünyaya yayılacak olan bu kültürel Soğuk Savaş, Alman müzik adamlarının hiç beklemediği bir kararın alınmasına neden oldu.</span></p>

    <p class="duz" xml:lang="tr"><span class="duz">Ünlü Rus yazar Vladimir Nabokov’un kuzeni kompozitör Nicolas Nabokov, Alman müzik adamlarının kaderini değiştirdi.</span></p>

    <p class="duz" xml:lang="tr"><span class="duz">Michael Josselson, 1936 yılında ABD’ye sığınmış bir Rus Yahudisi’ydi.</span></p>

    <p class="duz" xml:lang="tr"><span class="duz">Almanya’daki Psikolojik Savaş Dairesi’nin İstihbarat Şubesi’nde çalışıyordu.</span></p>

    <p class="duz" xml:lang="tr"><span class="duz">Savaş sonrası CIA gölgesinde kurulan Kültürel Özgürlük Komitesi’nin başkanlığına getirildi.</span></p>

    <p class="duz" xml:lang="tr"><span class="duz">Yardımcısı Nabokov da ABD’ye göç etmiş bir Beyaz Rus Yahudisi’ydi.</span></p>

    <p class="duz" xml:lang="tr"><span class="duz">Nabokov’un da uzmanlık alanı psikolojik harpti. Ayrıca besteci olduğu için müzik şubesine atandı. Görevi, Alman müzik hayatına yuvalanmış Nazileri temizlemekti.</span></p>

    <p class="duz-ilk-paragraf" xml:lang="tr"><span class="duz">Ancak…</span></p>

    <p class="duz" xml:lang="tr"><span class="duz">Soğuk Savaş döneminde yeni düşman Naziler değil, komünistlerdi. O halde, komünizme karşı eski Nazilerle işbirliği yapılabilirdi!</span></p>

    <p class="duz" xml:lang="tr"><span class="duz">Josselson ve Nabokov bu yeni döneme hemen uyum sağladılar.</span></p>

    <p class="duz" xml:lang="tr"><span class="duz">“Bu Naziler bizim Yahudi kardeşlerimizi diri diri yaktılar” bile demediler. Dünya değişiyordu ve ona uygun stratejiler yapmak gerekiyordu!</span></p>

    <p class="duz" xml:lang="tr"><span class="duz">Üstelik Sovyetler, “yaşayan en büyük besteci” Şostakoviç’i propaganda amacıyla her yere götürüyordu. CIA alternatifler çıkarmak istedi. Çıkardı da…</span></p>

    <p class="duz" xml:lang="tr"><span class="duz">Wilhelm Furtwängler, Berlin’de Amerikalılara bırakılmış Titania Palast’ta 25 mayıs 1947’de Berlin Filarmoni Orkestrası’nın başında sahneye çıktı.</span></p>

    <p class="duz" xml:lang="tr"><span class="duz">“SS Albay von Karajan”, “Nazi Divası” Schwarzkopf gibi Alman müzik insanlarının hepsi onurlandırılarak, nişanlar verilerek görevlerine döndürüldü.</span></p>

    <p class="duz" xml:lang="tr"><span class="duz">Hepsi de kısa zamanda dünyanın en iyi müzik insanı oluverdiler!</span></p>

    <p class="duz" xml:lang="tr"><span class="duz">Yeni devir, imaj devriydi!</span></p>

    <p class="duz" xml:lang="tr"><span class="duz">“Nazilerin müzik ilahı” ünlü besteci Richard Wagner’ın eserleri bile tekrar çalınmaya başlandı!</span></p>

    <p class="duz" xml:lang="tr"><span class="duz">Berlin Devlet Opera binası, SSCB kontrolündeki alanda kalmıştı; Amerikalılar Berlin’de görkemli bir konser salonu yapmaya karar verdi: Berlin Filarmoni Orkestrası binası böyle doğdu.</span></p>

    <p class="duz-ilk-paragraf" xml:lang="tr"><span class="duz">Kültürel Soğuk Savaş hep sanat lehine olmadı; Nazilerin kitaplarını yaktığı Thomas Mann, Tom Paine, Helen Keller, John Reed gibi yazarların eserlerini bu kez el altından CIA yakıyordu artık!</span></p>

    <p class="duz-ilk-paragraf" xml:lang="tr"><span class="duz">Almanya’da eski Nazi sanatçılara özgürlük verilirken, Amerika’da McCarthy dönemiyle “komünist avcılığı” başladı ve Arthur Miller, Albert Einstein, Charlie Chaplin, Leonard Bernstein, Dorothy Parker, Marlon Brando gibi onlarca sanatçının, akademisyenin hayatını kararttılar.</span></p>

    <p class="duz-ilk-paragraf" xml:lang="tr"><span class="duz">CIA Soğuk Savaş boyunca kendi kontrolündeki yeni isimleri/eserleri empoze etmeye çalıştı hep. George Orwell, Henry Miller, T. S. Eliot gibi birçok yazarın eserlerinin basılmasına, dağıtılmasına önayak oldu. Çehov Yayınevi desteklendi.</span></p>

    <p class="duz-ilk-paragraf" xml:lang="tr"><span class="duz">Yeni sanat akımlarının doğmasına bile aracılık yaptı.</span></p>

    <p class="duz" xml:lang="tr"><span class="duz">Ve Soğuk Savaş dönemi bitti.</span></p>

    <p class="duz" xml:lang="tr"><span class="duz">Ama Kültürel Özgürlük Komitesi bugün hâlâ faaliyette.</span></p>

    <p class="duz" xml:lang="tr"><span class="duz">Eğer bir gün yabancı gazetelerin birinde, neden yapıldığını bilmediğiniz, “Dünyadaki en zeki 100 kişi” veya “Dünyadaki en yaratıcı 100 kişi” ya da ne bileyim, “Dünyaya yön veren 100 deha” gibi “istatistik haberlerini” okursanız; bilin ki CIA’nın Kültürel Özgürlük Komitesi işbaşındadır!..</span></p>

    <p class="duz" xml:lang="tr"><span class="duz">“Faaliyet çakılmasın” diye bu listelere hak eden birkaç isim de koyarlar hani; aklınız karışmasın sakın.</span></p>

    <p class="duz-ilk-paragraf" xml:lang="tr"><span class="duz">Sanıyorum bizim solcu-liberal tayfasını biraz tanıdınız.</span></p>

    <p class="duz" xml:lang="tr"><span class="duz">Şimdi gelelim onların avaz avaz bağırdıkları darbe meselesine…</span></p>

    <p class="duz" xml:lang="tr"><span class="duz">Önce bir soruyla başlayalım:</span></p>

    <p class="duz" xml:lang="tr"><span class="duz">Darbeyi sadece askerler mi yapar?</span></p>

    <p class="duz" xml:lang="tr"><span class="duz">Darbe deyince aklınıza askerler, tanklar mı geliyor sadece?</span></p>

    <p class="baslik-3" xml:lang="tr"><span class="duyuru-baslik">Sivil darbeyi kim yapıyor?</span></p>

    <p class="duz" xml:lang="tr"><span class="duz">TSK son yıllarda bazı çevreler tarafından neden yıpratılıyor?</span></p>

    <p class="duz" xml:lang="tr"><span class="duz">Israrla bu soruyu sormalıyız?</span></p>

    <p class="duz" xml:lang="tr"><span class="duz">İşin garip yanı…</span></p>

    <p class="duz" xml:lang="tr"><span class="duz">TSK’ya karşı öyle bir hava oluşturulmuştur ki, Washington’daki bir Yunanlı gazeteci bile saygısızca Türk ordusunun generaline “faşist” demektedir.</span></p>

    <p class="duz" xml:lang="tr"><span class="duz">Bu gazetecinin adı Lambros Papantoniou, gazetesinin adı ise</span> <span class="italik">Eleftheros Typos</span><span class="duz">.</span></p>

    <p class="duz" xml:lang="tr"><span class="duz">Bu gazeteci geçen yıl, başta ABD Dışişleri Bakanlığı sözcülerinden Tom Casey olmak üzere herkese, Genelkurmay Başkanı Orgeneral Yaşar Büyükanıt’ın “faşist diktatör” olduğunu söylüyordu.</span></p>

    <p class="duz" xml:lang="tr"><span class="duz">Nereden bulduysa (!) elinde Genelkurmay Başkanlığı’nın, eylül 2007’de “Lahika-1” ismiyle faaliyete koyduğu iddia edilen ve Genelkurmay’ın yalanladığı “eylem planı”nı gezdiren Yunanlı gazeteci Papantoniou, Orgeneral Büyükanıt’ın görevden hemen alınması için ABD hükümetinin acilen devreye girmesini istiyordu. İşin ilginç yanı ise; Lambros Papantoniou’ya bu “lahika” belgesinin, zamanında Washington’da görev yapmış, daha sonra Türkiye’ye dönmüş “taraf”tar bir gazeteci tarafından verildiğinin iddia edilmesi…</span></p>

    <p class="duz" xml:lang="tr"><span class="duz">Ne acı değil mi? ABD’den “devşirilen gazeteciler” bu ülkenin ne kadar milliyetçi olduğu çok iyi bilirler aslında.</span></p>

    <p class="duz" xml:lang="tr"><span class="duz">4 eylül 2008’de John McCain’in başkan adayı ilan edildiği kongre salonunda çok büyük bir afiş üzerine ne yazılıydı: “CONTRY FIRST (Önce Vatan).”</span></p>

    <p class="duz" xml:lang="tr"><span class="duz">Bunu görmediklerini sanmayınız lütfen.</span></p>

    <p class="duz" xml:lang="tr"><span class="duz">Türkiye’nin en güvenilir kurumuna karşı yapılan bu sistematik psikolojik savaşın amacı nedir?</span></p>

    <p class="duz" xml:lang="tr"><span class="duz">TSK bir karşı darbenin saldırılarına mı maruzdur?</span></p>

    <p class="duz" xml:lang="tr"><span class="duz">Kimdir bunlar ve ne istemektedirler?</span></p>

    <p class="duz-ilk-paragraf" xml:lang="tr"><span class="duz">Yandaş medya son iki yıldır hemen her gün benzer cümleleri yazıp duruyor:</span></p>

    <p class="duz" xml:lang="tr"><span class="duz">“Askerler, AKP hükümetine karşı, darbe yapacaktı!”</span></p>

    <p class="duz" xml:lang="tr"><span class="duz">Arkasından 27 Mayıs, 12 Mart, 12 Eylül askeri darbelerini örnek gösteriyorlar. Onlar yazmıyorlar ama, meseleyi 1876’da Sultan Abdülaziz’in tahttan indirilmesinden, 1913 Babıâli Baskını’na kadar götürebiliriz. Hadi onlar yazmıyor; biz de o kadar eskiye gitmeyelim.</span></p>

    <p class="duz-ilk-paragraf" xml:lang="tr"><span class="duz">Diyorum; darbeyi sadece askerler mi yapar?</span></p>

    <p class="duz" xml:lang="tr"><span class="duz">Örneğin, polisler yapamaz mı?</span></p>

    <p class="duz" xml:lang="tr"><span class="duz">Ya da Sırbistan, Gürcistan ve Ukrayna’da gördüğümüz gibi “renkli-sivil darbeler” olamaz mı?</span></p>

    <p class="duz" xml:lang="tr"><span class="duz">Tabii ki olur.</span></p>

    <p class="duz" xml:lang="tr"><span class="duz">O halde, işin özünde yanlış bir tartışma yürütülmüyor mu?</span></p>

    <p class="duz" xml:lang="tr"><span class="duz">Aslında…</span></p>

    <p class="duz" xml:lang="tr"><span class="duz">Darbeyi kimin yapacağından çok, darbenin neden yapılacağı üzerinde durmamız gerekmiyor mu?</span></p>

    <p class="duz" xml:lang="tr"><span class="duz">Örneğin, bu topraklardaki darbeler hep iç dinamiklerle mi hareket etmiştir?</span></p>

    <p class="duz" xml:lang="tr"><span class="duz">1876 darbesinin arkasında İngilizler yok mudur?</span></p>

    <p class="duz" xml:lang="tr"><span class="duz">1913 Babıâli Baskını’nın arkasında Almanlar olduğu gibi.</span></p>

    <p class="duz" xml:lang="tr"><span class="duz">12 Eylül 1980 darbesini “bizim oğlanlara” yaptıranların Amerikalılar olduğunu bilmeyenimiz yok herhalde.</span></p>

    <p class="duz" xml:lang="tr"><span class="duz">Ezberlenmiş kavramlarla konuşmayı bırakıp darbeyi kimin, neden yapacağına daha geniş açıdan bakmakta yarar var.</span></p>

    <p class="duz" xml:lang="tr"><span class="duz">Bakınız… Soğuk Savaş bitene kadar Türkiye’nin iç ve dış politikası belliydi. ABD-NATO-AB; yani Batı, Kemalizm’den, TSK gibi Cumhuriyet kurumlarından memnundu.</span></p>

    <p class="duz" xml:lang="tr"><span class="duz">Ortak düşman ise belliydi: komünistler.</span></p>

    <p class="duz" xml:lang="tr"><span class="duz">Bu nedenle NATO dahilinde kurulan Gladio da, Türkiye’deki yerli sivil işbirlikçileriyle solculara karşı elinden geleni yaptı. Provokasyonlar, suikastlar düzenledi. Yetmedi, askeri darbe yaptı!</span></p>

    <p class="duz" xml:lang="tr"><span class="duz">Buraya kadar sanıyorum kimsenin bir itirazı yoktur.</span></p>

    <p class="duz" xml:lang="tr"><span class="duz">Sonra ne olduysa Berlin Duvarı’nın yıkılmasıyla bir şeyler değişmeye başladı.</span></p>

    <p class="duz" xml:lang="tr"><span class="duz">Kemalizm</span> <span class="italik">out</span><span class="duz">, ılımlı İslam</span> <span class="italik">in</span> <span class="duz">oluverdi!</span></p>

    <p class="duz" xml:lang="tr"><span class="duz">ABD, Türkiye’ye “yeni bir elbise” giydirmek istedi.</span></p>

    <p class="duz" xml:lang="tr"><span class="duz">Başta TSK olmak üzere Cumhuriyetçi kurumlar bu elbiseye girmedi/girmek istemedi.</span></p>

    <p class="duz" xml:lang="tr"><span class="duz">Eee, ne olacaktı?</span></p>

    <p class="duz" xml:lang="tr"><span class="duz">Eee’si yoktu, öyle ya da böyle o elbise giyilecekti!</span></p>

    <p class="duz" xml:lang="tr"><span class="duz">İyi ama eskiden Amerika isteyince askeri darbe yapılıyor ve zorla da olsa o elbise giydiriliyordu.</span></p>

    <p class="duz" xml:lang="tr"><span class="duz">Oysa şimdi, dün elbisenin giyilmesine aracı olan TSK, bu kez yeni elbiseyi giymek istemiyordu. Örneğin, fazla “kapalı” buluyor; başörtüsüne mesafeli duruyordu! Ayrıca beline silah takıp komşularının evine girmek de istemiyordu.</span></p>

    <p class="duz" xml:lang="tr"><span class="duz">TSK’nın bu tavrına karşı siz ABD olsanız ne yaparsınız?</span></p>

    <p class="duz" xml:lang="tr"><span class="duz">Hemen Türkiye’de o elbiseyi giymeyi çok istekli cemaatlerle, kurumlarla işbirliği yaparsınız. Yetmedi, parti kurarsanız!</span></p>

    <p class="duz" xml:lang="tr"><span class="duz">Ve bu işbirliği sayesinde elbiseyi giymeyenleri tasfiye edersiniz.</span></p>

    <p class="duz" xml:lang="tr"><span class="duz">Peki, bu tasfiyeyi nasıl yaparsınız?</span></p>

    <p class="duz" xml:lang="tr"><span class="duz">Hitler’in sağ kolu J. Goebbels, Nazilerin propaganda bakanıydı. Yalanlarını kamuoyuna kabul ettirmekte çok ustaydı. Yalanını kabul ettirmekte o kadar başarılıydı ki, bugün hâlâ Batı üniversitelerinde onun “büyük yalan” olarak bilinen tekniği ders olarak okutulmaktadır.</span></p>

    <p class="duz" xml:lang="tr"><span class="duz">Evet, tasfiye için “büyük yalana” başvurursunuz.</span></p>

    <p class="duz" xml:lang="tr"><span class="duz">Yoksa Türkiye tarihinin en önemli emniyet-savcı soruşturması neden çarşaf çarşaf gazetelere, TV’lere servis yapılsın?</span></p>

    <p class="duz" xml:lang="tr"><span class="duz">Evet, şimdi iyi bir noktaya geldik.</span></p>

    <p class="duz" xml:lang="tr"><span class="duz">O halde yaklaşık yirmi yıl geriye gidelim…</span></p>

    <p class="duz-ilk-paragraf" xml:lang="tr"><span class="duz">Tarih, 3 aralık 1990.</span></p>

    <p class="duz" xml:lang="tr"><span class="duz">Yer, Ankara.</span></p>

    <p class="duz" xml:lang="tr"><span class="duz">Genelkurmay’dayız. Harekât Daire Başkanı Korgeneral (rahmetli) Doğan Beyazıt, basın mensuplarına “Özel Harp Dairesi” hakkında brifing veriyor.</span></p>

    <p class="duz" xml:lang="tr"><span class="duz">Brifing esnasında gazeteci Güneri Cıvaoğlu’nun çağrı cihazına bir mesaj düştü. Ve Cıvaoğlu söz alarak, Genelkurmay Başkanı Necip Torumtay’ın az önce istifa ettiğini duyurdu.</span></p>

    <p class="duz" xml:lang="tr"><span class="duz">Orgeneral Torumtay niye istifa etmişti?</span></p>

    <p class="duz" xml:lang="tr"><span class="duz">Hayır, bu istifanın Gladio tartışmalarıyla hiçbir ilgisi yoktu. Torumtay, Cumhurbaşkanı Turgut Özal’la (dolayısıyla ABD) Körfez politikaları konusunda anlaşamamıştı.</span></p>

    <p class="duz" xml:lang="tr"><span class="duz">Bu istifayla askerler, siyasal iktidarlarla uzlaşmadıkları zaman koltuğu bırakıp gitme olgunluğuna ulaştıklarını göstermişti. İlkti.</span></p>

    <p class="duz" xml:lang="tr"><span class="duz">Bu aynı zamanda darbeler döneminin kapandığını da gösteriyordu.</span></p>

    <p class="duz" xml:lang="tr"><span class="duz">Yirmi yıllık süreçte Torumtay’dan sonra nice Genelkurmay başkanları gelip geçti. Ve büyük çoğunluğu ABD’nin Ortadoğu politikalarına sıcak bakmadı. Mehmetçik’i petrol kuyularına bekçi yapmak istemedi. Ama bunun kararını da hep TBMM’ye bıraktı. Bunları gördük, yaşadık.</span></p>

    <p class="duz" xml:lang="tr"><span class="duz">Oysa bugün…</span></p>

    <p class="duz" xml:lang="tr"><span class="duz">Birileri hâlâ askerlerin darbe yapacağını ısrarla yazıyor, söylüyor.</span></p>

    <p class="duz" xml:lang="tr"><span class="duz">Pardon, tercüme ediyorlar.</span></p>

    <p class="duz" xml:lang="tr"><span class="duz">Kimden mi? Bunu gösterdik; ekleme yapalım.</span></p>

    <p class="duz-ilk-paragraf" xml:lang="tr"><span class="duz">2003’e dönelim…</span></p>

    <p class="duz" xml:lang="tr"><span class="duz">Amerika’nın Irak işgalinin mimarlarından Paul Wolfowitz, 6 mayıs 2003’te CNNTürk’te Mehmet Ali Birand ve Cengiz Çandar’ın sorularını yanıtladı. Konu, Amerika’nın Irak işgali için Türkiye üzerinden kuzey cephesinin açılmasını sağlayacak 1 Mart Tezkeresi’nin reddi ve Amerika’nın bundan duyduğu derin rahatsızlıktı.</span></p>

    <p class="duz" xml:lang="tr"><span class="duz">Bakınız Wolfowitz, tezkerenin reddinden kimi sorumlu tuttu:</span></p>

    <p class="alinti-ilk-paragraf" xml:lang="tr"><span class="dar-paragraf-bold">Wolfowitz:</span> <span class="dar-paragraf-duz">Türkiye’de bize destek olacağını düşündüğümüz, aramızdaki ittifakın çok önemli geleneksel destekçisi olan kurumlardan, aradığımız desteği bulamadık.</span></p>

    <p class="alinti" xml:lang="tr"><span class="dar-paragraf-bold">Soru:</span> <span class="dar-paragraf-duz">Hangileri özellikle?</span></p>

    <p class="alinti" xml:lang="tr"><span class="dar-paragraf-bold">Wolfowitz:</span> <span class="dar-paragraf-duz">Tahmin ediyorum ki biliyorsunuz hangilerini kastettiğimi, ama örneğin ordu… Ordu, hangi nedenle olursa olsun, o önemli ve oynaması gereken liderlik konumuna tam olarak sahip çıkamadı…</span></p>

    <p class="alinti" xml:lang="tr"><span class="dar-paragraf-bold">Soru:</span> <span class="dar-paragraf-duz">Ordunun liderlik görevi tam olarak nedir?</span></p>

    <p class="alinti" xml:lang="tr"><span class="dar-paragraf-bold">Wolfowitz:</span> <span class="dar-paragraf-duz">Ben siyasi açıdan bahsetmiyorum. Şunu kastediyorum: Türkiye’nin ulusal çıkarları ve ulusal stratejilere bakacak olursanız, özellikle sizin sisteminizde geçerli olan şu: Ordunun söylemesi gereken bir şey vardı. “Amerika’yı desteklemek Türkiye’nin çıkarınadır” demeliydi. Benim gözlemim şu oldu: Yapması gereken ya da sonuçta fark yaratacak şekilde güçlü ifade edemedi kendini.</span></p>

    <p class="duz-ilk-paragraf" xml:lang="tr"><span class="duz">Yazdım ya güzel bir noktadayız; devam edelim.</span></p>

    <p class="duz" xml:lang="tr"><span class="duz">Bu kez tarih, 19 nisan 2003.</span></p>

    <p class="duz" xml:lang="tr"><span class="italik">New York Times</span><span class="duz">’ta “Savaşan Bir Ulus” başlıklı bir yazı yayımlandı.</span></p>

    <p class="duz" xml:lang="tr"><span class="duz">Sözünü ettikleri ulus Türkiye.</span></p>

    <p class="duz" xml:lang="tr"><span class="duz">Yazar Alan Cowell, yazısına, “Tek bir kurşun dahi atılmadan Türk ordusunda çok pahalı bir savaş yaşandı” diye başladı.</span></p>

    <p class="duz" xml:lang="tr"><span class="duz">1 Mart Tezkeresi reddedildiğinde Genelkurmay başkanı, Hilmi Özkök’tü. Ancak</span> <span class="italik">New York Times</span><span class="duz">, faturayı Özkök’e kesmedi. Şöyle yazdı:</span></p>

    <p class="alinti-ilk-paragraf" xml:lang="tr"><span class="dar-paragraf-duz">Generali yıllardır tanıyan bir Türk analizcisine göre altmış üç yaşındaki Hilmi Özkök, “Bu ülkeyi ordunun yönettiğine dair izlenimi güçlendirmemek için büyük özen gösteriyor…”</span></p>

    <p class="alinti" xml:lang="tr"><span class="dar-paragraf-duz">Ama General Özkök’ün Avrupa yanlısı duruşu onu, ordunun siyasal ve ekonomik gücünün azalması konusunda temkinli davranan bazı kıdemli subaylarla karşı karşıya getiriyor. Daha net konuşmak gerekirse, gene bazı analizcilerin söylediğine göre, General Özkök’ün selefi Hüseyin Kıvrıkoğlu ve Kara Kuvvetleri Komutanı Aytaç Yalman gibi bazı generaller, General Özkök’ün Amerika Birleşik Devletleri’yle bu denli işbirliği içinde olmaması gerektiğini savunuyorlar.</span></p>

    <p class="duz-ilk-paragraf" xml:lang="tr"><span class="duz">Yani Amerika’nın derdi, ordunun siyasete karışmasıyla “demokrasinin zedelenecek” olması değildi. Amerika’nın derdi, Türk ordusunda bazı kesimlerin artık Amerika’yla kayıtsız şartsız işbirliğine onay vermemesiydi.</span></p>

    <p class="duz" xml:lang="tr"><span class="duz">Son olarak, yazının bir başka bölümünü aktaralım:</span></p>

    <p class="alinti-ilk-paragraf" xml:lang="tr"><span class="dar-paragraf-duz">Dahası, bazı ordu uzmanları, söz konusu krizin, ordunun en üst kademeli kumandanları arasında uzun süredir devam eden bir tartışmayla keskinleştiğine inanıyor. Batı tarafından kabul görme arzusu taşıyanlarla –ki bu arzu Ankara’nın Avrupa Birliği’ne katılma isteğinde de somutlaşıyor– ulusu Avrupa ve ABD’den uzaklaştırarak Rusya ve Çin gibi yeni müttefikler aramaya itecek daha derin bir ulusalcılığı benimseyenler arasındaki tartışma bu.</span></p>

    <p class="duz-ilk-paragraf" xml:lang="tr"><span class="duz">Gördünüz mü meselenin özünü?</span></p>

    <p class="duz" xml:lang="tr"><span class="duz">Amerika’nın dış siyasetini belirlemede en önemli kurumlardan biri olan Brookings Enstitüsü</span> <span class="italik">Winning Turkey</span> <span class="duz">(Türkiye’yi Kazanmak) diye bir kitap çıkardı.</span></p>

    <p class="duz" xml:lang="tr"><span class="duz">Ortadoğu uzmanı ve Başkan Obama’nın danışmanlarından Philip H. Gordon, kitabında<a class="footnote-link" href="#footnote-231-2" id="footnote-231-2-backlink">[2]</a> Türkiye’de askeri bir darbe sonrasında neler olacağını şöyle kestiriyordu:</span></p>

    <p class="alinti-ilk-paragraf" xml:lang="tr"><span class="dar-paragraf-duz">Türkiye’de askeri hükümet, Ankara’nın on yıl önce başlattığı Avrupa Birliği’ne katılma amacından vazgeçerek başvurusunu geri çeker; NATO üyeliğini askıya alır; Amerika’nın Türkiye topraklarındaki askeri üslerini kullanmasını yasaklar ve bundan böyle daha bağımsız bir dış siyaset izleyeceğini açıklayarak Rusya, Çin ve İran’la daha yakın diplomatik, ekonomik ve enerji bağları kuracağını ilan eder ve bunlara ek olarak, Kuzey Irak’ı karşısına alır.</span></p>

    <p class="duz-ilk-paragraf" xml:lang="tr"><span class="duz">Görüyor musunuz; büyük oyunu nerelerde, hangi korkunç yalanlarla sürdürüyorlar.</span></p>

    <p class="duz-ilk-paragraf" xml:lang="tr"><span class="duz">Bir örnek daha yazmalıyım: ABD German Marshall Fund (GMF) kuruluşunun üst düzey uzmanlarından Ian O. Lesser, ABD-Türkiye ilişkisinde kilit testler oluşturacak üç konuyla ilgili bir çalışma yaptı. Lesser çalışmasında Rusya, AB ve İran’ı, Türkiye-ABD ilişkileri açısından “üç büyük stratejik konu” olarak ele aldı. Lesser’a göre bu üç konu, Obama’nın Türkiye’de dile getirdiği “model ortaklık” için de “kilit testler” oluşturuyor.</span></p>

    <p class="duz" xml:lang="tr"><span class="duz">Pasifik Konseyi eski başkan yardımcısı, Rand Corporation uzmanı, ABD Dışişleri Bakanlığı Politika Planlama Dairesi eski görevlisi Ian O. Lesser, çalışmasında şunu diyordu: “(…) İyi haber ise, NATO’ya stratejik alternatif olarak Moskova’yla daha yakın ilişkiler için bastıran, Avrasya’ya odaklananların, Türk siyasetinde marjinal bir konuma itilmiş olmasıdır.”</span></p>

    <p class="duz" xml:lang="tr"><span class="duz">Yani Ian O. Lesser, NATO karşıtlarının, Avrasyacı kesimlerin, Ergenekon soruşturması yoluyla içeri atıldığını memnuniyetle dile getiriyor.</span></p>

    <p class="duz" xml:lang="tr"><span class="duz">Fehmi Koru, Ergenekon soruşturmasına, 5 kasım 2007’de yapılan Bush-Erdoğan görüşmesinde karar verildiğini daha önce hem köşesinde yazmış hem de Kanal 7’de canlı yayın programında dile getirmemiş miydi? Mesele açık değil mi?</span></p>

    <p class="duz" xml:lang="tr"><span class="duz">Psikolojik savaşın merkezinin neresi olduğu belli değil mi?</span></p>

    <p class="duz" xml:lang="tr"><span class="duz">Her ne kadar komutanlar sürekli “Artık askeri darbeler dönemi bitti” diye açıklamalarda bulunsa da, Amerikan neo-con’ları da (ve Türkiye’deki takipçileri) bir o kadar Genelkurmay’ın darbe yapacağını yazıyor!</span></p>

    <p class="duz-ilk-paragraf" xml:lang="tr"><span class="duz">O halde sormak zorundayız: Türkiye’de “ABD elbisesini” giymek isteyenler, askeri darbe yalanını ortaya atıp Cumhuriyetçi kadrolara karşı büyük bir tasfiye operasyonuna girişmiş olamaz mı?</span></p>

    <p class="duz" xml:lang="tr"><span class="duz">Sizin darbeden salt anladığınız, sabaha karşı yönetime el konulması, bildiri okunması, tankların yürümesi gibi Soğuk Savaş dönemi müdahaleler mi?</span></p>

    <p class="duz" xml:lang="tr"><span class="duz">Ergenekon adı verilen soruşturma kapsamında saygın isimler, adı şaibeli kişilerle birlikte kamuoyunun önüne çıkarılmıyor mu?</span></p>

    <p class="duz" xml:lang="tr"><span class="duz">Yıpratma taktiklerinin yapıldığı ortada değil mi?</span></p>

    <p class="duz" xml:lang="tr"><span class="duz">Bu kara propaganda hep “Askerler darbe yapacak” sözleriyle aynı anda yapılıyor.</span></p>

    <p class="duz" xml:lang="tr"><span class="duz">Nasıl oldu da, “Asker darbe yapacak” sözleri ile yıpratma kampanyaları yan yana durdu?</span></p>

    <p class="duz" xml:lang="tr"><span class="duz">Bunlar psikolojik savaşın hep bir merkezden yürütüldüğünü göstermiyor mu?</span></p>

    <p class="duz" xml:lang="tr"><span class="duz">Gerçekten Türkiye’nin son yıllarda gördüğü –hakkını vermek gerekiyor– en başarılı psikolojik savaş yöntemiyle yapılmıyor mu?</span></p>

    <p class="duz" xml:lang="tr"><span class="duz">İnsanlık tarihi sivil darbeleri görmedi mi?</span></p>

    <p class="duz" xml:lang="tr"><span class="duz">Sivil darbe yapmakta, görünen o ki Hitler’i bile aratmıyorlar.</span></p>

    <p class="duz" xml:lang="tr"><span class="duz">Nasıl mı?</span></p>

    <p class="duz" xml:lang="tr"><span class="duz">Hatırlamaya çalışalım…</span></p>

    <p class="duz-ilk-paragraf" xml:lang="tr"><span class="duz">Almanya’da Weimar Cumhuriyeti’ni kim yıktı: Adolf Hitler.</span></p>

    <p class="duz" xml:lang="tr"><span class="duz">Hitler’in kurduğu cumhuriyetin adı neydi: Demokratik Cumhuriyet.</span></p>

    <p class="duz" xml:lang="tr"><span class="duz">Hitler’in parlamento darbesiyle kurduğu bu cumhuriyetin silah gücü neydi: polisler.</span></p>

    <p class="duz" xml:lang="tr"><span class="duz">Hitler’in diktatör olmak istediğini anlamayıp ona “yetki kanunu” veren kimlerdi: merkez sağ partiler.</span></p>

    <p class="duz" xml:lang="tr"><span class="duz">Hitler’i diktatör yapacak yasalara ve uygulamalara mecliste karşı çıkan kimdi?</span></p>

    <p class="duz" xml:lang="tr"><span class="duz">88 sosyal demokrat milletvekili.</span></p>

    <p class="duz" xml:lang="tr"><span class="duz">Hitler’in arkasındaki meclis gücü neydi: 441 milletvekili.</span></p>

    <p class="duz" xml:lang="tr"><span class="duz">Hitler’e karşı çıkan basının ve muhalefetin başına ne geldi: Hepsi cezaevine tıkıldı.</span></p>

    <p class="duz" xml:lang="tr"><span class="duz">Hitler’in Reichstag yangını gibi provokasyonlarla kandırıp ele geçirdiği son kurum hangisiydi: Alman ordusu.</span></p>

    <p class="baslik-3" xml:lang="tr"><span class="duyuru-baslik">Hitler’in hedefindeki gazete: “Hürriyet”</span></p>

    <p class="duz" xml:lang="tr"><span class="duz">Türkiye’de, yaşananları “sivil darbe” olarak değerlendirenleri haklı çıkarak çok somut gelişmeler yaşanmaktadır.</span></p>

    <p class="duz" xml:lang="tr"><span class="duz">Bunlardan biri de Doğan Grubu’na kesilen Türkiye tarihinin en büyük vergi cezasıdır.</span></p>

    <p class="duz" xml:lang="tr"><span class="duz">Bu mali cezanın siyasi baskı nedeniyle verildiğini herkes biliyor.</span></p>

    <p class="duz" xml:lang="tr"><span class="duz">Siyasal iktidar tarafından Doğan Grubu yok edilmek istenmektedir.</span></p>

    <p class="duz-ilk-paragraf" xml:lang="tr"><span class="duz">Benzer baskıyı faşist diktatör Hitler de iktidarının ilk dönemlerinde hayata geçirdi.</span></p>

    <p class="duz" xml:lang="tr"><span class="duz">Hitler’in hedefindeki ilk gazete Almanya’nın “Hürriyet”iydi…</span></p>

    <p class="duz-ilk-paragraf" xml:lang="tr"><span class="duz">İngiltere’de</span> <span class="italik">The Times</span><span class="duz">, ABD’de</span> <span class="italik">New York Times</span><span class="duz">, Fransa’da</span> <span class="italik">Le Monde</span> <span class="duz">neyse Almanya’da da</span> <span class="italik">Vossische Zeitung</span> <span class="duz">oydu.</span></p>

    <p class="duz" xml:lang="tr"><span class="duz">Hitler sivil diktatörlüğüne ilk adımını basını susturarak attı. Öncelikle hedefinde</span> <span class="italik">Vossische Zeitung</span> <span class="duz">gazetesi ve onun genel yayın yönetmeni Georg Bernhard vardı…</span></p>

    <p class="duz-ilk-paragraf" xml:lang="tr"><span class="duz">Tarih, 15 mart 1933.</span></p>

    <p class="duz" xml:lang="tr"><span class="duz">Demokratik seçimle iktidara gelen A. Hitler III. Reich’ı ilan etti.</span></p>

    <p class="duz" xml:lang="tr"><span class="duz">Yedi ay sonra…</span></p>

    <p class="duz" xml:lang="tr"><span class="duz">Tarih, 4 ekim 1933.</span></p>

    <p class="duz" xml:lang="tr"><span class="duz">Alman basın kanunu çıktı.</span></p>

    <p class="duz" xml:lang="tr"><span class="duz">Gazetecilik “kamu mesleği” sayıldı. Bu yasayla basın, devlet (dolayısıyla Nazi) propagandası yapmak zorundaydı. Anlayacağınız gazeteciler “devlet görevlisi” haline dönüştürüldü.</span></p>

    <p class="duz" xml:lang="tr"><span class="duz">Ve o günden sonra günlük gazetelerin yazı işleri müdürleri her sabah, Halkı Bilgilendirme ve Propaganda Bakanlığı’ndaki Gözetim ve Talimat Merkezi’nde Bakan J. Goebbels (ya da yardımcısı) başkanlığında toplandı. Bu toplantıda hangi haberin yayımlanacağı, haberin nasıl yazılacağı, nasıl başlıklar atılacağı ve başyazının ne hakkında olacağı bildirilirdi.</span></p>

    <p class="duz" xml:lang="tr"><span class="duz">Şehir dışındaki küçük gazetelere ve dergilere de bu emirler yazılı olarak geçilirdi.</span></p>

    <p class="duz" xml:lang="tr"><span class="duz">Yazı işleri müdürü olmak için Nazilere yakın, “Ari/temiz ırktan” olmak gerektiğini yazmama gerek yok herhalde…</span></p>

    <p class="duz" xml:lang="tr"><span class="duz">Daha sonra gazetecileri “disipline etmek” amacıyla özel profesyonel kurullar oluşturuldu. Bunlar, gazetelere/gazetecilere para cezası kesmeye, basın birliğinden atmaya kadar pek çok yetkiye sahipti. Basın odasından/loncadan atılma cezası almak, gazeteciliği bırakmak anlamına geliyordu.</span></p>

    <p class="duz" xml:lang="tr"><span class="duz">Bu arada “Alman basın führeri” (basın odası başkanı) kimdi biliyor musunuz? Hitler’in Birinci Dünya Savaşı’ndaki başçavuşu Max Amann! Gazete ve dergilerin kapatılması onun iki dudağının arasındaydı.</span></p>

    <p class="duz" xml:lang="tr"><span class="duz">Bu genel bilgilerden sonra gelelim hikâyemize…</span></p>

    <p class="duz-ilk-paragraf" xml:lang="tr"><span class="italik">Vossische Zeitung</span> <span class="duz">Almanya’nın en eski gazetesiydi.</span></p>

    <p class="duz" xml:lang="tr"><span class="duz">1704 yılında yayın hayatına başladı.</span></p>

    <p class="duz" xml:lang="tr"><span class="duz">Sahibi Almanya’nın önde gelen yayın kuruluşlarının sahibi Ullstein ailesiydi.</span></p>

    <p class="duz" xml:lang="tr"><span class="duz">Bu köklü gazetenin yayın çizgisi liberaldi. Her görüşten köşe yazarı vardı.</span></p>

    <p class="duz" xml:lang="tr"><span class="duz">Örneğin, 1751 ile 1755 yıllarında Aydınlanma Çağı’nın büyük ismi Gotthold Ephraim Lessing, gazetede aylık bir ek çıkardı.</span></p>

    <p class="duz" xml:lang="tr"><span class="duz">Prusya Kralı Büyük Friedrich’ten, AEG’nin sahibi sanayici W. Rathenau’ya kadar tarihi isimler de bu gazetede yazılar kaleme aldılar.</span></p>

    <p class="duz" xml:lang="tr"><span class="duz">Keza, romantik romanın öncülerinden Theodor Fontane gazetede tiyatro eleştirileri yazdı.</span></p>

    <p class="duz" xml:lang="tr"><span class="duz">Evet, gazete tarihi boyunca yazarları arasında her görüşten yazarı barındırdı. Örneğin edebiyatçı Willibald Alexis 1848 devrimini destekledi.</span></p>

    <p class="duz" xml:lang="tr"><span class="duz">Bir bilgi ekleyeyim:</span></p>

    <p class="duz" xml:lang="tr"><span class="duz">Yunanca</span> <span class="italik">photos</span> <span class="duz">(ışık) ve</span> <span class="italik">graphien</span> <span class="duz">(çizmek) sözcüklerinin birleşmesinden meydana gelen “fotoğraf” sözcüğü ilk kez</span> <span class="italik">Vossische Zeitung</span> <span class="duz">gazetesinin sayfasında yer aldı. Sonra evrensel bir sözcük oldu.</span></p>

    <p class="duz" xml:lang="tr"><span class="duz">Gazete sadece Almanya tarihi için değil, dünya basın tarihi için de önemli bir yayın organıydı.</span></p>

    <p class="duz" xml:lang="tr"><span class="duz">Her şey Hitler’in iktidara gelmesiyle başladı…</span></p>

    <p class="duz-ilk-paragraf" xml:lang="tr"><span class="duz">1930’lı yılların başında Almanya’da üç büyük yayın kuruluşu vardı:</span></p>

    <p class="duz" xml:lang="tr"><span class="duz">Mosse, Sherl ve Ullstein.</span></p>

    <p class="duz" xml:lang="tr"><span class="duz">Hitler’in ilk hedefi Ullstein oldu.</span></p>

    <p class="duz" xml:lang="tr"><span class="duz">Almanya’nın en büyük yayıncı kuruluşu Ullstein ailesi;</span> <span class="italik">Vossische Zeitung</span><span class="duz">,</span> <span class="italik">Berliner Illustrirte</span><span class="duz">,</span> <span class="italik">BZ am Mittag</span><span class="duz">,</span> <span class="italik">Berliner Morgenpost</span><span class="duz">,</span> <span class="italik">Berliner Zeitung</span><span class="duz">,</span> <span class="italik">Deutsche Allgemeine Zeitung</span><span class="duz">,</span> <span class="italik">Dame</span><span class="duz">,</span> <span class="italik">Bauwelt</span><span class="duz">,</span> <span class="italik">Verkehrstechnik</span><span class="duz">,</span> <span class="italik">Herteren Fridolin</span><span class="duz">,</span> <span class="italik">Grune Post</span> <span class="duz">isimli yayın organlarına sahipti.</span></p>

    <p class="duz-ilk-paragraf" xml:lang="tr"><span class="duz">Hitler öncelikle</span> <span class="italik">Vossische Zeitung</span><span class="duz">’dan rahatsızdı. Etkisinin farkındaydı. Bu gazetenin basının “amiral gemisi” olduğunu biliyordu. Gazetenin liberal yayın çizgisinden de, aralarında bulunan solcu yazarlardan da memnun değildi. Önce gözdağı vererek korkutmaya çalıştı. Olmadı. Çünkü gazetenin tarihsel bir geçmişi vardı. Böylesine bir birikim öyle bir iki günde ters düz edilemiyordu.</span></p>

    <p class="duz" xml:lang="tr"><span class="duz">Hitler bu kez hedefini gazetenin genel yayın yönetmeni Georg Bernhard’a çevirdi. Almanya’nın önde gelen gazetecilerinden Bernhard’ı tasfiye etmesi halinde basın üzerinde korku yaratacağını hesap ediyordu.</span></p>

    <p class="duz" xml:lang="tr"><span class="duz">Bernhard’ın gazetenin başından ayrılması da yetmeyecekti; ülkeden ayrılmasını istiyordu.</span></p>

    <p class="duz" xml:lang="tr"><span class="duz">Bernhard da korkuyordu; meslektaşları Carl von Ossietzky ve Walter Kreiser, sıradan haberleri bahane gösterilerek, gizli askeri bilgileri ifşa ettikleri gerekçesiyle vatan hainliğiyle suçlanıp hüküm giymiş, Papenburg-Esterwegen Toplama Kampı’na atılmışlardı.</span></p>

    <p class="duz" xml:lang="tr"><span class="duz">Benzer oyunun kendisine de oynanacağını anlayan Bernhard yurtdışına kaçmak zorunda kaldı.</span></p>

    <p class="duz" xml:lang="tr"><span class="duz">Ardından</span> <span class="italik">Vossische Zeitung</span><span class="duz">’da büyük bir kıyım yapıldı, onlarca gazetecinin-yazarın işine son verildi.</span></p>

    <p class="duz" xml:lang="tr"><span class="duz">Mesele sadece gazetenin-yazarın mesleğinden olması değildi.</span></p>

    <p class="duz" xml:lang="tr"><span class="duz">Örneğin Lothar Erdmann (1888-1939)</span> <span class="italik">Vossische Zeitung</span> <span class="duz">muhabiriydi; Sachsenhausen Toplama Kampı’nda 1939’da katledildi.</span></p>

    <p class="duz" xml:lang="tr"><span class="duz">Else Ury (1877-1943)</span> <span class="italik">Vossische Zeitung</span><span class="duz">’da müstear isimle yazılar yayımlıyordu. 1943’te Auschwitz Toplama Kampı’nda katledildi.</span></p>

    <p class="duz" xml:lang="tr"><span class="duz">Heilig Bruno (1888-1968)</span> <span class="italik">Vossische Zeitung</span> <span class="duz">muhabiriydi. 1933’te Viyana’ya sığındı. Ülke Almanlar tarafından işgal edilince 1938’de siyasal tutuklu olarak Dachau Toplama Kampı’na hapsedildi.</span></p>

    <p class="duz" xml:lang="tr"><span class="duz">Fritz Heymann (1897-1943) yazardı. Auschwitz Toplama Kampı’nda 1943’te katledildi.</span></p>

    <p class="duz" xml:lang="tr"><span class="duz">Jakob Cahnmann (1893-1942) gazeteciydi. 1942’de Auschwitz Toplama Kampı’nda katledildi.</span></p>

    <p class="duz" xml:lang="tr"><span class="duz">Acı örnekler çok…</span></p>

    <p class="duz" xml:lang="tr"><span class="duz">Ne ilginç değil mi, bugün Türkiye’de yandaş medyadaki bazı köşe yazarları solcuların köşe yazarı olmasından rahatsızlık duyup gazete patronuna “Bunların işine son verirseniz AKP’yle ilişkileriniz düzelir” diye yazıyorlar! Yetmiyor. Kimi sözde köşe yazarları da solcu yazarları Ergenekon savcılarına hedef gösteriyor; “Bunları da sorgulayın” diye yazmaktan utanmıyorlar. Ne günlere kaldık değil mi? Neyse…</span></p>

    <p class="duz" xml:lang="tr"><span class="duz">Biz yine dönelim</span> <span class="italik">Vossische Zeitung</span><span class="duz">’un kapatılış öyküsüne…</span></p>

    <p class="duz" xml:lang="tr"><span class="duz">Genel Yayın Yönetmeni Bernhard yurtdışına kaçtı, ama</span> <span class="italik">Vossische Zeitung</span><span class="duz">’un Propaganda Bakanlığı’yla sorunları giderilemedi.</span></p>

    <p class="duz" xml:lang="tr"><span class="duz">Propaganda Bakanlığı’nın 5 mart 1934 tarihli kararı: Amerikan ordusundaki yolsuzluk skandallarına ilişkin haberler verilmeyecek.</span></p>

    <p class="duz" xml:lang="tr"><span class="duz">7 mart 1934 tarihli kararı: Dr. Goebbels’in</span> <span class="italik">New York Times</span><span class="duz">’a verdiği mülakat olduğu gibi yayımlanmayacak; resmi Alman basın bürosunun verdiği kopya yayımlanacak.</span></p>

    <p class="duz" xml:lang="tr"><span class="duz">9 mart 1934 tarihli kararı: Dr. Goebbels söz konusu toplantının sözünü etmeye değer olup olmadığına ilişkin görüş bildirinceye kadar New York’ta düzenlenen “Hitler’e Karşı Uygarlık” mitingi haber yapılmayacak.</span></p>

    <p class="duz" xml:lang="tr"><span class="duz">Bu ve benzeri haberler konusunda</span> <span class="italik">Vossische Zeitung</span> <span class="duz">ile Propaganda Bakanlığı hiç anlaşamadı. Tarihi gazete yeni döneme uyum sağlamakta zorlandı.</span></p>

    <p class="duz" xml:lang="tr"><span class="duz">Ve sonuçta…</span></p>

    <p class="duz" xml:lang="tr"><span class="duz">Tarih, 1 nisan 1934.</span></p>

    <p class="duz" xml:lang="tr"><span class="duz">Faşist baskılara dayanamayan Almanya’nın en etkili liberal gazetesi</span> <span class="italik">Vossische Zeitung</span> <span class="duz">230 yıldır devam eden yayınına son vermek zorunda kaldığını açıkladı:</span></p>

    <p class="duz" xml:lang="tr"><span class="duz">“</span><span class="italik">Vossische Zeitung</span> <span class="duz">adlı gazetemizin yayınına son verdik. Acı da olsa gönüllü ama mantıksal olarak gazetemizin bu ayın sonunda kapatılması kararını aldık.”</span></p>

    <p class="duz" xml:lang="tr"><span class="duz">Resmi açıklamada pek açık verilmese de herkes Hitler rejiminin baskısı sonucu bu kararın alındığını biliyordu.</span></p>

    <p class="duz" xml:lang="tr"><span class="duz">Böylece Alman tarihinin en eski yayın kuruluşu kapandı.<a class="footnote-link" href="#footnote-231-3" id="footnote-231-3-backlink">[3]</a></span></p>

    <p class="duz-ilk-paragraf" xml:lang="tr"><span class="duz">Peki, Ullstein ailesinin hisselerini kim aldı dersiniz?</span></p>

    <p class="duz" xml:lang="tr"><span class="duz">Hitler’in başçavuşu Max Amann; Alman basın führeri! Max Amann, baskılar sonucu kapanmak zorunda kalan yayın organlarını çok düşük fiyatla satın alıp “yandaş medya” oluşturuyordu!</span></p>

    <p class="duz" xml:lang="tr"><span class="duz">Gazeteleri, dergileri kim için alıyordu dersiniz? Nazilerin yayın kuruluşu Eher Verlag için!</span></p>

    <p class="duz" xml:lang="tr"><span class="duz">Demek o tarihte “ahbap-çavuş” ilişkileri apaçıktı. Örtüye gerek duymuyorlardı.</span></p>

    <p class="duz" xml:lang="tr"><span class="duz">Sahi</span> <span class="italik">Sabah</span> <span class="duz">gazetesini Çalık Grubu nasıl almıştı? Kamu bankalarının verdiği krediyle! Neyse…</span></p>

    <p class="duz" xml:lang="tr"><span class="duz">Her diktatör gibi Hitler de, basını ele geçirmeden amacına ulaşamayacağını iyi biliyordu. Sivil faşist rejiminin baskısı sonucu ilk kapanan gazete</span> <span class="italik">Vossische Zeitung</span> <span class="duz">oldu.</span></p>

    <p class="duz" xml:lang="tr"><span class="duz">Hitler, Ullstein ailesini basın dışına attıktan sonra, sıra bir diğer basın imparatoru aileye gelmişti: Mosse ailesi.</span></p>

    <p class="duz" xml:lang="tr"><span class="duz">Bu ailenin dünyaca tanınmış, 1872 doğumlu liberal gazetesi</span> <span class="italik">Berliner Tageblatt</span><span class="duz">, Nazilerin hedefine girdi.</span></p>

    <p class="duz" xml:lang="tr"><span class="duz">Önce Genel Yayın Yönetmeni Theodor Wolff’u tasfiye ettiler. Wolff yurtdışına kaçmak zorunda kaldı. Eğer kaçmasıydı, Hitler’in provokasyon amacıyla yaktırdığı Alman Parlamentosu (Reichstag) davasının sanığı olacaktı.</span></p>

    <p class="duz" xml:lang="tr"><span class="italik">Berliner Tageblatt</span> <span class="duz">genel yayın yönetmenliğine 1 nisan 1934’te gazetenin dış haberler bürosundan Paul Scheffer getirildi.</span></p>

    <p class="duz" xml:lang="tr"><span class="duz">Liberal Scheffer’in yurtdışı bağlantıları çok sağlamdı ve Hitler’in şimdilik bu bağlantılara ihtiyacı vardı.</span></p>

    <p class="duz" xml:lang="tr"><span class="duz">Ve Hitler, bu dış desteğe ihtiyaç duymadığı gün, 1939’da, bu gazeteyi de kapattırdı.</span></p>

    <p class="duz-ilk-paragraf" xml:lang="tr"><span class="duz">Bakınız tarihte örnekleri çoktur ve acıdır:</span></p>

    <p class="duz" xml:lang="tr"><span class="duz">Gazetenin sahibi Hans Lachmann-Mosse, Hitler’in iktidara gelmesi için büyük destek vermişti. Yayın kuruluşları;</span> <span class="italik">Berliner Morgen-Zeitung</span><span class="duz">,</span> <span class="italik">Berliner Tageblatt</span><span class="duz">,</span> <span class="italik">Berliner Volk-Zeitung</span><span class="duz">,</span> <span class="italik">8-Uhr Abendblatt,</span> <span class="italik">Annoncen-Expedition</span><span class="duz">,</span> <span class="italik">Rudolf-Mosse-Code</span> <span class="duz">Hitler’in propaganda araçları gibi çalışmıştı.</span></p>

    <p class="duz" xml:lang="tr"><span class="duz">Sonuçta Hitler ihtiyacı kalmayınca Mosse ailesinin de üzerini çiziverdi!</span></p>

    <p class="duz" xml:lang="tr"><span class="duz">Nazi diktatörlüğü iktidarını güçlendirdikçe, gazeteler bir bir kapanır ya da el değiştirirken basın piyasası “kraldan çok kralcı” gazetelere/gazetecilere kaldı.</span></p>

    <p class="duz" xml:lang="tr"><span class="duz">Almanya’nın üçüncü büyük gazetesi</span> <span class="italik">Frankfurter Zeitung</span><span class="duz">, genel yayın yönetmenliğine Londra muhabiri Rudolf Kircher’i; Almanya’nın tutucu gazetesi</span> <span class="italik">Deutsche Allgemeine Zeitung</span> <span class="duz">ise genel yayın yönetmenliğine yine Londra’da muhabirlik yapmış Karl Zilex’i getirdi.</span></p>

    <p class="duz" xml:lang="tr"><span class="duz">Meydan koltuk hırsına kapılmış, bilgisi, birikimi olmayan gazetecilere kaldı.</span></p>

    <p class="duz" xml:lang="tr"><span class="duz">Almanya’da basın, hem sermaye hem de yönetici/yazı işleri olarak hızla el değiştirdi.</span></p>

    <p class="duz" xml:lang="tr"><span class="duz">Sonra neler olduğunu biliyorsunuz…</span></p>

    <p class="duz" xml:lang="tr"><span class="duz">Mustafa Kemal 30 kasım 1929’da Almanya’nın “Hürriyet”i</span> <span class="italik">Vossische Zeitung</span> <span class="duz">muhabirine şu demeci vermişti: “Korku üzerine bir iktidar inşa edilemez.”</span></p>

    <p class="baslik-3" xml:lang="tr"><span class="duyuru-baslik">Gazeteciler hedefte</span></p>

    <p class="duz" xml:lang="tr"><span class="duz">Almanya’daki gazeteciler kadar yazarlar da Hitler’in zulmünden kurtulamadı.</span></p>

    <p class="duz" xml:lang="tr"><span class="duz">Kurt Tucholsky (1890-1935) devrin en önemli Alman gazetecilerinden biriydi.</span></p>

    <p class="duz" xml:lang="tr"><span class="duz">Gazeteciliğe öğrencilik yıllarında başladı.</span></p>

    <p class="duz" xml:lang="tr"><span class="duz">Üslubu taşlama (hiciv) idi.</span></p>

    <p class="duz" xml:lang="tr"><span class="duz">Aynı zamanda kabare yazarı, şarkı sözü yazarı, romancı ve şairdi.</span></p>

    <p class="duz" xml:lang="tr"><span class="duz">Toplumcu-gerçekçiydi.</span></p>

    <p class="duz" xml:lang="tr"><span class="duz">Kendisini demokrat, barışsever ve antimilitarist olarak tanımlıyordu.</span></p>

    <p class="duz" xml:lang="tr"><span class="duz">Toplumu eleştirmekten de geri durmuyordu.</span></p>

    <p class="duz" xml:lang="tr"><span class="duz">Özellikle Yahudilere “Hitler’e karşı mücadele etmiyorlar” diye sitem ediyordu.</span></p>

    <p class="duz" xml:lang="tr"><span class="duz">Yahudilikten çıkıp Protestan oldu.</span></p>

    <p class="duz" xml:lang="tr"><span class="duz">Yazılarında “göbeğini kaşıyan adama” değil ama “kesesi kabarık zenginlere” Hitler’i destekliyorlar diye çok yüklendi.</span></p>

    <p class="duz" xml:lang="tr"><span class="duz">Hitler’in yoluna kırmızı halı döşeyen işadamlarına, eski kurt politikacılara ateş püskürdü.</span></p>

    <p class="duz" xml:lang="tr"><span class="duz">Hitler iktidara gelmeden önce halkı uyaran yazıları en çok o kaleme aldı.</span></p>

    <p class="duz" xml:lang="tr"><span class="duz">Makalelerinde sürekli gelmekte olan tehlikeye işaret etti.</span></p>

    <p class="duz" xml:lang="tr"><span class="duz">Yargı ve polis içindeki Nazilere dikkat çekti.</span></p>

    <p class="duz" xml:lang="tr"><span class="duz">Hitler’in başbakanlığının ülkeyi nereye götüreceğini hayal etmek bile istemiyordu.</span></p>

    <p class="duz" xml:lang="tr"><span class="duz">Tucholsky yırtınıyordu. Gelmekte olan fırtınaya dikkat çekiyor, ama kimse görmek istemiyordu.</span></p>

    <p class="duz" xml:lang="tr"><span class="duz">1930’lu yılların başında, tüm uyarılarının duymazdan gelinmesi ve cumhuriyet, demokrasi ve insan hakları için yapmış olduğu girişimlerin etkisiz olduğunu anlaması Tucholsky’yi derinden yaraladı.</span></p>

    <p class="duz" xml:lang="tr"><span class="duz">Almanya’yı terk etti. İsveç’e yerleşti.</span></p>

    <p class="duz" xml:lang="tr"><span class="duz">1933 yılında Naziler, kitabı</span> <span class="italik">Weltbühne</span><span class="duz">’yi yasakladı. Ayrıca, Tucholsky’nin kitaplarını yaktılar ve onu vatandaşlıktan çıkardılar.</span></p>

    <p class="duz" xml:lang="tr"><span class="duz">Gönüllü sürgün yaşadığı İsveç onun bir yerde mezarı oldu. Çenesini tuttu; “Okyanusa karşı ıslık çalınmaz” diyordu. Çok yazamadı.</span></p>

    <p class="duz" xml:lang="tr"><span class="duz">Önceleri saygı duyduğu fakat daha sonra Hitler rejimini destekleyen Norveçli şair Knut Hamsun’la hesaplaşmak için sert bir yazı yazmayı planladı; ama buna yetecek enerjiyi bulamadı.</span></p>

    <p class="duz" xml:lang="tr"><span class="duz">Tek yapabildiği ölüm kampında bulunan gazeteci arkadaşı Carl von Ossietzky’ye 1935’te Nobel Barış Ödülü’nün verilmesi için çalışmak oldu.</span></p>

    <p class="duz" xml:lang="tr"><span class="duz">20 aralık 1935 tarihinde evinde çok sayıda uyku hapı aldı. Bir gün sonra komaya girmiş halde bulundu ve Göteborg’daki Sahlgrensche Hastanesi’ne götürüldü. 21 aralık akşamı orada yaşamını yitirdi.</span></p>

    <p class="duz" xml:lang="tr"><span class="duz">Yıllarca Tucholsky’nin intihar ettiği söylendi.</span></p>

    <p class="duz" xml:lang="tr"><span class="duz">Son zamanlarda, Tucholsky biyografisini yazanlardan Michael Hepp bu tezle ilgili şüphelerinin olduğunu ve dikkatsizlik sonucu ölmüş olabileceğini ileri sürdü. Onu Hitler rejiminin öldürdüğü de söylentiler arasındadır…</span></p>

    <p class="duz" xml:lang="tr"><span class="duz">Tucholsky’yi gerçekte öldüren, ülkesinde olanlara karşı bir şey yapamama umutsuzluğuydu.</span></p>

    <p class="duz" xml:lang="tr"><span class="duz">Dünyadaki tüm diktatörlükler muhalif medyaya düşman olurlar. Almanya’da Hitler döneminde yaşananların benzeri İran’da da gerçekleşti. Kendisine yandaş medya arayan isim Humeyni’ydi…</span></p>

    <p class="baslik-3" xml:lang="tr"><span class="duyuru-baslik">Humeyni’nin hedefindeki gazete: “Hürriyet”</span></p>

    <p class="duz" xml:lang="tr"><span class="italik">Ayandegan</span><span class="duz">, İran’ın en çok okunan gazetesiydi. Tirajı bir milyondu. Liberal-özgürlükçüydü. Köşe yazarları arasında, solcu, sağcı, liberal her görüşten kişi vardı.</span></p>

    <p class="duz" xml:lang="tr"><span class="duz">Sahibi Daryuş Homayun gazeteciydi. Doktorasına yaptıktan sonra basın dünyasına girmiş ve sonunda kendi gazetesini çıkarmıştı. Liberaldi. “Anayasacı meşrutiyeti” savunuyordu.</span></p>

    <p class="duz" xml:lang="tr"><span class="duz">Evet,</span> <span class="italik">Ayandegan</span> <span class="duz">İran’ın en etkili ve popüler gazetesiydi.</span></p>

    <p class="duz" xml:lang="tr"><span class="duz">Ve bir gün…</span></p>

    <p class="duz" xml:lang="tr"><span class="duz">Tarih, 11 mayıs 1979.</span></p>

    <p class="duz" xml:lang="tr"><span class="duz">Ayetullah Humeyni,</span> <span class="italik">Ayandegan</span> <span class="duz">gazetesinin yalanlar yazdığını söyleyerek İranlıları gazeteyi boykot etmeye çağırdı.</span></p>

    <p class="duz" xml:lang="tr"><span class="italik">Ayandegan</span> <span class="duz">ne yazmıştı da Humeyni’yi kızdırmıştı?</span></p>

    <p class="duz" xml:lang="tr"><span class="duz">Humeyni ile</span> <span class="italik">Ayandegan</span> <span class="duz">arasındaki mesele ülke dışındaki bir olaydan çıkmıştı!</span></p>

    <p class="duz" xml:lang="tr"><span class="duz">2 mayıs 1979’da –bugün hâlâ kimler tarafından öldürüldüğü bilinmeyen– Ayetullah Mottahari’ye suikast yapıldı.</span></p>

    <p class="duz" xml:lang="tr"><span class="duz">Bu cinayetle ilgili kapsamlı bir araştırma yapan Fransız</span> <span class="italik">Le Monde</span> <span class="duz">gazetesinin haberini çevirip sayfalarına taşıyan</span> <span class="italik">Ayandegan</span><span class="duz">, Humeyni’yi çok kızdırdı. Çünkü haber, üstü kapalı bir biçimde suikastı Humeyni’yle irtibatlandırıyordu.</span></p>

    <p class="duz" xml:lang="tr"><span class="duz">Humeyni, Fransız</span> <span class="italik">Le Monde</span><span class="duz">’a değil, ama</span> <span class="italik">Ayandegan</span><span class="duz">’a yönelik öfke dolu bir konuşma yaptı.</span></p>

    <p class="duz" xml:lang="tr"><span class="duz">Humeyni’nin öfke dolu konuşmasının birden çok nedeni vardı. Aslında Mottahari suikastı bardağı taşırmıştı.</span></p>

    <p class="duz" xml:lang="tr"><span class="italik">Ayandegan</span><span class="duz">, yeni rejime karşı özgürlükçü kesimin taraftarlığını yapıyordu.</span></p>

    <p class="duz-ilk-paragraf" xml:lang="tr"><span class="duz">İran Gençlik ve Spor Bakanlığı’ndan bir yetkili, yandaş medya</span> <span class="italik">İttilat</span> <span class="duz">gazetesinde, kız ve erkek çocukların birbirinden ayrı spor yapmaları gerektiğini, aksi takdirde yakında spor salonlarının yanına bir de doğumevi açmak gerekeceğini yazdı!</span></p>

    <p class="duz" xml:lang="tr"><span class="duz">Kuşkusuz bu yazıya bugün siz nasıl tebessümle yaklaşıyorsanız, o gün İranlıların çoğu da öyle yaklaştı.</span></p>

    <p class="duz" xml:lang="tr"><span class="italik">Ayandegan</span> <span class="duz">bu görüşle alay eden bir makale yayımladı.</span></p>

    <p class="duz" xml:lang="tr"><span class="duz">Aslında kimse tehlikenin farkında değildi henüz.</span></p>

    <p class="duz" xml:lang="tr"><span class="duz">Herkes yeni rejime yaranma telaşındaydı.</span></p>

    <p class="duz" xml:lang="tr"><span class="duz">Bu konuda komik bir örnek vermeliyim:</span></p>

    <p class="duz" xml:lang="tr"><span class="duz">Tahran Kent Tiyatrosu’nun önünde Henry Moore’un yaptığı flüt çalan adam yontusu vardı.</span></p>

    <p class="duz" xml:lang="tr"><span class="duz">İran, İslam cumhuriyeti olunca yeni rejime yaranmak isteyen, Berlin’de tiyatro bilimleri öğrenimi görmüş, yani okumuş tiyatro müdürü, hemen heykelin pipisini kestirdi. İnanın şaka değil.</span></p>

    <p class="duz" xml:lang="tr"><span class="duz">Fakat pipi kesilerek sorun giderilemedi. Çünkü bu kez heykelin dişi mi, erkek mi olduğu kafaları karıştırdı!</span></p>

    <p class="duz" xml:lang="tr"><span class="duz">Tiyatro müdürü heykeli giydirmek istedi.</span></p>

    <p class="duz" xml:lang="tr"><span class="duz">Ama mollalar kesin çözümü buldu; heykel parçalanarak çöpe atıldı!</span></p>

    <p class="duz" xml:lang="tr"><span class="duz">Bir süre sonra da yeni rejime yaranmak isteyen müdürün işine son verildi; tiyatrolara yasak getirildi!</span></p>

    <p class="duz-ilk-paragraf" xml:lang="tr"><span class="duz">Zamanla komik görünen olaylar dehşetli bir hal almaya başladı.</span> <span class="italik">Ayandegan</span> <span class="duz">hepsini haber yapıyordu.</span></p>

    <p class="duz" xml:lang="tr"><span class="duz">Kamusal alanda kadınlara başörtü zorunluluğu getiren yasaya</span> <span class="italik">Ayandegan</span> <span class="duz">karşı çıktı.</span></p>

    <p class="duz" xml:lang="tr"><span class="duz">Peçesiz dolaştığı için saldırıya uğrayan kadınların çığlıklarını duyan tek gazete</span> <span class="italik">Ayandegan</span> <span class="duz">oldu.</span></p>

    <p class="duz" xml:lang="tr"><span class="duz">İçki satan büfelere, fabrikalara yapılan saldırılar</span> <span class="italik">Ayandegan</span><span class="duz">’da yer buldu.</span></p>

    <p class="duz" xml:lang="tr"><span class="duz">Kızların evlenme yaşının 18’den 13’e düşürülmesine karşı çıkan yine</span> <span class="italik">Ayandegan</span><span class="duz">’dı.</span></p>

    <p class="duz" xml:lang="tr"><span class="duz">İranlı aydınların büyük çoğunluğu, molla rejiminin yaptıklarını hep, “geçiş sancıları” olarak görüyordu. Her seferinde “Tamam bu sonuncusu” diyorlardı.</span></p>

    <p class="duz-ilk-paragraf" xml:lang="tr"><span class="duz">Tehlikeli gelişmeden haberdar olan gazeteciler, yazarlar da vardı.</span></p>

    <p class="duz" xml:lang="tr"><span class="italik">Ayandegan</span> <span class="duz">gazetesi köşe yazarı Said Cevadi bunlardan biriydi. Her gün yazıyordu: “Faşizmin ayak seslerini duyuyorum!”</span></p>

    <p class="duz" xml:lang="tr"><span class="duz">Köşe yazarı Cevadi’yi bir kişi duydu: Ayetullah Humeyni.</span></p>

    <p class="duz" xml:lang="tr"><span class="duz">Humeyni,</span> <span class="italik">Ayandegan</span><span class="duz">’ın “baş belası” olacağını çoktandır anlamıştı.</span></p>

    <p class="duz" xml:lang="tr"><span class="duz">İktidara daha tam hâkim olamadığı için ilk başta gazeteyi kapatamayacağını biliyordu. Bu nedenle boykot çağrısı yapmıştı. Sanıyordu ki gazete ya geri adım atacak ya da satamayıp iflas ederek kapanacaktı.</span></p>

    <p class="duz" xml:lang="tr"><span class="duz">Humeyni’nin beklediği olmadı.</span></p>

    <p class="duz" xml:lang="tr"><span class="duz">Humeyni’nin boykot çağrısından bir gün sonra,</span> <span class="italik">Ayandegan</span> <span class="duz">dört sayfa çıktı.</span></p>

    <p class="duz" xml:lang="tr"><span class="duz">İlk sayfada kısa bir açıklama vardı; Mottahari suikastıyla ilgili haberler Fransa’da çıkmıştı. Onlar sadece çevirisini yapmışlardı. Eğer İran devleti olarak tepki duyulacaksa Fransa’ya duyulmalıydı!</span></p>

    <p class="duz" xml:lang="tr"><span class="duz">Bu açıklamadan sonra da eklediler: “Yılmayacağız.”</span></p>

    <p class="duz" xml:lang="tr"><span class="duz">Gazetenin diğer üç sayfası boştu, bembeyazdı.</span></p>

    <p class="duz" xml:lang="tr"><span class="italik">Ayandegan</span> <span class="duz">mücadeleye kararlıydı.</span></p>

    <p class="duz" xml:lang="tr"><span class="duz">Ama…</span></p>

    <p class="duz" xml:lang="tr"><span class="duz">Bayiler gazeteyi satmaya korktular. Çünkü gazeteyi satan bayilerin dükkânları eli sopalı mollalar tarafından tahrip edilip yakıldı!</span></p>

    <p class="duz" xml:lang="tr"><span class="duz">Başörtüsüz kadınların yüzüne kezzap atan, sinema, kitabevi yakan, içkili yerleri yakan mollaların hedefinde bu kez gazete bayileri vardı.</span></p>

    <p class="duz" xml:lang="tr"><span class="duz">Bayiler,</span> <span class="italik">Ayandegan</span><span class="duz">’ı satmamaya başladılar.</span></p>

    <p class="duz" xml:lang="tr"><span class="duz">Bu kez devreye gazetenin okuyucuları girdi;</span> <span class="italik">Ayandegan</span><span class="duz">’ı elden sattılar.</span></p>

    <p class="duz" xml:lang="tr"><span class="duz">Gazete tiraj kaybetmedi. Ancak…</span></p>

    <p class="duz" xml:lang="tr"><span class="duz">Ayetullah Humeyni’nin</span> <span class="italik">Ayandegan</span><span class="duz">’a hiç tahammülü yoktu.</span></p>

    <p class="duz" xml:lang="tr"><span class="duz">Gazeteyi çıkaranlara, satanlara, okuyanlara “Vahşi hayvanlar” diyordu. “Bunlara karşı hiç toleransımız olmayacak” diye halkı kışkırtan konuşmalar yapıyordu.</span></p>

    <p class="duz" xml:lang="tr"><span class="duz">Boykot pek etkili olamayınca, eli sopalı mollaların hedefine bu kez gazete okuyucuları girdi.</span></p>

    <p class="duz" xml:lang="tr"><span class="duz">Yaşamı boyunca</span> <span class="italik">Ayandegan</span> <span class="duz">görmemiş, okumamış yoksul varoşlar, gazeteyi kimin elinde görürse saldırıp öldüresiye dövüyordu.</span> <span class="italik">Ayandegan</span><span class="duz">’ı taşımak, okumak artık riskli hale gelmişti.</span></p>

    <p class="duz" xml:lang="tr"><span class="duz">Enformasyon Bakanı Minaci’ye göre bu şiddet değildi; halkın içten gelen tepkisiydi.</span></p>

    <p class="duz" xml:lang="tr"><span class="duz">Ve basına da öğüt veriyordu sürekli: İslam devrimi yolundan sapmayın! Halkı kışkırtmayın! Halkı kandırmayın!</span></p>

    <p class="duz-ilk-paragraf" xml:lang="tr"><span class="duz">Yıllarca şaha karşı mücadele vermiş, özgürlük hareketlerini savunmuş</span> <span class="italik">Ayandegan</span><span class="duz">, yandaş medyada yapılan kışkırtıcı, yalan yayınlar sonucu bir anda, “Amerikancı” ve “Siyonist” oluverdi!</span></p>

    <p class="duz" xml:lang="tr"><span class="duz">Kara propaganda başarılı oldu. İnsanlar korktular.</span></p>

    <p class="duz" xml:lang="tr"><span class="duz">Sonuçta molla şiddeti ve Humeyni kazandı.</span></p>

    <p class="duz" xml:lang="tr"><span class="italik">Ayandegan</span><span class="duz">, “yeni rejimin basın özgürlüğü konusundaki tutumu açıklığa kavuşana kadar yayınına bir süreliğine ara verdiğini” açıkladı. Sonra bir iki kez çıkma teşebbüsünde bulundu.</span></p>

    <p class="duz" xml:lang="tr"><span class="duz">Ancak…</span></p>

    <p class="duz" xml:lang="tr"><span class="duz">Velayet-i Fıkıh tarafından 8 ağustos 1979’da kesin olarak kapatıldı. Sahibi Daryuş Homayun tutuklandı. “Günah keçisi” ilan edildi. Sonra İran’dan kaçıp Türkiye üzerinden Paris’e gitti.</span></p>

    <p class="duz-ilk-paragraf" xml:lang="tr"><span class="duz">Yıl 2009…</span></p>

    <p class="duz" xml:lang="tr"><span class="italik">Ayandegan</span><span class="duz">, İran’da hâlâ yasak!</span></p>

    <p class="duz" xml:lang="tr"><span class="italik">Ayandegan</span><span class="duz">’ın başına gelenleri “geçiş döneminin spontane olayları” diye düşünen İranlı aydınlar, bugün Paris kafelerinde gördükleri ihtiyar Daryuş Homayun’dan af diliyorlar!</span></p>

    <p class="duz" xml:lang="tr"><span class="duz">Biri Hitler…</span></p>

    <p class="duz" xml:lang="tr"><span class="duz">Diğeri Humeyni…</span></p>

    <p class="duz" xml:lang="tr"><span class="duz">Ve Türkiye’de Doğan medyasının başına gelenler…</span></p>

    <p class="duz" xml:lang="tr"><span class="duz">Siz hâlâ darbeyi askerler mi yapar diyorsunuz?</span></p>

    <p class="duz" xml:lang="tr"><span class="duz">Sahi bu süreci soğukkanlılıkla değerlendiriyor musunuz?</span></p>

    <p class="duz" xml:lang="tr"><span class="duz">Gözaltına alınanların, tutuklananların hepsinin suçlu mu olduğunu düşünüyorsunuz?</span></p>

    <p class="duz" xml:lang="tr"><span class="duz">Ya da bu olan bitenin Türkiye tarihinde benzerinin olmadığını mı sanıyorsunuz? Gelin, Nâzım Hikmet’in yaşadıklarına kısaca bir göz atalım…</span></p>

    <p class="baslik-3" xml:lang="tr"><span class="duyuru-baslik">Nâzım Hikmet Ergenekoncu çıktı</span></p>

    <p class="duz" xml:lang="tr"><span class="duz">Tarih, 17 ocak 1938.</span></p>

    <p class="duz" xml:lang="tr"><span class="duz">Yer, İstanbul.</span></p>

    <p class="duz" xml:lang="tr"><span class="duz">Emniyet görevlileri akşam saatlerinde Nişantaşı’ndaki İpek Film Stüdyosu’nu bastı. Bir süredir orada çalışan Nâzım Hikmet’i sordu.</span></p>

    <p class="duz" xml:lang="tr"><span class="duz">İpek Film Stüdyosu’nun sahibi –rahmetli İsmail Cem’in babası– ve aynı zamanda Nâzım Hikmet’in yakın arkadaşı İhsan İpekçi, biraz önce çıktığını söyledi.</span></p>

    <p class="duz" xml:lang="tr"><span class="duz">Polisler stüdyoda arama yaptı. Nâzım Hikmet’e ait bazı defter ve kitaplara el koydular.</span></p>

    <p class="duz" xml:lang="tr"><span class="duz">Sonra İhsan İpekçi’yi de yanlarına alarak Nâzım Hikmet’in birkaç sokak ötedeki evine gittiler.</span></p>

    <p class="duz" xml:lang="tr"><span class="duz">Kapıyı Nâzım Hikmet’in eşi Piraye açtı. Nâzım Hikmet evde yoktu. Polisler, odalarında uyuyan iki çocuğu –Memet Fuat ve Suzan’ı– uyandırmamaya çalışarak evde arama yaptı. Bazı yazılara ve kitaplara el konuldu.</span></p>

    <p class="duz" xml:lang="tr"><span class="duz">Bu arada Nâzım Hikmet’in nerede olduğunu öğrendiler; halasının oğlu gazeteci-yazar Celalettin Ezine’nin Beyoğlu’ndaki evindeydi.</span></p>

    <p class="duz" xml:lang="tr"><span class="duz">Paris Üniversitesi mezunu hala oğlu Celalettin Ezine, yakın arkadaşı İstanbul Üniversitesi öğretim üyesi Hilmi Ziya Ülken’le birlikte bir düşün dergisi çıkarmak istiyordu. Yayın hayatındaki tecrübesinden dolayı Nâzım Hikmet’in fikrini almak için onu yemeğe davet etmişlerdi.</span></p>

    <p class="duz" xml:lang="tr"><span class="duz">Eve baskın yapılınca şaşırdılar. Polisler Nâzım Hikmet’i alıp gittiler.</span></p>

    <p class="duz" xml:lang="tr"><span class="duz">Şair neyle suçlandığını henüz bilmiyordu.</span></p>

    <p class="duz" xml:lang="tr"><span class="duz">Oysa her şey altı ay önce başlamıştı…</span></p>

    <p class="duz" xml:lang="tr"><span class="duz">Nâzım Hikmet ilk kez 1925 yılında Ankara İstiklal Mahkemesi’nde yargılandı. Bunu diğer davalar takip etti. Davalar genellikle gazetelere yazdığı makaleler yüzünden açılıyordu.</span></p>

    <p class="duz" xml:lang="tr"><span class="duz">Son olarak 30 aralık 1936’da gözaltına alınmış ve bu davadan 21 haziran 1937’de tahliye edilmişti. Ancak karar Yargıtay aşamasındaydı. Bu nedenle çok dikkatli davranıyordu. Artık otuz beş yaşındaydı. Evliydi; Piraye’nin iki çocuğuna babalık yapıyordu. Muhsin Ertuğrul sayesinde İpek Film Stüdyosu’nda iş bulmuştu. Makalelerini bile artık takma isimle yazıyordu.</span></p>

    <p class="duz" xml:lang="tr"><span class="duz">Fakat…</span></p>

    <p class="duz" xml:lang="tr"><span class="duz">1937 yılının bir ağustos günü İpek Sineması holünde karşısına çıkan bir kişi yaşamını altüst etti. Bu kişi Harp Okulu öğrencisi Ömer Deniz’di.</span></p>

    <p class="duz" xml:lang="tr"><span class="duz">Nâzım Hikmet’e hayran olduğunu, gazetelerdeki yazılarını hep okuduğunu, Harp Okulu’ndaki arkadaşlarının da kendisini çok takdir ettiğini söyledi.</span></p>

    <p class="duz" xml:lang="tr"><span class="duz">Üzerinde askeri üniforması olan genç birinin bu derece kendine yakınlık göstermesi Nâzım Hikmet’i şüphelendirdi. Teşekkür edip işini bahane ederek uzaklaştı. Ancak canı sıkılmıştı. Telefon rehberinden Emniyet Müdürlüğü’nün telefonunu buldu; 1. Şube’den Başkomiser Salih Tanyeri’yle konuştu:</span></p>

    <p class="duz" xml:lang="tr"><span class="duz">“Benim her şeyim ortada; nerde oturduğum, nerde çalıştığım, ne yazdığım, kimlerle konuştuğum. Hiçbir gizli saklım yok. Asker kılığında polisler gönderip beni rahatsız etmeyin. Herkesin gözü önünde evimin ekmeğini kazanmaya çalışıyorum. Benden ne istiyorsunuz?..”</span></p>

    <p class="duz" xml:lang="tr"><span class="duz">Nâzım Hikmet meselenin kapandığını sandı.</span></p>

    <p class="duz" xml:lang="tr"><span class="duz">Oysa polis, “bunda bir iş var” deyip, Ankara’yı uyardı ve Ömer Deniz takibe alındı.</span></p>

    <p class="duz" xml:lang="tr"><span class="duz">Aradan günler geçti…</span></p>

    <p class="duz" xml:lang="tr"><span class="duz">Ömer Deniz bu kez üzerinde askeri üniformasıyla 3 aralık 1937’de Nâzım Hikmet’in Nişantaşı’ndaki evine geldi. Nâzım ve Piraye evde yoklardı. Kapıyı evin emektarı Nine Hanım açtı. Ömer Deniz, Nâzım Hikmet’e not yazmak için sofadaki sandalyeye oturdu. Tam o sırada Nâzım ile Piraye geldiler.</span></p>

    <p class="duz" xml:lang="tr"><span class="duz">Nâzım Hikmet karşısında Ömer Deniz’i görünce sinirlendi. “Evime bir hileyle nasıl girersiniz!” diye bağırdı. Piraye eşini sakinleştirdi. Ömer Deniz özür diledi, sadece bir iki küçük sorusu olduğunu söyledi. Nâzım Hikmet sakinleşti, “Ne istiyorsun?” dedi.</span></p>

    <p class="duz" xml:lang="tr"><span class="duz">İlk sorusu, “Subay çıkınca erlere ne öğretelim?” oldu. Nâzım Hikmet, “Talimatlarınızda ne yazıyorsa onu öğreteceksiniz. Anayasamızdaki Altı Ok’u öğretin, Atatürk milliyetçiliği dışına çıkmayın” deyip kestirip attı. Ömer Deniz’in bu kez Marx ve Engels’le ilgili soru sormak istemesi üzerine, “Bunları ansiklopedilerde bulabilirsiniz, ben bilgin değilim” diyerek davetsiz konuğunu evden çıkardı.</span></p>

    <p class="duz" xml:lang="tr"><span class="duz">Genç idealist Ömer Deniz polis tarafından izlendiğini ve hayranı olduğu büyük şairin başına farkına varmadan ne belalar açtığını anlamamıştı bile…</span></p>

    <p class="duz" xml:lang="tr"><span class="duz">Hala oğlunun evinde gözaltına alınan Nâzım Hikmet İstanbul Emniyet Müdürlüğü’nde fazla kalmadı.</span></p>

    <p class="duz" xml:lang="tr"><span class="duz">Apar topar Ankara’ya götürüldü.</span></p>

    <p class="duz" xml:lang="tr"><span class="duz">Ankara’ya götürülmesinin nedeni, Harp Okulu’nda başlayan soruşturmayla ilgiliydi.</span></p>

    <p class="duz" xml:lang="tr"><span class="duz">Okulda arama yapılmış ve bazı öğrencilerin dolaplarında Nâzım Hikmet’in</span> <span class="italik">835 Satır</span><span class="duz">,</span> <span class="italik">Benerci Kendini Niçin Öldürdü</span><span class="duz">,</span> <span class="italik">Şeyh Bedreddin Destanı</span> <span class="duz">gibi şiir kitapları bulunmuştu. Ayrıca bazı askeri öğrencilerin yataklarının altından</span> <span class="italik">İşçi Sınıfı İhtilali</span><span class="duz">,</span> <span class="italik">Bolşeviklik Âlemi</span><span class="duz">,</span> <span class="italik">Stalin’in Hayatı</span><span class="duz">,</span> <span class="italik">Puşkin’in Hayatı</span> <span class="duz">gibi eserler çıkmıştı.</span></p>

    <p class="duz" xml:lang="tr"><span class="duz">Öğrenciler; 5409 yaka numaralı Ömer Deniz, 5271 İbrahim Abdülkadir Meriçboyu (şair A. Kadir), 5408 Şadi Alkılıç (yazar, namı diğer Şadi Baba), 5227 Necati Çelik, 5202 Naci Fişek, 5362 Orhan Alkaya, 1132 Galip Arda, 5273 İsmail Özdemir’di.</span></p>

    <p class="duz" xml:lang="tr"><span class="duz">Sosyalizme inanan yirmili yaşlardaki bu askeri öğrenciler gizlice örgütlenmişti. Liderleri Ömer Deniz’di.</span></p>

    <p class="duz" xml:lang="tr"><span class="duz">Soruşturmayı yürütenlere göre fikri lider Nâzım Hikmet’ti. Ömer Deniz’in İstanbul’da Nâzım’ın evine gitmesi bunun en önemli kanıtıydı!</span></p>

    <p class="duz" xml:lang="tr"><span class="duz">Nâzım Hikmet Ankara’ya geldiği gün sorgulandı. Harp Okulu öğrencilerini kışkırtarak darbe yapmak iddiasıyla gözaltına alınmıştı. İddiaları reddetti.</span></p>

    <p class="duz" xml:lang="tr"><span class="duz">Ankara Merkez Komutanlığı’ndaki cezaevinin tek kişilik hücresine konuldu.</span></p>

    <p class="duz" xml:lang="tr"><span class="duz">24 mart 1938’de hâkim karşısına çıktı.</span></p>

    <p class="duz" xml:lang="tr"><span class="duz">Askeri Usul Yasası’na göre sanıkları savunacak avukatları “adli amir”in onaylaması gerekiyordu. Nâzım Hikmet’in avukatı İrfan Emin Kösemihaloğlu kabul edilmemişti.</span></p>

    <p class="duz" xml:lang="tr"><span class="duz">Ankara’dan Fuat Ömer Keskinoğlu ve Saffet Nezihi Bölükbaşı bulundu.</span></p>

    <p class="duz" xml:lang="tr"><span class="duz">Nâzım Hikmet mahkemede şöyle dedi:</span></p>

    <p class="alinti-ilk-paragraf" xml:lang="tr"><span class="dar-paragraf-duz">Hapishanede 67 gündür haksız yere ve delili olmayan ağır bir ithamla yatmanın azabı içindeyim. Ben Cumhuriyet’in, Mustafa Kemal’in Türkiye’ye getirdiklerinin ne büyük hizmetler olduğu idraki içindeyim. Komünist olmam, Mustafa Kemal Paşa’ya saygı duymama, Anayasa’daki ilkelere sahip çıkmama mâni değildir, yazılarım bunun delilidir…</span></p>

    <p class="alinti" xml:lang="tr"><span class="dar-paragraf-duz">Marksist kültürle yetişmiş, kendi milli kültür kökenlerinden istifade edebilmiş bir şair olarak bir öğrenciye, hem de polisliğinden şüphe ettiğim birine komünizmi tavsiye etmem aklın alamayacağı bir yakıştırmadır. Ömer Deniz’e ordu içinde görev vermem de mümkün değildir.</span></p>

    <p class="duz-ilk-paragraf" xml:lang="tr"><span class="duz">Sanık Ömer Deniz de Nâzım Hikmet’i doğruladı. Şairin öyle bir telkini, tavsiyesi, direktifi olmamıştı.</span></p>

    <p class="duz" xml:lang="tr"><span class="duz">Bu sözler üzerine Nâzım Hikmet rahatladı.</span></p>

    <p class="duz" xml:lang="tr"><span class="duz">Mahkeme karar vermek için duruşmayı 29 marta erteledi.</span></p>

    <p class="duz" xml:lang="tr"><span class="duz">Avukatlarına göre şair “yüzde bin beş yüz” beraat edecekti.</span></p>

    <p class="duz" xml:lang="tr"><span class="duz">Ve Askeri Hâkim Kâzım Yalman kararı açıkladı:</span></p>

    <p class="duz" xml:lang="tr"><span class="duz">“Ordu içinde kışkırtma çıkarmak isteyen Nâzım Hikmet, Askeri Ceza Kanunu’nun 94. maddesine göre on beş yıla mahkûm edilmiştir!”</span></p>

    <p class="duz" xml:lang="tr"><span class="duz">Nâzım Hikmet dondu kaldı.</span></p>

    <p class="duz" xml:lang="tr"><span class="duz">Ömer Deniz dokuz yıla mahkûm edilmişti, ancak yaşı yirmi birden küçük olduğu için cezası yedi buçuk yıla indirildi.<a class="footnote-link" href="#footnote-231-4" id="footnote-231-4-backlink">[4]</a></span></p>

    <p class="duz" xml:lang="tr"><span class="duz">Nâzım Hikmet davanın hukuki değil, siyasi olduğunu anlamıştı. Yoksa hayatında iki kez gördüğü ve üstelik ajan sanıp polise bildirdiği biriyle konuştuğu için nasıl on beş yıl ceza alabilirdi?</span></p>

    <p class="duz" xml:lang="tr"><span class="duz">Gazeteci Falih Rıfkı Atay yıllar sonra TBMM’de Kâzım Özalp’ten duyduğu sözleri yazdı: “Vesika yokmuş ha? Delil bulunamazmış ha? Biz onu divanıharbe mahkûm ettirelim de gününü görsün.” (</span><span class="italik">Dünya</span> <span class="duz">gazetesi, 2 mayıs 1965.)</span></p>

    <p class="duz" xml:lang="tr"><span class="duz">Nâzım Hikmet İstanbul’a yakın İmralı Cezaevi’ne nakledilmesini talep etti, ancak aniden İstanbul’a götürüldü. Yargıtay, Nâzım Hikmet’in 21 haziran 1937’de tahliye olduğu bir önceki davanın kararını bozmuştu. Dava yeni baştan görülecekti. Fakat Nâzım Hikmet’i İstanbul’da bir sürpriz dava daha bekliyordu.</span></p>

    <p class="duz" xml:lang="tr"><span class="duz">Erkin gemisinin özel olarak hazırlanmış duruşma salonunda görülecek bu davanın konusu neydi dersiniz? Kitap okutarak donanma personelini darbeye teşvik etmek!</span></p>

    <p class="duz" xml:lang="tr"><span class="duz">Ergenekon Davası sanıkları Silivri’de özel yaptırılan bir duruşma salonunda yargılanıyor. Nâzım Hikmet de, dünyada belki de örneği olmayan bir duruşma salonunda yargılandı.</span></p>

    <p class="duz" xml:lang="tr"><span class="duz">Bu özel duruşma salonu Silivri açıklarına demirlemiş Erkin gemisindeydi…</span></p>

    <p class="duz" xml:lang="tr"><span class="duz">Nâzım Hikmet Ankara’dan İstanbul’a getirilerek Sultanahmet Cezaevi’ne kondu. Ancak burada uzun kalmadı, haziran ayının son günü Donanma Komutanlığı’na bağlı askerler tarafından Erkin gemisine götürüldü. Önce tuvalete, sonra da ambara hapsedildi. Sürekli seyir halindeki gemide kırk gün kaldı.</span></p>

    <p class="duz" xml:lang="tr"><span class="duz">Yargılama 10 ağustosta gemide yapıldı. Gemi Silivri açıklarına demir atmıştı.</span></p>

    <p class="duz" xml:lang="tr"><span class="duz">Peki, dava konusu neydi? Kitap okumak!</span></p>

    <p class="duz" xml:lang="tr"><span class="duz">Yavuz gemisinde görevli bazı astsubay ve erlerin kitap okudukları istihbaratı alınmıştı. Kitaplar bir “kaynaktan” geliyordu.</span></p>

    <p class="duz" xml:lang="tr"><span class="duz">Doktor Hikmet Kıvılcımlı ve eşi Fatma Nudiye Yalçı, Kıvılcım Kütüphanesi adında bir yayınevi kurmuşlardı. Buraya gidip gelen yirmi yaşındaki (yazar) Kerim Korcan arkadaşlarıyla birlikte “Kitap Sevenler Derneği” diye bir topluluk oluşturmuştu. Kerim Korcan’ın ağabeyi Haydar Korcan askerliğini Yavuz zırhlısında yapıyordu. Hafta sonları gelip buradan kitap alıyor, okuyup geri veriyordu. Zamanla gemideki diğer astsubay ve erler de kitap okumaya başlamıştı.</span></p>

    <p class="duz" xml:lang="tr"><span class="duz">Buraya kadar her şey normaldi. Ancak Ankara Harp Okulu’ndaki gelişmeler, gözleri bir anda Yavuz zırhlısına çevirmişti. Gemide gizli bir örgütlenme filan yoktu, ama sol yayınları okuyanların ileride ne yapacağı belli olmazdı.</span></p>

    <p class="duz" xml:lang="tr"><span class="duz">Donanma personelini kitap okutup kışkırtarak darbe yapmayı düşünenler olabilirdi</span></p>

    <p class="duz" xml:lang="tr"><span class="duz">O halde…</span></p>

    <p class="duz" xml:lang="tr"><span class="duz">25 nisan 1938’de operasyon başladı.</span></p>

    <p class="duz" xml:lang="tr"><span class="duz">Hikmet Kıvılcımlı, eşi ve Kerim Korcan gözaltına alındı. Bir ay emniyette işkence gördüler. Gözaltına alınan sanık sayısı yirmi sekiz oldu.</span></p>

    <p class="duz" xml:lang="tr"><span class="duz">Soruşturma, ağır baskılar altında ve kışkırtıcı muhbirler kullanılarak sürdürüldü.</span></p>

    <p class="duz" xml:lang="tr"><span class="duz">Bu muhbirlerden Astsubay Hamdi Alevtaş’a göre, dört yıl önce tanıştığı Nâzım Hikmet kendisinden, erlerin mektuplarını okuyup yoksul olanların adreslerini bildirmesini istemişti! Öyle ya, komünistler yoksul bulmakta zorlanıyorlardı!</span></p>

    <p class="duz" xml:lang="tr"><span class="duz">Soruşturmayı yürüten Savcı Haluk Şehsuvaroğlu davanın hukuki değil, siyasi olduğunu anlayarak istifa etti. Üstelik bu durum kendisini çok rahatsız etti, meslekten ayrıldı.</span></p>

    <p class="duz" xml:lang="tr"><span class="duz">Okunan kitapların yasak olmadığı Adalet Bakanlığı tarafından mahkemeye bildirilince, Savcı Şerif Budak’ın ettiği söz tarihe geçti: “Biz bu davada delil arayacak kadar saf değiliz.”</span></p>

    <p class="duz" xml:lang="tr"><span class="duz">Davaya adaleti hâkim kılmak isteyen hâkimler de vardı. Mahkeme Başkanı Amiral Hüsnü Gökdenizer, “Ortada hiçbir şey yok, bu çocuklara yazık ediyorsunuz. Bu yaptığınız donanmaya kötülüktür” diyerek istifasını verdi.</span></p>

    <p class="duz" xml:lang="tr"><span class="duz">10 ağustosta başlayan duruşmalar 29 ağustosta bitti. Ve ne yazık ki Nâzım Hikmet bu davadan da 13 yıl ceza aldı. Toplam cezası 28 yıl olmuştu.</span></p>

    <p class="duz" xml:lang="tr"><span class="duz">Açıkça görülüyor ki, Nâzım Hikmet hukukun ölçülerine göre değil, siyasal eğilimlerine göre mahkûm ettirilmişti.</span></p>

    <p class="duz" xml:lang="tr"><span class="duz">Sonrasını biliyorsunuz:</span></p>

    <p class="duz" xml:lang="tr"><span class="duz">Nâzım Hikmet İstanbul, Ankara, Çankırı, Bursa cezaevlerinde on iki yılı aşkın bir süre kaldı. 1950 yılında çıkarılan afla serbest kaldı.</span></p>

    <p class="duz" xml:lang="tr"><span class="duz">Ancak çürüğe ayrıldığı halde kırk sekiz yaşında yeniden askerlik yapmaya çağrılması ve öldürüleceği yolundaki duyumlar üzerine yurtdışına kaçtı. Artık adalete inancı kalmamıştı çünkü.</span></p>

    <p class="duz" xml:lang="tr"><span class="duz">25 temmuz 1951 tarihinde DP hükümeti tarafından Türk vatandaşlığından çıkarıldı.</span></p>

    <p class="duz" xml:lang="tr"><span class="duz">Ve Nâzım Hikmet’e 2009’da yeniden vatandaşlık hakkı verildi.</span></p>

    <p class="duz-ilk-paragraf" xml:lang="tr"><span class="duz">Bir yanda dün hukuksuzluk sonucu yurtdışına çıkmak zorunda kalan Nâzım Hikmet’in vatandaşlığı geri veriliyor, diğer yanda bugün Ergenekon soruşturmasında yapılan hukuk ihlalleriyle insanlarımızın hayatlarının darmadağın olması sadece seyrediliyor…</span></p>

    <p class="duz" xml:lang="tr"><span class="duz">Bugün Ergenekon sanığı Mustafa Balbay gibi bir basın emekçisinin haykırış içeren mektuplarını okudukça aklıma Nâzım Hikmet geliyor.</span></p>

    <p class="duz" xml:lang="tr"><span class="duz">Nâzım Hikmet de Atatürk’e mektup yazmıştı.</span></p>

    <p class="duz" xml:lang="tr"><span class="duz">Bakın ne demişti:</span></p>

    <p class="alinti-ilk-paragraf" xml:lang="tr"><span class="dar-paragraf-duz">Cumhurreisi Atatürk’ün Yüksek Katına,</span></p>

    <p class="alinti" xml:lang="tr"><span class="dar-paragraf-duz">Türk ordusunu “isyana teşvik” ettiğim iddiasıyla “on beş yıl ağır hapis” cezası giydim. Şimdi de Türk donanmasını “isyana teşvik etmekle” suçlanıyorum.</span></p>

    <p class="alinti" xml:lang="tr"><span class="dar-paragraf-duz">Türk inkılabına ve senin adına and içerim ki suçsuzum.</span></p>

    <p class="alinti" xml:lang="tr"><span class="dar-paragraf-duz">Askeri, isyana teşvik etmedim.</span></p>

    <p class="alinti" xml:lang="tr"><span class="dar-paragraf-duz">Kör değilim ve senin yaptığın her ileri dev hamleyi anlayabilen bir kafam, yurdumu seven bir yüreğim var.</span></p>

    <p class="alinti" xml:lang="tr"><span class="dar-paragraf-duz">Askeri, isyana teşvik etmedim.</span></p>

    <p class="alinti" xml:lang="tr"><span class="dar-paragraf-duz">Yurdumun ve inkılapçı senin karşında alnım açıktır.</span></p>

    <p class="alinti" xml:lang="tr"><span class="dar-paragraf-duz">Yüksek askeri makamlar, devlet ve adalet, küçük bürokrat ve gizli rejim düşmanlarınca aldatılıyorlar.</span></p>

    <p class="alinti" xml:lang="tr"><span class="dar-paragraf-duz">Askeri, isyana teşvik etmedim.</span></p>

    <p class="alinti" xml:lang="tr"><span class="dar-paragraf-duz">Deli, serseri, mürteci, satılmış; inkılap ve yurt haini değilim ki, bunu bir an olsun düşünebileyim.</span></p>

    <p class="alinti" xml:lang="tr"><span class="dar-paragraf-duz">Askeri, isyana teşvik etmedim.</span></p>

    <p class="alinti" xml:lang="tr"><span class="dar-paragraf-duz">Senin eserine ve sana, aziz olan Türk dilinin inanmış bir şairiyim. Sırtıma yüklenen ve yükletilecek hapis yıllarını taşıyabilecek kadar sabırlı olabilirdim. Büyük işlerinin arasında seni bir Türk şairinin felaketi ile alakalandırmak istemezdim.</span></p>

    <p class="alinti" xml:lang="tr"><span class="dar-paragraf-duz">Bağışla beni. Seni bir an kendimle meşgul ettimse, alnıma vurulmak istenen bu “inkılap askerini isyana teşvik” damgasının ancak senin ellerinle silinebileceğine inandığımdandır.</span></p>

    <p class="alinti" xml:lang="tr"><span class="dar-paragraf-duz">Başvurabileceğim en inkılapçı baş sensin.</span></p>

    <p class="alinti" xml:lang="tr"><span class="dar-paragraf-duz">Kemalizm ve senden adalet istiyorum.</span></p>

    <p class="alinti" xml:lang="tr"><span class="dar-paragraf-duz">Türk inkılabına ve senin başına and içerim ki, suçsuzum.</span></p>

    <p class="duz-ilk-paragraf" xml:lang="tr"><span class="duz">Bu mektup Atatürk’e ulaşamadı.</span></p>

    <p class="duz" xml:lang="tr"><span class="duz">Atatürk ağır hastaydı.</span></p>

    <p class="duz" xml:lang="tr"><span class="duz">Nâzım Hikmet’in akrabası Ali Fuat Cebesoy’un çabaları da yetmedi. Cebesoy okul yıllarından beri arkadaşı olan Atatürk’e olayı ancak hasta yatağında iletebildi, Atatürk, “Görüyorsun ne durumdayım, mareşali darıltmadan siz bir çözüm bulun” dedi.</span></p>

    <p class="duz" xml:lang="tr"><span class="duz">Mareşal, Genelkurmay Başkanı Orgeneral Fevzi Çakmak’tı. Davalarla özel olarak ilgilenmişti. Her taşın altında komünist aramıştı.</span></p>

    <p class="duz" xml:lang="tr"><span class="duz">Ne ilginçtir, yıllar sonra Genelkurmay Başkanlığı’ndan alınınca bunu kabul edemedi, politikaya atıldı; İnsan Hakları Derneği’ni kurdu ve bu nedenle komünist olmakla itham edildi!</span></p>

    <p class="duz" xml:lang="tr"><span class="duz">Diyeceksiniz ki mesele sadece komünizmin tehlikeli görülmesi sonucu Nâzım Hikmet başta olmak üzere onlarca kişinin cezaevlerine tıkılması mıydı?</span></p>

    <p class="duz" xml:lang="tr"><span class="duz">Eğer ortada hukuk yoksa biliniz ki siyasal bir çekişme vardır. Örneğin, Mustafa Kemal hasta yatağındayken siyasetin gündeminde “milli şefin” kim olacağı sorusu vardı. Bir yanda Şükrü Kaya, Tevfik Rüştü Aras gibi Sovyetler Birliği’ne yakın dış politika yürütenler, diğer yanda diğerleri…</span></p>

    <p class="duz" xml:lang="tr"><span class="duz">Eh komünistler orduyu kışkırtıyorsa Kaya ve Aras’ın “milli şef” olmasına olanak yoktu.</span></p>

    <p class="duz" xml:lang="tr"><span class="duz">Zaten sonra ikisi de tasfiye edildi.</span></p>

    <p class="duz" xml:lang="tr"><span class="duz">Demem o ki, meselelere daha geniş açıdan bakmakta hep yarar var…</span></p>

    <p class="duz" xml:lang="tr"><span class="duz">Ergenekon süreci gibi bir olay sadece Nâzım Hikmet’in mi başına geldi? Türkiye aydını her fırsatta cezaevine tıkılıp işkenceden geçirildi.</span></p>

    <p class="duz" xml:lang="tr"><span class="duz">Hem de ne uyduruk iddialarla…</span></p>

    <p class="duz" xml:lang="tr"><span class="duz">Bunları yeni kuşaklar bilmeli…</span></p>

    <p class="duz" xml:lang="tr"><span class="duz">Bunu somut olaylarla örneklendirmeliyim…</span></p>

    <p class="baslik-3" xml:lang="tr"><span class="duyuru-baslik">Uçak kaçıran solcular</span></p>

    <p class="duz" xml:lang="tr"><span class="duz">Türkiye son üç yıldır sık sık Ergenekon “dalgalarına” tanık oluyor. Evet, benzer operasyonlar bu ülke topraklarından hiç eksik olmadı. 12 Mart 1971 darbesinden sonra yapılan Şafak Operasyonu’nda önce eli silahlı isimler yakalandı.</span></p>

    <p class="duz" xml:lang="tr"><span class="duz">Ardından başlayan Şafak Operasyonu ikinci dalgasının hedefinde aydınlar vardı. Muhalif aydınlar geceyarıları evlerine yapılan baskınlarla alınıp sorgusuz sualsiz cezaevine tıkıldılar.</span></p>

    <p class="duz" xml:lang="tr"><span class="duz">Hepsi “düşünce suçlusu”ydu!</span></p>

    <p class="duz" xml:lang="tr"><span class="duz">Ancak bu “suç” kamuoyunu ikna etmezdi. Daha inanılır bir “suç” bulundu: Yasadışı örgüt kurup uçak kaçırmak!</span></p>

    <p class="duz" xml:lang="tr"><span class="duz">Zülfü Livaneli, Altan Öymen, Onat Kutlar, Erdal Öz gibi aydınlar bakın o yıllarda hangi örgütün üyesiydiler ve nasıl uçak kaçırdılar!</span></p>

    <p class="duz-ilk-paragraf" xml:lang="tr"><span class="duz">Tarih, 3 mayıs 1972.</span></p>

    <p class="duz" xml:lang="tr"><span class="duz">Türkiye’de ilk kez bir uçak kaçırıldı. Ankara-İstanbul seferini yapan Boğaziçi adlı uçak zorla Sofya’ya götürüldü.</span></p>

    <p class="duz" xml:lang="tr"><span class="duz">Uçak, Sofya Havaalanı’na indiğinde, iki ülkenin yetkilileri görüşmelere başlamıştı bile. Yolcular, uçuş ekibi ve dört eylemci uçakta otuz altı saat beklediler.</span></p>

    <p class="duz" xml:lang="tr"><span class="duz">Görüşmeler umulan sonucu vermeyince dört “hava korsanı” Sefer Şimşek, Aynullah Akça, Mehmet Yılmaz, Yaşar Aydın teslim oldu. Uçak boşaltıldı. Eylemciler, havaalanında düzenledikleri basın toplantısında Türkiye’de olup bitenleri bütün dünyaya duyurmak istediklerini söylediler.</span></p>

    <p class="duz" xml:lang="tr"><span class="duz">Duyurmak istedikleri, Deniz Gezmiş, Hüseyin İnan ve Yusuf Aslan’ın idam cezalarının durdurulmasıydı.</span></p>

    <p class="duz-ilk-paragraf" xml:lang="tr"><span class="duz">Zülfü Livaneli uçak kaçırıldığı haberini dolmuşla Karaköy’e giderken minibüsün radyosundan duydu. Yanındaki arkadaşı Akay Sayılır’a, “Bu çılgınlığı hangi sivri akıllılar yaptı?” diye sitem etti.</span></p>

    <p class="duz" xml:lang="tr"><span class="duz">İkisi de bir süre sonra bu olayın sanıkları arasında olacağını bilmiyordu.</span></p>

    <p class="duz-ilk-paragraf" xml:lang="tr"><span class="duz">Altan Öymen o günlerde sık sık Erdal Öz’ün Ankara’daki Sergi Kitabevi’ne gidiyordu. Başını İstanbul’da Onat Kutlar ve Yaşar Kemal’in, Ankara’da Altan Öymen, Emil Galip Sandalcı, Uğur Mumcu’nun çektiği aydınlar, idam cezalarının durdurulması için imza topluyorlardı.</span></p>

    <p class="duz" xml:lang="tr"><span class="duz">Ankara’daki imzacılar Sergi Kitabevi’nde bir araya geliyordu. Altan Öymen toplanan 12 bin imzayı TBMM başkanvekiline ve cumhurbaşkanı özel kalem müdürüne elden götürüp teslim etmişti. CHP milletvekilleriyle, önemli gazetecilerle, İsmet İnönü’yle görüşmeler yapıyorlardı. Bir kişi bile öldürmemiş gencecik üç fidanın idamını önlemeye çalışıyorlardı.</span></p>

    <p class="duz-ilk-paragraf" xml:lang="tr"><span class="duz">İdam cezasının önlenmesi için bir uçağın Sofya’ya kaçırıldığını duyunca şaşırıp kaldılar. Aylardır uğraştıkları çabalar şimdi boşa mı gidecekti?</span></p>

    <p class="duz" xml:lang="tr"><span class="duz">Türkiye’de ilk kez bir uçak kaçırma olayının gerçekleşmesi kamuoyunu sarstı. Psikolojik savaş araçları hemen devreye sokuldu: “Nasıl olabilirdi böyle bir şey? Bu teröristler ne kadar tehlikeliydi!”</span></p>

    <p class="duz-ilk-paragraf" xml:lang="tr"><span class="duz">Halkın desteğiyle operasyonlara hız verildi. Cezaevlerindeki ranzalar artık yetmiyordu. Birçok genç, öğrenci, hukukçu, yazar, gazeteci hapisteydi. Yetmiyor, sürekli yeni tutuklular getiriliyordu.</span></p>

    <p class="duz" xml:lang="tr"><span class="duz">Gözaltına alınanlar işkenceli sorgulardan geçiriliyordu.</span></p>

    <p class="duz" xml:lang="tr"><span class="duz">Ve bu işkence tezgâhlarına yatırılanlardan biri de Mustafa Beşgen adlı genç bir resim öğretmeniydi.</span></p>

    <p class="duz" xml:lang="tr"><span class="duz">Yapılan eziyetlere fazla dayanamadı. “Tamam” dedi, “konuşacağım.”</span></p>

    <p class="duz" xml:lang="tr"><span class="duz">Hemen örgütünün adını sordular.</span></p>

    <p class="duz" xml:lang="tr"><span class="duz">O dönemdeki örgüt adları, THKO, THKP/C, TİİKP gibiydi.</span></p>

    <p class="duz" xml:lang="tr"><span class="duz">“THO” dedi. Hemen açılımını sordular.</span></p>

    <p class="duz" xml:lang="tr"><span class="duz">Diğer örgütlerin ismini biliyordu ama o zor koşullarda yeni bir örgüt adı bulması zordu. Hemen bulamadı. Tekrar işkence yapacaklarını söylediler.</span></p>

    <p class="duz" xml:lang="tr"><span class="duz">Korktu. Bir isim bulmalıydı.</span></p>

    <p class="duz" xml:lang="tr"><span class="duz">Trabzonluydu.</span></p>

    <p class="duz" xml:lang="tr"><span class="duz">Nereden aklına geldiyse, “Titrek Hamsi Örgütü” dedi.</span></p>

    <p class="duz" xml:lang="tr"><span class="duz">Sorgucular rahatladı. Hatta içlerinden uyanık biri, “Örgütü mü, ordusu mu” diye sordu.</span></p>

    <p class="duz" xml:lang="tr"><span class="duz">Düşündü, “ordu” militan sayısı olarak büyük olabilirdi; “Örgütü” dedi.</span></p>

    <p class="duz" xml:lang="tr"><span class="duz">Sorgucular diğer gizli örgüt isimlerinin yanına yazdılar:</span></p>

    <p class="duz" xml:lang="tr"><span class="duz">“Titrek Hamsi Örgütü.”</span></p>

    <p class="duz-ilk-paragraf" xml:lang="tr"><span class="duz">Benzer olaylar çoktu. Birini anlatmalıyım:</span></p>

    <p class="duz" xml:lang="tr"><span class="duz">Gözaltına alınan bir üsteğmene işkence sırasında “Hangi örgüttensin?” diye soruyorlar.</span></p>

    <p class="duz" xml:lang="tr"><span class="duz">Üsteğmen siyasi konularla ilgisi olmadığı için bilemiyor, “Bana örgüt isimlerini sayın” diyor. Sayıyorlar.</span></p>

    <p class="duz" xml:lang="tr"><span class="duz">Bu kez “Hangisinin cezası daha az?” diye soruyor.</span></p>

    <p class="duz" xml:lang="tr"><span class="duz">Yanıt veriyorlar: “Türkiye İhtilalci İşçi Köylü Partisi’ne üyelikten yedi buçuk yılla kurtarırsın.”</span></p>

    <p class="duz" xml:lang="tr"><span class="duz">“Tamam, ben o örgüttenim öyleyse” diyor.</span></p>

    <p class="duz" xml:lang="tr"><span class="duz">Ve bu davadan tutuklanıp cezaevine konuluyor.</span></p>

    <p class="duz" xml:lang="tr"><span class="duz">Gelelim işin en hazin bölümüne:</span></p>

    <p class="duz" xml:lang="tr"><span class="duz">Üsteğmen afla tahliye olduktan sonra, kendisini başka bir subay arkadaşının, bir kızla ilişkisini kıskandığı için ihbar etmiş olduğunu öğreniyor!</span></p>

    <p class="duz-ilk-paragraf" xml:lang="tr"><span class="duz">Konumuza dönersek, Şafak Operasyonları korku yaratmaya devam ediyordu.</span></p>

    <p class="duz" xml:lang="tr"><span class="duz">Herkes bir gün sıranın kendisine gelmesini bekliyordu. Yazar Sevgi Soysal, arkadaşlarıyla meyhanede yemek yerken askeri darbeyi eleştirdiği için lokantadan alınıp doğruca cezaevine konulmuştu. Herkes tedirgindi.</span></p>

    <p class="duz" xml:lang="tr"><span class="duz">Gözaltına alınmaktan, cezaevine tıkılmaktan çok işkenceye maruz kalmaktan tedirginlik duyuluyordu.</span></p>

    <p class="duz" xml:lang="tr"><span class="duz">Gözaltı sırasının bir gün kendisine de geleceğini düşünen Zülfü Livaneli, eşi Ülker ve kızı Aylin’i alarak kayınvalidesine gitti. Karıkoca bir geceyarısı kapılarının çalınıp gözaltına alınma korkusu taşıdıklarını söylemediler. Her şey, olağan bir aile ziyareti havasındaydı. Bir süre orada kalacaklardı.</span></p>

    <p class="duz" xml:lang="tr"><span class="duz">Birkaç gün sonra radyoda akşam haberlerini dinlerken birçok “şehir eşkıyası”nın yakalandığını duydular. Spiker isimleri okumaya başladı:</span></p>

    <p class="duz" xml:lang="tr"><span class="duz">Uğur Mumcu, Emil Galip Sandalcı, Erdal Öz, Altan Öymen…</span></p>

    <p class="duz" xml:lang="tr"><span class="duz">Ve son isim olarak, Zülfü Livaneli.</span></p>

    <p class="duz" xml:lang="tr"><span class="duz">Nişantaşı’nda kayınvalidesinin evindeydi; oysa radyoda yakalandığı haberi vardı.</span></p>

    <p class="duz" xml:lang="tr"><span class="duz">Anlam veremedi. Ne yapacağını bilemedi. Çaresizdi. Kendini kıstırılmış bir av hayvanı gibi hissetti. Livaneli’nin aklına bin bir soru geldi. “Yakalanmadığı halde, neden yakalandığı duyurulmuştu? Yoksa sokak ortasında vurup “Kaçarken vuruldu” mu diyeceklerdi?” Ürperdiğini hissetti…</span></p>

    <p class="duz" xml:lang="tr"><span class="duz">Zülfü Livaneli ve eşi Ülker kendilerini sokağa atmışlardı. Ne yapacaklarını konuşuyorlardı.</span></p>

    <p class="duz" xml:lang="tr"><span class="duz">Zülfü Livaneli’nin babası ağır ceza reisiydi. Babası aracılığıyla “işkence yapılmayacağı” garantisiyle teslim olmaya karar verdi.</span></p>

    <p class="duz" xml:lang="tr"><span class="duz">O saatlerde Ankara’da Altan Öymen gözleri, elleri bağlı, polis otosuyla emniyete getirildi.</span></p>

    <p class="duz" xml:lang="tr"><span class="duz">Sorgusunun alınabilmesi için tam sekiz gün hücrede bekletildi.</span></p>

    <p class="duz" xml:lang="tr"><span class="duz">Altan Öymen sonunda “suçunu” öğrendi: Titrek Hamsi Örgütü’nün üyesi olmak ve Sofya’ya uçak kaçırma olayını planlamak!</span></p>

    <p class="duz" xml:lang="tr"><span class="duz">Polis her şeyi öğrenmişti:</span></p>

    <p class="duz" xml:lang="tr"><span class="duz">Altan Öymen’in Türk Hava Yolları’nda ve Ankara Esenboğa Havaalanı’nda tanıdıkları vardı. Biri yer hostesi Leyla’ydı. Öteki kargo memuru Diyarbakırlı Mahmut’tu. Onlar uçakla ilgili bilgiler vermişler, Altan Öymen de o bilgilerle birlikte uçak kaçırma işini planlamıştı.</span></p>

    <p class="duz" xml:lang="tr"><span class="duz">Altan Öymen şaşırdı kaldı. Ne diyeceğini bilemedi.<a class="footnote-link" href="#footnote-231-5" id="footnote-231-5-backlink">[5]</a></span></p>

    <p class="duz" xml:lang="tr"><span class="duz">“Titrek Hamsi Örgütü”nun mucidi(!) Mustafa Beşgen de, sorgusunda hangi aydının adını biliyorsa onu örgüte katmıştı. Üstelik örgüt olarak uçak kaçırma eylemini de üstlenmişti.<a class="footnote-link" href="#footnote-231-6" id="footnote-231-6-backlink">[6]</a></span></p>

    <p class="duz-ilk-paragraf" xml:lang="tr"><span class="duz">Altan Öymen’in avukatları, iddiaların asılsız olduğunu tek tek ortaya çıkardı. THY’nin Esenboğa kadrosunda ne yer hostesi olarak çalışan bir Leyla vardı ne de başka bir görevde çalışan Leyla.</span></p>

    <p class="duz" xml:lang="tr"><span class="duz">Diyarbakırlı Mahmut’a gelince, kargo servisi dahil, tüm kadro içinde ne bir Mahmut vardı ne de bir Diyarbakırlı.</span></p>

    <p class="duz-ilk-paragraf" xml:lang="tr"><span class="duz">Aslında…</span></p>

    <p class="duz" xml:lang="tr"><span class="duz">12 Mart sorgucuları da olayın absürd olduğunun farkındaydılar.</span></p>

    <p class="duz" xml:lang="tr"><span class="duz">Zaten Titrek Hamsi Örgütü “mensuplarına” uçak kaçırma eyleminden çok, idam cezalarının önlenmesi için kimlerden imza topladıkları sorulmuştu.</span></p>

    <p class="duz" xml:lang="tr"><span class="duz">Örgüt ve uçak kaçırma, operasyonun bahanesiydi.</span></p>

    <p class="duz" xml:lang="tr"><span class="duz">Amaç muhalif aydınları cezaevine sokup seslerini kesmekti.</span></p>

    <p class="duz-ilk-paragraf" xml:lang="tr"><span class="duz">Titrek Hamsi Örgütü “mensuplarının” suçsuz oldukları anlaşılmıştı. Tahliye edilmeyi bekliyorlardı artık.</span></p>

    <p class="duz" xml:lang="tr"><span class="duz">Soruyorlardı: “Ne zaman serbest kalabiliriz?”</span></p>

    <p class="duz" xml:lang="tr"><span class="duz">Aldıkları yanıt tıpkı cezaevlerine sokulma nedenleri gibi trajikomikti:</span></p>

    <p class="duz" xml:lang="tr"><span class="duz">“Sizlerin uçak kaçırma suçuyla yakalandığınızı radyodan duyurduk. Bu nedenle biraz vakit geçmesi lazım ki olay unutulsun.”</span></p>

    <p class="duz-ilk-paragraf" xml:lang="tr"><span class="duz">Aylar sonra serbest bırakıldılar. Kamuoyu bu davayı ancak unutabilmişti.</span></p>

    <p class="duz" xml:lang="tr"><span class="duz">Mesleğimizin duayenlerinden Altan Öymen salıverildikten sonra yaşadıklarını bakın nasıl anlattı:</span></p>

    <p class="alinti-ilk-paragraf" xml:lang="tr"><span class="dar-paragraf-duz">“Çıktığım gün gözaltına alındığımız günlerin gazetelerine baktım. Arkadaşlarımla beraber ‘uçak kaçırma’mız manşetlerdeydi. Tahliye edilişim ise, iç sayfalardaki tek sütun başlıklı, üç dört cümlelik bir haberle geçiştirilmişti.”</span></p>

    <p class="duz-ilk-paragraf" xml:lang="tr"><span class="duz">Evet, aydın olmak, gazeteci olmak bu ülkede dün de zordu, bugün de.</span></p>

    <p class="duz" xml:lang="tr"><span class="duz">Oynanan oyun ise hep bildik.</span></p>

    <p class="duz" xml:lang="tr"><span class="duz">Yerseniz…</span></p>

    <p class="duz" xml:lang="tr"><span class="duz">Madem geçmiş yıllara gittik bir örnek olay daha yazmalıyım.</span></p>

    <p class="duz" xml:lang="tr"><span class="duz">Bunlar bilinmeden, anımsanmadan bugün anlaşılamaz…</span></p>

    <p class="baslik-3" xml:lang="tr"><span class="duyuru-baslik">Bomba Davası</span></p>

    <p class="duz" xml:lang="tr"><span class="duz">Tarih, 6 mayıs 1972.</span></p>

    <p class="duz" xml:lang="tr"><span class="duz">Bombalı bir eylem sırasında elleri ve ayakları kopan İbrahim Çenet adlı öğrencinin ifadesiyle başlayan soruşturma, bir anda bambaşka gelişmelere neden oldu.</span></p>

    <p class="duz" xml:lang="tr"><span class="duz">Türkiye gündeminden aylarca düşmeyen ve “Bomba Davası” adı verilen soruşturma kapsamında eski polis müdürlerinden doktorlara, avukatlardan üniversite öğrencilerine, bürokratlardan emekli askerlere kadar elli yedi kişi gözaltına alınıp anayasal düzeni yıkmak iddiasıyla tutuklandı.</span></p>

    <p class="duz-ilk-paragraf" xml:lang="tr"><span class="duz">Bomba Davası sanıkları, bir askeri ihtilal hazırlamak amacıyla, soygun ve bombalı saldırılar düzenlemek ve Boğaz Köprüsü’nü havaya uçurmak gibi uyduruk iddialarla İstanbul’daki Ziverbey Köşkü’nde işkenceli sorgulamalardan geçirildiler. “Kontrgerilla” adı ilk kez bu köşkte dile getirildi. Sorgulamayı yapanlar kendilerini “kontrgerilla” diye tanımlıyordu.</span></p>

    <p class="duz" xml:lang="tr"><span class="duz">Ziverbey Köşkü’nden çıkan ifadeler doğruymuş gibi gazete manşetlerine taşındı. Bu yalan haberlerle kamuoyu oluşturulmaya çalışıldı.</span></p>

    <p class="duz" xml:lang="tr"><span class="duz">Örneğin, güya sanıklardan Orhan Kabibay, gemi batırmak için Bülent Ecevit’ten 4 500 lira almıştı!</span></p>

    <p class="duz" xml:lang="tr"><span class="duz">Peki, soruşturma neden birdenbire büyümüş ve başka kanallara doğru gitmişti?</span></p>

    <p class="duz" xml:lang="tr"><span class="duz">Talat Turhan mahkemede şöyle diyordu:</span></p>

    <p class="alinti-ilk-paragraf" xml:lang="tr"><span class="dar-paragraf-duz">Yapılmak istenen Atatürkçülerin ve 27 Mayısçıların tasfiyesidir. Huzurunuzdaki sanıkların çoğu ve ben, o tarihte kuvvet komutanı olan Orgeneral Gürler, Orgeneral Muhsin Batur ve Oramiral Kemal Kayacan’ı suçlanmaya zorlandık. Bunu yapanlar, bazı hallerde bu en değerli komutanların kendilerine ve ailelerine açıkça küfrediyorlardı. Çünkü bizi bir iktidar kavgasında kullanmak isteyen gayrimeşru bir örgüt esir almıştı; tabir benim değil onlarındır.</span></p>

    <p class="duz-ilk-paragraf" xml:lang="tr"><span class="duz">Bomba Davası büyük gürültülerle sürdü, ama sessizce bitti. Yargısal süreç, beraat ya da mahkûmiyetle son bulmadı. 1974 yılında çıkarılan afla dava düştü. Sanıklar davanın düşmesine itiraz ettiler; suçsuzluklarının mahkeme tarafından kabul edilmesini istediler. Dosya Askeri Yargıtay’a gitti, ama karar değişmedi.</span></p>

    <p class="duz" xml:lang="tr"><span class="duz">Bomba Davası, siyasal amacın gerçekleşmesine yaradı mı? Evet, en önemlisi, suçlanan Faruk Gürler cumhurbaşkanı seçilemedi.</span></p>

    <p class="alinti-ilk-paragraf" xml:lang="tr"><span class="dar-paragraf-duz">Bomba Davası üzerine araştırmalar yapan rahmetli Uğur Mumcu şöyle diyordu:</span></p>

    <p class="alinti-ilk-paragraf" xml:lang="tr"><span class="dar-paragraf-duz">Cumhurbaşkanı Cevdet Sunay, Genelkurmay Başkanı Orgeneral Memduh Tağmaç ve İstanbul Sıkıyönetim Komutanı Korgeneral Faik Türün üçlüsünde simgelenen emperyalistlerle bütünleşmiş işbirlikçi iç güçler, ulusalcı Faruk Gürler-Muhsin Batur-Kemal Kayacan üçlüsünü buna engel görüyorlar ve onları bertaraf etmek istiyorlardı.</span></p>

    <p class="alinti-ilk-paragraf" xml:lang="tr"><span class="dar-paragraf-duz">Bugünü anlamak için fazla söze gerek var mı?</span></p>

    <p class="duz-ilk-paragraf" xml:lang="tr"><span class="duz">Bomba Davası’nın hedefinde komutanlar da vardı.</span></p>

    <p class="duz" xml:lang="tr"><span class="duz">Peki, iktidar klikleri arasındaki çatışmanın temelinde ne yatıyordu?</span></p>

    <p class="duz" xml:lang="tr"><span class="duz">Emekli Tümgeneral Celil Gürkan yaşadığı işkenceli sorgulamayı anlatarak buna yanıt verdi:</span></p>

    <p class="alinti-ilk-paragraf" xml:lang="tr"><span class="dar-paragraf-duz">Gözlerim bantlı, ellerim ve ayaklarım zincirli ve pijamalı halde sorgucunun karşısındayım. Sivil olmalarına rağmen herkes birbirine “Albayım”, “Yarbayım” diyor, gerçek kimliklerini saklamak istiyorlar. Beni son derece şaşırtan bir soruyla başladık. “Paşam siz son derece değerli bir subay idiniz, komutan idiniz, seviliyordunuz. Neden o… Gürler’e, o… Batur’a (burada yinelemek istemediğim bazı kaba sözcükler kullanarak) alet oldunuz, onların oyunlarına geldiniz?”</span></p>

    <p class="alinti" xml:lang="tr"><span class="dar-paragraf-duz">Sorgucunun bu sözleri söylediği tarihte, (Faruk) Gürler Genelkurmay başkanlığından yeni ayrılmış olmakla beraber cumhurbaşkanlığına adaylığını koymuş fakat kazanamamıştı. (Muhsin) Batur ise fiilen Hava Kuvvetleri komutanıydı.</span></p>

    <p class="alinti" xml:lang="tr"><span class="dar-paragraf-duz">Sorgulama çok ilginç bir önsözle başlamıştı. Sözde “albay”, benden Adapazarı’nda 2. Tümen komutanlığım dönemimden başlayarak son güne kadar geçen olayları anlatmamı istedi. Başladım anlatmaya. Araya giriyordu. “Yoo Paşam öyle değil, gerçeği söyleyiniz. Biz her şeyi biliyoruz. Sonra külahları değiştiririz!” Ben anlatıyordum, o araya girip, “Cuntaları anlatın, cuntaları” diyordu.</span></p>

    <p class="alinti" xml:lang="tr"><span class="dar-paragraf-duz">Cunta falan yoktu. Kara, Hava ve Deniz Kuvvetleri’ndeki silah arkadaşlarımız, kendi aralarında olsun, komutanlarıyla beraber olsun, olağan görevleri gereği zaman zaman bir araya gelerek, 12 Mart öncesi tehlikeli gidiş üzerinde durmuşlar, ordunun uyarıcı görev yapması üzerinde görüş alışverişinde bulunmuşlar, ne gibi önlemlerin alınabileceğinin değerlendirmesini yapmışlardır.</span></p>

    <p class="alinti" xml:lang="tr"><span class="dar-paragraf-duz">“Albay”<a class="footnote-link" href="#footnote-231-7" id="footnote-231-7-backlink">[7]</a> elindeki yazılı bir metinden okuduğu izlenimi veren bir tonla sordu: “Paşam, siz emekli olduktan sonra, 16 mart 1972 tarihinde emekliye sevk edilen beş general/amiral ve sekiz albay eşlerinizle birlikte Ankara Kent Oteli’nin meyhanesinde, daha doğrusu gece kulübünde toplanmışsınız. Aranızda bir de üniformalı kurmay albay varmış. Bu toplantıda sizi emekli ettikleri için Silahlı Kuvvetler’den intikam almaya yemin etmişsiniz. Bunu anlatın.”</span></p>

    <p class="alinti" xml:lang="tr"><span class="dar-paragraf-duz">Bu suçlama karşısında sarsıldığımı hissettim. Aklıma, vaktiyle bir yerde okuduğum ve beğendiğim şu söz geldi: Ben size insanım diyorum, oysa siz benden eşek olmadığımı ispatlamamı istiyorsunuz!</span></p>

    <p class="alinti" xml:lang="tr"><span class="dar-paragraf-duz">Emekli olmuş, ellerinde hiçbir güç, kuvvet bulunmayan, sadece içinde yaşadıkları memleketin refahını isteyen on üç emekli subay adına benden, niçin Türk Silahlı Kuvvetleri’nden intikam alma andı içtiğimizi açıklamamı istiyorlardı.</span></p>

    <p class="alinti" xml:lang="tr"><span class="dar-paragraf-duz">“Albayım” dedim, “size bu bilgileri veren kaynağın kim, neresi olduğunu bilmiyorum. Öğrenmek de istemiyorum. Şayet resmi bir kaynak ise, ülkemin güvenliği açısından üzülerek karşılarım. Her birini çok yakından tanıdığım arkadaşlarımın, içinden yetiştiğimiz ve her türlü nimetlerini gördüğümüz aziz Silahlı Kuvvetlerimizden sırf emekli edildik diye intikam andı içecek derecede serseri, sağduyudan yoksun kişiler olmadıklarını biliyorum. Elhamdülillah sağduyumuzu, aklımızı yitirmiş değiliz. Bu suçlamayı nefretle reddederim. Kent Oteli’nin gece kulübü ya da meyhanesi, yerli yabancı, dost düşman, casus, istihbaratçı, hırlı hırsız her türlü insanın bulunduğu bir yer. Eğer cahilce bir ant içme söz konusu olsaydı bunu herkesin gözü önünde yapmazdık.”</span></p>

    <p class="alinti" xml:lang="tr"><span class="dar-paragraf-duz">Sorgumun ikinci günü ifademi yazılı olarak vermem istendi. Beyaz kâğıtlar verdiler. 12 Mart (1971 askeri darbesi) öncesi, Silahlı Kuvvetler içindeki örgütlenme çalışmalarını yazacaktım! Ne ilginçti. Eğer benim de içinde bulunduğum örgütlenme çalışmaları “cuntacılık” sayılıyorsa, bu “cuntaya” liderlik etmiş iki kişiden biri Silahlı Kuvvetler’in hava gücünün başındaydı. Öteki de daha düne kadar Silahlı Kuvvetler’in tümünün başındaydı. Eski Genelkurmay başkanı ile fiilen hava gücüne komuta etmekte olan bir Hava Kuvvetleri komutanını suçlayacak bir dosya hazırlanıyordu demek.</span></p>

    <p class="alinti" xml:lang="tr"><span class="dar-paragraf-duz">Sürekli soruyorlardı: “Başınızda kimler var? Sizi kullananların içyüzünü açıklayın da bitsin bu iş.”</span></p>

    <p class="alinti" xml:lang="tr"><span class="dar-paragraf-duz">Yazdıklarım beğenilmedi. Vaki olmayan bir cuntadan, ihtilal ya da darbe girişiminden ve cunta üyeliğinden söz etmemi istiyorlardı. “Albay” sürekli tehdit ediyordu: “Yoksa külahları değişiriz…”</span></p>

    <p class="alinti" xml:lang="tr"><span class="dar-paragraf-duz">Yazdım beğenmediler, yazdım beğenmediler. İstediklerini alamadılar. Konforlu köşkteki konukluğumun altıncı günü saat 10.00 sıralarında gözlüklü bir yüzbaşı geldi. “Paşam bugün öğle yemeğinden sonra sizi serbest bırakacağız. Şimdi elbiselerinizi gönderiyorum, hazırlanın” dedi. Sevinmedim dersem yalan olur.</span></p>

    <p class="duz-ilk-paragraf" xml:lang="tr"><span class="duz">Diyeceksiniz ki cuntaya katılmış hiç mi subay yok?</span></p>

    <p class="duz" xml:lang="tr"><span class="duz">Olmaz olur mu?</span></p>

    <p class="duz" xml:lang="tr"><span class="duz">Doğan Yurdakul’la birlikte kaleme aldığımız</span> <span class="italik">Bay Pipo</span><span class="duz">’da ayrıntılarıyla ordu içindeki cuntacıları yazdık.</span></p>

    <p class="duz" xml:lang="tr"><span class="duz">Diğer yanda…</span></p>

    <p class="duz" xml:lang="tr"><span class="duz">Osmanlı’dan günümüze ferdi hareketler içinde olan subaylar da yok değildir.</span></p>

    <p class="duz" xml:lang="tr"><span class="duz">Mahkeme ne karar verir bilmeyiz, ama bugün bir Veli Paşa konuşulup tartışılıyorsa, dün de Vehib Paşa merak edilirdi…</span></p>

    <p class="baslik-3" xml:lang="tr"><span class="duyuru-baslik">Vehib Paşa’nın icraatları</span></p>

    <p class="duz" xml:lang="tr"><span class="duz">Bir emekli generalin gözaltına alınması ya da tutuklanması üzerine büyük komplo teorileri inşa edip TSK’ya saldıranların, Vehib Paşa’yı iyi tanımaları gerekiyor. Aksi takdirde “kumdan kale” inşa ettiklerinin farkında olamazlar…</span></p>

    <p class="duz" xml:lang="tr"><span class="duz">Tarih, 1 ekim 1935.</span></p>

    <p class="duz" xml:lang="tr"><span class="italik">Cumhuriyet</span> <span class="duz">gazetesinin manşeti: “Vehib Paşa, Habeşistan (Etiyopya) Başkumandanı mı Oldu?” Benzer haberleri sadece Türkiye’deki gazeteler yazmadı. Zaten bizde çıkan haberler, İngiliz ve Fransız gazetelerinin tercümesiydi.</span></p>

    <p class="duz" xml:lang="tr"><span class="duz">İtalya-Habeşistan Savaşı boyunca Vehib Paşa’nın kahramanlıkları gazetelerde yer almayı sürdürdü.</span></p>

    <p class="duz" xml:lang="tr"><span class="duz">Kâzım Karabekir, M. Niyazi Erenbilge, Ahmet Naim Çıladır bu savaşla ilgili kitaplar yazdılar. Mareşal Badoglio’nun hatıraları tercüme edildi.</span></p>

    <p class="duz" xml:lang="tr"><span class="duz">Müslümanların İtalyanlara karşı direnişleri Türkiye’de hep ilgiyle takip edildi. Bazı gazeteler savaşla ilgili ekler bile çıkardı.</span></p>

    <p class="duz" xml:lang="tr"><span class="duz">Pastaneler de geri durmadı; yeni yapmaya başladıkları pastaya Habeşistan’ın başkenti “Addis Ababa” adını verdiler.</span></p>

    <p class="duz" xml:lang="tr"><span class="duz">Ancak Habeşistan İmparatoru Haile Selasiye ve ardından komutanı Ras Nassibu, 9 mayıs 1936’da ülkeyi terk edince Vehib Paşa’dan haberler kesildi. Bu arada ilginç bir olay ortaya çıktı:</span></p>

    <p class="duz" xml:lang="tr"><span class="duz">Vehib Paşa’yı Habeşistan’a İngilizler göndermişti!</span></p>

    <p class="duz" xml:lang="tr"><span class="duz">Müslüman askerlerin Hıristiyan İtalyanlara karşı zorlu mücadelesinin büyük komutanı, İngilizlerin adamı çıkmıştı!</span></p>

    <p class="duz" xml:lang="tr"><span class="duz">9 temmuzda devletin resmi yayın organı</span> <span class="italik">Ayın Tarihi</span> <span class="duz">bir açıklama yapmak zorunda kaldı:</span></p>

    <p class="duz" xml:lang="tr"><span class="duz">“Vehib Paşa, İstiklal Mücadelesi’nin başlangıcından beri Türkiye’den çıkmış ve bin bir maceraya girmiş bir adamdır. Memleketinden başka her emele hizmet edecek bir yaradılıştadır ve Türk vatandaşlığından birçok seneler evvel ıskat edilmiştir.”</span></p>

    <p class="duz" xml:lang="tr"><span class="duz">Bitmedi…</span></p>

    <p class="duz" xml:lang="tr"><span class="duz">Habeşistan bozgunundan sonra Vehib Paşa, İspanya’nın faşist lideri Franco’nun emri altına girdi. Cumhuriyetçilere karşı yapılan İç Savaş’ta Franco kuvvetlerinin belkemiği olan Müslüman Faslı birliklerin başına geçmek istiyordu. Amacına ulaştı mı, burası muğlak.</span></p>

    <p class="duz" xml:lang="tr"><span class="duz">Vehib Paşa, altmış yaşına gelmişti ve hâlâ savaşmak istiyordu.</span></p>

    <p class="duz" xml:lang="tr"><span class="duz">Peki, kimdi bu maceracı Vehib Paşa?</span></p>

    <p class="duz-ilk-paragraf" xml:lang="tr"><span class="duz">Ailesi aslen Taşkentliydi.</span></p>

    <p class="duz" xml:lang="tr"><span class="duz">Sonra Yanya’ya göç etmişlerdi.</span></p>

    <p class="duz" xml:lang="tr"><span class="duz">Babası Mehmed Emin Efendi, Yanya belediye reisiydi.</span></p>

    <p class="duz" xml:lang="tr"><span class="duz">Üç erkek kardeştiler:</span></p>

    <p class="duz" xml:lang="tr"><span class="duz">1) Esad (Bülkat) Paşa, Harp Akademisi’ni birincilikle bitirdi; Harp Okulu’nda öğretmenlik yaptı; matematik ve geometri kitapları yazdı; Balkan savaşlarında, Birinci Dünya Savaşı’nda çeşitli cephelerde bulundu; 1919’da emekli oldu ve kısa bir süre bahriye nazırlığı yaptı. Cumhuriyet Türkiyesi’nde sadece Türk-Yunan mübadelesi komisyonunda görev aldı.</span></p>

    <p class="duz" xml:lang="tr"><span class="duz">2) Ortanca çocuk Nakiyeddin Efendi ömrü boyunca memurluk yaptı; sorgu yargıçlığından emekli oldu. Oğlu Kâzım Taşkent, Yapı Kredi Bankası’nın kurucusuydu. Kâzım Taşkent ilköğrenimini amcası Esad Paşa’nın yanında İstanbul’da yaptı.</span></p>

    <p class="duz" xml:lang="tr"><span class="duz">3) Ve Vehib (Kaçi) Paşa…</span></p>

    <p class="duz-ilk-paragraf" xml:lang="tr"><span class="duz">1877 Yanya doğumluydu.</span></p>

    <p class="duz" xml:lang="tr"><span class="duz">1897’de Harp Okulu’ndan mezun oldu. 1900’de erkânıharp (kurmay) diplomasını birincilikle aldı.</span></p>

    <p class="duz" xml:lang="tr"><span class="duz">Genç subayların tümü gibi o da İttihatçı oldu. 23 temmuz 1908’de Manastır’da Kışla Meydanı’ndaki top arabasının üzerine çıkarak “Temmuz Devrimi”ni herkese duyurdu.</span></p>

    <p class="duz" xml:lang="tr"><span class="duz">Yeni görev yeri Erzurum 4. Ordu oldu.</span></p>

    <p class="duz" xml:lang="tr"><span class="duz">Ardından, Pangaltı Harbiyesi Komutanlığı’na atandı. Kurmay binbaşıydı, ama liva (tuğgeneral) yetkilerine sahipti. Üç yıl görev yaptı, ama başarısız oldu. Güler yüzlüydü, herkesin sevgisini kazanmıştı, ama disiplinsizdi.</span></p>

    <p class="duz-ilk-paragraf" xml:lang="tr"><span class="duz">1912 yılı Vehib ve Esad kardeşler için ilginç bir sene oldu. İki kardeş, doğum yerleri olan Yanya Komutanlığı emrine atandılar.</span></p>

    <p class="duz" xml:lang="tr"><span class="duz">Balkan Savaşı’nda Yanya’yı Kolordu Komutanı Esad Paşa ve Müstahkem Mevki Komutanı Kaymakam Vehib Bey savundu.</span></p>

    <p class="duz" xml:lang="tr"><span class="duz">İki kardeş kahramanca direnmelerine rağmen, 482 yıldır Türk hâkimiyetinde olan şehri Yunanlılara teslim etmek zorunda kaldılar. Esir alındılar. Barış görüşmelerinin ardından dokuz ay sonra yurda döndüler.</span></p>

    <p class="duz" xml:lang="tr"><span class="duz">Vehib Bey miralay (albay) yapıldı ve Hicaz’daki tümen komutanlığına atandı. Osmanlı’ya muhalif olan Mekke Emiri Şerif Hüseyin’i hemen tutuklamak istediyse de Babıâli buna izin vermedi. Aksine Şerif Hüseyin’le çatışmaya girdiği için Vehib Bey, tümeniyle birlikte Hicaz’dan çıkarılıp Kanal Seferi yapacak 4. Ordu’nun emrine verildi. Daha görev yerine gidemeden Çanakkale’ye gönderildi. Seddülbahir’de grup komutanı oldu. Ağabeyi Esad Paşa da aynı orduda kolordu komutanıydı.</span></p>

    <p class="duz-ilk-paragraf" xml:lang="tr"><span class="duz">Vehib Bey savaş döneminde mirliva (tuğgeneral) yapıldı ve Kafkasya’daki 3. Ordu komutanlığına getirildi. Yaptığı taarruzlar sonuç getirmediği gibi Rusların Doğu Anadolu’yu işgaline neden oldu.</span></p>

    <p class="duz" xml:lang="tr"><span class="duz">Fevriydi. Kendini devletin üstünde görmeye başlamıştı. Buna rağmen Enver Paşa ona hep hoşgörüyle yaklaştı.</span></p>

    <p class="duz" xml:lang="tr"><span class="duz">Enver Paşa göz yumdukça, o da bir o kadar başına buyruk davrandı.</span></p>

    <p class="duz" xml:lang="tr"><span class="duz">Üstelik geçimsizdi, kıskançtı. Örneğin, 2. Ordu Komutanı Mustafa Kemal’i hiç sevmiyordu. Mustafa Kemal ve bazı yüksek rütbeli subayların, orduların yanlış idare edildiğini iddia ederek İstanbul’a gelip hükümeti devirecekleri dedikodusunu yaydı. Gerçekte böyle bir durum yoktu; olay komploydu.</span></p>

    <p class="duz" xml:lang="tr"><span class="duz">Evet, Mustafa Kemal savaşın kaybedilmekte olduğunu arkadaşlarına söylemişti. Ama o kadardı; İstanbul’a gidip hükümeti devirmeyi düşünmemişti.</span></p>

    <p class="duz" xml:lang="tr"><span class="duz">Savaş döneminde kimse Vehib Paşa’nın bu komplosuyla uğraşacak durumda değildi.</span></p>

    <p class="duz" xml:lang="tr"><span class="duz">Zavallı Vehib Paşa yanlış dönemde hayata gelmişti! Bugün olsa el üstünde tutulurdu.</span></p>

    <p class="duz" xml:lang="tr"><span class="duz">Savaşın sonuna doğru Vehib Paşa, yeni kurulan Şark Orduları grup komutanlığına getirildi. Geçimsizliği sonucu bu görevinden de istifa etti. 1. Ordu komutanlığına atandı.</span></p>

    <p class="duz" xml:lang="tr"><span class="duz">Savaş sonunda yapılan Mondros Mütarekesi’nin ardından tutuklanıp Bekirağa Bölüğü’ne konuldu.</span></p>

    <p class="duz" xml:lang="tr"><span class="duz">Burada sıkı durun: Komutanlar genellikle savaş suçu, Ermeni tehciri gibi nedenlerle tutuklanırken, Vehib Paşa neden cezaevine konuldu biliyor musunuz? Kişisel çıkarları için görevini kötüye kullanmaktan. Batum’da petrol yolsuzluğu yapmıştı.</span></p>

    <p class="duz" xml:lang="tr"><span class="duz">Divanıharpte dört ay hapis cezası aldı. Ancak cezaevine girmedi; çünkü Bekirağa Bölüğü’nden kaçmıştı.</span></p>

    <p class="duz" xml:lang="tr"><span class="duz">İstanbul’da “Hacı Süleyman” adına temin ettiği İtalyan pasaportuyla Roma yakınındaki bir köye yerleşti.</span></p>

    <p class="duz" xml:lang="tr"><span class="duz">Artık sıkı bir İttihatçı düşmanıydı. Dün İttihatçıların ön safında yürüyen Vehib Paşa, şimdi eski hareketine düşman olmuştu. Her şeyin sebebi İttihatçılardı!</span></p>

    <p class="duz" xml:lang="tr"><span class="duz">Kurtuluş Savaşı’na da karşı çıktı.</span></p>

    <p class="duz" xml:lang="tr"><span class="duz">Mustafa Kemal’e karşı küçültücü, hatta hakaretlere varan sözler sarf etti.</span></p>

    <p class="duz" xml:lang="tr"><span class="duz">Yakup Şevki Paşa’ya 14 eylül 1921’de gönderdiği mektupta şöyle yazdı:</span></p>

    <p class="alinti-ilk-paragraf" xml:lang="tr"><span class="dar-paragraf-duz">Hatırlıyor musun? Ben felaketlerin karib-ül vuku olduğunu (gerçekleşeceğini) anlatmış ve her şey olmak isteyen ve fakat hiçbir şey olamayan Mustafa Kemal’in memleketi mahvedeceğini söylemiştim. Bekir Sami Bey’in hazırladığı itilaf esaslarını kabulünden sonra mevkisiz kalacağını anlayan bu adam bütün dünyaya meydan okudu. Memleketi batırırken kendisinin batacağını anlamadı.</span></p>

    <p class="duz-ilk-paragraf" xml:lang="tr"><span class="duz">Vehib Paşa milli mücadeleye katılmayı da reddetti.</span></p>

    <p class="duz" xml:lang="tr"><span class="duz">Ona göre “kurtuluşun” reçetesi, emperyal bir gücün kanatları altına girmekti!</span></p>

    <p class="duz" xml:lang="tr"><span class="duz">Bu nedenle Roma’da kendisi gibi ülkesinin insanlarına inanmayan Osmanlı’nın bazı eski nazırlarıyla toplantılar yaptı. Büyük güçlerden medet uman bu toplantılardan hiçbir sonuç çıkmadı.</span></p>

    <p class="duz" xml:lang="tr"><span class="duz">Sonunda Vehib Paşa, İngilizlerin “devşirmesiyle” profesyonel asker oluverdi!</span></p>

    <p class="duz" xml:lang="tr"><span class="duz">Habeşistan biliniyor; İspanya İç Savaşı’nda ne kadar süre savaştı bilinmiyor.</span></p>

    <p class="duz" xml:lang="tr"><span class="duz">Yurtdışındaki hayatının bilinmeyenleri çoktur.</span></p>

    <p class="duz" xml:lang="tr"><span class="duz">Bilinen, 1940 yılında İstanbul’a geldi. Pişmandı. Yorgundu. Hastaydı.</span></p>

    <p class="duz" xml:lang="tr"><span class="duz">Kısa süre sonra vefat etti…</span></p>

    <p class="duz" xml:lang="tr"><span class="duz">Neden Vehib Paşa’yı yazdım?</span></p>

    <p class="duz" xml:lang="tr"><span class="duz">Evet, son dönemde emekli generallerin gözaltına alınmasının ya da tutuklanmasının ardından medyada “divanıharpler” kuruldu. Neler söylendi, neler yazıldı ve ne komplo teorileri üretildi!</span></p>

    <p class="duz" xml:lang="tr"><span class="duz">Bunlar hep bir ya da iki emekli subaydan yola çıkılarak yapıldı.</span></p>

    <p class="duz" xml:lang="tr"><span class="duz">Bakınız…</span></p>

    <p class="duz" xml:lang="tr"><span class="duz">Dün olduğu gibi bugün de bazı subaylar fevri davranıp kendilerini devletin, hukukun üstünde görebilir.</span></p>

    <p class="duz" xml:lang="tr"><span class="duz">Kanunsuz işlemler yaptırmış ya da yapılmasına göz yummuş olabilir; ele avuca sığmayan, mesleğini kişisel çıkarları/maddi zenginliği için kullanan subaylar tarihin her döneminde olmuştur, olacaktır da.</span></p>

    <p class="duz" xml:lang="tr"><span class="duz">Bunların mutlaka cezalandırılmaları gerekir.</span></p>

    <p class="duz" xml:lang="tr"><span class="duz">Ancak…</span></p>

    <p class="duz" xml:lang="tr"><span class="duz">Vehib Paşa gibi bir askerin yaptıklarından yola çıkılıp nasıl Türk Silahlı Kuvvetleri karalanamazsa, bugün de bir emekli askerden yola çıkılarak ordu karalanmaya kalkışılamaz. Eğer yapılırsa, bu ülkeye yazık edilir; toplumsal uzlaşmanın temeline dinamit konulur. Ve mesele bulandırılır.</span></p>

    <p class="duz" xml:lang="tr"><span class="duz">O zaman ne Susurluk ne de Ergenekon çözülebilir.</span></p>

    <p class="duz" xml:lang="tr"><span class="duz">Ama birilerinin amacı “çözmek” değil, “sivil darbe” yapmak ise o zaman doğru yolda gittiklerini söyleyebilirim!</span></p>

    <p class="duz" xml:lang="tr"><span class="duz">Hep yazıyorum; kendini devletin, adaletin, hukukun yerine koyan “vatan kurtaran Şaban’lar” hep olmuştur.</span></p>

    <p class="duz" xml:lang="tr"><span class="duz">Hadi Vehib Paşa’yı yazdık, tarihten bir örnek daha verelim ve Nureddin Paşa’nın yaptığını yazalım. Üstelik öldürttüğü bir vatan haini bile olsa yaptıklarını bugün kim kabul edebilir?..</span></p>

    <p class="baslik-3" xml:lang="tr"><span class="duyuru-baslik">Ali Kemal nasıl kaçırıldı?</span></p>

    <p class="duz" xml:lang="tr"><span class="duz">Ali Kemal (1869-1922) İstanbul’da doğdu.</span></p>

    <p class="duz" xml:lang="tr"><span class="duz">Babası tüccardı. Siyasi yaşamına Jön Türklere katılarak başladı. Sonra yolunu ayırdı ve “ödülünü” Brüksel Elçiliği’nde ikinci kâtipliğe atanarak aldı.</span> <span class="italik">İkdam</span> <span class="duz">gazetesinde İttihatçılara karşı ağır yazılar yazdı.</span></p>

    <p class="duz" xml:lang="tr"><span class="duz">Makalelerinde liberalizmi övdü.</span></p>

    <p class="duz" xml:lang="tr"><span class="duz">Gerici 31 Mart Ayaklanması’nı destekledi.</span></p>

    <p class="duz" xml:lang="tr"><span class="duz">“Liberal” Hürriyet ve İtilaf Fırkası’na girdi.</span> <span class="italik">Peyam</span> <span class="duz">gazetesini çıkarmaya başladı.</span></p>

    <p class="duz" xml:lang="tr"><span class="duz">Damat Ferit Hükümeti’nde milli eğitim ve sonra içişleri bakanlığına getirildi.</span></p>

    <p class="duz" xml:lang="tr"><span class="duz">Kurtuluş Savaşı’nın önderi Mustafa Kemal’i tutuklatmak için tertipler hazırladı.</span></p>

    <p class="duz" xml:lang="tr"><span class="duz">Milli Mücadele’ye düşmanlığını yazılarında da sürdürdü.</span></p>

    <p class="duz" xml:lang="tr"><span class="duz">Makaleleri öylesine hakaretlerle doluydu ki 25 ekim 1921’de öğrenciler tarafından taş yağmuruna tutuldu.</span></p>

    <p class="duz" xml:lang="tr"><span class="duz">İngilizlere yakındı.<a class="footnote-link" href="#footnote-231-8" id="footnote-231-8-backlink">[8]</a></span></p>

    <p class="duz" xml:lang="tr"><span class="duz">Tarih, 5 kasım 1922.</span></p>

    <p class="duz" xml:lang="tr"><span class="duz">Yer, İstanbul Beyazıt Emniyet Amirliği.</span></p>

    <p class="duz" xml:lang="tr"><span class="duz">Saat, sabah 10.00 suları.</span></p>

    <p class="duz" xml:lang="tr"><span class="duz">Merkezin resmi telefonu çaldı. Beşinci Şube Polis Müdürü Cem’i Bey telefonu açtı. Karşısında, İstanbul Emniyet Müdür Muavini Sadi Bey vardı.</span></p>

    <p class="duz" xml:lang="tr"><span class="duz">“Siz misiniz Cem’i Bey?”</span></p>

    <p class="duz" xml:lang="tr"><span class="duz">“Evet, benim efendim.”</span></p>

    <p class="duz" xml:lang="tr"><span class="duz">“Sivil misiniz, resmi misiniz?”</span></p>

    <p class="duz" xml:lang="tr"><span class="duz">“Resmi kıyafetteyim efendim.”</span></p>

    <p class="duz" xml:lang="tr"><span class="duz">“Derhal sivil giyinerek müdüriyete geliniz.”</span></p>

    <p class="duz-ilk-paragraf" xml:lang="tr"><span class="duz">Bir saat sonra…</span></p>

    <p class="duz" xml:lang="tr"><span class="duz">İstanbul Emniyet Müdürlüğü, Sadi Bey’in odası.</span></p>

    <p class="duz" xml:lang="tr"><span class="duz">Odada Sadi Bey’le birlikte Birinci Şube Müdürü Nevzat Bey de vardı.</span></p>

    <p class="duz" xml:lang="tr"><span class="duz">Cem’i Bey odaya girince, Sadi Bey, nöbet tutan polise “İçeriye kimseyi alma” talimatını verip kapıyı kapadı.</span></p>

    <p class="duz" xml:lang="tr"><span class="duz">Cem’i Bey’in yanına gelip elini omzuna koydu:</span></p>

    <p class="duz" xml:lang="tr"><span class="duz">“Size itimadımız sonsuzdur. Size mühim bir görev vereceğim. Beni dikkatlice dinleyiniz. Bugün Ankara’dan bir telgraf aldım. Yurtdışına kaçma ihtimali olan</span> <span class="italik">Peyam-ı Sabah</span> <span class="duz">Başyazarı Ali Kemal’in her ne surette olursa olsun, tevkif edilerek mahkemeye çıkarılmak üzere Ankara’ya gönderilmesi emredilmiştir. Emrinize Başkomiser Mazlum Bey ile Araştırma Bölümü’nden Mehmed ve Emin Bey’i veriyorum. İstediğiniz gibi hareket edebilirsiniz. Ancak müdüriyetten çıktıktan sonra bir daha buraya uğramayacaksınız. Ali Kemal’in İstanbul polisi vasıtasıyla kaçırıldığı katiyen bilinmeyecektir. Lazım olan para da sonra tedarik edilecektir.”</span></p>

    <p class="duz" xml:lang="tr"><span class="duz">Cem’i Bey şaşırdı; çekinerek sordu: “Affedersiniz Ali Kemal nerede oturuyor?”</span></p>

    <p class="duz" xml:lang="tr"><span class="duz">Ali Kemal’in kim olduğunu biliyordu kuşkusuz. Ama hiç karşılaşmamıştı; sadece gazetedeki fotoğraflarından tanıyordu.</span></p>

    <p class="duz" xml:lang="tr"><span class="duz">Sadi Bey de pek tanımıyordu: “Ali Kemal Arnavutköy’de, Büyükdere’de, Ada’da, Beyoğlu’nda, Zekipaşa Apartmanı’nda oturur. Her yerde gezer, her yerde dolaşır. Benim bildiğim de bu kadardır!”</span></p>

    <p class="duz-ilk-paragraf" xml:lang="tr"><span class="duz">Öğlen saatleri…</span></p>

    <p class="duz" xml:lang="tr"><span class="duz">Ali Kemal’i kaçırmakla görevlendirilen Cem’i Bey, Mazlum, Mehmed ve Emin, emniyet binasından çıktılar. Yolda görev bölüşümü yaptılar. Mehmed ve Emin Zekipaşa Apartmanı’nı gözetleyecekti. Cem’i Bey ve Mazlum ise Beyoğlu’nda Ali Kemal’i arayacaklardı. Ayrıldılar.</span></p>

    <p class="duz" xml:lang="tr"><span class="duz">Cem’i Bey tam Beyoğlu başındaki Tünel’e girmişti ki, Kiraz Hamdi Paşa’yı gördü. Üç dört adım arkasından da Vasfi Hoca geliyordu. Onları yine Ali Kemal’in yakın çevresinden, Hürriyet ve İtilaf Partisi’ne mensup birkaç kodaman takip ediyordu.</span></p>

    <p class="duz" xml:lang="tr"><span class="duz">Cem’i Bey bunların bir toplantıdan çıktıklarını tahmin etti. Hepsi aynı istikametten geliyordu ve istikametin başlangıç noktası Zekipaşa Apartmanı’ydı!</span></p>

    <p class="duz" xml:lang="tr"><span class="duz">Ali Kemal’in evine yöneldiler; yaklaştıklarında polis memuru Emin yanlarına geldi. “Apartmandan birkaç partili çıktı; muhtemelen Ali Kemal evde” dedi.</span></p>

    <p class="duz" xml:lang="tr"><span class="duz">Cem’i Bey tabancasını çıkarıp mermiyi ağzına sürdü. Apartmana gireceklerdi. Tam o sırada apartmandan birkaç sarıklı daha çıktı. Biri Cem’i Bey’i gördü ve polis olduklarını anlayıp içeri girdi.</span></p>

    <p class="duz" xml:lang="tr"><span class="duz">Cem’i Bey, memurlarına “İçeri giriyoruz” talimatını verecekti ki, Ali Kemal hızla apartmandan çıkıp hareket halindeki tramvaya bindi.</span></p>

    <p class="duz" xml:lang="tr"><span class="duz">Beyoğlu’nda casus filmlerini andıran bir takip başladı.</span></p>

    <p class="duz" xml:lang="tr"><span class="duz">Ali Kemal, “Marsel” adındaki berber dükkânının yanında, hareket halindeki tramvaydan atlayarak dükkâna girdi. Cem’i Bey kararlıydı; ne olursa olsun Ali Kemal’i buradan alıp kaçıracaktı.</span></p>

    <p class="duz" xml:lang="tr"><span class="duz">Polis Mazlum’a dönerek, “Apartmanda bizi gören sarıklı imam İngilizlere haber vermiştir; vakit kaybetmeden Ali Kemal’i buradan götüreceğiz” dedi. Ardından Mehmed’e dönerek, “Hemen bir otomobil bul getir; dikkat et şoför Müslüman olsun” diye talimat verdi. Son emri Emin’e oldu; onu da berber dükkânının diğer çıkışına gönderdi.</span></p>

    <p class="duz-ilk-paragraf" xml:lang="tr"><span class="duz">Saat, 15.00 suları…</span></p>

    <p class="duz" xml:lang="tr"><span class="duz">Polis Mehmed otomobili getirdi. Şoför Müslüman’dı; adı Hamid.</span></p>

    <p class="duz" xml:lang="tr"><span class="duz">Cem’i Bey, Mazlum’u da yanına alarak berber dükkânına girdi. Ali Kemal’in yanına geldi. “Sizi polis müdürü görmek istiyor, bizimle emniyete geleceksiniz.”</span></p>

    <p class="duz" xml:lang="tr"><span class="duz">Ali Kemal sanki onları bekliyordu; sakindi, “Peki” dedi.</span></p>

    <p class="duz" xml:lang="tr"><span class="duz">Cem’i Bey birkaç adım atıp şoförün yanına yaklaştı. Şoförden emin olmak istiyordu. Ali Kemal’i göstererek, “Bu adamı tanıyor musun?” diye sordu. Şoför galiz bir küfür savurarak, “Ali Kemal değil mi o?” dedi. Cem’i Bey şoförle konuşurken, Ali Kemal fırsattan yararlanıp fırlayıp kaçtı. Kovalamaca başladı.</span></p>

    <p class="duz" xml:lang="tr"><span class="duz">Ali Kemal soluk soluğa Serkildoryan (Cercle d’Orient) Pasajı’na daldı. Merdivenlerden çıkarken yakalandı. Bağırmaya başladı: “Haydutlar Beyoğlu’ndan adam mı kaçırıyorsunuz…”</span></p>

    <p class="duz" xml:lang="tr"><span class="duz">Pasaja insanlar doluştu. Bazı şapkalı takım elbiseli kişiler olaya el koymak istedi. Bu arada resmi bir polis memuru geldi; Cem’i Bey’i tanıyordu: “Amirim çabuk olun, İngiliz askerleri Galatasaray’dan koşarak geliyor.”</span></p>

    <p class="duz" xml:lang="tr"><span class="duz">Cem’i Bey silahını çekip kalabalığa seslendi: “Hemen çekilin yoksa ateş ederim.” Kalabalık dağıldı. Sonra silahını Ali Kemal’e doğru uzattı: “Bir daha denersen beynini dağıtırım!”</span></p>

    <p class="duz" xml:lang="tr"><span class="duz">Ali Kemal’i otomobile sokup hızla uzaklaştılar.</span></p>

    <p class="duz" xml:lang="tr"><span class="duz">Ev hapsine alındı</span></p>

    <p class="duz-ilk-paragraf" xml:lang="tr"><span class="duz">Saat, 16.00 suları…</span></p>

    <p class="duz" xml:lang="tr"><span class="duz">Cem’i Bey, Ali Kemal’i yakalamıştı. Ama nerede saklayacağını ve Ankara’ya nasıl götüreceğini hesaplamamıştı. Otomobil dolanıp duruyordu. İngilizlerin peşlerine düşmesi an meselesiydi.</span></p>

    <p class="duz" xml:lang="tr"><span class="duz">Aksaray’a doğru giderken Ali Kemal, “Hani beni Beyazıt’a götürecektiniz, neden Aksaray’a geldik?” diye sordu.</span></p>

    <p class="duz" xml:lang="tr"><span class="duz">Cem’i Bey, “Müdür bey sizi bir evde bekliyor” diye yanıt verdi. Ali Kemal inandı.</span></p>

    <p class="duz" xml:lang="tr"><span class="duz">Cem’i Bey, Mazlum’un kulağına eğilerek, “Ali Kemal’i şimdilik senin evde saklayalım, sonra Ankara’ya götürmenin çaresine bakarız” dedi.</span></p>

    <p class="duz" xml:lang="tr"><span class="duz">Otomobilin yeni istikameti Samatya’ydı.</span></p>

    <p class="duz" xml:lang="tr"><span class="duz">Mazlum’un Samatya’daki evinin önüne geldiler. Ali Kemal karşı koymadan, ses çıkarmadan otomobilden indi ve eve girdi. Cem’i Bey Mazlum, Mehmed ve Emin’i bekçi olarak evde bıraktı. Ali Kemal’in duyacağı şekilde polis memurlarına emir verdi: “Kaçmaya kalkışırsa kesinlikle vurun!”</span></p>

    <p class="duz-ilk-paragraf" xml:lang="tr"><span class="duz">Saat, 17.00 suları…</span></p>

    <p class="duz" xml:lang="tr"><span class="duz">Cem’i Bey, Emniyet Müdürü Esad Bey’e ulaşmak istedi. Gelişmeler hakkında bilgi verip yardım isteyecekti. Esad Bey, bir ay önce Türk askeriyle İstanbul’a giren Refet Paşa’yla birlikte Divanyolu’ndaki Şark Mahfili’nde toplantıdaydı.</span></p>

    <p class="duz" xml:lang="tr"><span class="duz">Cem’i Bey, toplantıya girmeyi başardı. Esad Bey’e yaklaşıp, fısıltıyla “Emrinizi yerine getirdim; sevki hakkında talimatınızı bekliyorum” dedi.</span></p>

    <p class="duz" xml:lang="tr"><span class="duz">Müdür Esad Bey önce meseleyi anlayamadı. Cem’i Bey, “Ali Kemal mevzusu” deyince hemen ayağa kalktı; Cem’i Bey’i alnından öptü.</span></p>

    <p class="duz-ilk-paragraf" xml:lang="tr"><span class="duz">On dakika sonra…</span></p>

    <p class="duz" xml:lang="tr"><span class="duz">Refet Paşa, Esad Bey ve Çatalca Mebusu Şakir Bey, Ali Kemal’in Ankara’ya nasıl gönderileceğini ayaküstü konuştular. İngilizlerin her yerde Ali Kemal’i aradığını biliyorlardı. Hemen bu gece Anadolu’ya götürülmesinde yarar vardı. Esad Bey, Cem’i Bey’i bir köşeye çekip talimatını verdi:</span></p>

    <p class="duz" xml:lang="tr"><span class="duz">“Bu gece saat 21.30’da bir tekne sizi İzmit’e götürmek için Samatya sahilinde olacak. Ali Kemal, İzmit’ten trene bindirilerek Ankara’ya götürülecek.”</span></p>

    <p class="duz" xml:lang="tr"><span class="duz">Cem’i Bey emri alınca Samatya’ya döndü.</span></p>

    <p class="duz" xml:lang="tr"><span class="duz">Durumu arkadaşlarına anlattı. Hazırlık yaptılar; yolda yemek için ekmek, zeytin, peynir, pekmez aldılar. İki battaniye buldular.</span></p>

    <p class="duz-ilk-paragraf" xml:lang="tr"><span class="duz">Saat, 20.30 suları…</span></p>

    <p class="duz" xml:lang="tr"><span class="duz">Ali Kemal’e, İsmet Paşa ve Refet Paşa’nın Haydarpaşa’da kendisini beklediğini söylediler. Ali Kemal önemsendiği için mutlu oldu.</span></p>

    <p class="duz" xml:lang="tr"><span class="duz">Samatya’daki evden çıkıp sahile geldiklerinde tekne henüz yoktu. Tekne 22.00 sularında göründü. Lodos teknenin gelişini geciktirmişti.</span></p>

    <p class="duz-ilk-paragraf" xml:lang="tr"><span class="duz">Ali Kemal bu fenersiz tekneye bindirildi.</span></p>

    <p class="duz" xml:lang="tr"><span class="duz">Tekneye binmeden önce Cem’i Bey, şoför Hamid’i uyardı: “Otomobilini garaja çek ve hayatın boyunca kimseye bu olaydan bahsetme!”</span></p>

    <p class="duz" xml:lang="tr"><span class="duz">Ali Kemal’i taşıyan tekne o gece çıkan fırtınaya inat, kapkara Marmara Denizi’nde yol almaya başladı. Teknedekiler yarının ne getireceğini bilmiyordu…</span></p>

    <p class="duz-ilk-paragraf" xml:lang="tr"><span class="duz">Tarih, 6 kasım 1922.</span></p>

    <p class="duz" xml:lang="tr"><span class="duz">Sabah saatleri…</span></p>

    <p class="duz" xml:lang="tr"><span class="duz">Zorlu bir deniz yolculuğundan sonra Ali Kemal’i taşıyan tekne, sabaha karşı İzmit Körfezi’ne girdi.</span></p>

    <p class="duz-ilk-paragraf" xml:lang="tr"><span class="duz">Polis Müdürü Cem’i Bey, Değirmendere’deki askeri kumandanla görüştü. Kumandan durumu İzmit’teki (Sakallı) Nureddin Paşa’ya bir telgrafla bildirdi. Hemen yanıt geldi. “Ejder” adlı istimbotu hareket ettirmişlerdi; “konuklar” alınacaktı.</span></p>

    <p class="duz" xml:lang="tr"><span class="duz">Cem’i Bey beklerken Ali Kemal’i dışarı çıkardı; kahvede çay ikram etti. Ali Kemal, Ankara’ya gideceğini öğrenmişti; rahattı.</span></p>

    <p class="duz-ilk-paragraf" xml:lang="tr"><span class="duz">Saat, 14.00 suları…</span></p>

    <p class="duz" xml:lang="tr"><span class="duz">“Ejder” iskeleye yaklaştı. İzmit merkez kumandanı, yanında on kadar askerle inip Ali Kemal’in yanına geldi. “Beyefendi, sizi kumandan paşa görmek istiyor, İzmit’e gideceğiz” dedi.</span></p>

    <p class="duz" xml:lang="tr"><span class="duz">Ali Kemal karşılık vermedi.</span></p>

    <p class="duz" xml:lang="tr"><span class="duz">Hep birlikte istimbota bindiler.</span></p>

    <p class="duz-ilk-paragraf" xml:lang="tr"><span class="duz">Saat, 15.00 suları…</span></p>

    <p class="duz" xml:lang="tr"><span class="duz">“Ejder” henüz kıyıya yaklaşmamıştı. Cem’i Bey gördüğü manzara karşısında şaşırdı. Halk, Ali Kemal’i görmek için sahile hücum etmişti.</span></p>

    <p class="duz" xml:lang="tr"><span class="duz">İstimbot iskeleye yaklaştı. Ali Kemal indirildi. Halk küfür etmeye başladı. Bir manga asker süngü takıp aralarına Ali Kemal’i alarak Merkez Komutanlığı’na götürdü. Cem’i Bey ve arkadaşları da mangaya eşlik etti.</span></p>

    <p class="duz-ilk-paragraf" xml:lang="tr"><span class="duz">Saat, 16.00 suları…</span></p>

    <p class="duz" xml:lang="tr"><span class="duz">Ali Kemal ordu karargâhından istendi. Nureddin Paşa kurmaylarıyla birlikte, bir tepe üzerine kurulmuş karargâhtaydı.</span></p>

    <p class="duz" xml:lang="tr"><span class="duz">Ali Kemal yine bir manga askerle karargâha getirildi.</span></p>

    <p class="duz" xml:lang="tr"><span class="duz">9 Eylül 1922’de İzmir’i kurtaran Nureddin Paşa, Ali Kemal’in yanına yaklaştı:</span></p>

    <p class="duz" xml:lang="tr"><span class="duz">“İsmin nedir?”</span></p>

    <p class="duz" xml:lang="tr"><span class="duz">“Ali Kemal.”</span></p>

    <p class="duz" xml:lang="tr"><span class="duz">Nureddin Paşa birden sesini yükseltti.</span></p>

    <p class="duz" xml:lang="tr"><span class="duz">“Senin adın Ali Kemal değil, Artin Kemal’dir. Millet seni bu isimle tanır.”</span></p>

    <p class="duz" xml:lang="tr"><span class="duz">Ali Kemal başını kaldırdı.</span></p>

    <p class="duz" xml:lang="tr"><span class="duz">“Benim adım Ali Kemal, Artin Kemal değil.”</span></p>

    <p class="duz" xml:lang="tr"><span class="duz">Paşa güldü. Gıyabında idam cezasına mahkûm edildiğini bildirdi. “Bakalım kendini müdafaa edebilecek misin?”</span></p>

    <p class="duz" xml:lang="tr"><span class="duz">Sonra manga çavuşuna döndü. “Götürün!”</span></p>

    <p class="duz" xml:lang="tr"><span class="duz">Cem’i Bey, sertliğiyle tanınan Nureddin Paşa’nın yanına yaklaştı: “Paşam aldığım emirle mahkûmu Ankara’ya götüreceğim. Emir buyurduğunuz takdirde bu gece Ankara’ya yola çıkalım.”</span></p>

    <p class="duz" xml:lang="tr"><span class="duz">Nureddin Paşa yanıt vermedi.</span></p>

    <p class="duz-ilk-paragraf" xml:lang="tr"><span class="duz">Saat, 17.00 suları…</span></p>

    <p class="duz" xml:lang="tr"><span class="duz">Ali Kemal geldiği Merkez Komutanlığı’ndan dışarıya çıkarılmıştı ki, kadın, erkek ve çocuklardan oluşan bir grup, “Gebertin şu vatan hainini” diye Ali Kemal’e taş atmaya başladı.</span></p>

    <p class="duz" xml:lang="tr"><span class="duz">Kimi iddialara göre halkı Nureddin Paşa’nın askerleri kışkırtmıştı.</span></p>

    <p class="duz" xml:lang="tr"><span class="duz">Taşlar ortada tek başına kalan Ali Kemal’e yağmur gibi yağdı. Ali Kemal sendeledi. Düştü. Kadınlar ellerindeki ipi Ali Kemal’in ayağına geçirip çekmeye başladılar.</span></p>

    <p class="duz" xml:lang="tr"><span class="duz">Ali Kemal sürüklenerek sahile kadar getirildi. O anda askeri müfreze geldi, halkı dağıttı. Ali Kemal’i hastaneye kaldırmak için sedye getirdiler.</span></p>

    <p class="duz" xml:lang="tr"><span class="duz">Ancak Ali Kemal ölmüştü…</span></p>

    <p class="duz" xml:lang="tr"><span class="duz">Akşamüzeri…</span></p>

    <p class="duz" xml:lang="tr"><span class="duz">Nureddin Paşa’nın emriyle, Ali Kemal’in cesedi beyaz önlük giydirilip darağacına asıldı. Boynunda da bir levha vardı: “Artin Kemal.”</span></p>

    <p class="duz-ilk-paragraf" xml:lang="tr"><span class="duz">Barış görüşmeleri yapmak için Lozan’a giden İsmet Paşa, mola verdiği İzmit’te bu manzarayla karşılaşınca çok sinirlendi: “Şehitlerin, kahramanların soylu hatıralarını böyle bir cinayetle lekelemeye kimin hakkı vardır. İnsan cephede savaşarak ölür; mahkeme kararıyla idam olur, böyle bir şey kabul edilemez.”</span></p>

    <p class="duz" xml:lang="tr"><span class="duz">İsmet Paşa’nın bu sert sözlerinden sonra Ali Kemal’in cesedi apar topar kaldırıldı. Bir arabaya konuldu ve bilinmeyen bir yerde toprağa verildi.</span></p>

    <p class="duz" xml:lang="tr"><span class="duz">Milli Mücadele aleyhinde yapmadığını, yazmadığını bırakmayan Ali Kemal’in bu acıklı ölümü karşısında İsmet Paşa’nın gösterdiği tavır, bu ülkede her daim adaletin/hukukun geçerli kılınmasına teminat olmalıdır.</span></p>

    <p class="duz" xml:lang="tr"><span class="duz">Bu gergin bölüme renkli bir anekdotla son verelim artık…</span></p>

    <p class="baslik-3" xml:lang="tr"><span class="duyuru-baslik">Ergenekon’un 1 numarası</span></p>

    <p class="duz" xml:lang="tr"><span class="duz">“Ergenekon” Göktürklerin türeyişinin hikâyesini anlatan Türk destanının adı.</span></p>

    <p class="duz" xml:lang="tr"><span class="duz">Mitolojiye göre Ergenekon’un aslında 1 Numarası Börteçine’dir!</span></p>

    <p class="duz" xml:lang="tr"><span class="duz">Yani “kurdun adı”dır!</span></p>

    <p class="duz" xml:lang="tr"><span class="duz">Destanımız ne hale getirildi.</span></p>

    <p class="duz" xml:lang="tr"><span class="duz">Bugünlerde yeraltı dünyası, suikastlar, illegal örgütlenmeler, Gladio gibi sözcüklerle yan yana kullanılıyor.</span></p>

    <p class="duz" xml:lang="tr"><span class="duz">Kimilerine göre “Ergenekon”, kontrgerilla örgütlenmesinin adı!</span></p>

    <p class="duz" xml:lang="tr"><span class="duz">Bana göre ise bir siyasal partinin adı!</span></p>

    <p class="duz" xml:lang="tr"><span class="duz">Nasıl mı?</span></p>

    <p class="duz" xml:lang="tr"><span class="duz">Çokpartili siyasal yaşama geçtiğimiz yılda, Ergenekon Köylü ve İşçi Partisi 21 haziran 1946’da kuruldu.</span></p>

    <p class="duz" xml:lang="tr"><span class="duz">Kurucuları; silindir makinisti Arif Hikmet Adsız, kalem tamircileri Mehmet Fethullah ve Şerif Küçüközkan, komisyoncu Ali Çelik, üniversite öğrencileri Suat Uzer ile Cahit Ateş ve işsiz Adnan Dik’tiler.</span></p>

    <p class="duz" xml:lang="tr"><span class="duz">Yani Ergenekon’un 1 Numarası, Arif Hikmet Adsız’dı!</span></p>

    <p class="duz" xml:lang="tr"><span class="duz">Genel merkezi Aksaray Caddesi’ndeki Sırmakeş Han’daki 30 numaralı daireydi. Türkiye genelinde iki teşkilat kurabilmişti; biri İzmir, diğeri ise şaşırtıcıdır; Balıkesir/Susurluk!</span></p>

    <p class="duz" xml:lang="tr"><span class="duz">Genel Başkan Arif Hikmet Adsız, partilerinin 200 üyesi olduğunu söylüyordu. Ama o kadar kalabalığı gören olmamıştı.</span></p>

    <p class="duz" xml:lang="tr"><span class="duz">İstanbul Valiliği’ne verilen dilekçede parti programı ana hatlarıyla şöyle açıklanmıştı:</span></p>

    <p class="alinti-ilk-paragraf" xml:lang="tr"><span class="dar-paragraf-duz">İç ve dış siyasetimiz, rahmetli Atamızın mukaddes mirası Misak-ı Milli yahut “Yurtta sulh cihanda sulh” prensibi ismimiz olan Ergenekon’da toplanmıştır.</span></p>

    <p class="alinti" xml:lang="tr"><span class="dar-paragraf-duz">Partimizin umdesi şu tek cümledir: Elimize, belimize, dilimize doğru olmaya; millet medeniyet ve demokrasi davasında fedai bir nefis taşımaya milletçe ant içip, Türk’ün ileri bir cemiyet olmasına çalışacağız.</span></p>

    <p class="duz-ilk-paragraf" xml:lang="tr"><span class="duz">Türkiye’de ilk kez “Anayasa Mahkemesi kurulsun” diyen parti oydu! Polis ve jandarma baskısının kaldırılmasını talep eden de bu partiydi.</span></p>

    <p class="duz" xml:lang="tr"><span class="duz">Parti, devlet dairelerinde kadınların çalışmasına karşı değildi. Ama “erkeğe nazaran bazı konularda daha az metin yaratılan kadınların, yargıç ve devlet sırlarını bilir makamlarda olmalarına razı değillerdi.”</span></p>

    <p class="duz" xml:lang="tr"><span class="duz">İsmine bakıp da aşırı milliyetçi bir parti olduğunu düşünmeyiniz. Tüzüğünde, “Ergenekon müteşebbisi faşist Turancılık şaibesi ile de lekelenmiş değildir” yazılıydı.</span></p>

    <p class="duz" xml:lang="tr"><span class="duz">Son dönemde eski ülkücüler, solcular, ulusalcılar, milliyetçiler bir cephe hareketi kurmak için toplantı üstüne toplantı yapıyor.</span></p>

    <p class="duz" xml:lang="tr"><span class="duz">Bu “kızıl elma” hareketi ileride partileşirse adı neden “Ergenekon Köylü ve İşçi Partisi” olmasın!</span></p>

    <p class="duz-ilk-paragraf" xml:lang="tr"><span class="duz">Şaka bir yana…</span></p>

    <p class="duz" xml:lang="tr"><span class="duz">Bu bölümde dincilerden Ergenekon’a uzandık.</span></p>

    <p class="duz" xml:lang="tr"><span class="duz">“Ergenekon meselesine” diğer bölümde devam edelim.</span></p>

    <p class="duz" xml:lang="tr"><span class="duz">Çünkü kafa karışıklığını gidermek için konunun bir başka yönünü ele almak zorundayız:</span></p>

    <p class="duz-son-paragraf-2" xml:lang="tr"><span class="duz">Yeşil Gladio!</span></p>

    <div class="footnotes">
      <div class="footnote">
        <p class="dipnotlar" xml:lang="tr">[<a class="footnote-anchor" href="#footnote-231-1-backlink" id="footnote-231-1">1</a>]<span class="dipnot">NED (National Endowent for Democracy) Türkiye’de bazı yayın organlarını maddi olarak destekliyor. Bunlardan biri de</span> <span class="dipnot-italik">Taraf</span> <span class="dipnot">gazetesi.</span></p>

        <p class="dipnotlar" xml:lang="tr"><span class="dipnot">Washington’daki bu “renkli devrimler” mucidi/sponsoru</span> <span class="dipnot-italik">Taraf</span> <span class="dipnot">gazetesi’ne nasıl “muhabir yetiştirme desteği” veriyor.</span> <span class="dipnot-italik">Taraf</span> <span class="dipnot">gazetesi, “renkli devrimlerin” sponsorundan para almayı “normal” buluyor!</span></p>
      </div>

      <div class="footnote">
        <p class="dipnotlar" xml:lang="tr">[<a class="footnote-anchor" href="#footnote-231-2-backlink" id="footnote-231-2">2</a>]<span class="dipnot">Bu kitaba, Brookings Enstitüsü Türkiye Programı Direktörü Ömer Taşpınar’ın da katkıları oldu. Taşpınar arada Radikal, Zaman ve Sabah gazetelerinde makale yazıyor.</span></p>
      </div>

      <div class="footnote">
        <p class="dipnotlar" xml:lang="tr">[<a class="footnote-anchor" href="#footnote-231-3-backlink" id="footnote-231-3">3</a>]<span class="dipnot">Gazete kapandığında yazarları arasında (Fosforlu Cevriye’nin yaratıcısı) gazeteci Suat Derviş de vardı. Gazetenin sanat dergisi Querscnitte’e yazıyordu. Vossische Zeitung kapanınca Türkiye’ye döndü.</span></p>
      </div>

      <div class="footnote">
        <p class="dipnotlar" xml:lang="tr">[<a class="footnote-anchor" href="#footnote-231-4-backlink" id="footnote-231-4">4</a>]<span class="dipnot">Ömer Deniz cezasını çekip cezaevinden çıktıktan sonra oyuncakçı dükkânı açtı. Bu dükkândaki çırağı kimdi dersiniz; Müjdat Gezen!</span></p>
      </div>

      <div class="footnote">
        <p class="dipnotlar" xml:lang="tr">[<a class="footnote-anchor" href="#footnote-231-5-backlink" id="footnote-231-5">5</a>]<span class="dipnot">Bryan Singer’ın yönetmenliğini, Christopher McQuarrie’nin de senaristliğini yaptığı 1994 yapımı</span> <span class="dipnot-italik">Olağan Şüpheliler</span> <span class="dipnot">adlı filmi izleyenler bilir. Söz konusu filmde Kevin Spacey, Verbal adlı bir karakteri canlandırıyordu.</span></p>

        <p class="dipnotlar" xml:lang="tr"><span class="dipnot">Sakat ve fakir görünümlü Verbal, film boyunca verdiği polis ifadesinde, Keyser Soze adlı çete liderini ve içinde olduğu organizasyonu anlatıyordu.</span></p>

        <p class="dipnotlar" xml:lang="tr"><span class="dipnot">Verbal soruşturma sonunda serbest kalıyordu.</span></p>

        <p class="dipnotlar" xml:lang="tr"><span class="dipnot">Ancak filmin sonunda, Verbal’in sakat olmadığı ve soruşturma boyunca polislere sorgu sırasında masa üstüne bırakılmış bir gazetede gördüklerinden yola çıkarak hayal ürünü olaylar anlattığı ortaya çıkmıştı.</span></p>
      </div>

      <div class="footnote">
        <p class="dipnotlar" xml:lang="tr">[<a class="footnote-anchor" href="#footnote-231-6-backlink" id="footnote-231-6">6</a>]<span class="dipnot">Öğretim Üyesi Şefik Asan’a göre Titrek Hamsi Örgütü adı şöyle doğdu: “Ramazan ayı, 1971 ekim ayına denk gelmişti. Ayın ortalarında, bir sabaha karşı evlerinden toplanan aydınlar, Trabzon Boztepe’deki kışlada, büyük bir koğuşa konuldu. Hepimiz bir aradaydık. Alınmamızın ikinci günü Maçka’dan getirilen öğretmen Numan Yavuz, koğuşa girdiğinde şaşkındı. Numan Hoca, kısa süren bir şaşkınlıktan sonra uluorta sordu: ‘Yahu uşaklar, ben sahurda kalkmıştım, şimdi burada seferi mi sayılıyoruz, yoksa orucumu bozmam mı gerekiyor?’</span></p>

        <p class="dipnotlar" xml:lang="tr"><span class="dipnot">Tabii herkes kahkahayı bastı. Aramızda bulunan şair Dr. İlhan Demiraslan, ‘Arkadaş hücrenin dinci kanadından galiba’ dedi.</span></p>

        <p class="dipnotlar" xml:lang="tr"><span class="dipnot">Numan Hoca buna çok kızdı. ‘Ne hücresi!’ diye bağırdı. ‘Ben hücre mücre bilmem, niye alındığımı da bilmiyorum. Buradakilerin de çoğunu tanımıyorum.’</span></p>

        <p class="dipnotlar" xml:lang="tr"><span class="dipnot">Dr. Demiraslan sakin konuşarak üstüne gitti Numan Hoca’nın. ‘Hücre de bu demek hocam, üç kişiden fazlasını tanımayacaksın.’ Tamamen suçsuz olduğunu bilen Numan Hoca, bu kez daha bir öfkelendi. ‘Ne hücresi, hangi hücreden söz ediyorsunuz siz?’ dedi. ‘Titrek Hamsi Hücresi!’ dedi İlhan Demiraslan. Der demez de bütün koğuş yere yattı gülmekten.”</span></p>
      </div>

      <div class="footnote">
        <p class="dipnotlar" xml:lang="tr">[<a class="footnote-anchor" href="#footnote-231-7-backlink" id="footnote-231-7">7</a>]<span class="dipnot">Kimliği daha sonra ortaya çıktı: MİT görevlisi Eyüp Özalkuş’tu.</span></p>
      </div>

      <div class="footnote">
        <p class="dipnotlar" xml:lang="tr">[<a class="footnote-anchor" href="#footnote-231-8-backlink" id="footnote-231-8">8</a>]<span class="dipnot">Ali Kemal 1903 yılında; babası İsviçreli, annesi İngiliz olan Winifred Brun’la Cenevre’de evlendi. Bayan Winifred, oğlu Osman Kemal’i 1909’da doğurduktan hemen sonra öldü. Osman Kemal ve ablası Selma’ya anneanneleri Margaret Johnson baktı. Osman Kemal daha sonra adını “Wilfred Johnson” olarak değiştirdi. 1936’da Irene Williams’la evlendi. Bu evlilikten doğan Stanley Johnson, Sir James Fawcett’ın kızı Chorlotte’la evlendi. İşte bu evlilikten de Boris Johnson dünyaya geldi. Stanley Johnson ve Boris Johnson, dedeleri Ali Kemal gibi gazeteciliği seçti. Torun Boris Johnson Londra Belediye Başkanı seçildi.</span></p>

        <p class="dipnotlar" xml:lang="tr"><span class="dipnot">Türkiye’de neoliberaller Efendi kitaplarımdan sonra saldırıya geçtiler. İnsanların geçmişlerini araştırmak antisemitizm imiş! Bakınız; İngiltere’nin dünyaca ünlü televizyonu BBC’nin bir programı var. Programın adı “Who Do You Think You Are?” Yani “Sen Kim Olduğunu Zannediyorsun?” Programda ünlü isimlerin tarihsel köklerine yolculuk yapılıyor. Pek çok ünlü kişi program sayesinde kökenlerini öğreniyor.</span></p>

        <p class="dipnotlar" xml:lang="tr"><span class="dipnot">Programda kişiler hakkındaki araştırmayı akademisyenler yapıyor. Kütüphanelere, aile arşivlerine, günlüklere, mektuplara, fotoğraflara ve köken uzmanlarına dayanarak yapılan çalışmalarla kişinin çok uzak akrabalarına ulaşılabiliyor.</span></p>

        <p class="dipnotlar" xml:lang="tr"><span class="dipnot">2008 ağustos programına Londra Belediye Başkanı Boris Johnson davetliydi. Boris Johnson’ın tüm hayatı didik didik edildi. Bunu biz Türkiye’de yapamıyoruz, iyi mi?</span></p>
      </div>
    </div>
  </div>
</body>
</html>
