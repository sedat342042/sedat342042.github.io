<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>DORDUNCU_BOLUM.xhtml</title>
  <link href="../Styles/template.css" rel="stylesheet" type="text/css" />
</head>

<body>
  <div class="generated-style" id="dorduncu-bolum">
    <p class="bolum-ismi" xml:lang="tr"><span class="bolum-ismi">Dördüncü bölüm</span></p>

    <h1 class="bolum-ismi-2-satir" id="toc-anchor" xml:lang="tr"><span class="bolum-ismi">Yeşil Gladio</span></h1>

    <p class="duz" xml:lang="tr"><span class="duz">Dinciler, liberaller diyor ki, “Ergenekon soruşturmasıyla Türkiye’de Gladio açığa çıkarılıyor.” Keşke.</span></p>

    <p class="duz" xml:lang="tr"><span class="duz">Keşke Susurluk’ta sonuna kadar gidilebilse; eski başbakanlar, eski Genelkurmay başkanları, emniyet müdürleri, polisler yargı önüne çıkarılabilse.</span></p>

    <p class="duz" xml:lang="tr"><span class="duz">Gerçekten Ergenekon soruşturması, Gladio sırrını çözebilir mi?</span></p>

    <p class="duz" xml:lang="tr"><span class="duz">Zor görünüyor.</span></p>

    <p class="duz" xml:lang="tr"><span class="duz">Yazayım.</span></p>

    <p class="duz" xml:lang="tr"><span class="duz">Ancak öncelikle bir yanlışı düzelteyim:</span></p>

    <p class="duz" xml:lang="tr"><span class="duz">Gladio, İtalya dışında hiçbir yerde aslında pek ortaya çıkarılmadı.</span></p>

    <p class="duz" xml:lang="tr"><span class="duz">Soğuk Savaş döneminin bitimiyle esen ılık rüzgârlar sonucu, “dönemin bittiğini” vurgulamak için, Gladio’nun bittiği/bitirildiği propagandaları yapıldı.</span></p>

    <p class="duz" xml:lang="tr"><span class="duz">Aslında yapılan yalnızca, “adı şuydu-buydu” türü yüzeysel açıklamalardı. Arkası –birazcık İtalya dışında– pek gelmedi. Orada da bir yere gelindi ve hemen durduruldu.</span></p>

    <p class="duz" xml:lang="tr"><span class="duz">Bu sebeple Avrupa’da hâlâ “Bizi kandırdınız” diye haberler/yorumlar yapılmaktadır. Bu konuda sayısız kitap çıkarılmıştır.</span></p>

    <p class="duz" xml:lang="tr"><span class="duz">Yine de iyimserliğimizi koruyalım.</span></p>

    <p class="duz" xml:lang="tr"><span class="duz">Ve hadi diyelim ki Ergenekon soruşturmasıyla Türkiye’de Gladio ortaya çıkarılıyor.</span></p>

    <p class="duz" xml:lang="tr"><span class="duz">Peki, nedir kimdir bu Türk Gladiosu?</span></p>

    <p class="duz" xml:lang="tr"><span class="duz">Yandaş medya için Gladio, askerlerden, ulusalcı/milliyetçilerden ve bazı solculardan oluşmakta.</span></p>

    <p class="duz" xml:lang="tr"><span class="duz">Askerleri biliyoruz; Soğuk Savaş yıllarında NATO konsepti/stratejisi gereği özel harp yapılandırılmasına gidildi.</span></p>

    <p class="duz" xml:lang="tr"><span class="duz">Yine biliyoruz ki bu yarı militer güç, zamanla siyasetin aracı haline getirildi. Darbeleri meşrulaştırma çalışmalarında kullanıldı vs.</span></p>

    <p class="duz" xml:lang="tr"><span class="duz">Bunlar biliniyor.</span></p>

    <p class="duz" xml:lang="tr"><span class="duz">Fakat Gladio konusunda pek bilinmeyenler de var.</span></p>

    <p class="duz" xml:lang="tr"><span class="duz">Örneğin, bazı yazarlar ısrarla “sol Gladio”dan bahsediyor. Bilgiye dayalı değil yazdıkları; tahmin ediyorlar!</span></p>

    <p class="duz" xml:lang="tr"><span class="duz">Kimileri, fırsat bu fırsat deyip olayı kişisel intikama dönüştürmüş durumda.</span></p>

    <p class="duz" xml:lang="tr"><span class="duz">Fakat…</span></p>

    <p class="duz" xml:lang="tr"><span class="duz">Benim üzerinde asıl durmak istediğim konu bu değil.</span></p>

    <p class="duz" xml:lang="tr"><span class="duz">İki nokta özellikle gözden kaçırılmak isteniyor.</span></p>

    <p class="duz" xml:lang="tr"><span class="duz">Bir; PKK ve Gladio ilişkisi üzerinde de duruluyor; ama nedense Barzanici Kürtlerin Gladio’yla teması var mı sorusu hiç dile getirilmiyor? Neden?</span></p>

    <p class="duz" xml:lang="tr"><span class="duz">İki; yandaş medya Gladio’nun “İslamcı ayağıyla” neden ilgilenmiyor? Gladio’nun İslamcı kadrosu hiç hatırlanmak istenmiyor.</span></p>

    <p class="duz-ilk-paragraf" xml:lang="tr"><span class="duz">Soğuk Savaş döneminde solcularla kimler çatıştı? Dolmabahçe önlerinde olduğu gibi genç devrimcileri kimler bıçakladı? Maraş’ta, Çorum’da “Aleviler camiye bomba attılar” provokasyonlarına kimler ortak oldu?</span></p>

    <p class="duz" xml:lang="tr"><span class="duz">Antikomünist yapılanmalar olan MTTB, İlim Yayma Cemiyeti, Komünizmle Mücadele Derneği’nde Gladio mensupları yok muydu sanıyorsunuz?</span></p>

    <p class="duz" xml:lang="tr"><span class="duz">Örneğin, Komünizmle Mücadele Derneği kurucusu bir cemaat liderinin bugün CIA’yla çok yakın ilişki içinde olması kafalarda neden sorular doğurmuyor?</span></p>

    <p class="duz" xml:lang="tr"><span class="duz">Bakınız, elinizde bilgi belge olmadan yayın yaparsanız, konu karanlık olayları açığa çıkarmaktan öteye taşınır; mesele bulanır. Komplo teorileri havada uçuşur.</span></p>

    <p class="duz" xml:lang="tr"><span class="duz">Sonra birileri çıkıp, “CIA gölgesindeki Gladiocu cemaat, ulusalcı solu ve sağı tasfiye ediyor” deyiverir!</span></p>

    <p class="duz" xml:lang="tr"><span class="duz">Herkes çok bildik tavırlarla ahkâm kesmeyi bırakıp sadece bildiğini ortaya çıkarmalıdır.</span></p>

    <p class="duz" xml:lang="tr"><span class="duz">Örneğin:</span></p>

    <p class="duz" xml:lang="tr"><span class="duz">Yandaş medya –nedense yıllar sonra– madem merak duymaya başladı bu işlere, Muammer Aksoy, Bahriye Üçok, Uğur Mumcu, Ahmet Taner Kışlalı, Necip Hablemitoğlu cinayetleri, Gazi Mahallesi, Madımak yangını provokasyonlarıyla işe başlasın.</span></p>

    <p class="duz" xml:lang="tr"><span class="duz">Dikkat ediniz, bu kanlı olayların hepsi Soğuk Savaş’ın bittiği 1990 yılıyla başladı. Tesadüf mü?</span></p>

    <p class="duz" xml:lang="tr"><span class="duz">Meraklılarsa, İslami Hareket Örgütü’nü kimlerin, neden kurduğunu araştırsınlar. Aksi halde yapılanlar tıpkı Susurluk’ta olduğu gibi kafaları bulandırmaktan öteye gitmez.</span></p>

    <p class="duz" xml:lang="tr"><span class="duz">Demem o ki, meselelere ne intikamcı duygularla, ne de at gözlüğüyle bakılsın.</span></p>

    <p class="duz" xml:lang="tr"><span class="duz">Bugün Türkiye’de Gladio’nun dinci ayağı ortaya çıkarılmamıştır.</span></p>

    <p class="duz" xml:lang="tr"><span class="duz">Bu karanlık ilişki ortaya çıkarılmalıdır.</span></p>

    <p class="duz" xml:lang="tr"><span class="duz">Öncelikle bazı soruların yanıtlarını bulmalıyız.</span></p>

    <p class="baslik-3" xml:lang="tr"><span class="duyuru-baslik">Neden Müslümanlar sola soğuk?</span></p>

    <p class="duz" xml:lang="tr"><span class="duz">Önce genel bir soruyla başlayalım:</span></p>

    <p class="duz" xml:lang="tr"><span class="duz">Türkiye’de Müslümanlar neden sağcıdır?</span></p>

    <p class="duz" xml:lang="tr"><span class="duz">Bu sorunun yanıtını bir olay üzerinden analiz etmeye çalışalım: 2009 yılında İran’da meydana gelen gösteriler Türkiye’deki dinci medyanın kafasını karıştırdı. “Batı’nın İran İslam Cumhuriyeti’ne müdahale etmek için bu tür olayları çıkardığını-desteklediğini-abarttığını” söylemeye/yazmaya başladılar. Güzel.</span></p>

    <p class="duz" xml:lang="tr"><span class="duz">O halde şu soruyu rahatlıkla sorabiliriz: İran’daki gösteriler ile Türkiye’deki Ergenekon arasında nasıl bir bağlantı vardır?</span></p>

    <p class="duz" xml:lang="tr"><span class="duz">Bunlar size karışık gibi gelebilir, ama inanın hiç değil…</span></p>

    <p class="duz" xml:lang="tr"><span class="duz">Tüm meselelere/sorunlara modernizm ya da kaba pozitivizm perspektifinden bakan bazı Müslümanlar, dün olduğu gibi bugün de “düşmanı belirleme” konusunda hata yaptıklarını hiç düşünüyor mu?</span></p>

    <p class="duz" xml:lang="tr"><span class="duz">Biraz karışık mı oldu?</span></p>

    <p class="duz" xml:lang="tr"><span class="duz">O halde şimdi de bir saptamada bulunalım:</span></p>

    <p class="duz" xml:lang="tr"><span class="duz">Müslümanlar neden modernizme karşıdır? Türkiye’deki hareket noktalarının merkezine neden modernizm düşmanlığını koyarlar?</span></p>

    <p class="duz" xml:lang="tr"><span class="duz">Salt bu bakış açısı yüzünden bu topraklarda üç yüz yıldır yanlış hareketler içinde olduklarını düşünüyorlar mı? Ya da –ağır olacak belki ama– emperyalistler tarafından kullanıldıklarının farkındalar mı?</span></p>

    <p class="duz" xml:lang="tr"><span class="duz">Biraz geriye “siyasal İslamcılığın” ortaya çıkış dönemine gidelim.</span></p>

    <p class="duz" xml:lang="tr"><span class="duz">İslamcılık; Türkçülük ve Batıcılıkla birlikte Osmanlı’daki üç siyasal tarzdan biriydi. Türkçülerle hiçbir problemleri olmadı. Hep kardeş ilişkisi içinde oldular. Tıpkı bugün olduğu gibi.</span></p>

    <p class="duz" xml:lang="tr"><span class="duz">Hedeflerinde yalnızca modernist/Batıcılar vardı.</span></p>

    <p class="duz" xml:lang="tr"><span class="duz">Yüz yıl önce İttihat ve Terakki’ye karşı çıkışlarının tek nedeni bu siyasal hareketin modernist olmasıydı.</span></p>

    <p class="duz" xml:lang="tr"><span class="duz">Ne yazık ki dincilerin modernizm anlayışları da çok sığdır. Bir örnek meseleyi daha iyi anlatır: İslamcılar, Namık Kemal düşmanıdır. Oysa Kanun-ı Esasi’nin daha sert şeriat hükümleriyle donatılmasını isteyen Namık Kemal’di!</span></p>

    <p class="duz" xml:lang="tr"><span class="duz">Diğer yandan Mehmet Âkif Ersoy’u el üstünde tutarlar. İttihatçıların Teşkilat-ı Mahsusası’nda görev almış, Birinci Dünya Savaşı’nda Almanlara methiyeler düzmüş Mehmet Âkif hakkında, bir tarih efsanesi uydurulmuş, “Atatürk’ün şapka devrimine karşı çıkıp Mısır’a gittiği” söylentisi çıkarılmıştır. Yalandır. Ama meselemiz bu değil. Büyük Şair Âkif’e antimodernist olduğu için hayranlık duymaktadırlar. Halbuki Mehmet Âkif’in modernizm düşmanlığıyla alakası yoktur. Geleneği unutmayan bir Batılılaşmayı savunmuştur hep.</span></p>

    <p class="duz" xml:lang="tr"><span class="duz">Şunu diyebiliriz:</span></p>

    <p class="duz" xml:lang="tr"><span class="duz">Bazı Müslümanların siyasal duruşlarını belirleyen ana eksen, bir tür kültürel duygusallıktır.</span></p>

    <p class="duz" xml:lang="tr"><span class="duz">Şimdi diyorsunuz ki, “Bunların, başta sorduğunuz İran olaylarıyla, Ergenekon’la ne ilişkisi var?” Kiminiz de Müslümanların büyük çoğunluğunun neden sağcı olduğunu merak ediyorsunuz.</span></p>

    <p class="duz" xml:lang="tr"><span class="duz">Bekleyiniz lütfen; yazacağım…</span></p>

    <p class="duz-ilk-paragraf" xml:lang="tr"><span class="duz">Yine dönelim yüz yıl öncesine…</span></p>

    <p class="duz" xml:lang="tr"><span class="duz">31 Mart 1909’ta Osmanlı büyük bir ayaklanmaya sahne oldu. İsyan eden gericilerin arkasında İngilizlerin olduğu bugün sır değil.</span></p>

    <p class="duz" xml:lang="tr"><span class="duz">Bu şaşırtıcı mı? Değil. İngiliz emperyalizmi Osmanlı üzerindeki nüfuzunu Almanlara kaptırmak istemiyordu.</span></p>

    <p class="duz" xml:lang="tr"><span class="duz">Yani, 31 Mart Ayaklanması’nın arkasında büyük emperyalist güçlerin pazar kapışması vardı. Ayaklanan Derviş Vahdetî gibi İttihad-ı Muhammedi Cemiyeti mensupları bunu biliyor muydu? Hayır! Onlar sadece “Gâvurluk istemeyiz” diyorlardı.</span></p>

    <p class="duz" xml:lang="tr"><span class="duz">Örneğin, İttihatçılar anayasada yer alan, padişaha meclisi kapatma yetkisi veren 35. maddeyi kaldırmak istiyordu. Gerici isyancılara göre bu 35’in anlamı şuydu: 30 ramazan, 5 de beş vakit namaz!</span></p>

    <p class="duz" xml:lang="tr"><span class="duz">Ayaklananlar büyük kapışmadan habersizdi.</span></p>

    <p class="duz" xml:lang="tr"><span class="duz">Peki, 31 Mart isyancıları ile İngilizler bu ilişkiyi nasıl kurmuşlardı? Hanedan üyeleri, dönemin liberalleri ve dinciler el ele vermişlerdi. Bugün gibi…</span></p>

    <p class="duz" xml:lang="tr"><span class="duz">Müslümanlar kandırıldı; emperyalizmin bu topraklardaki taşeronu haline getirildi.</span></p>

    <p class="duz-ilk-paragraf" xml:lang="tr"><span class="duz">Gelelim Cumhuriyet dönemine…</span></p>

    <p class="duz" xml:lang="tr"><span class="duz">Siyasal İslamcıların yıllardır propaganda yalanlarına rağmen gerçek ortadadır; Müslümanlar Cumhuriyet döneminde hiçbir haksızlıkla karşılaşmadı.</span></p>

    <p class="duz" xml:lang="tr"><span class="duz">İkinci Dünya Savaşı’nda bazı camilere buğday gibi dönemin en değerli yiyeceklerinin saklanmasını dinciler propaganda malzemesi yaptı. “Camileri ahır yaptılar” yalanını söylediler.</span></p>

    <p class="duz" xml:lang="tr"><span class="duz">Pek inandırıcı olmadılar.</span></p>

    <p class="duz" xml:lang="tr"><span class="duz">Soğuk Savaş döneminde dincilerin hedefinde Cumhuriyet değil, solcular vardı. İlim Yayma Cemiyeti, Komünizmle Mücadele Derneği gibi örgütler Soğuk Savaş’ın Türkiye’deki en önemli sivil örgütleriydi.</span></p>

    <p class="duz" xml:lang="tr"><span class="duz">Gladio’nun antikomünist güçleriydi bunlar.</span></p>

    <p class="duz" xml:lang="tr"><span class="duz">ABD’nin 6. Filosu’na “hayır” diyen solcu/sosyalist gençleri öldüren bunlardı.</span></p>

    <p class="duz" xml:lang="tr"><span class="duz">Örnekleri uzatmaya gerek yok.</span></p>

    <p class="duz" xml:lang="tr"><span class="duz">Meselenin özü aynıydı. Sadece “başaktör” değişmiş, İngilizlerin yerini Amerikalılar almıştı!</span></p>

    <p class="duz" xml:lang="tr"><span class="duz">Peki, Müslümanlar yıllar geçse de neden birikimlerinden ve tecrübelerinden yararlanıp bu oyunu bozmuyorlar?</span></p>

    <p class="duz" xml:lang="tr"><span class="duz">Temel sorun “düşman” tanımından mı kaynaklanmaktadır?</span></p>

    <p class="duz" xml:lang="tr"><span class="duz">Meseleleri neden hep iç sorun olarak görmektedirler?</span></p>

    <p class="duz" xml:lang="tr"><span class="duz">Niye doğru dürüst bir “emperyalizm” tanımları yoktur?</span></p>

    <p class="duz" xml:lang="tr"><span class="duz">İşte bu tespitlerden sonra 2009 İran olaylarına gelebiliriz…</span></p>

    <p class="duz-ilk-paragraf" xml:lang="tr"><span class="duz">Müslümanların çoğu İran olaylarını “Batı, İran’a müdahalenin gerekli olduğunu dünya kamuoyuna göstermek için, gösterileri abartıyor” şeklinde yorumluyor. Sırbistan, Gürcistan, Ukrayna’daki renkli devrim oyunlarının benzerinin İran seçimlerinden sonra sahneye konduğunu kavramaya başladılar.</span></p>

    <p class="duz" xml:lang="tr"><span class="duz">Güzel, demek bazı Müslümanlar meseleye antiemperyalist bir söylemle yaklaşıyor artık.</span></p>

    <p class="duz" xml:lang="tr"><span class="duz">Bu görüşü ileri sürenlere göre, ABD’nin Irak ve Afganistan’a “özgürlük” ve “demokrasi” götürmeleri büyük bir yalandı.</span></p>

    <p class="duz" xml:lang="tr"><span class="duz">Evet, şimdi olayın esas noktasına geliyoruz…</span></p>

    <p class="duz-ilk-paragraf" xml:lang="tr"><span class="duz">Bazı Müslümanlara göre demek Batı emperyalizminin Ortadoğu’ya yönelik kanlı politikaları vardı.</span></p>

    <p class="duz" xml:lang="tr"><span class="duz">Peki, bu güçlerin Türkiye’ye biçtikleri siyasal rol nedir?</span></p>

    <p class="duz" xml:lang="tr"><span class="duz">Bu yeni rolün Ergenekon soruşturmasıyla ilgisi var mı?</span></p>

    <p class="duz" xml:lang="tr"><span class="duz">Dün 12 Mart ve 12 Eylül gibi darbelerle “yeni yolu” çizen NATO/Gladio, bugün bu “yeni rolü” nasıl çiziyor?</span></p>

    <p class="duz" xml:lang="tr"><span class="duz">Gladio dün askeri darbeyle yaptığını bugün sivil bir darbeyle yapamaz mı?</span></p>

    <p class="duz" xml:lang="tr"><span class="duz">Sırbistan, Gürcistan, Ukrayna’daki Batı/Soros destekli “renkli devrimler” görmezlikten gelinebilir mi?</span></p>

    <p class="duz" xml:lang="tr"><span class="duz">Soğuk Savaş’tan sonra dünyanın yeni bir paylaşım mücadelesine sahne olduğu tespitine katılanlar; İran’daki olayları ülkenin iç meselesi olarak görmeyenler; Ergenekon’u nasıl Türkiye’nin iç meselesi olarak değerlendirmektedir?</span></p>

    <p class="duz" xml:lang="tr"><span class="duz">Soruyu unutmadım: TSK niye hedeftir?</span></p>

    <p class="duz" xml:lang="tr"><span class="duz">Soruları çoğaltayım;</span></p>

    <p class="duz" xml:lang="tr"><span class="duz">İran ve Rusya yeni müttefiklerimiz olsun diyen paşalar niye gözaltına alınmış, tutuklanmıştır?</span></p>

    <p class="duz" xml:lang="tr"><span class="duz">Avrasyacı siviller niye Silivri’ye tıkılmıştır?</span></p>

    <p class="duz" xml:lang="tr"><span class="duz">Komşumuz İran’da “emperyalist parmağına” işaret edeceksiniz, Türkiye’de bu konuda hiç ses çıkarmayacaksınız.</span></p>

    <p class="duz" xml:lang="tr"><span class="duz">Hadi tüm bunları geçelim; şu kabaca sıraladığımız tarihsel süreçteki olguları topladığımızda bile Ergenekon’da “kimlerin parmağı” olduğu net değil mi?</span></p>

    <p class="duz" xml:lang="tr"><span class="duz">Kafalarda hâlâ sorular var mı?</span></p>

    <p class="duz-ilk-paragraf" xml:lang="tr"><span class="duz">Eğer bazı Müslümanlar meselenin özü olarak hâlâ modernist kişi ve kurumları görmeye devam ederlerse, dün olduğu gibi bugün de dünya ölçeğindeki bu büyük emperyalist/paylaşım savaşının sadece piyonu olarak kalmaya mahkûmdurlar.</span></p>

    <p class="duz" xml:lang="tr"><span class="duz">Diğer yanda…</span></p>

    <p class="duz" xml:lang="tr"><span class="duz">İran’daki olaylar konusunda solun büyük bir bölümüyle hemfikir olan bazı Müslümanlar, neden solla değil de, gösterileri “renkli devrim” diye alkışlayan liberallerle ittifak yapmaktadır?</span></p>

    <p class="duz" xml:lang="tr"><span class="duz">Artık Müslümanların tüm bunların üzerinde düşünme zamanı gelmedi mi? Sormaları gereken çok soru var. Sıra onlarda.</span></p>

    <p class="duz" xml:lang="tr"><span class="duz">Örneğin, “Türkiye’deki Müslümanların büyük çoğunluğu neden sağcıdır?” sorusuyla başlayabilirler…</span></p>

    <p class="duz" xml:lang="tr"><span class="duz">Ya da kökü dışarıda cemaatlerin gizli ilişkilerini açığa çıkararak…</span></p>

    <p class="duz" xml:lang="tr"><span class="duz">Bunun için bir cemaati yakından tanımamız gerekiyor.</span></p>

    <p class="duz" xml:lang="tr"><span class="duz">Bu cemaati bilmeden Gladio’nun özünü kavrayamazsınız…</span></p>

    <p class="baslik-3" xml:lang="tr"><span class="duyuru-baslik">CIA kontrolündeki cemaat</span></p>

    <p class="duz" xml:lang="tr"><span class="duz">Türkiye’de hep bir “cemaat” konuşulup tartışılıyor.</span></p>

    <p class="duz" xml:lang="tr"><span class="duz">Kimi eğitim çalışmalarını alkışlıyor, kimi açılan okullardan mezun olan “altın nesil”in gizli ajandasından bahsediyor.</span></p>

    <p class="duz" xml:lang="tr"><span class="duz">Kimi “cemaatin” toplumsal uzlaşma için çaba sarf ettiğini iddia ediyor, kimi “cemaatin” emniyetten adalete, milli eğitimden TSK’ya kadar gizli örgütlenmeler içinde olduğunu ileri sürüyor.</span></p>

    <p class="duz" xml:lang="tr"><span class="duz">Aynı kuşkularla dünyada tartışılan bir başka “cemaati” tanıyalım: Opus Dei.</span></p>

    <p class="duz" xml:lang="tr"><span class="duz">Okullar, üniversiteler açıp medyada büyük bir güç haline gelen ve kiminin “kutsal mafya” diye tanımladığı bu “cemaatin” adını hiç duymuş muydunuz?</span></p>

    <p class="duz-ilk-paragraf" xml:lang="tr"><span class="duz">Beş kıtada 475 üniversite ve yüksekokulu, 200 koleji vardı… 604 gazete ve dergiye sahipti… 52 radyo ve televizyon kanalı aralıksız yayındaydı…</span></p>

    <p class="duz" xml:lang="tr"><span class="duz">Bu bilgiler otuz yıl önce Opus Dei üyesi Alvaro del Portillo’nun 1979’da ağzından kaçırdığı bilgilerdi.</span></p>

    <p class="duz" xml:lang="tr"><span class="duz">Opus Dei’nin bugün ne kadar bir güce hükmettiği bilinmiyor.</span></p>

    <p class="duz" xml:lang="tr"><span class="duz">TV ve radyo sayısının 700 olduğu tahmin ediliyor.</span></p>

    <p class="duz-ilk-paragraf" xml:lang="tr"><span class="duz">Bu “cemaatin” endişe verici nüfuzu hep tartışma konusu. Kimilerine göre milyar dolara hükmeden Opus Dei, aslında sadece “kutsal mafya!”</span></p>

    <p class="duz" xml:lang="tr"><span class="duz">Peki, iş ve siyaset dünyasında karmaşık ilişkiler yürüten Opus Dei neydi?..</span></p>

    <p class="duz-ilk-paragraf" xml:lang="tr"><span class="duz">Adı, Josemaria Escriva de Balaguer’di.</span></p>

    <p class="duz" xml:lang="tr"><span class="duz">Madrid’de sıradan bir Katolik papazdı. İnzivaya çekildiği kilisede “Tanrı’dan gelen vahiy” sonucu 2 ekim 1928’de “Opus Dei” (Tanrı’nın Eseri) adlı gizli “cemaatini” kurdu.</span></p>

    <p class="duz" xml:lang="tr"><span class="duz">Amacı, Vatikan ve kiliseler dışında papaya destek olacak, iyi eğitim görmüş elit bir grup oluşturmaktı.</span></p>

    <p class="duz-ilk-paragraf" xml:lang="tr"><span class="duz">Opus Dei’ye göre papanın kimliği, Kilise’nin ve papalık kurumunun üstündeydi!</span></p>

    <p class="duz" xml:lang="tr"><span class="duz">Papa, Tanrı Krallığı’nın kutsal önderi, “olağanüstü” bir kişiydi.</span></p>

    <p class="duz" xml:lang="tr"><span class="duz">Opus Dei’nin ruhaniliği kendine özgüydü. “Çilecilik”; acı çekme yüceltiliyordu. Müritler kırbaçla göğüslerine, sırtlarına vuruyordu. Çünkü onlara göre acılar ruhu Tanrı’ya yaklaştırıyordu!</span></p>

    <p class="duz" xml:lang="tr"><span class="duz">Papaz Balaguer “müritlerini” genelde Katolikliğe sıkı sıkıya bağlı, varlıklı, iyi eğitim görmüş zenginlerden oluşturmaya gayret etti. (Cemaate bağlı işadamları genellikle turizm ve inşaat sektöründeydi.)</span></p>

    <p class="duz" xml:lang="tr"><span class="duz">Mesleğinde başarılı doktor, mühendis, gazeteci, yazar vs hepsini “cemaatine” kazandırmaya çalıştı. Başarılı da oldu.</span></p>

    <p class="duz-ilk-paragraf" xml:lang="tr"><span class="duz">Tamamen gizli olan “cemaate” üç tipte katılım olanağı vardı.</span></p>

    <p class="duz" xml:lang="tr"><span class="duz">En kalabalık kesim “kadro dışı” olanlardı. Bunlar günlük hayatını “cemaat” idealine bağlı olarak yaşayan evli ya da bekâr müritlerdi.</span></p>

    <p class="duz" xml:lang="tr"><span class="duz">“Kadrolular” ise kendilerini tamamen “cemaate” adamış seçkin, önderlik edecek erkekler ve kadınlardı.</span></p>

    <p class="duz" xml:lang="tr"><span class="duz">Bir de “yardımcılar” vardı; “cemaate” üye olmayıp etkinliklere katılan ve özellikle de bağış yapan kişilerdi bunlar.</span></p>

    <p class="duz" xml:lang="tr"><span class="duz">“Kadrolu” kişi Opus Dei’ye kabul edilmek için tanıklar önünde yemin etmek zorundaydı. Sadakatle bağlı kalmak, gizliliğe harfiyen uymak ve havarilere özgü bir yaşam sürmek şarttı. Aile yaşantısı onaylanmayan müritler ailelerinden uzakta, özel evlerde barındırılırdı.</span></p>

    <p class="duz-ilk-paragraf" xml:lang="tr"><span class="duz">Eğitim yoluyla seçkin önder elemanlar yetiştirmeyi hedeflediler. Okullar açtılar ardı ardına. Yetmedi, taşradaki başarılı çocuklar için yurtlar hizmete soktular. Yurtdışı burs olanaklarını iyi kullandılar.</span></p>

    <p class="duz" xml:lang="tr"><span class="duz">Yetişen müritleri devletin kilit yerlerine yerleştirdiler.</span></p>

    <p class="duz" xml:lang="tr"><span class="duz">Ve hep devlet desteği gördüler.</span></p>

    <p class="duz" xml:lang="tr"><span class="duz">Çünkü düşman ortaktı…</span></p>

    <p class="duz-ilk-paragraf" xml:lang="tr"><span class="duz">Opus Dei kurucusu Papaz Balaguer antikomünistti.</span></p>

    <p class="duz" xml:lang="tr"><span class="duz">“Cemaat” için komünistlerle mücadele esastı. Bu sebeple İspanya İç Savaşı’nda Cumhuriyetçilere karşı savaşan faşist Franco’nun yanında saf tuttular.</span></p>

    <p class="duz" xml:lang="tr"><span class="duz">İlişki karşılıklıydı; Franco “cemaatin” iyi yetişmiş insan kaynaklarından hep yararlandı. “Cemaat” ise diktatör Franco’nun gölgesinde büyüdü.</span></p>

    <p class="alinti-ilk-paragraf" xml:lang="tr"><span class="dar-paragraf-duz">Opus Dei, iş dünyası ve politikadaki gücünü her geçen yıl artırdı. Bir yanda sürekli “partilerüstü” gözüktüler, diğer yanda ellerini politikadan hiç çekmediler.</span></p>

    <p class="duz-ilk-paragraf" xml:lang="tr"><span class="duz">İlk dönem İspanya’yla sınırlı mütevazı gizli “cemaat” zamanla mürit sayısını, siyasi ve iktisadi nüfuzunu artırınca ülke dışında da “hizmete” başladı. Çünkü Soğuk Savaş dönemine girilmişti.</span></p>

    <p class="duz-ilk-paragraf" xml:lang="tr"><span class="duz">Yıl 1947. Opus Dei kurucusu Papaz Balaguer, Vatikan’a çağrıldı.</span></p>

    <p class="duz" xml:lang="tr"><span class="duz">“Papa Hazretleri’nin Yüksek Papazı” unvanı verildi.</span></p>

    <p class="duz" xml:lang="tr"><span class="duz">Opus Dei böylece dünyadaki kiliseler bünyesinde ayrıcalıklı bir yer edindi; tanındı. Özellikle 1982’den sonra Papa II. Johannes Paulus’un kanatları altına girerek Vatikan’ın en etkili dinsel örgütü oldu.<a class="footnote-link" href="#footnote-231-1" id="footnote-231-1-backlink">[1]</a></span></p>

    <p class="duz" xml:lang="tr"><span class="duz">Opus Dei’nin anahtar iki sözcüğü vardı:</span></p>

    <p class="duz" xml:lang="tr"><span class="duz">“Hoşgörü” ve “diyalog”!</span></p>

    <p class="duz" xml:lang="tr"><span class="duz">Bu iki kavramı kullanarak dünyanın çeşitli ülkelerindeki insanlarla yakınlaştılar, konferanslar-seminerler düzenlediler, okullar açtılar, TV-gazete satın aldılar. Adları duyulmamış aydınları ünlü yaptılar.</span></p>

    <p class="duz" xml:lang="tr"><span class="duz">Sahibi oldukları 12 film şirketini psikolojik savaşın emrine verdiler.</span></p>

    <p class="duz-ilk-paragraf" xml:lang="tr"><span class="duz">“Hoşgörü”, “diyalog” sözcüklerini ağzından düşürmeyen Opus Dei, diğer yandan Soğuk Savaş’ın en güçlü antikomünist örgütlerinden biri oldu.</span></p>

    <p class="duz" xml:lang="tr"><span class="duz">Özellikle İspanyolca konuşulan Latin Amerika’daki ülkelerde sosyal hareketleri destekleyen kiliseler ile sol hareketlerin kurduğu ittifakı bastırmak için aktif olarak kullanıldı. Örneğin, Şili diktatörü Pinochet gibi eli kanlı askerlerle sıkı işbirliği içinde oldu. Arjantin, Paraguay ve Uruguay’da otoriter rejimleri destekledi. Nikaragua’da diktatör Somoza’yı, Peru’da Fujimori’yi finanse etti. Yani CIA ile Opus Dei hep içlidışlıydı.</span></p>

    <p class="duz-ilk-paragraf" xml:lang="tr"><span class="duz">“Cemaat” Avrupa’daki kirli politik işlerin de içindeydi.</span></p>

    <p class="duz" xml:lang="tr"><span class="duz">Fransa’da sosyalist Mitterand karşısına cumhurbaşkanı adayı olarak çıkarılan Maliye Bakanı Valéry Giscard d’Estaing’i desteklediler. Zaten baba Edmond Giscard d’Estaing, Opus Dei’nin sahibi olduğu Banco Popular Español’un başkanıydı!</span></p>

    <p class="duz-ilk-paragraf" xml:lang="tr"><span class="duz">Opus Dei’nin kurucusu Papaz Balaguer, ülkesi İspanya’ya bir daha dönmedi.</span></p>

    <p class="duz" xml:lang="tr"><span class="duz">Hayatının sonuna kadar Vatikan’da yaşadı.</span></p>

    <p class="duz" xml:lang="tr"><span class="duz">1975’te öldükten sonra önce 1990’da “üstat” ilan edildi. Ardından 2002’de azizlik mertebesine çıkarıldı! Üç yüz yıl beklemesi gerekirken on beş yılda bu unvanı alıvermişti!</span></p>

    <p class="duz-ilk-paragraf" xml:lang="tr"><span class="duz">Tüm bunlara rağmen kamuoyundaki imajını hiç iyileştiremedi. Milyar dolarlık serveti nedeniyle “kutsal mafya” olarak değerlendirildi.</span></p>

    <p class="duz" xml:lang="tr"><span class="duz">İngiliz araştırmacı Michael Walsh, “cemaate”, Opus Dei değil Octopus Dei (Tanrı’nın Ahtapotu) adını verdi.</span></p>

    <p class="duz" xml:lang="tr"><span class="duz">İsviçreli toplumbilimci, siyaset adamı Jean Ziegler ise Opus Dei’yi terörizm kadar mücadele edilmesi gereken aşırı sağcı bir hareket olarak gördüğünü yazdı.</span></p>

    <p class="duz" xml:lang="tr"><span class="duz">Bu arada şunu yazmalıyım:</span></p>

    <p class="duz" xml:lang="tr"><span class="duz">“Avrupa’da Gladiolar bir bir açığa çıktı; bir tek Türkiye’deki bilinmiyor” diye yeri göğü birbirine katan liberaller, İspanya’daki Gladio-Opus Dei ilişkisinin neden açığa çıkarılmadığını biliyorlar mı? Bilmiyorlar. Bilmedikleri çok…</span></p>

    <p class="duz-ilk-paragraf" xml:lang="tr"><span class="duz">Opus Dei, Vatikan’ın en önemli “Hıristiyanlık dışı dinler ve inançsızlar” kurumunu elinde bulunduruyor. Bu “diyalog arayıcısı” hoşgörülü kurum, Müslüman ülkelerdeki bazı “cemaatler”le sıkı bir işbirliği içinde.</span></p>

    <p class="duz" xml:lang="tr"><span class="duz">Peki, kimdir bu “cemaatler?” Ortak paydaları nedir?</span></p>

    <p class="duz" xml:lang="tr"><span class="duz">Yeni Dünya Düzeni’nin “İslam ayağı” olan “ılımlı İslam projeleri” nerelerde, nasıl kotarıldı?</span></p>

    <p class="duz" xml:lang="tr"><span class="duz">Neymiş, “cemaatler yalnızlaşan insanın terapi merkezi”ymiş!</span></p>

    <p class="duz" xml:lang="tr"><span class="duz">Keşke mesele bu kadar basit olsa…</span></p>

    <p class="baslik-3" xml:lang="tr"><span class="duyuru-baslik">CIA ajanı, cemaat liderine kefil</span></p>

    <p class="duz" xml:lang="tr"><span class="duz">Opus Dei ve benzeri “cemaatler” aslında gerçeği yüzümüze çarpıyor. Tabii görmek isterseniz…</span></p>

    <p class="duz" xml:lang="tr"><span class="duz">Uzun süredir ABD’de yaşayan ve Türkiye’de “laik devlet düzenini değiştirmek amacıyla örgüt kurmakla” suçlanan, aldığı beraat kararı Yargıtay tarafından onaylanmasına rağmen Türkiye’ye dönmeyen Fethullah Gülen, ABD’de oturma, seyahat etme ve çalışma izni sağlayan “Green Card” (Yeşil Kart) aldı.</span></p>

    <p class="duz" xml:lang="tr"><span class="duz">Ancak bu pek kolay olmadı.</span></p>

    <p class="duz" xml:lang="tr"><span class="duz">ABD Vatandaşlık ve Göçmenlik Servisi (USCIS) Gülen’in başvurusunu önce reddetti.</span></p>

    <p class="duz" xml:lang="tr"><span class="duz">Göçmenlik Servisi’nin bu kararı şu demekti: Bir ay içinde ülkeyi terk et!</span></p>

    <p class="duz" xml:lang="tr"><span class="duz">Karar üzerine Gülen dava açtı.</span></p>

    <p class="duz" xml:lang="tr"><span class="duz">Göçmen Bürosu’nun yanı sıra Yurtiçi Güvenlik Bakanı Michael Chertoff ve FBI Direktörü Robert S. Mueller’den de şikâyetçi olduğu davada Fethullah Gülen’i, Klasko, Rulan, Stock &amp; Seltzer avukatlık şirketi savundu.</span></p>

    <p class="duz" xml:lang="tr"><span class="duz">Davada, Göçmenlik Bürosu’nu ise Eyalet Savcısı Patrick L. Meehan ve yardımcısı Mary Catherine Frye temsil etti.</span></p>

    <p class="duz" xml:lang="tr"><span class="duz">Bu arada Gülen ne kadar güvenilir biri olduğunu gösteren referanslarını ilgili servise sundu.</span></p>

    <p class="duz" xml:lang="tr"><span class="duz">Mahkemeye sunulan belgelerde Gülen’in, Vatikan’da Papa II. Johannes Paulus’la görüştüğü, yüzlerce kitap ve gazete makalesinde kendisi hakkında bilgiler yer aldığı, ayrıca kendi kurduğu hareket hakkında dünyanın sayılı üniversitelerinde konferanslar verildiği, Gülen hareketinin ABD başta olmak üzere dünyada yüzlerce okul açtığı bildirildi.</span></p>

    <p class="duz" xml:lang="tr"><span class="duz">Gülen’in kırk kitap ve yaklaşık yüz makale yazdığı, “Gülen hareketi”nin de kurucusu olduğu belirtildi.</span></p>

    <p class="duz" xml:lang="tr"><span class="duz">Savcılık kayıtlarında ise Gülen’in finansal kaynakları hakkındaki iddialara yer verildi. Burada Gülen hareketinin projelerinin arkasında Suudi Arabistan, İran, Türk hükümeti ve hatta CIA’nın da bulunduğu iddia edildi.</span></p>

    <p class="duz" xml:lang="tr"><span class="duz">CIA meselesine biraz sonra değineceğiz.</span></p>

    <p class="duz" xml:lang="tr"><span class="duz">Ama önce mahkemeye resmen verilen bilgilerden cemaatin parasal kaynaklarına bir bakalım.</span></p>

    <p class="duz" xml:lang="tr"><span class="duz">Yıllık gelirinin yüzde 10 ve yüzde 70 arasındaki payını Gülen hareketine bağışladığını itiraf eden işadamlarının olduğu, bu miktarların kişi başına yılda 20 bin ila 300 bin dolar arasında değiştiği ileri sürüldü. İstanbul’da yaşayan bir işadamının 4-5 milyon doları her yıl Gülen hareketine bağışladığı, Gülen okullarından mezun olan gençlerin de her yıl 2 000 ila 5 000 dolar arası bağış yaptıkları belirtildi.</span></p>

    <p class="duz-ilk-paragraf" xml:lang="tr"><span class="duz">Savcı, Gülen için şöyle dedi:</span></p>

    <p class="duz" xml:lang="tr"><span class="duz">“Dini ve siyasi bir figür; akademisyenlere para ödeyerek kendisi ve hareketi için yazı yazdırıp akademik prestij elde etmek istiyor.”</span></p>

    <p class="duz" xml:lang="tr"><span class="duz">Gülen’in yazdığı kitaplara da atıfta bulunan savcı, “Gülen’in yazdığı kitapların hiçbiri eğitimle ya da eğitim modelleriyle ilgili değil, tamamı dini çalışma. Ayrıca geleneksel laik eğitim ile inançlara yönelik hoşgörünün harmanlanmasıyla bir eğitim modeli yaratıldığı şeklindeki ifade de inandırıcı değil” dedi.</span></p>

    <p class="duz" xml:lang="tr"><span class="duz">Gelelim Hoca Efendi’nin referanslarına…</span></p>

    <p class="duz" xml:lang="tr"><span class="duz">Fethullah Gülen’in Yeşil Kart başvurusu için mahkemeye sunulan destek mektupları arasında ilk sırada CIA’dan analiz ve prodüksiyon direktörü olarak emekli olan George Fidas’ın yazdığı mektup yer alıyor.</span></p>

    <p class="duz" xml:lang="tr"><span class="duz">CIA’nın Balkanlar uzmanı Fidas, Washington Üniversitesi Uluslararası İlişkiler Bölümü’nde ders veriyor.</span></p>

    <p class="duz" xml:lang="tr"><span class="duz">Yunan asıllı olan Fidas, ayrıca Joint Military Intelligence Council’de görevli.</span></p>

    <p class="duz" xml:lang="tr"><span class="duz">Referans mektubu yazan tek CIA mensubu Fidas değil.</span></p>

    <p class="duz" xml:lang="tr"><span class="duz">Referans mektubu yazan CIA mensupları arasında “Kemalizm bitti, Türkiye ılımlı İslam’a dönmelidir” diyen CIA ajanı Graham Fuller da var!</span></p>

    <p class="duz" xml:lang="tr"><span class="duz">Ayrıca mesleki yaşamına CIA’da başlayıp sonra diplomat olan ABD’nin Ankara eski Büyükelçisi Morton Abramowitz de var.</span></p>

    <p class="duz" xml:lang="tr"><span class="duz">Öyle ki sadece Yeşil Kart’la ilgili meselede değil, cemaatin ABD’deki faaliyetleriyle ilgili her konuda tanınmış politikacıların adı geçiyor.</span></p>

    <p class="duz" xml:lang="tr"><span class="duz">Örneğin…</span></p>

    <p class="duz" xml:lang="tr"><span class="duz">Cemaatin ABD’de açtığı Turquoise (Turkuaz) Kültür Merkezi’nin açılışını ABD eski Dışişleri Bakanı Madeleine Albright yaptı.</span></p>

    <p class="duz" xml:lang="tr"><span class="duz">Albright açılış konuşmasıda, kendisini Türk gibi hissettiğini söyledi ve bir İslam ülkesi olarak Türkiye’nin önemine değindi. Ardından Fethullah Gülen’e övgülerde bulundu. Dünyanın bir “yol gösterici”ye ihtiyacı olduğunu söyleyen Albright, bir yol göstericide olması gereken değerlerin Gülen cemaatinde bulunduğunu söyledi.</span></p>

    <p class="duz" xml:lang="tr"><span class="duz">Albright, Gülen cemaatinin yol göstericisi olduğu değerlerin karşısında “radikal popülistlerin” ve “agresif milliyetçilerin” bulunduğunu vurguladı.</span></p>

    <p class="duz" xml:lang="tr"><span class="duz">Cemaatin ABD’deki bu yeni kültür merkezinin açılışına ayrıca, Houston Emniyet Müdürü Harold Hurtt, Houston Ticaret Odası Başkanı Jeff Moseley, Fox 26 haber kanalının başkanı D’Artagnan Bebel, NBC Local 2 kanalının başkanı Larry Blackerby, CBS KHOU 11 kanalının başkanı Susan McEldoon, Texas Eyaleti Senatörü Rodney Ellis, Oklahoma Eyaleti Dışişleri Bakanı Susan Savage, İngiltere’nin Houston Başkonsolosu Paul Lynch, Türkiye’nin Houston Konsolosu Ali Fındık, Shell’in eski CEO’su John Hofmeister, Global Energy firması CEO’su Kenneth Yellowe ve Houston Baptist Üniversitesi’nin kurucu pederi Dr. Stewart Morris katıldı.</span></p>

    <p class="duz" xml:lang="tr"><span class="duz">Gecede Fethullah Gülen’in kutlama mesajı da okundu. Oldukça ilginç bir gelişme de bu mesajı Houston Üniversitesi dekanlarından Ira Colby’nin okumasıydı.</span></p>

    <p class="duz" xml:lang="tr"><span class="duz">ABD için bu kadar önemde birine nasıl vize verilmezdi?</span></p>

    <p class="duz" xml:lang="tr"><span class="duz">Gülen’e referans veren yirmi altı kişinin desteği midir bilinmez, sonunda Fethullah Gülen 10 ekim 2008 tarihinde ABD’de rahatça kalması için gereken vizeyi aldı.</span></p>

    <p class="duz" xml:lang="tr"><span class="duz">Yani Gülen ABD’de beş yıl yaşar ve vergi beyannamesini doldurursa artık ABD vatandaşı olabilecekti.</span></p>

    <p class="duz-ilk-paragraf" xml:lang="tr"><span class="duz">İlginç bir rastlantı…</span></p>

    <p class="duz" xml:lang="tr"><span class="duz">Aynı tarihlerde Rusya Yüksek Mahkemesi, Fethullah Gülen cemaatiyle ilişkisi bulunduğu tespit edilen bütün kurumların Rusya’daki faaliyetlerine son verdi.</span></p>

    <p class="duz" xml:lang="tr"><span class="duz">Aslında Rusya İç İstihbarat Örgütü (FSB) Rusya’daki okullara daha önce operasyon düzenlemiş, okullarda görevli ABD’li öğretmenleri CIA ajanı oldukları gerekçesiyle sınır dışı etmişti.</span></p>

    <p class="duz" xml:lang="tr"><span class="duz">(Bu arada bilinenin aksine Gülen okullarında eğitim dili İngilizcedir.)</span></p>

    <p class="duz" xml:lang="tr"><span class="duz">Gülen okullarının Kafkasya macerası hayli hareketliydi. Özbekistan Devlet Başkanı İslam Kerimov kendisine karşı düzenlenen suikastın sorumlusu olarak bu okulları gösterdi. Okulları kapattı. Cemaat bu tür iddiaları hep reddetti. Buna rağmen cemaat okulları Azerbaycan’da da aynı akıbete uğradı.</span></p>

    <p class="duz" xml:lang="tr"><span class="duz">Yeri gelmişken aktarmalıyım:</span></p>

    <p class="duz" xml:lang="tr"><span class="duz">Fethullah Gülen’in resmi sitesi, Gülen hakkında yurtdışında yayınlanan haberlerin neredeyse tamamına yer veriyor.</span></p>

    <p class="duz" xml:lang="tr"><span class="duz">Bu haberlerden bir tanesi var ki Gülen’in sitesinde önemine rağmen yer bulamadı. O haber Azerbaycan resmi devlet gazetesinde 16 mayıs 2009 tarihinde çıktı. Gazetenin niteliği, Fethullah Gülen cemaati hakkında Azerbaycan’ın devlet görüşünün ne olduğunu da gösteriyor.</span></p>

    <p class="duz" xml:lang="tr"><span class="duz">Haberin başlığı şuydu: “</span><span class="italik">Today’s Zaman</span> <span class="duz">ve Onun Sahiplerinin Ermeni Sevgisi ve Azerbaycan’a Nefreti Nereden Kaynaklanıyor?”</span></p>

    <p class="duz" xml:lang="tr"><span class="duz">Haberde Türkiye-Ermenistan ilişkilerinin Azerbaycan’a etkilerinin bir değerlendirmesi yapıldı ve ardından cemaatin yayın organı</span> <span class="italik">Zaman</span> <span class="duz">gazetesine çok ciddi bir ithamda bulunuldu:</span></p>

    <p class="duz" xml:lang="tr"><span class="duz">“Anti-Azerbaycan kampanya yapıyorlar.”</span></p>

    <p class="duz" xml:lang="tr"><span class="duz">Gazete buna gerekçe olarak AKP hükümeti ile Ermenistan arasındaki ilişkilerin artmasıyla beraber</span> <span class="italik">Zaman</span> <span class="duz">gazetesinde çıkan Azerbaycan karşıtı yayınları gösterdi. Azerbaycan gazetesinin yazdığına göre</span> <span class="italik">Zaman</span> <span class="duz">gazetesi sistemli bir şekilde Azerbaycan’da demokrasi değil, diktatörlük olduğunu, Avrupa Birliği’nin Azerbaycan’daki antidemokratik duruma müdahalede bulunacağı yalanını yazıyordu.</span></p>

    <p class="duz-ilk-paragraf" xml:lang="tr"><span class="italik">Zaman</span> <span class="duz">gazetesi bunu niye yapıyordu?</span></p>

    <p class="duz" xml:lang="tr"><span class="duz">Birincisi, cemaat Azerbaycan’da rahat faaliyet yürütemiyordu.</span></p>

    <p class="duz" xml:lang="tr"><span class="duz">Azerbaycan resmi gazetesinin ikinci iddiası ise,</span> <span class="italik">Zaman</span><span class="duz">’ın Ermenistan lobisinin tesiri altında haber yapmasıydı.</span></p>

    <p class="duz" xml:lang="tr"><span class="duz">Gazete bir de uyarı yaptı: “Bize şirketleriyle gelip bizden para kazanıp Ermenilere çalışan bu şebeke bu yayınlarına devam ederse gerekli cevabı bulur! Azerbaycan’ı açık şekilde Afrika ülkelerinden aşağı seviyede gören</span> <span class="italik">Today’s Zaman</span> <span class="duz">gazetesi ve onun rehberleri, ideologları, bu sersem ve esassız iddialarının sonucunu anlamalı ve ders çıkarmalıdırlar.”</span></p>

    <p class="duz" xml:lang="tr"><span class="duz">Türkiye medyası bu haberleri görmüyor, ama cemaat ile Kafkas ülkeleri arasında gerilim tırmanıyor.</span></p>

    <p class="duz" xml:lang="tr"><span class="duz">Ya da ABD ile Rusya kapışıyor mu demeliyiz? Dünyanın yeni paylaşım mücadelesinde cemaat hangi safta?</span></p>

    <p class="duz" xml:lang="tr"><span class="duz">Kuşkusuz Ömer Fevzi Mardin’in yolunda…</span></p>

    <p class="baslik-3" xml:lang="tr"><span class="duyuru-baslik">Soğuk Savaş’ın piyonu cemaat</span></p>

    <p class="duz" xml:lang="tr"><span class="italik">Beyaz Müslümanların Büyük Sırrı-Efendi 2</span> <span class="duz">kitabımda yazdım. Okumayanlar için özetleyeyim:</span></p>

    <p class="duz" xml:lang="tr"><span class="duz">Ömer Fevzi Mardin, bahriye teğmenliği sırasında İttihatçılara katıldı. Trablusgarp Savaşı’nda gönüllü olarak yer aldı.</span></p>

    <p class="duz" xml:lang="tr"><span class="duz">Harbiye Mektebi’nde öğretmenlik yaparken komutanı Rauf Orbay’ın aracılığıyla Nakşibendi şeyhi (Üzeyir Garih’in mezarını ziyaret ettiği) Küçük Hüseyin Efendi’yle tanıştı.</span></p>

    <p class="duz" xml:lang="tr"><span class="duz">Ve ondan icazet alıp askerliği bıraktı, “halifesi” oldu.</span></p>

    <p class="duz" xml:lang="tr"><span class="duz">Zamanla kendi dergâhını kurdu, “şeyh” oldu.</span></p>

    <p class="duz" xml:lang="tr"><span class="duz">1942’de İlahiyat Kültür Derneği’ni kurdu. Amacı “dinler arası diyalog”du.</span></p>

    <p class="duz" xml:lang="tr"><span class="duz">Şeyh Ömer Fevzi Mardin’e dinler arası diyalog konusunda en büyük desteği Rahip Dr. Frank Buchman verdi. Rahip Buchman, ABD’de 1929 yılında “Manevi Cihazlanma Cemiyeti”ni kurmuştu.</span></p>

    <p class="duz" xml:lang="tr"><span class="duz">Şeyh Ömer Fevzi Mardin ile Rahip Buchman’ı yan yana getiren, bir gazeteciydi: Ahmet Emin Yalman!</span></p>

    <p class="duz" xml:lang="tr"><span class="duz">Detaya girmeyelim…</span></p>

    <p class="duz" xml:lang="tr"><span class="duz">Şeyh Ömer Fevzi Mardin 1949 yılında Rahip Buchman’ın davetiyle İsviçre’ye gitti. Bir şatoda dünyanın çeşitli yerlerinden gelen din adamlarıyla bir hafta süren toplantılar yaptı. Yaptığı konuşmayı</span> <span class="italik">İslamiyet ve Ehl-i Kitap Ailesi</span> <span class="duz">kitabına aldı: “Müslümanlık devrinin bugün faal görevlerini bu varlıklı, imkânlı millet olan Amerikalılar üzerine almış bulunuyor. Çünkü Allah onları bu işe seçmiş, hazırlamış ve harekete geçirmiştir.”</span></p>

    <p class="duz" xml:lang="tr"><span class="duz">İsviçre’deki toplantının nedeni “diyalog”du, ama sonuç farklı çıktı: Solculara karşı yılmaz bir mücadele verilmelidir!</span></p>

    <p class="duz-ilk-paragraf" xml:lang="tr"><span class="duz">Şeyh Ömer Fevzi Mardin, İsviçre’den döner dönmez ne yaptı dersiniz? Mehmetçik’in Kore’ye gönderilmesini savunan bir kitap yazdı. Kitabında,</span> <span class="italik">Kore Savunmasına Katılmamızda Dinî ve Siyasî Zaruret</span><span class="duz">’i anlattı!</span></p>

    <p class="duz" xml:lang="tr"><span class="duz">Başta müritleri olmak üzere herkese ve basına, ABD Başkanı Franklin Roosevelt’in, Şeyh Küçük Hüseyin Efendi dervişanından Münir Ertegün vasıtasıyla gizlice Müslüman olduğunu söyledi!</span></p>

    <p class="duz-ilk-paragraf" xml:lang="tr"><span class="duz">Görüldüğü gibi “cemaatlerin” dış bağlantıları olabiliyor ve bunlar etkisiyle ülkenin siyasetini belirlemede hayli aktif görevler üstleniyor, “Soğuk Savaş’ın piyonu” haline geliveriyorlardı.</span></p>

    <p class="duz" xml:lang="tr"><span class="duz">Bu karmaşık ilişkiler ağı bilinmeden, ortaya çıkarılmadan Yeşil Gladio’nun faaliyetleri bilinemez…</span></p>

    <p class="baslik-3" xml:lang="tr"><span class="duyuru-baslik">“Vakit” gazetesinin ABD’yle ilişkisi</span></p>

    <p class="duz" xml:lang="tr"><span class="duz">Bundan birkaç yıl önce</span> <span class="italik">Vakit</span> <span class="duz">gazetesinin telefonu çaldı.</span></p>

    <p class="duz" xml:lang="tr"><span class="duz">Arayan dönemin ABD İstanbul Başkonsolosu David Arnett idi.</span></p>

    <p class="duz" xml:lang="tr"><span class="duz">Başkonsolos Arnett,</span> <span class="italik">Vakit</span> <span class="duz">gazetesinin sahibi Mustafa Karahasanoğlu’nu kendisiyle görüşmek üzere İstinye’deki konsolosluğa davet etti. Karahasanoğlu bu davetten ötürü huzursuz oldu; “Niye çağırdı acaba?” diye birkaç yakın arkadaşına sordu.</span></p>

    <p class="duz" xml:lang="tr"><span class="duz">İlk kez oluyordu, radikal bir dincinin ABD Konsolosluğu’na çağrılması. Ya da onlar öyle biliyordu!</span></p>

    <p class="duz" xml:lang="tr"><span class="italik">Vakit</span> <span class="duz">gazetesi sahibi Karahasanoğlu, aynı zamanda avukat olan yakın bir dostunu alarak ABD Konsolosluğu’na gitti.</span></p>

    <p class="duz" xml:lang="tr"><span class="duz">Ancak özel görüşmeye avukat alınmadı. Arnett ile Karahasanoğlu baş başa görüştü. Ne görüştüler?</span></p>

    <p class="duz" xml:lang="tr"><span class="duz">Görüşmeye gergin giren Karahasanoğlu gülerek çıktı ve başkonsolosla samimi olarak tokalaşıp veda etti.</span></p>

    <p class="duz" xml:lang="tr"><span class="duz">Bu iddialar, radikal İslamcı örgüt İBDA-C’ye yakınlığıyla bilinen</span> <span class="italik">Baran</span> <span class="duz">dergisinin 75. sayısında yer aldı.</span></p>

    <p class="duz" xml:lang="tr"><span class="italik">Baran</span> <span class="duz">dergisinin canlı şahitlere dayanarak, “ABD Elçisi Tarafından Terbiyeli Bir Gazete:</span> <span class="italik">Vakit</span><span class="duz">” başlığıyla verdiği bu çarpıcı habere göre Arnett, Karahasanoğlu’na gazetede çıkan ABD karşıtı yazılardan duyduğu rahatsızlığı anlattı.</span></p>

    <p class="duz" xml:lang="tr"><span class="duz">Derginin iddialarına göre, terörle mücadeleden Irak Savaşı’na, ABD’nin Türkiye politikasına kadar bazı meselelerin konuşulduğu görüşmede, Başkonsolos Arnett, Karahasanoğlu’ndan ABD karşıtı yazılara karşı duyarlı olunmasını istedi.</span></p>

    <p class="duz" xml:lang="tr"><span class="duz">Karahasanoğlu bu talebe olumlu yanıt verdi ve samimi bir vedalaşmayla görüşme sonlandı.</span></p>

    <p class="duz" xml:lang="tr"><span class="italik">Vakit</span> <span class="duz">gazetesi, bu olaydan sonra ABD’ye karşı eleştirel yaklaşımını yumuşattı.</span></p>

    <p class="duz" xml:lang="tr"><span class="italik">Baran</span> <span class="duz">dergisi, Karahasanoğlu’nun, “El Kaide lideri Usame bin Ladin’i Yahudi ilan eden” analizini bu görüşmenin etkisine bağlıyor.</span></p>

    <p class="duz" xml:lang="tr"><span class="italik">Vakit g</span><span class="duz">azetesi sahibi Karahasanoğlu’yla görüşen ABD İstanbul Başkonsolosu David Arnett, kamuoyunda Türk geni taşıdığı iddiasına dayanarak DNA testi yaptırmasıyla, İslam’da reform önerileriyle ve katıldığı cenazelerde Yahudi asıllı olmasına rağmen kıldığı cenaze namazlarıyla tanınıyor!</span></p>

    <p class="duz" xml:lang="tr"><span class="duz">Kuşkusuz, ABD Başkonsolosluğu’nun bir gazete yöneticisiyle görüşmesi Türkiye’de ilk değil. Diğer gazete yöneticileriyle de görüşmeler oluyor. Ancak burada önemli olan nokta, radikal dinci bir yayın çizgisi olan</span> <span class="italik">Vakit</span><span class="duz">’in bu görüşmeden sonra ABD karşıtı yayınlarını hayli yumuşatması…</span></p>

    <p class="duz-ilk-paragraf" xml:lang="tr"><span class="duz">Bu arada…</span></p>

    <p class="duz" xml:lang="tr"><span class="italik">Vakit</span> <span class="duz">gazetesinin ABD’yle ilişkisini sadece bu görüşmeyle sınırlı tutmak hatalı olur.</span></p>

    <p class="duz" xml:lang="tr"><span class="duz">Geliniz, bir</span> <span class="italik">Vakit</span> <span class="duz">gazetesi yazarını yakından tanıyınız…</span></p>

    <p class="baslik-3" xml:lang="tr"><span class="duyuru-baslik">“Vakit”in ABD’deki yazarı</span></p>

    <p class="duz" xml:lang="tr"><span class="duz">Adı Yusuf Ziya Kavakçı.</span></p>

    <p class="duz" xml:lang="tr"><span class="duz">Soyadı tanıdık geliyor mu?</span></p>

    <p class="duz" xml:lang="tr"><span class="duz">Kendisi, Anayasa Mahkemesi tarafından kapatılan Fazilet Partisi’nin türbanlı milletvekili Merve Kavakçı’nın babası.</span></p>

    <p class="duz" xml:lang="tr"><span class="duz">Prof. Dr. Yusuf Ziya Kavakçı, Erbakan’a yakınlığıyla biliniyor ve yaklaşık yirmi yıldır ABD’de yaşıyor.</span></p>

    <p class="duz" xml:lang="tr"><span class="duz">Kavakçı, Kuzey Texas’ta Kuran Akademisi, Suffa Islamic Seminary’nin kurucu dekanı ve İslam hukuku hocası. Dallas Merkez Camii imamı.</span></p>

    <p class="duz" xml:lang="tr"><span class="duz">Ve bunlarla birlikte en önemlisi; ABD Devlet Bakanlığı’nın “resmi İslam sözcülüğü” görevini yürütüyor.</span></p>

    <p class="duz" xml:lang="tr"><span class="duz">Kavakçı’nın bu unvanı sır değil;</span> <span class="italik">Vakit</span><span class="duz">’te yayımlanan yazılarında yer alıyor. Ayrıca bu iş için maaş aldığını da belirtelim…</span></p>

    <p class="duz-ilk-paragraf" xml:lang="tr"><span class="duz">Papa XVI. Benedictus’un ABD ziyareti sırasında görüştüğü isimler arasında, Yusuf Ziya Kavakçı da vardı.</span></p>

    <p class="duz" xml:lang="tr"><span class="duz">Kavakçı’nın portresi araştırıldığında, Texas Parlamentosu’nun açılışında konuşma yaptığı ve dua okuduğundan, ailesinin ABD’deki bağlantılarına kadar birçok çarpıcı iddiaya ulaşmak mümkün.</span></p>

    <p class="duz" xml:lang="tr"><span class="duz">Kısacası, kızı Merve Kavakçı gibi</span> <span class="italik">Vakit</span><span class="duz">’in köşe yazarlığını yapan ABD’nin resmi din görevlisi Yusuf Ziya Kavakçı, tartışılacak bir portreye ve bağlantılara sahip.</span></p>

    <p class="duz" xml:lang="tr"><span class="italik">Vakit</span> <span class="duz">gazetesi, her ABD’ye gideni ve ABD’de yaşayanı CIA ajanlığıyla itham etmesiyle bilinen dinci bir yayın organı.</span></p>

    <p class="duz" xml:lang="tr"><span class="duz">Örneğin, milliyetçi bir yayın çizgisi olan</span> <span class="italik">Yeniçağ</span> <span class="duz">gazetesi yazarı Savaş Süzal’ı Amerikan pasaportu sahibi ve Amerikan vatandaşı olmakla suçladı (2 eylül 2008).</span></p>

    <p class="duz" xml:lang="tr"><span class="duz">Nedense konu kendi yazarı olan Yusuf Ziya Kavakçı’nın yukarıdaki ilişkilerine gelince susuveriyor. Niye acaba?</span></p>

    <p class="duz" xml:lang="tr"><span class="duz">Halbuki…</span></p>

    <p class="duz" xml:lang="tr"><span class="italik">Vakit</span> <span class="duz">gazetesinin ABD’de bir şeyhi bile vardı: W. D. Muhammed.</span></p>

    <p class="duz" xml:lang="tr"><span class="duz">Şeyhi tanımamız lazım:</span></p>

    <p class="duz" xml:lang="tr"><span class="duz">9 eylül 2008’de vefat eden W. D. Muhammed, ABD’deki World Community of Al-Islam in the West örgütünün lideriydi.</span></p>

    <p class="duz" xml:lang="tr"><span class="duz">Kendisine bağlı 20 bin kişilik cemaati vardı.</span></p>

    <p class="duz" xml:lang="tr"><span class="duz">Şeyh W. D., İslam Ümmeti örgütünün kurucusu ünlü lider Elijah Muhammed’in oğluydu.</span></p>

    <p class="duz" xml:lang="tr"><span class="duz">Merve Kavakçı</span> <span class="italik">Vakit</span> <span class="duz">gazetesinde Şeyh W. D.’nin ölümünü konu etti. Kavakçı yazdığı makalesiyle hem kendilerine, hem de ılımlı İslam’ın ABD kökenli yapısına yeniden dönmemizi sağlıyor.</span></p>

    <p class="duz" xml:lang="tr"><span class="duz">Kavakçı’nın yazısında öve öve bitiremediği Elijah Muhammed ile W. D. Muhammed’i biraz daha tanıyalım.</span></p>

    <p class="duz-ilk-paragraf" xml:lang="tr"><span class="duz">Elijah Muhammed’in İslam anlayışının, her Müslüman’ın farkına varacağı gibi, İslamiyet’le uzaktan yakından bir ilgisi yoktu.</span></p>

    <p class="duz" xml:lang="tr"><span class="duz">Şöyle ki:</span></p>

    <p class="duz" xml:lang="tr"><span class="duz">1) Elijah Muhammed, peygamber olduğunu iddia ediyordu. İslam’da ise son peygamber Hz. Muhammed’di. Bu basit kuralı bile reddeden Elijah Muhammed,</span> <span class="italik">Vakit</span> <span class="duz">yazarı Merve Kavakçı tarafından İslam’ın savunucusu ilan ediliyor.</span></p>

    <p class="duz" xml:lang="tr"><span class="duz">2) Elijah Muhammed ırkçıydı. Siyahların beyazlardan üstün olduğuna inanıyordu. Elijah Muhammed’e göre İslam, Siyah ırka gönderilmiş özel bir dindi.</span></p>

    <p class="duz" xml:lang="tr"><span class="duz">3) Elijah Muhammed “zinanın günah olmadığını” söyleyecek kadar İslamiyet’in temel kurallarından kopmuş bir isimdi.</span></p>

    <p class="duz" xml:lang="tr"><span class="italik">Vakit</span> <span class="duz">yazarı Merve Hanım’ın büyük İslam bilgini olarak takdim ettiği Elijah Muhammed’in, İslamiyet’le bir ilgisi yoktu.</span></p>

    <p class="duz" xml:lang="tr"><span class="duz">Aksine İslami esasları bozduğunu ve kendi kurallarını koyarak İslam dışına çıktığını söyleyebiliriz.</span></p>

    <p class="duz" xml:lang="tr"><span class="duz">Peki, bu gerçekler ortadayken Kavakçı baba-kız neden onu övüp göklere çıkarıyordu?</span></p>

    <p class="duz" xml:lang="tr"><span class="duz">Bu arada, Merve Kavakçı yazısında Elijah Muhammed’in Malcolm X’i İslamiyet’e kazandırdığından övgüyle söz etti. Bu kısmen doğru.</span></p>

    <p class="duz" xml:lang="tr"><span class="duz">Ancak…</span></p>

    <p class="duz" xml:lang="tr"><span class="duz">Malcolm X, İslam’ı öğrenip Elijah’ın kurallarının İslam’la ilgisiz olduğunu anlayınca İslam Ümmeti örgütünden ayrıldı. Ayrılışının ardından cemaatin yayınlarında hakarete maruz kaldı. Kafası kopmuş bir şekilde resmedildi. Kısa süre sonra da kuşkulu bir şekilde öldü.</span></p>

    <p class="duz" xml:lang="tr"><span class="duz">Merve Kavakçı nedense makalesinde bu ayrıntıları vermedi.</span></p>

    <p class="duz" xml:lang="tr"><span class="duz">Bitmedi…</span></p>

    <p class="duz" xml:lang="tr"><span class="duz">Merve Kavakçı</span> <span class="italik">Vakit</span><span class="duz">’teki makalesinde, oğlu W. D. Muhammed’in babasına isyan ederek kendi cemaatini kurduğunu iddia ediyor.</span></p>

    <p class="duz" xml:lang="tr"><span class="duz">Fakat…</span></p>

    <p class="duz" xml:lang="tr"><span class="duz">Bu ifade bizzat Şeyh W. D.’nin</span> <span class="italik">Haksöz</span> <span class="duz">dergisine verdiği röportajla yalanlandı (ocak-şubat 1995).</span></p>

    <p class="duz" xml:lang="tr"><span class="duz">Aslında Şeyh W. D. babasını eleştirdiği için onun dergâhından kovuldu, ancak çok pişman oldu, ağlayarak kendisini affetmesini istedi, defalarca mektup yazdı. Ve ısrarları sonucunda babası tarafından affedildi; İslam Ümmeti’ne yeniden kabul edildi.</span></p>

    <p class="duz" xml:lang="tr"><span class="duz">Tekrar cemaate alınan Şeyh W. D.’nin büyümesi babasının ölümüyle oldu. W. D., kendini babasının takipçisi sayıyordu.</span></p>

    <p class="duz" xml:lang="tr"><span class="duz">Aile reisleri tarafından cemaatin başına geçirildi. Bundan sonra cemaatin ABD’yle sıcak ilişkileri başladı.</span></p>

    <p class="duz" xml:lang="tr"><span class="duz">Elijah Muhammed döneminde İslami olmayan ancak ABD’ye askerliği reddedecek kadar siyasal olan anlayış, hızla ABD yönetimiyle uyumlu hale geldi.</span></p>

    <p class="duz" xml:lang="tr"><span class="duz">Malcolm X’in Yahudi sermayesine karşı Siyah emekçi tepkisi, W. D.’nin İslam anlayışında bulunmuyordu.</span></p>

    <p class="duz" xml:lang="tr"><span class="duz">Şeyh W. D., İslam’ı babasında görüldüğü gibi tepkisel bir hareket olmaktan da çıkardı. Cemaatin İslam anlayışını hem ABD’deki diğer dinsel eğilimlerle hem de ABD siyasetiyle uyumlu hale getirdi.</span></p>

    <p class="duz" xml:lang="tr"><span class="duz">Merve Kavakçı’nın babasının da yöneticisi olduğu ISNA (Kuzey Amerika İslam Toplumu), ABD’yle uyumlu örgütün şemsiyesi altına giriyordu.</span></p>

    <p class="duz" xml:lang="tr"><span class="duz">Merve Kavakçı yazısında Şeyh W. D.’nin Sünni İslam’ı seçtiğini yazdı. Tam aksine Şeyh W. D. ise</span> <span class="italik">Haksöz</span> <span class="duz">dergisine verdiği röportajda Sünni düşünceye yakın olmakla beraber Sünni İslam’ı seçmediklerini açıkça söylüyor:</span></p>

    <p class="alinti-ilk-paragraf" xml:lang="tr"><span class="dar-paragraf-duz">Çoğunlukla Sünni olarak nitelendiriliyoruz. Müslümanların kendilerini Şii ya da Sünni diye isimlendirmelerini çok büyük bir yanlış olarak görüyoruz. Ama yine de şunu söyleyebilirim ki bizler Sünni İslam anlayışının uygulamalarına, Şii İslam anlayışının uygulamalarından daha yakınız.</span></p>

    <p class="alinti-ilk-paragraf" xml:lang="tr"><span class="dar-paragraf-duz">Şeyh W. D. aynı röportajda, Sünni olmakla birlikte asıl duruşlarının Şiiliğe mesafeli olduğunu belirtiyor:</span></p>

    <p class="alinti-ilk-paragraf" xml:lang="tr"><span class="dar-paragraf-duz">Biz, On İki İmam anlayışının ve bunun gibi mistik anlayışların ve hatta kan bağıyla ilgili iddiaların İslami olmadığına inanıyoruz. Ve bu tür düşünce ve iddiaların İslam dünyasına dışardan gelmiş olduğunu düşünüyoruz. On İki İmam anlayışı İslam’dan ziyade, İncil kaynaklıdır. Kan bağıyla ilgili iddiaların ya da peygamberin soyundan olanların otomatik olarak kutsal insanlar oldukları ve yüceltilmeleri gerektiği düşüncesi gayriislamidir. Şimdi sözlerimin yanlış anlaşılmasını istemem; Şiileri seviyorum ve onların İslam’a oldukça derinden bağlı insanlar olduklarını düşünüyorum. Onlar insani duygularla doludur ve birçok Sünni Müslüman’dan daha ruhanidir. Ama aynı zamanda onlarla birlikte adlandırılmaktan rahatsızlık duyarım. Bu onları sevmediğim ya da onları, dinlerine bağlı insanlar olarak görmediğim için değil, fakat az önce söylediğim çekincelerden dolayıdır.</span></p>

    <p class="duz-ilk-paragraf" xml:lang="tr"><span class="duz">Açıkça görülüyor ki Şeyh W. D.’nin İslam’ı, ılımlı İslam olarak tarif edilen, radikal-siyasal İslam’la mesafeli bir düşünceyi temsil ediyor.</span></p>

    <p class="duz" xml:lang="tr"><span class="duz">İslam’ı ABD’nin politikasıyla uyumlu hale getiriyor.</span></p>

    <p class="duz" xml:lang="tr"><span class="duz">Dinler arası diyalog çalışmalarına katılıyor. Vatikan’da papayı ziyaret ediyor.</span></p>

    <p class="duz" xml:lang="tr"><span class="duz">Bu sayede 1992’de Amerikan Senatosu’nu duayla açan ilk Müslüman oluyor.</span></p>

    <p class="duz" xml:lang="tr"><span class="duz">1993’te ve 1997’de Bill Clinton’ın görevine başlayış duasını ediyor. Clinton’ın başarısı için Allah’a yalvarıyor.</span></p>

    <p class="duz" xml:lang="tr"><span class="duz">Council on American-Islamic Relations Başkanı Ahmed Rehab onun için, “O, Amerika’nın imamıydı” diyor.</span></p>

    <p class="duz" xml:lang="tr"><span class="duz">Evet… Gerçekten de “O, Amerika’nın imamıydı!”</span></p>

    <p class="duz" xml:lang="tr"><span class="duz">Peki, Amerika’nın imamı Türkiye’de hangi yayın organında övülüyor, göklere çıkarılıyor?</span> <span class="italik">Vakit</span> <span class="duz">gazetesinde!</span></p>

    <p class="duz-ilk-paragraf" xml:lang="tr"><span class="duz">Bu dinci gazetelere göre “kökü dışarıda olmak” nedir bilir misiniz?</span></p>

    <p class="duz" xml:lang="tr"><span class="duz">Eğer anneniz yabancıysa kökünüz dışarıda oluyor!</span></p>

    <p class="duz" xml:lang="tr"><span class="duz">Cumhuriyet’in yiğit kadınlarından Türkan Saylan’a hayattayken en çok bu</span> <span class="italik">Vakit</span> <span class="duz">gazetesi saldırdı. Bağnazlar, Türkan Saylan’ın annesinin inancıyla ilgili hep iftira attılar.</span></p>

    <p class="duz" xml:lang="tr"><span class="duz">Cenaze namazında emekli müftü İhsan Öztekin, Türkan Saylan’ın annesiyle ilgili sözlerden hep büyük üzüntü duyduğunu ve kendisine yakındığını açıklayınca çok canım yandı.</span></p>

    <p class="duz" xml:lang="tr"><span class="duz">Osmanlı şeyhülislamının kabul ettiği gelini bu dinciler kabul etmiyorlardı.</span></p>

    <p class="duz" xml:lang="tr"><span class="duz">Türkan Saylan’ın annesinin Türkiye’deki hikâyesini anlatayım ki sizler de bu vahşi dincileri yakından tanıyınız.</span></p>

    <p class="baslik-3" xml:lang="tr"><span class="duyuru-baslik">Kimin kökü dışarıda?</span></p>

    <p class="duz" xml:lang="tr"><span class="duz">Önce Osmanlı tarihinden iki ismi tanıyalım:</span></p>

    <p class="duz" xml:lang="tr"><span class="duz">Birincisi, Şeyhülislam Mehmed Cemaleddin Efendi.</span></p>

    <p class="duz" xml:lang="tr"><span class="duz">Rumeli Kazaskeri Şeyh Ahmed Halid Efendi ile Hz. Ebu Talib ve Hz. Ali’nin elli birinci kuşaktan torunu Vezir Said İbn Abdülbaki’nin kızı Seyyide Mevhibe Hanım’ın oğluydu.</span></p>

    <p class="duz" xml:lang="tr"><span class="duz">Büyükannesi, ünlü Türk matematikçi Gelenbevi İsmail Efendi’nin kızı Naile Hanım’dı.</span></p>

    <p class="duz" xml:lang="tr"><span class="duz">4 eylül 1891’de şeyhülislam oldu ve bu görevi kesintisiz on altı yıl on bir ay sürdürdü.</span></p>

    <p class="duz" xml:lang="tr"><span class="duz">Bu makamdan istifa ettikten sonra üç defa daha meşihat makamına layık görüldü.</span></p>

    <p class="duz" xml:lang="tr"><span class="duz">İkinci görevi (1908) altı ay on gün; üçüncü görevi (1912) üç ay sekiz gün ve dördüncüsü (1912) iki ay yirmi beş gün sürdü. Toplam on yedi yıl on bir ay görev yaptı.</span></p>

    <p class="duz" xml:lang="tr"><span class="duz">İttihatçılar 1913 Babıâli Baskını’yla iktidarı ele geçirince Şeyhülislam Cemaleddin Efendi Mısır’a sürüldü.</span></p>

    <p class="duz" xml:lang="tr"><span class="duz">Ölene kadar Mısır’da kaldı.</span></p>

    <p class="duz" xml:lang="tr"><span class="duz">Üç çocuğu vardı.</span></p>

    <p class="duz" xml:lang="tr"><span class="duz">– Anadolu Kazaskeri Mahmud Kemaleddin. (</span><span class="italik">Boş Beşik</span><span class="duz">,</span> <span class="italik">Barbaros Hayrettin Paşa</span> <span class="duz">gibi filmlerin yönetmeni Baha Gelenbevi’nin babasıdır.)</span></p>

    <p class="duz" xml:lang="tr"><span class="duz">– Şûrayıdevlet (Danıştay) Üyesi Ahmed Muhtar.</span></p>

    <p class="duz" xml:lang="tr"><span class="duz">– Ve Ayşe Aliye.</span></p>

    <p class="duz-ilk-paragraf" xml:lang="tr"><span class="duz">Şimdi gelelim ikinci ismi tanımaya: Cemil Topuzlu.</span></p>

    <p class="duz" xml:lang="tr"><span class="duz">Eyüp’teki Mihrişah Valide Sultan Türbesi’ne gömülü İskeçeli Topuzlu Hacı Mustafa’nın torunu Kaymakam Yusuf Ziya Paşa ile Kazasker Siruzizade Tahir Efendi’nin kızından dünyaya geldi.</span></p>

    <p class="duz" xml:lang="tr"><span class="duz">Babası Kudüs’teki Mescidi Aksa Camii’ni restore ettirdi. Başarısı karşısında rütbe, nişan aldı.</span></p>

    <p class="duz" xml:lang="tr"><span class="duz">Cemil Topuzlu hekimdi.</span></p>

    <p class="duz" xml:lang="tr"><span class="duz">İlk sivil tıp fakültesi olan İstanbul Tıp Fakültesi’ni kurdu. Bunu dişçilik ve eczacılık okulları takip etti. 1912 ve 1919’da iki kez İstanbul belediye başkanlığı görevini yürüttü. Gülhane Parkı gibi birçok park, şehir tiyatroları, merkez hali vs yaptı.</span></p>

    <p class="duz-ilk-paragraf" xml:lang="tr"><span class="duz">Hekim Cemil Topuzlu, Şeyhülislam Cemaleddin Efendi’nin kızı Ayşe Aliye’yle 1891’de evlendi.</span></p>

    <p class="duz" xml:lang="tr"><span class="duz">Bu evlilikten üç çocuk dünyaya geldi: Muhiddin, Mehmet Ziya ve Selma.</span></p>

    <p class="duz" xml:lang="tr"><span class="duz">Cemil Topuzlu çocuklarına çok ilgili bir babaydı. Çocukları bulaşıcı bir hastalığa yakalanınca hepsini alıp 1914’te Cenevre’ye gitti. İki yıl bu ülkede kaldı. Çocuklar iyileşince İstanbul’a döndü.</span></p>

    <p class="duz" xml:lang="tr"><span class="duz">Fakat fazla kalamadı; Fransız hükümetinin sulh teklifini Sadrazam Talad Paşa’ya iletmesi, Enver Paşa’nın tepkisiyle karşılandı. Cemil Topuzlu, Çiftehavuzlar’daki köşkü gözlem altına alınınca 1917’de ailesiyle birlikte bir kez daha İsviçre’ye gitti.</span></p>

    <p class="duz" xml:lang="tr"><span class="duz">Bu kez aralarında Muhiddin yoktu. Dört lisanı anadili gibi konuştuğu için, “küçük dâhi” dediği on üç yaşındaki oğlu Muhiddin’i yakalandığı hastalıktan kurtaramamıştı.</span></p>

    <p class="duz-ilk-paragraf" xml:lang="tr"><span class="duz">Topuzlu ailesi Cenevre’de iki yıl kaldı. Cemil Topuzlu İstanbul belediye başkanlığı teklifiyle tekrar yurda döndü. Belediye başkanlığı ve nafia nazırlığı yaptı. Ancak Sadrazam Damat Ferid Paşa’yla geçinemedi; istifa etti. İstifasına kızan Damat Ferid’in kendisini divanıharbe vereceğini öğrenince yine yurtdışına, Fransa-Nice’e gitmek zorunda kaldı.</span></p>

    <p class="duz" xml:lang="tr"><span class="duz">Bu arada Ankara Hükümeti de “İngiliz Muhipler Cemiyeti” kurucusu olduğu için Cemil Topuzlu’yu kara listeye aldı.</span></p>

    <p class="duz" xml:lang="tr"><span class="duz">İstanbul ve Ankara Hükümeti’nin tepkisini alan Cemil Paşa’nın bu Paris’teki “gönüllü sürgünlüğü” dört yıl sürdü. 1924’te İstanbul’a döndü.</span></p>

    <p class="duz" xml:lang="tr"><span class="duz">Fakat memleketinde yine uzun süre kalamadı. Bu kez gidiş sebebi oğlu Mehmet Ziya’ydı.</span></p>

    <p class="duz" xml:lang="tr"><span class="duz">Mehmet Ziya, 1925’te Galatasaray’dan mezun oldu.</span></p>

    <p class="duz" xml:lang="tr"><span class="duz">Cemil Topuzlu çocuklarını Avrupa’da okutmak istedi.</span></p>

    <p class="duz" xml:lang="tr"><span class="duz">Mehmet Ziya Topuzlu, Belçika Leuven Üniversitesi’nde ekonomi okudu.</span></p>

    <p class="duz" xml:lang="tr"><span class="duz">Oğulları üniversiteyi bitince Topuzlu ailesi 1929 yılında İstanbul’a döndü.</span></p>

    <p class="duz" xml:lang="tr"><span class="duz">Yanlarında bir de gelinleri vardı: Lilimina Reimann…</span></p>

    <p class="duz-ilk-paragraf" xml:lang="tr"><span class="duz">Lilimina Reimann İsviçre kökenli bir ailenin kızıydı.</span></p>

    <p class="duz" xml:lang="tr"><span class="duz">1900’lerin başında İsviçre’de ekonomik bir kriz yaşanınca, Zürich yakınlarındaki Melingen kasabasından İngiltere Birmingham’a göç etmişlerdi.</span></p>

    <p class="duz" xml:lang="tr"><span class="duz">Babası Robert Reimann, fabrikalarda teknisyen olarak çalışıyordu. Mina adlı bir İngiliz’le evlenmişti.</span></p>

    <p class="duz" xml:lang="tr"><span class="duz">Ve Lilimina –aile içindeki adıyla Lili– Birmingham’da 1908’de dünyaya gelmişti.</span></p>

    <p class="duz" xml:lang="tr"><span class="duz">Reimannların ekonomik düzeyi giderek iyileşmiş ve Lili, dönemine göre iyi okullarda öğrenim görmüştü. Ticaret lisesinden mezundu.</span></p>

    <p class="duz" xml:lang="tr"><span class="duz">18-19 yaşlarındayken Mehmet Ziya Topuzlu’yla tanışmıştı.</span></p>

    <p class="duz" xml:lang="tr"><span class="duz">Mehmet Topuzlu ve Lili İngiltere’de 1929’da evlendiler.</span></p>

    <p class="duz" xml:lang="tr"><span class="duz">Tüm aile o yıl İstanbul’a gelip Caddebostan’daki Topuzlu Köşkü’ne yerleşti.</span></p>

    <p class="duz" xml:lang="tr"><span class="duz">Lilimina’nın güzelliği İstanbul’da dillere destan oldu. Hatta karıkoca bir gün tekneyle gezi yaparken Atatürk’le tanıştılar. Atatürk, Lili Topuzlu’ya “Tıpkı bir Limoges vazosu gibi güzelsiniz” diye iltifat etti.</span></p>

    <p class="duz" xml:lang="tr"><span class="duz">Mehmet Ziya ile Lili Topuzlu mutluydular, ancak bir sorun vardı. Lili hamile kalamıyordu. Bu durum sekiz yıl sürdü. Lili Topuzlu giderek içine kapandı. Eski neşeli sıcak halinden eser kalmamıştı. Gezmeye bile gitmiyordu.</span></p>

    <p class="duz" xml:lang="tr"><span class="duz">Ve bir gün karşısına Fasih Galip adlı bir genç çıktı…</span></p>

    <p class="duz-ilk-paragraf" xml:lang="tr"><span class="duz">Fasih Galip 1900 doğumluydu.</span></p>

    <p class="duz" xml:lang="tr"><span class="duz">Ailesinde “paşalar”, “beyler” yoktu. Balkan göçmeni annesi Nadide Hanım yetimhanede büyümüştü. Babası Galip yoksuldu ve zaten genç yaşında ölmüştü.</span></p>

    <p class="duz" xml:lang="tr"><span class="duz">Fasih Galip daha lise öğrencisiyken askere alındı. Galiçya Cephesi’nde bulundu, yaralandı, Almanya’da tedavi oldu. Bu ülkede okudu. Mühendis oldu. Türkiye’ye dönüp ülkenin inşasında görev yaptı.</span></p>

    <p class="duz" xml:lang="tr"><span class="duz">Xenya adındaki balerine âşık oldu. Her ikisinin de ülkelerinde yaşama istekleri evlenmelerine engel oldu.</span></p>

    <p class="duz" xml:lang="tr"><span class="duz">Bir de Fasih Galip’in yeni aşkı…</span></p>

    <p class="duz" xml:lang="tr"><span class="duz">Lili ile Fasih Galip’in nerede, nasıl tanıştıkları bilinmiyor.</span></p>

    <p class="duz" xml:lang="tr"><span class="duz">Bilinen, bu tanışmanın evlilikle sonuçlandığı.</span></p>

    <p class="duz" xml:lang="tr"><span class="duz">Fakat Fasih Galip’in Lili’yi ikna etmesi hiç de kolay olmadı. Öyle ki, zorlu bir yolculukla Birmingham’a gidip, Lili’nin anne babası Robert-Mina Reinmann’ı alıp İstanbul’a getirdi.</span></p>

    <p class="duz" xml:lang="tr"><span class="duz">Ailesinin desteğiyle Lili, çocuk veremediği Mehmet Ziya Topuzlu’dan boşandı.</span></p>

    <p class="duz" xml:lang="tr"><span class="duz">Bu dostça bir ayrılıktı. Mehmet Ziya Topuzlu yine bir İngiliz’le evlendi. Bu evliliğinden oğlu Prof. Dr. Celalettin Topuzlu dünyaya geldi.</span></p>

    <p class="duz-ilk-paragraf" xml:lang="tr"><span class="duz">Fasih Galip ile Lili 1934 yılında evlendiler.</span></p>

    <p class="duz" xml:lang="tr"><span class="duz">Lili beş aylık hamileyken 28 haziran 1935 tarihinde Beyoğlu Müftülüğü’ne giderek Müslüman oldu (sayı 9/154). Adını “Leyla” olarak değiştirdi.</span></p>

    <p class="duz" xml:lang="tr"><span class="duz">Ve 13 aralık 1935’te Türkan doğdu.</span></p>

    <p class="duz" xml:lang="tr"><span class="duz">Yeni çıkan Soyadı Kanunu’na göre, Türkan Saylan.</span></p>

    <p class="duz" xml:lang="tr"><span class="duz">Bundan sonraki hikâyeyi hepiniz biliyorsunuz.</span></p>

    <p class="duz" xml:lang="tr"><span class="duz">Yiğit bir Cumhuriyet kadınının neleri gerçekleştirdiğinden haberdarsınız.</span></p>

    <p class="duz" xml:lang="tr"><span class="duz">Gelelim sonuca…</span></p>

    <p class="duz" xml:lang="tr"><span class="duz">Lili Topuzlu, şeyhülislamın gelini olmasına rağmen dinini değiştirmesi için hiçbir baskıyla karşılaşmadı.</span></p>

    <p class="duz" xml:lang="tr"><span class="duz">Zaten dinini de değiştirmedi.</span></p>

    <p class="duz" xml:lang="tr"><span class="duz">İkinci evliliğinde de bir zorlamayla karşılaşmadı.</span></p>

    <p class="duz" xml:lang="tr"><span class="duz">Ne zaman ki kızı Türkan’a hamile kaldı, gidip kendi isteğiyle Müslüman oldu.</span></p>

    <p class="duz" xml:lang="tr"><span class="duz">Yani hiçbir zorlama olmadan.</span></p>

    <p class="duz" xml:lang="tr"><span class="duz">Bundan gurur duymamız gerekmiyor mu?</span></p>

    <p class="duz" xml:lang="tr"><span class="duz">Bu hoşgörüyü dünyaya anlatmamız, “İşte İslam budur” dememiz gerekmiyor mu?</span></p>

    <p class="duz" xml:lang="tr"><span class="duz">Samimi olarak inanmış, kimse ona bir zorlama getirmemişken kendi rızasıyla Müslüman olmuş, oruç tutup namaz kılmış Leyla Saylan hakkında dinci gazeteler neden iftira atmışlardır?</span></p>

    <p class="duz" xml:lang="tr"><span class="duz">Vicdanları bu kadar mı tenekeleşmiştir?</span></p>

    <p class="duz" xml:lang="tr"><span class="duz">Galiba öyle…</span></p>

    <p class="duz" xml:lang="tr"><span class="duz">Diyoruz ya, “Bu dinciler o Müslümanlara benzemiyordu.”</span></p>

    <p class="baslik-3" xml:lang="tr"><span class="duyuru-baslik">Yahudi mallarını protesto</span></p>

    <p class="duz" xml:lang="tr"><span class="duz">Bu dincilerin ne kadar cahil olduklarına bir örnek vermek istiyorum. Trajikomik bir olay…</span></p>

    <p class="duz" xml:lang="tr"><span class="duz">Bu dinci yayın organları neredeyse yılda ortalama iki kez “Yahudi malları almayın, kullanmayın” kampanyası düzenliyor.</span></p>

    <p class="duz" xml:lang="tr"><span class="duz">Her fırsatta Yahudi düşmanlığı yapıyorlar.</span></p>

    <p class="duz" xml:lang="tr"><span class="duz">Yahudi malı almak kesinlikle günah diyecekler neredeyse…</span></p>

    <p class="duz" xml:lang="tr"><span class="duz">Burada sözü odatv.com okuru Murat Yılmazer’e bırakalım…</span></p>

    <p class="alinti-ilk-paragraf" xml:lang="tr"><span class="dar-paragraf-duz">Ben bir bilgisayar mühendisiyim, uzun zamandır PHP isimli betik dilini kullanarak internet tabanlı yazılımlar geliştirmekteyim. PHP hakkında teknik detaylara girmeyeceğim, ama asıl bahsetmek istediğim konuya gelmeden önce PHP’nin kısa tarihçesini anlatmakta fayda var.</span></p>

    <p class="alinti" xml:lang="tr"><span class="dar-paragraf-duz">1995 yılında Rasmus Lerdorf, kendi çevrimiçi (online) özgeçmişini ziyaret edenleri takip etmek için basit Perl betikleri topluluğundan oluşan bir sistem yazdı. PHP’nin temelleri böylece atılmış oldu.</span></p>

    <p class="alinti" xml:lang="tr"><span class="dar-paragraf-duz">Üniversite projesi olarak e-ticaret sistemi geliştirmek için bir dil arayan Andi Gutmans ve Zeev Suraski, PHP’ye (PHP/FI 2) rastladılar.</span></p>

    <p class="alinti" xml:lang="tr"><span class="dar-paragraf-duz">Andi ve Zeev, bu betik dilini tekrar yazmaya karar verdiler, PHP 3 bu şekilde çıktı; yıl 1998.</span></p>

    <p class="alinti" xml:lang="tr"><span class="dar-paragraf-duz">1998 kışında, Andi ve Zeev PHP çekirdeğini tekrar yazmaya başladılar. 1999 ortalarında “Zend motoru” (Zeev ve Andi’nin isimlerinden oluşuyor) ortaya çıkmış oldu.</span></p>

    <p class="alinti" xml:lang="tr"><span class="dar-paragraf-duz">2000 yılında Zend motoruyla çalışan PHP 4 resmen tanıtıldı.</span></p>

    <p class="alinti" xml:lang="tr"><span class="dar-paragraf-duz">2004 yılında PHP 5 çıktı, günümüzde oldukça popüler olan bu son versiyon Zend 2.0 çekirdeği üzerinde çalışıyor.</span></p>

    <p class="alinti" xml:lang="tr"><span class="dar-paragraf-duz">PHP internetin en popüler dillerinden biri, facebook ve yahoo da dahil, milyonlarca site bu dili kullanıyor.</span></p>

    <p class="alinti" xml:lang="tr"><span class="dar-paragraf-duz">Fakat burada asıl olarak dikkatinizi çekmek istediğim konu şu:</span></p>

    <p class="alinti" xml:lang="tr"><span class="dar-paragraf-duz">PHP dili 1997’den beri asıl olarak Andi Gutmans ve Zeev Suraski isimleriyle birlikte anılıyor, ayrıca PHP’nin kalbi olan motor bu ikili tarafından oluşturuldu.</span></p>

    <p class="alinti" xml:lang="tr"><span class="dar-paragraf-duz">1999’da kurdukları ZEND teknolojileri şirketi artık milyonlarca dolarlık bir şirket ve ikili hâlâ bu şirkette yöneticilik yapmaktalar</span></p>

    <p class="alinti" xml:lang="tr"><span class="dar-paragraf-duz">Eh bu kadar ön bilgiden sonra yavaş yavaş asıl konuya gelelim. Hem Andi Gutmans, hem Zeev Suraski İsrail Teknik Üniversitesi’nden mezun ve tahmin edeceğiniz gibi ikisi de Yahudi.</span></p>

    <p class="alinti" xml:lang="tr"><span class="dar-paragraf-duz">Yani PHP’nin kalbinde iki Yahudi’nin yazdığı motor var!</span></p>

    <p class="alinti" xml:lang="tr"><span class="dar-paragraf-duz">Ve asıl bomba: Yahudi ürünlerini protesto eden, Yahudi düşmanlığıyla meşhur bir kesim vardır malum. Bunların en azılısı ve “bel altı vurma” meraklısı olan</span> <span class="dar-paragraf-italik">Vakit</span> <span class="dar-paragraf-duz">gazetesi var ya hani, işte onun internet sitesi PHP ile yazılmıştır:</span></p>

    <p class="alinti" xml:lang="tr"><span class="dar-paragraf-duz">(Örnek: http://www.vakit.com.tr/haber.php?id=71014)!</span></p>

    <p class="alinti" xml:lang="tr"><span class="dar-paragraf-duz">E, onlar Yahudi malı kullanır da bir başka dinci yayın organı, haber7.com durur mu? Onlar da PHP kullanmışlar (http://www.haber7.com/haber/20090417/TSKdan-Turkiye-halki-yorumuna-kanit.php)…</span></p>

    <p class="alinti" xml:lang="tr"><span class="dar-paragraf-duz">Peki ya İslami evlilik sitelerine ne demeli? http://www.gonuldensevenler.com/uyeol.php, http://www.zevac.merihnet.com/index.php?go=2, http://hayirlikismet.com/index.php?page=login vs vs…</span></p>

    <p class="alinti" xml:lang="tr"><span class="dar-paragraf-duz">Bu dindar kardeşlerimiz, içine Yahudi parmağı karışmış izdivaçlarının hayırlı olabileceğine gerçekten inanıyorlar mı?</span></p>

    <p class="alinti" xml:lang="tr"><span class="dar-paragraf-duz">Şaka bir yana, sizce de bu durum bazılarının yüzünü kızartmayacak mı?</span></p>

    <p class="alinti-son-paragraf" xml:lang="tr"><span class="dar-paragraf-duz">Utanmadan “Yahudi mallarını boykot edin” kampanyası düzenliyorlar. İşte bunlar bu kadar cahildir. Hep kullanılırlar.</span></p>

    <p class="baslik-3" xml:lang="tr"><span class="duyuru-baslik">Cahil dinciler</span></p>

    <p class="duz" xml:lang="tr"><span class="duz">Türkiye’deki temel mesele okuma alışkanlığının olmamasıdır.</span></p>

    <p class="duz" xml:lang="tr"><span class="duz">Herkes kulaktan duyduğu bilgilerle Müslümanlığını yaşamaktadır.</span></p>

    <p class="duz" xml:lang="tr"><span class="duz">Kimse evinin duvarında asılı duran Kuranıkerim’i alıp okumamıştır.</span></p>

    <p class="duz" xml:lang="tr"><span class="duz">Türkiye aydınının durumu da böyledir; o da okumaz. Tarihlerini bilmezler.</span></p>

    <p class="duz" xml:lang="tr"><span class="duz">Bir örnek vermeliyim:</span></p>

    <p class="duz" xml:lang="tr"><span class="duz">Mehmet Barlas köşesinde yazdı. Bir işadamı Barlas’a demişti ki, “Türkiye’nin tarihsizliği Şinasi, Namık Kemal gibi Batı’yı ilk tanıyan aydınların Fransızca öğrenmeleridir. Türkiye, Tanzimat’tan başlayarak Fransız sistemini benimsemiştir.” (5 haziran 2007,</span> <span class="italik">Posta</span><span class="duz">.)</span></p>

    <p class="duz" xml:lang="tr"><span class="duz">Bunun üzerine tartışma yapılabilir. Doğru olduğu kadar eksik yönleri de vardır.</span></p>

    <p class="duz" xml:lang="tr"><span class="duz">Ancak,</span> <span class="italik">Vakit</span> <span class="duz">gazetesi köşe yazarı Hasan Karakaya, gazeteci Barlas’ın yazısı üzerine uzun bir makale kaleme alınca, artık bu bilgi eksikliğini gidermek şart oldu.</span></p>

    <p class="duz" xml:lang="tr"><span class="duz">Çünkü aslında sadece</span> <span class="italik">Vakit</span> <span class="duz">gazetesi değil, resmi ideolojiye karşı çıktığını belirten bazı yazarlar da, aslında o karşı çıktıkları resmi ideolojinin argümanlarıyla bunu tartışıyorlar.</span></p>

    <p class="duz" xml:lang="tr"><span class="duz">Örneğin</span> <span class="italik">Vakit</span><span class="duz">’e göre Namık Kemal kimdi?</span></p>

    <p class="duz" xml:lang="tr"><span class="duz">Cumhuriyet, Namık Kemal’i nasıl anlatmışsa</span> <span class="italik">Vakit</span> <span class="duz">de aynı onu benimsemişti! Yani Cumhuriyet’in okullarında ne öğrendiyse bunun üzerine analiz yapmaya kalkışıyordu.</span></p>

    <p class="duz" xml:lang="tr"><span class="duz">Namık Kemal’in siyasi düşüncelerine ilişkin kapsayıcı, derin bir değerlendirmeleri yoktu.</span></p>

    <p class="duz" xml:lang="tr"><span class="duz">Halbuki Namık Kemal,</span> <span class="italik">Vakit</span><span class="duz">’in pek de beğeneceği görüşleri savunuyordu.</span></p>

    <p class="duz" xml:lang="tr"><span class="duz">Bir örnekle yetinelim:</span></p>

    <p class="duz" xml:lang="tr"><span class="duz">1876 Anayasa çalışmalarının en faal isimlerinden biri Namık Kemal’di.</span></p>

    <p class="duz" xml:lang="tr"><span class="duz">Namık Kemal’in kafasındaki “anayasal düzen” İslami temelde Batılı bir yaşamdı. Yani gelenekten kopmayan bir modern yaşamı savunuyordu: “Hem Batılılaşalım hem Müslüman kalalım” diyordu kısaca.</span></p>

    <p class="duz" xml:lang="tr"><span class="duz">Çünkü Namık Kemal’e göre Batı’nın liberal felsefesi ile İslam’ın yönetim esasları birbirine hiç de aykırı değildi. Aslında tüm bunlar şeriatın öngördüğü hususlardı.</span></p>

    <p class="duz" xml:lang="tr"><span class="duz">Namık Kemal hocası Şinasi gibi “katı bir Avrupacı” liberal değildi. Bir elinde hep Kuranıkerim vardı.</span></p>

    <p class="duz" xml:lang="tr"><span class="duz">Özelde Namık Kemal’in, genelde Yeni Osmanlıların “devleti kurtarma projesi” aynı zamanda dinin/İslam’ın kurtuluşuydu. Ali Suavi farklı mı? Onun da yer yer şeriatçılığa kaçan görüşleri var, ama diğer yandan bilimin kılavuzluğuna inanır; “emperyalizme” karşıdır.</span></p>

    <p class="duz" xml:lang="tr"><span class="duz">Namık Kemal’leri, Ali Suavi’leri bugünlere taşıyan düşünceleridir.</span></p>

    <p class="duz-ilk-paragraf" xml:lang="tr"><span class="duz">Medyadaki cahillik başlı başına bir kitap konusu.</span></p>

    <p class="duz" xml:lang="tr"><span class="duz">Dincilerin Atatürk’le ilgili yıllardır yaptıkları bir yalanı yüzlerine vurmak istiyorum.</span></p>

    <p class="duz" xml:lang="tr"><span class="duz">Biliyorsunuz, Türkiye’deki dinci gruplar ve bunların medyası yıllardır Atatürk’ün ölümüyle ilgili hep bir yalanı dile getirirler:</span></p>

    <p class="duz" xml:lang="tr"><span class="duz">Atatürk’ü içki öldürdü!</span></p>

    <p class="duz" xml:lang="tr"><span class="duz">Doğru olmadığını söylersiniz…</span></p>

    <p class="duz" xml:lang="tr"><span class="duz">Resmi belgeleri gösterirsiniz…</span></p>

    <p class="duz" xml:lang="tr"><span class="duz">Yok hayır, dinlemezler.</span></p>

    <p class="duz" xml:lang="tr"><span class="duz">Papağan gibi tekrar ederler: Atatürk çok içki içtiği için öldü.</span></p>

    <p class="duz" xml:lang="tr"><span class="duz">Dayanamayıp sorarsınız: Nereden biliyorsunuz?</span></p>

    <p class="duz" xml:lang="tr"><span class="duz">Hemen yanıtlarlar: Siroz hastası değil miydi?</span></p>

    <p class="duz" xml:lang="tr"><span class="duz">Açıklarsınız, sirozun alkolden kaynaklandığı bir şehir efsanesidir.</span></p>

    <p class="duz" xml:lang="tr"><span class="duz">İnanmazlar.</span></p>

    <p class="duz" xml:lang="tr"><span class="duz">Peki dersiniz, Mehmet Âkif neden öldü biliyor musunuz?</span></p>

    <p class="duz" xml:lang="tr"><span class="duz">Çıt çıkarmazlar. Kem küm ederler.</span></p>

    <p class="duz" xml:lang="tr"><span class="duz">Sirozdan dersiniz. İnanmazlar. Öyle ya sirozun içki içmekten kaynaklandığını sanıyorlar ya! Eh Mehmet Âkif içmediğine göre nasıl sirozdan ölebilir?</span></p>

    <p class="duz" xml:lang="tr"><span class="duz">Cahil oldukları için dalga da geçersiniz: Belki gençliğinde çok içtiğinden dolayı olabilir mi?</span></p>

    <p class="duz" xml:lang="tr"><span class="duz">Ne yazık ki son yıllarda sürekli böylesi absürd meseleleri tartışıp durmuyor muyuz?</span></p>

    <p class="duz" xml:lang="tr"><span class="duz">Uzatmayalım…</span></p>

    <p class="duz" xml:lang="tr"><span class="duz">Dinci</span> <span class="italik">Yeni Şafak</span> <span class="duz">gazetesinin birinci sayfadan verdiği bir haberi spotu şöyleydi:</span></p>

    <p class="duz" xml:lang="tr"><span class="duz">“Bursa Orhangazi’de iki ay önce grip belirtileri gösteren iki yaşındaki Furkan’ın siroz olduğu anlaşıldı. Küçük Furkan babasından alınacak karaciğerle hayatta tutulacak.”</span></p>

    <p class="duz" xml:lang="tr"><span class="duz">Yani…</span></p>

    <p class="duz" xml:lang="tr"><span class="duz">Yanisi şu: Atatürk içkiden değil sirozdan öldü.</span></p>

    <p class="duz" xml:lang="tr"><span class="duz">Sonuçta…</span></p>

    <p class="duz" xml:lang="tr"><span class="duz">Farkında olmadan yıllardır dile getirdikleri koca yalanlarını, hem de birinci sayfadan tekzip etmiş oldular.</span></p>

    <p class="duz" xml:lang="tr"><span class="duz">Yani Atatürk içkiden değil, sirozdan öldü.</span></p>

    <p class="duz" xml:lang="tr"><span class="duz">Ne diyelim, Allah Furkan’ı inşallah annesine babasına bağışlamıştır…</span></p>

    <p class="duz" xml:lang="tr"><span class="duz">Dinci medyanın “üfürükçü” haberlerini uzatmayalım. Fakat konuya başka bir açıdan devam etmek istiyorum.</span></p>

    <p class="baslik-3" xml:lang="tr"><span class="duyuru-baslik">Başbakanın dini bilgisi zayıf</span></p>

    <p class="duz" xml:lang="tr"><span class="duz">Başbakan Erdoğan’ın sinirlendiğinde hep aynı cümleyi kurduğunu fark ettiniz mi?</span></p>

    <p class="duz" xml:lang="tr"><span class="duz">“Bir yanağına vur, öbür yanağını çevirirsin anlayışına da sahip değiliz. Kusura bakmasınlar, öyle yanak bizde yok. Böyle yanak bizde yok. Çünkü adalet bu değildir.”</span></p>

    <p class="duz" xml:lang="tr"><span class="duz">“Kusura bakmasınlar, yumuşak başlıysak uysal koyun değiliz, bunu da bilmeleri lazım. Bir yanağına vur, öbür yanağını çevirsin, kusura bakmasın, öyle yanak bizde yok…”</span></p>

    <p class="duz" xml:lang="tr"><span class="duz">Vs vs…</span></p>

    <p class="duz-ilk-paragraf" xml:lang="tr"><span class="duz">Evet, başbakan nedense hep bu örneği veriyor.</span></p>

    <p class="duz" xml:lang="tr"><span class="duz">Sizce Başbakan Erdoğan’ın din bilgisi çok zayıf değil mi?</span></p>

    <p class="duz" xml:lang="tr"><span class="duz">Ya da şöyle diyelim; din bilgisi sadece imam-hatipte öğrendiğiyle mi sınırlı?</span></p>

    <p class="duz" xml:lang="tr"><span class="duz">“Bir yanağına vururlarsa, sen öteki yanağını da çevir” sözü kime ait bilmiyor mu?</span></p>

    <p class="duz" xml:lang="tr"><span class="duz">Hatırlatalım: İsa Peygamber’e!</span></p>

    <p class="duz" xml:lang="tr"><span class="duz">Bu söz Fransızca diline bir deyim olarak da girmiştir:</span></p>

    <p class="duz" xml:lang="tr"><span class="italik">Tendre l’autre joue</span><span class="duz">: Kutsal Kitap’ta yazdığı gibi, bir yanağına vurana öbür yanağını da uzatmak anlamına gelir.</span></p>

    <p class="duz" xml:lang="tr"><span class="duz">– Luka İncili (6/29): “Bir yanağına vurana, öbürünü de uzat.”</span></p>

    <p class="duz" xml:lang="tr"><span class="duz">Matta İncili (5/39): Fakat ben size derim: Kötüye karşı koma; ve senin sağ yanağına kim vurursa, ona ötekini de çevir.”</span></p>

    <p class="duz" xml:lang="tr"><span class="duz">Devamı (5/40): “Ve eğer biri seninle mahkemeye gidip senin gömleğini almak isterse, ona abanı da bırak.”</span></p>

    <p class="duz" xml:lang="tr"><span class="duz">5/41: “Ve kim seni bir mil gitmeğe zorlarsa, onunla iki mil git.”</span></p>

    <p class="duz" xml:lang="tr"><span class="duz">5/42: “Senden dileyene ver, senden ödünç isteyenden yüz çevirme.”</span></p>

    <p class="duz" xml:lang="tr"><span class="duz">Üç büyük semavi dinde de bu söz çok değerlidir.</span></p>

    <p class="duz" xml:lang="tr"><span class="duz">Kutsallık atfedilir.</span></p>

    <p class="duz" xml:lang="tr"><span class="duz">Bu söz hoşgörü ve barışın sembolüdür.</span></p>

    <p class="duz" xml:lang="tr"><span class="duz">Ama… Başbakan Erdoğan, nedense bu sözü İsa Peygamber’in söylediğini bilmiyormuş gibi konuşuyor.</span></p>

    <p class="duz" xml:lang="tr"><span class="duz">İşte o zaman ister istemez soruyorsunuz; sahiden Başbakan Erdoğan’ın dini bilgisi zayıf mı?<a class="footnote-link" href="#footnote-231-2" id="footnote-231-2-backlink">[2]</a></span></p>

    <p class="duz" xml:lang="tr"><span class="duz">En azından danışmanları kendisini uyarmıyor mu?</span></p>

    <p class="duz" xml:lang="tr"><span class="duz">Uyarmadığı belli. Çünkü…</span></p>

    <p class="duz" xml:lang="tr"><span class="duz">Başbakan Recep Tayyip Erdoğan partisine “AKP” denmesine de çok kızıyor.</span></p>

    <p class="duz" xml:lang="tr"><span class="duz">“Ak Parti” denmesini istiyor.</span></p>

    <p class="duz" xml:lang="tr"><span class="duz">Çoğu kişi bu durumu şaşkınlıkla karşılıyor.</span></p>

    <p class="duz" xml:lang="tr"><span class="duz">Ne olacak sanki? “AKP” dense ne olur, “Ak Parti” dense ne olur?</span></p>

    <p class="duz" xml:lang="tr"><span class="duz">Yine de bazı medya grupları, meselenin ne olduğunu bilmeden, Başbakan Erdoğan’ı kızdırmamak için haberlerinde artık “Ak Parti” adını kullanıyor.</span></p>

    <p class="duz" xml:lang="tr"><span class="duz">İyi de ediyorlar. Kişi ya da grup kendisini nasıl ifade etmek istiyorsa saygı duymak gerekir.</span></p>

    <p class="duz" xml:lang="tr"><span class="duz">Ancak…</span></p>

    <p class="duz" xml:lang="tr"><span class="duz">Bir soru hâlâ ortada:</span></p>

    <p class="duz" xml:lang="tr"><span class="duz">Başbakan neden “AKP” denilmesine çok kızıyor?</span></p>

    <p class="duz" xml:lang="tr"><span class="duz">Bunun yanıtını, Orhan Hançerlioğlu’nun</span> <span class="italik">İslam İnançları Sözlüğü</span> <span class="duz">kitabı veriyor. Bakınız sayfa 17’deki “Akabe” sözcüğünün karşısında ne yazıyor: “Şeytan’ın oturduğuna inanılan tepe.”</span></p>

    <p class="duz" xml:lang="tr"><span class="duz">Bu akabelerin en ünlüsü Mekke ile Mina arasındaki tepedir.</span></p>

    <p class="duz" xml:lang="tr"><span class="duz">Hac bayramında Müslümanlar bu tepedeki taştan sütunu (Cemre-i Akabe) taşlarlar, böylelikle de bir zamanlar orada oturduğuna inanılan Şeytan’ı taşlamış olurlar.</span></p>

    <p class="duz" xml:lang="tr"><span class="duz">Yaaa! Şimdi anladınız mı, Başbakan Erdoğan’ın “A-KE-PE” denilmesinden neden çok rahatsız olduğunu?</span></p>

    <p class="duz" xml:lang="tr"><span class="duz">Başbakana göre partisine “AKP” diyen herkes aslında “Şeytan” diyordu.</span></p>

    <p class="duz" xml:lang="tr"><span class="duz">Başta Recep Tayyip Erdoğan olmak üzere AKP’lilerin İslam bilgileri pek zayıf değil mi?</span></p>

    <p class="duz" xml:lang="tr"><span class="duz">Bu isim olayı gösteriyor ki, Mekke’de Şeytan’ın oturduğuna inanılan tepenin adını, partilerine isim yapmışlar!</span></p>

    <p class="duz" xml:lang="tr"><span class="duz">Sonra da dünyada eşi benzeri olmayan bir talepte bulunuyorlar:</span></p>

    <p class="duz" xml:lang="tr"><span class="duz">“Partimize AKP demeyin, Ak Parti deyin!”</span></p>

    <p class="duz" xml:lang="tr"><span class="duz">Eee, şunu baştan düşünsenize…</span></p>

    <p class="duz" xml:lang="tr"><span class="duz">Bir de imam-hatip mezunu olacaklar!..</span></p>

    <p class="duz" xml:lang="tr"><span class="duz">Ya da tekrarlayacağız: “Bu okullarda öğrenim kalitesi iyi değil.”</span></p>

    <p class="duz" xml:lang="tr"><span class="duz">Hayır hayır, derdim, imam-hatip müfredatını ve öğrenimini ele almak değil.</span></p>

    <p class="duz" xml:lang="tr"><span class="duz">Konu açılmışken bir parantez açmama izin veriniz; imam-hatip meselesine değinmek istiyorum. Bir Türkiye gerçeğini gözler önüne sermek için Bursa’dan bir örnek vereceğim:</span></p>

    <p class="duz" xml:lang="tr"><span class="duz">Coşkunöz, Durmazlar, Diniz, Ermetal, Mutlusan, Ünimak, Karmod, Hidro Tek, Kema Makine, Mimfa, Kuzuflex, Omega Otomotiv, Başarır, Tuğra Makine, Türkkar, Yuneka, Kardoba, Beltan, Revsan, Biytaş, Modsan… Liste uzayıp gidiyor. Hepsi ihracatçı.</span></p>

    <p class="duz" xml:lang="tr"><span class="duz">Hepsi Bursa’da. Ciroları yüz milyonlarca dolar.</span></p>

    <p class="duz" xml:lang="tr"><span class="duz">Bu şirket kurucularının hepsinin ortak bir özelliği vardı.</span></p>

    <p class="duz-ilk-paragraf" xml:lang="tr"><span class="duz">Ticari hayata 1955’te atılan M. Kemal Coşkunöz, bugün 400 milyon dolar cirosu olan Coşkunöz Holding’in kurucusuydu.</span></p>

    <p class="duz" xml:lang="tr"><span class="duz">1956 yılında küçük bir atölyede iş hayatına başlayan Ali Durmaz, bugün cirosu 150 milyon dolar olan Durmazlar Holding’in sahibiydi.</span></p>

    <p class="duz" xml:lang="tr"><span class="duz">Bugün on bir şirketi ve 2 000 çalışanı olan Talat Diniz, Diniz Holding’i 1976 yılında kurdu.</span></p>

    <p class="duz" xml:lang="tr"><span class="duz">Ve diğer şirketlerin kurucuları şu isimlerdi:</span></p>

    <p class="duz" xml:lang="tr"><span class="duz">Fahrettin Gülener, Ermetal; Atilla Öztelcan, Kuzuflex; Mehmet Ülker, Meka Teknik; Serkan Körüstan, Gera Makine; Ali Olağaner, Mutlusan; Necmettin Pınar, Pınar Metal; Ali Altınipek, Omega Otomotiv; Hulusi Burkay, Burkay Tekstil; Abdullah Bayrak, Elsisan; Nurettin Akbal, Ceyantek; Burak Selamet, Ünimak; Zeki Tunaoğlu, Tunaoğlu AŞ; Yusuf Meriç-Kadir Gümüş, Yuneka; Ali Tosun, Mutfakçılar AŞ; Sabri Evci, Revsan; Cengiz Malkoç, Karmod; Emin Işıkverenler, Başarır Kalıp; Yusuf Keser, ŞRK AŞ; Vehbi Varlık, İnoksan; Harun Keser, Kema Makine; İhsan Gürsu, Türkkar Otobüs; Erhan Kara, Hidro-Tek; Fahri Tuğral, Tuğra Makine; Veli Kaynar, Hidrosel; Turgay Şenel, Modsan; Fevzi Uçar, Mimsa; Hüseyin Şahinkul, Şahunkul AŞ; Turgut Yavaş, Turgut Ticaret; Fevzi Uçar, Mimfa; Hüseyin Karabacak, Hüner Triko; İsmail Uçar, Mimfa; Kenan Bayrak, Kardoba; Suat Gülçimen, Biytaş; Rahim Kuru, Baykal AŞ; Süleyman Beltan, Beltan AŞ vs…</span></p>

    <p class="duz" xml:lang="tr"><span class="duz">Milyon dolarlık cirolara sahip şirket kurucularının hemen hepsi yoksul ailelerin çocuklarıydı.</span></p>

    <p class="duz" xml:lang="tr"><span class="duz">Hayır, ortak yanlarından kastettiğim yoksul olmaları değil. Bu şirket sahiplerinin hepsi aynı okuldan mezundu.</span></p>

    <p class="duz" xml:lang="tr"><span class="duz">Hepsi Tophane Endüstri Meslek Lisesi mezunuydu; eski adıyla, Bursa Erkek Sanat Enstitüsü.</span></p>

    <p class="duz" xml:lang="tr"><span class="duz">Evet, bu işadamlarının hepsi, bugün artık devletin ve dolayısıyla ailelerin pek ilgi göstermediği meslek lisesi mezunuydular.</span></p>

    <p class="duz" xml:lang="tr"><span class="duz">Kimi tesviyeci, kimi dökümcü, kimi makineci, kimi marangoz, kimi dokumacıydı.</span></p>

    <p class="duz" xml:lang="tr"><span class="duz">Bugün Bursa’nın en önemli sanayi kentlerinden biri olmasında, Tophane Endüstri Meslek Lisesi’nin 141 yıllık katkısını kimse göz ardı etmiyor. Peki, bu okulu yaşatmak için elinden geleni yapan münevverleri kim unutabilir?</span></p>

    <p class="duz" xml:lang="tr"><span class="duz">Tophane Endüstri Lisesi’nin ilginç bir hikâyesi vardı:</span></p>

    <p class="duz" xml:lang="tr"><span class="duz">Bursa Valisi İzzet Paşa, okulu, 29 mart 1868’de yoksul ve kimsesiz çocukları korumak amacıyla “ıslahhane” olarak kurdu. Islahhanenin başına da jandarmadan Hüseyin Efendi’yi getirdi.</span></p>

    <p class="duz" xml:lang="tr"><span class="duz">Burada yoksul ve kimsesiz çocuklara ileride iş edinmeleri amacıyla el hünerlerine dayanan meslekler öğretilmeye başlandı; biçki dikiş gibi. Yararı da görüldü; 1877-78’de Rusya’yla savaşan Osmanlı askerlerine elbise dikildi.</span></p>

    <p class="duz" xml:lang="tr"><span class="duz">1899 yılında okula, “Hamidiye Sanayi Mektebi” adı verildi.</span></p>

    <p class="duz" xml:lang="tr"><span class="duz">Temmuz Devrimi (1908, II. Meşrutiyet) okulun gelişmesine önayak oldu. Bu dönemde demir, tesviye, döküm atölyeleri kuruldu.</span></p>

    <p class="duz" xml:lang="tr"><span class="duz">Cumhuriyet’in ilk milli eğitim bakanlarından Vasıf Çınar, Birinci Dünya Savaşı döneminde okulda öğretmenlik yaptı ve okulun yedi yıllık bir lise haline gelmesini sağladı.</span></p>

    <p class="duz" xml:lang="tr"><span class="duz">Okulun artık birçok bölümü vardı: marangozluk, tesviyecilik, tornacılık, dökümcülük, ağaç tornacılığı, modelcilik, kunduracılık ve demircilik.</span></p>

    <p class="duz" xml:lang="tr"><span class="duz">Osmanlı’nın ayağa kalkmak için, toprağa dişiyle tırnağıyla tutunduğu Birinci Dünya Savaşı yıllarında, öğrenciler sabahlara kadar çalışarak Mehmetçik’in ihtiyaçlarını gidermeye çalıştı. Kimi cepheye koşup şehit oldu.</span></p>

    <p class="duz" xml:lang="tr"><span class="duz">Aynı direnç, Ulusal Kurtuluş Savaşı’nda da gösterildi.</span></p>

    <p class="duz" xml:lang="tr"><span class="duz">İşgal yıllarında bakımsız kalan okulun yardımına genç Türkiye Cumhuriyeti yetişti. Vali Hacı Adil Bey bizzat kolları sıvadı ve okulu tekrar öğrenim görülecek hale getirdi.</span></p>

    <p class="duz" xml:lang="tr"><span class="duz">Yerli malı üretiminin teşvik edildiği o yıllarda okulda sık sık sergiler düzenledi. Öğrenciler ürettiklerini satarak okula katkıda bulundu.</span></p>

    <p class="duz" xml:lang="tr"><span class="duz">Okul 1927 ve 1944 yılında iki kez yangın tehlikesi atlattı. 1952’de Bursa Erkek Sanat Enstitüsü adını aldı.</span></p>

    <p class="duz" xml:lang="tr"><span class="duz">1958’de ek olarak, Akşam Tekniker Okulu açıldı. Yirmi beş yaşını aşmamış Erkek Sanat Enstitüsü öğrencilerinin alındığı bu okul üç yıllıktı. Başlangıçta makine bölümü olan bu okulda 1963-1964 öğretim yılında elektrik bölümü eklendi. Bu okullar nedense tüm ülkede 1968 yılında kapatıldı. Yerine, bugünkü teknik liseler açıldı.</span></p>

    <p class="duz" xml:lang="tr"><span class="duz">1974 yılında okulun adı Bursa Teknik Lise ve Endüstri Meslek Lisesi oldu. 1974-1975 öğretim yılında Yeniyol’daki bölüm bağımsız bir okul halini aldı. Böylece Bursa’da iki endüstri meslek lisesi oldu. Eski okula Tophane Teknik Lisesi ve Endüstri Meslek Lisesi, Yeniyol’daki okula da Yeniyol Endüstri Meslek Lisesi adı verildi. (Bu okulun adı daha sonra Demirtaşpaşa Endüstri Meslek Lisesi olarak değiştirildi.)</span></p>

    <p class="duz" xml:lang="tr"><span class="duz">1987’de Tophane Anadolu Teknik Lisesi açıldı. Elektronik bölümüyle eğitim ve öğretimini sürdürdü. Daha sonra Anadolu Teknik Lisesi’ne bilgisayar ve makine bölümleri, teknik liseye de makine bölümleri dahil edilerek bugünkü konumuna ulaştı.</span></p>

    <p class="duz-ilk-paragraf" xml:lang="tr"><span class="duz">Şimdi bu bilgilerden sonra gelelim asıl meselemize…</span></p>

    <p class="duz" xml:lang="tr"><span class="duz">Milli Eğitim eski Bakanı Hüseyin Çelik açıkladı; meslek liselerinde öğrenci sayısı azaldı; bu nedenle meslek liseleri ile teknik liseler birleştirilecek.</span></p>

    <p class="duz" xml:lang="tr"><span class="duz">Bugün gidin, herhangi bir küçük, orta ya da büyük sanayi şirketi sahibiyle-müdürüyle konuşun; size bir tek söz söyleyeceklerdir: “Kalifiye eleman sıkıntısı çekiyoruz.”</span></p>

    <p class="duz" xml:lang="tr"><span class="duz">Evet; Türkiye’nin tornacıya, elektrikçiye, dökümcüye, tesviyeciye, kalıpçıya yani teknikerlere ihtiyacı var. Bu gerçeği bilmeyen yok. Ama gelin görün ki bugün meslek liseleri öğrenci bulamıyor.</span></p>

    <p class="duz" xml:lang="tr"><span class="duz">Burada bir çelişki yok mu?</span></p>

    <p class="duz" xml:lang="tr"><span class="duz">Ne yazık ki yok; her gelen hükümet eğitim sistemini kevgire döndürdü.</span></p>

    <p class="duz" xml:lang="tr"><span class="duz">Mesleki eğitimi canlandırmak için gençleri meslek liselerine gitmeye teşvik eden Milli Eğitim Bakanlığı, diğer taraftan da meslek liselerini yok etmek için elinden gelen gayreti gösteriyor. Çünkü mevcut hükümet için varsa yoksa imam-hatip okullarıydı.</span></p>

    <p class="duz" xml:lang="tr"><span class="duz">Türkiye’nin bu gerçeği artık saklanabilir mi?</span></p>

    <p class="duz" xml:lang="tr"><span class="duz">Bürokraside vali, kaymakam, müsteşar, genel müdür, artık aklımıza ne gelirse neredeyse hepsi imam-hatip kökenli; arkeoloji müzesi müdüründen TÜBİTAK başkanına kadar.</span></p>

    <p class="duz-ilk-paragraf" xml:lang="tr"><span class="duz">Öğrenci velileri bu gerçeği görmüyor mu?</span></p>

    <p class="duz" xml:lang="tr"><span class="duz">Eskiden “Çocuğum okusun, memur olsun” diyenler, bugün “Oğlum imam-hatipte okusun, memur olsun” diyor.</span></p>

    <p class="duz" xml:lang="tr"><span class="duz">Ne yapsın yoksul halk? Başka bir kurtuluş yolu bıraktılar mı? Varsa yoksa imam-hatip…</span></p>

    <p class="duz" xml:lang="tr"><span class="duz">Devlet kadroları imam-hatiplilerle doldu, daha ne istiyorlar?</span></p>

    <p class="duz" xml:lang="tr"><span class="duz">“Çocuklarımız dini eğitim alsın” dendi. Güzel; devlet Kuran kursları açtı. Yetmedi.</span></p>

    <p class="duz" xml:lang="tr"><span class="duz">“Çocuklarımız okullarda din eğitimi alsın” dendi. Okullarda din dersi mecburi oldu. Yetmedi.</span></p>

    <p class="duz" xml:lang="tr"><span class="duz">“Okullarda dini müfredat daha ağırlıklı olsun” dendi. İmam-hatip okulu sayısı artırıldı. Yetmedi.</span></p>

    <p class="duz" xml:lang="tr"><span class="duz">Bu okullar Türkiye’nin bir gerçeği, tamam, kabul… Ama artık sayıları yeterli değil mi? Her yıl 25 bin imam-hatipli mezun oluyor. Hâlâ yetmediğini söylüyorlar.</span></p>

    <p class="duz" xml:lang="tr"><span class="duz">İnsan sormadan edemiyor:</span></p>

    <p class="duz" xml:lang="tr"><span class="duz">Çocuklarımız bu kadar dini bilgiyi ne yapacak? Herkes teolog mu olacak? İslam dini bu kadar zor öğrenilen bir din mi? Bütün Türkiye’yi din adamıyla mı dolduracaksınız? Yoksa istediğiniz dine dayalı bir yaşam mı? Ya da imam-hatip okulları dinci siyasetin aracı mı?</span></p>

    <p class="duz" xml:lang="tr"><span class="duz">Galiba öyle.</span></p>

    <p class="duz" xml:lang="tr"><span class="duz">Yoksa imam-hatip okullarının yıldızı her geçen yıl parlarken, Osmanlı’yı iktisadi krizden kurtarmaya çalışan, genç Türkiye Cumhuriyeti’nin temeline harç taşıyan Tophane Endüstri Meslek Lisesi gibi teknik okullar neden tarihe karışsın?</span></p>

    <p class="duz" xml:lang="tr"><span class="duz">Kimse de çıkıp, “Eğer dini eğitim bir ülkeyi yaşatsaydı, Osmanlı hâlâ büyük imparatorluk olarak kalırdı!” demez ki.</span></p>

    <p class="duz" xml:lang="tr"><span class="duz">Dogmatizmin olduğu yerde sanayileşme, gelişme olur mu?</span></p>

    <p class="duz" xml:lang="tr"><span class="duz">Dogmatizmin olduğu yerde soru, şüphe olur mu?</span></p>

    <p class="duz" xml:lang="tr"><span class="duz">Kuşku duymazsanız her gösterilene, anlatılana inanırsınız.</span></p>

    <p class="duz" xml:lang="tr"><span class="duz">Kullanılırsınız…</span></p>

    <p class="duz" xml:lang="tr"><span class="duz">İmam-hatip parantezini kapatalım. Umarım ne demek istediğimi anlatabilmişimdir.</span></p>

    <p class="duz" xml:lang="tr"><span class="duz">Bu tespiti yapmamın bir başka nedeni daha var… Çünkü “imam-hatipliliğin” bir başka sonucuna dikkat çekmek istiyorum…</span></p>

    <p class="baslik-3" xml:lang="tr"><span class="duyuru-baslik">Psikolojik harbin merkezi</span></p>

    <p class="duz" xml:lang="tr"><span class="duz">İmam-hatipli Başbakan Erdoğan’ın dini bilgisinden çok, ani duygusal kararlar ve tepkiler vermesi beni çok ilgilendiriyor.</span></p>

    <p class="duz" xml:lang="tr"><span class="duz">Başbakanın bu aşırı duygusal tavrını yalnızca ben mi gözlemliyorum?</span></p>

    <p class="duz" xml:lang="tr"><span class="duz">Sanmam.</span></p>

    <p class="duz" xml:lang="tr"><span class="duz">Türkiye’de bir yanda Ergenekon soruşturmaları yürütülüyor, diğer yanda hemen her geçen gün Başbakan Erdoğan’ın koruma sayısı artırılıyor.</span></p>

    <p class="duz" xml:lang="tr"><span class="duz">Bu iki olay arasında nasıl bir bağlantı olup olmadığı konusunda sorularım var:</span></p>

    <p class="duz-ilk-paragraf" xml:lang="tr"><span class="duz">Nisan 2009’dan itibaren Başbakan Recep Tayyip Erdoğan’ı CAT, yani özel operasyon timleri de korumaya başladı. Başbakan Erdoğan’ın, dönemin Adalet Bakanı Mehmet Ali Şahin’in açıklamasına göre, 221’i yakın koruma olmak üzere, toplam 287 koruması bulunuyor. Bu sayı, Bülent Ecevit döneminde 130 civarındaydı. Sayının iki kattan fazla artmasının sebebi olarak ise Erdoğan’a düzenlenmesi planlanan suikastlar olduğu öne sürülüyor.</span></p>

    <p class="duz" xml:lang="tr"><span class="duz">Suikast teşebbüsleri oldu mu? Evet oldu.</span></p>

    <p class="duz" xml:lang="tr"><span class="duz">2005 yılında Kütahya’da Linyit İlköğretim Okulu’nda düzenlenen törene katılan Başbakan Erdoğan’a, Mustafa Bağdat isimli bir vatandaşın ekmeğin içine sakladığı kurusıkıdan bozma tabancasıyla suikast teşebbüsünde bulunduğu gazetelerde yer aldı. Kendisine protestocu süsü vererek başbakana yaklaşan saldırgan Bağdat, korumalar tarafından etkisiz hale getirildi. Olayın incelemesinde, bilirkişiler bu tabancayla bir iki metreden ateş edilse bile etkisiz olacağını açıkladılar.</span></p>

    <p class="duz" xml:lang="tr"><span class="duz">2006 yılında “Atabeyler” isimli bir örgütün lideri olduğu öne sürülen Murat Eren isimli şahıs yakalandı. Onun ifadelerine göre, örgüt başbakanın eski danışmanı Cüneyt Zapsu’ya, Başbakan Erdoğan’a ve BİM marketler zincirine karşı eylem yapmayı düşünüyordu. Bu sebeplerle yakalanıp Mamak Cezaevi’ne konuldu. Yakalananlar iddiayı reddettiler. Mahkeme süreci devam ediyor.</span></p>

    <p class="duz" xml:lang="tr"><span class="duz">2008 yılı görece daha hareketli geçti. Temmuz ayında “yandaş” medya, Ergenekon’un DHKP-C aracılığıyla Başbakan Erdoğan’a suikast düzenlemeye çalıştığını iddia etti, buna kanıt olarak ise başbakanın evinin iç ve dış krokilerinin bulunmasını gösterdi.</span></p>

    <p class="duz" xml:lang="tr"><span class="duz">Ekim ayında ise Tuncay Güney, Erdoğan İstanbul büyükşehir belediye başkanıyken, Ergenekon’un suikast yapmayı düşündüğünü, ancak malum “1 Numara”nın suikasta engel olduğunu söyledi.</span></p>

    <p class="duz" xml:lang="tr"><span class="duz">2009 yılının ocak ayında Yarbay Mustafa Dönmez’in evinde yapılan aramalar sonucu, Erdoğan’ın evinin krokisi bulunduğu iddia edildi ve suikast tertiplediği şüphesiyle tutuklandı. Dava sürüyor.</span></p>

    <p class="duz" xml:lang="tr"><span class="duz">2009 yılının mart ayında Adana AKP mitinginde suikast yapacakları şüphesiyle teknik takibe takılan dört kişi yakalandı ve adliyeye sevk edildi. Sonra böyle bir planın olmadığı anlaşıldı ve dördü de serbest bırakıldı. (Bu sırada yandaş basın, zanlıların PKK veya Ergenekon’la bağlantılı olduğunu yazmıştı!)</span></p>

    <p class="duz" xml:lang="tr"><span class="duz">Yine mart ayında, Tekirdağ’da miting alanına silahla girmeye çalışan Muammer Altıntaş, korumalar tarafından yakalandı. Yapılan sorgularda, önce Erdoğan ve Baykal’ı öldürmeyi düşündüğü, sonrasında ise Erdoğan’ı öldürdükten sonra kendisini de öldüreceği şeklinde birbiriyle çelişen iki açıklama yaptı; ardından başbakanı öldürmeye teşebbüs etmek ve ruhsatsız silah taşımaktan tutuklandı.</span></p>

    <p class="duz" xml:lang="tr"><span class="duz">Ergenekon’un ikinci iddianamesinde ise, Kemal Aydın, Neriman Aydın ve Durmuş Ali Özoğlu’nun 30 Ağustos töreninde Tayyip Erdoğan ve Abdullah Gül’e suikast yapmayı planladıkları yazıldı. Bu iddiaya kanıt olarak telefon görüşmeleri sunuldu.</span></p>

    <p class="duz" xml:lang="tr"><span class="duz">Son olarak Üsküdar’da başbakana suikast yapılmak üzere kazılan bir tünel ortaya çıkarıldı. Sonra bu tünelin Osmanlı’dan kalma bir su galerisi olduğu anlaşıldı.</span></p>

    <p class="duz-ilk-paragraf" xml:lang="tr"><span class="duz">Bunların hepsini alt alta yazıp topladığımızda, elimizde yalnızca bir avuç kroki ve iddialar, bir tanesi kurusıkıdan bozma, çok yakından ateşlense bile işe yaramayacak bir silah ve polislerin arasından cebinde silahla geçmeye çalışacak kadar acemi bir “suikastçı” kalıyor.</span></p>

    <p class="duz" xml:lang="tr"><span class="duz">Ama burada başbakana suikast yapılmak için ortaya çıkan/çıkarılan krokilere de bakmak lazım:</span></p>

    <p class="duz" xml:lang="tr"><span class="duz">Türkiye şu sıralar krokilerle yatıp kalkıyor. Ergenekon soruşturması kapsamında yapılan aramalarda neredeyse her evden bir kroki çıktığı iddiaları medyaya yansıyor.</span></p>

    <p class="duz" xml:lang="tr"><span class="duz">Son günlerin popüler terimi “krokilerin” listesine bir bakalım:</span></p>

    <p class="duz" xml:lang="tr"><span class="duz">– Yarbay Mustafa Dönmez’in Sapanca’daki evinde ele geçirilen kroki ve haritalar. İddialara göre, evde ele geçirilen krokilerde Başbakan Erdoğan’a yönelik suikast planı da var.</span></p>

    <p class="duz" xml:lang="tr"><span class="duz">– Yine Yarbay Dönmez’in Ankara Sincan’daki evinde bulunan krokiyle kazılar başlatıldı ve çok sayıda mühimmat bulundu.</span></p>

    <p class="duz" xml:lang="tr"><span class="duz">– Susurluk hükümlüsü ve Ergenekon soruşturması tutuklusu Özel Harekât Dairesi eski Başkanvekili İbrahim Şahin’in evinde bulunduğu belirtilen krokiler. İddia edilen krokiler sonucu yapılan kazılarla silah, bomba ve mühimmata ulaşıldı. Şahin’in evinde ayrıca önemli alışveriş merkezlerine ait krokilerin de bulunduğu yazıldı.</span></p>

    <p class="duz" xml:lang="tr"><span class="duz">– Ergenekon soruşturması kapsamında İşçi Partisi’nde yapılan aramada yine karşımıza bir kroki çıktı. İddialara göre, söz konusu kroki Yargıtay binasına aitti.</span></p>

    <p class="duz" xml:lang="tr"><span class="duz">– Atabeyler Operasyonu 2006 yılında gerçekleştirildi. Polisin yaptığı operasyonda bir ajandanın içinde başbakanın oturduğu sokağın krokisinin çıktığı söylendi.</span></p>

    <p class="duz" xml:lang="tr"><span class="duz">– Yine 2006 yılında yapılan Sauna Operasyonu’nda Ankara Etimesgut’taki askeri bölgelere ait olduğu söylenen krokiler ele geçirildi. Bununla birlikte birçok alışveriş merkezinin de krokisinin ele geçirildiği gündeme geldi.</span></p>

    <p class="duz" xml:lang="tr"><span class="duz">Şemdinli’de Umut Kitabevi’nin 2005 yılında bombalanması olayında da yine “krokiler” gündeme geldi. İddialara göre, bir jandarma aracında olayla ilgili krokiler ele geçirilmişti</span></p>

    <p class="duz-ilk-paragraf" xml:lang="tr"><span class="duz">Evet, herkes bir kroki hazırlamış görünüyor!</span></p>

    <p class="duz" xml:lang="tr"><span class="duz">Buna karşılık başbakanın koruma sayısı her geçen gün artırılıyor.</span></p>

    <p class="duz" xml:lang="tr"><span class="duz">Tüm bunlar düşünüldüğünde ortaya bir tablo çıkıyor:</span></p>

    <p class="duz" xml:lang="tr"><span class="duz">Birileri başbakanı devamlı tehdit altında olduğuna mı ikna etmeye çalışıyor?</span></p>

    <p class="duz" xml:lang="tr"><span class="duz">Her suikast iddiasından sonra Ergenekon’un, başbakanı öldürmek istediği iddia ediliyor. Bilgileri toplayınca sorulan soru şu: “Yoksa birileri suikast iddialarıyla başbakanı Ergenekon’un varlığına ikna mı etmeye çalışıyor?”</span></p>

    <p class="duz" xml:lang="tr"><span class="duz">Başbakan Erdoğan’ın koruma sayısının aşırı artırılması ve neredeyse her Ergenekoncu sanığın evinde başbakana suikast yapılacağını gösteren krokilerin bulunması biraz şüphe uyandırmıyor mu?</span></p>

    <p class="duz" xml:lang="tr"><span class="duz">Neyse, benimki sadece gazeteci merakı…</span></p>

    <p class="duz-ilk-paragraf" xml:lang="tr"><span class="duz">Anımsıyor musunuz?</span> <span class="italik">Taraf</span> <span class="duz">gazetesine gizlice sızdırılan ve manşet yapılan, sözümona Genelkurmay tarafından hazırlanan ve Kurmay Albay Dursun Çiçek’in altında imzası bulunan “AKP ve Gülen’i bitirme planı” ortaya çıkınca Başbakan Erdoğan Şanlıurfa Kongresi’nde yaptığı konuşmada ne demişti?</span></p>

    <p class="duz" xml:lang="tr"><span class="duz">“Ak Parti üzerine oynanması düşünülen oyunları görüyorsunuz.”</span></p>

    <p class="duz" xml:lang="tr"><span class="duz">Aradan günler geçti.</span></p>

    <p class="duz" xml:lang="tr"><span class="duz">Artık</span> <span class="italik">Taraf</span> <span class="duz">gazetesinin yayımladığı bu belgenin doğru olduğunu söyleyen biri var mı? Hayır!</span></p>

    <p class="duz" xml:lang="tr"><span class="duz">İşte söylemek istediğim bu; Başbakan Erdoğan çok çabuk tepki veriyor. Böyle kişilikte biri çok çabuk yanıltılamaz mı?</span></p>

    <p class="duz" xml:lang="tr"><span class="duz">Kararlarını akılla değil, duyguyla alan tüm yöneticiler bu tür oyunlara getirilemez mi?</span></p>

    <p class="duz" xml:lang="tr"><span class="duz">Biliyoruz ki Ergenekon, okyanus ötesi güçler tarafından psikolojik harbin en önemli aracı haline getirilmiştir.</span></p>

    <p class="duz" xml:lang="tr"><span class="duz">Sadece başbakan değil, bilgisiz/cahil gazeteler de bu oyunun aracı haline getirilmektedir.</span></p>

    <p class="duz" xml:lang="tr"><span class="duz">İki örnek vereceğim.</span></p>

    <p class="duz" xml:lang="tr"><span class="duz">Biri bugüne kadar her yazdığı-yayımladığı haber/belge yalan çıkan</span> <span class="italik">Taraf</span> <span class="duz">gazetesinden.</span></p>

    <p class="duz-ilk-paragraf" xml:lang="tr"><span class="duz">Tarih, 11 mayıs 2008.</span></p>

    <p class="duz" xml:lang="tr"><span class="italik">Taraf</span> <span class="duz">gazetesinin manşeti:</span></p>

    <p class="duz" xml:lang="tr"><span class="duz">“İşte MİT’in Sabancı Cinayeti Raporu.”</span></p>

    <p class="duz" xml:lang="tr"><span class="duz">Sabancı Holding Yönetim Kurulu Üyesi Özdemir Sabancı, Toyota-SA Genel Müdürü Haluk Görgün ve sekreter Nilgün Hasefe, 9 ocak 1996 tarihinde Levent’te bulunan Sabancı Center’ın, yönetim katı olarak adlandırılan 25. katında öldürülmüştü.</span></p>

    <p class="duz" xml:lang="tr"><span class="duz">Gazetenin haberine göre MİT’in 1996/114 hazırlık, 1997/443 esas belgesi bu suikastı ortaya çıkarıyordu.</span></p>

    <p class="duz" xml:lang="tr"><span class="duz">Haber şöyleydi:</span></p>

    <p class="alinti-ilk-paragraf" xml:lang="tr"><span class="dar-paragraf-duz">Özdemir Sabancı suikastıyla ilgili ortaya çıkan bir Milli İstihbarat Teşkilatı (MİT) belgesinde, DHKP-C’nin cinayeti para karşılığı üslendiği, organizasyonun ise Abdullah Çatlı, Hüseyin Kocadağ ve o dönemde kıdemli piyade yüzbaşı rütbesindeki Hüseyin Pepekal tarafından yapıldığı saptanıyor. MİT belgesinde ayrıca cinayeti işleyen Mustafa Duyar, Fehriye Erdal ve İsmail Akkol’un devlet tarafından kullanıldığı, olay sırasında Piyade Yüzbaşı Hüseyin Pepekal’ın da cinayet mahalli olan 25. katta bulunduğu belirtiliyor.</span></p>

    <p class="alinti" xml:lang="tr"><span class="dar-paragraf-duz">MİT raporunda başka tespitler de var. Belgede, İstanbul Büyükçekmece’deki Akçimento fabrikasında, emniyetin kaçakçılardan ele geçirdiği uyuşturucuların yakıldığı, ancak bir süre sonra bunların Akçimento ocaklarında imha edilmek yerine Avrupa’ya satıldığının öğrenildiği anlatılıyor. Özdemir Sabancı’nın uyarılmasına rağmen işleyişin sürdüğü bilgisi de belgede yer alıyor.</span></p>

    <p class="duz-ilk-paragraf" xml:lang="tr"><span class="duz">Bırakın gazeteci olmayı, bir vatandaş olarak böyle bir belgeye ulaşsanız ne yaparsınız? Tabii ki doğrulatmaya çalışırsınız.</span></p>

    <p class="duz" xml:lang="tr"><span class="duz">Hayır, bu yapılmadı ve haber manşetten bu deli saçması iddialarla yayımlandı.</span></p>

    <p class="duz" xml:lang="tr"><span class="duz">Tabii medyada yer yerinden oynadı. Kimi köşe yazarları “Kanım dondu” diye yazdı.</span></p>

    <p class="duz" xml:lang="tr"><span class="duz">Bu haberden sonra odatv.com adlı haber sitemizde Ahmet Altan’a bir mektup yazdım:</span></p>

    <p class="alinti-ilk-paragraf" xml:lang="tr"><span class="dar-paragraf-duz">Sayın Altan,</span></p>

    <p class="alinti" xml:lang="tr"><span class="dar-paragraf-duz">Gerçeğe sadık olmayan, ne Türkiye’yi ne dünyayı analiz edebilir.</span></p>

    <p class="alinti" xml:lang="tr"><span class="dar-paragraf-italik">Taraf</span> <span class="dar-paragraf-duz">gazetesi bazen siyasal görüşlerine ve dolayısıyla gazetenin çizgisine uygun gördüğü haber ya da belgeyi gözü kapalı sayfalarına taşıyor.</span></p>

    <p class="alinti" xml:lang="tr"><span class="dar-paragraf-duz">Ve ne yazık ki en az bir iki kaynaktan doğrulatılmayan bu haberler fiyaskoyla sonuçlanıyor.</span></p>

    <p class="alinti" xml:lang="tr"><span class="dar-paragraf-duz">Sayın Altan,</span></p>

    <p class="alinti" xml:lang="tr"><span class="dar-paragraf-duz">Birçok gazeteci bilir ki, bu tür sözde MİT belgeleri gerçek değildir.</span></p>

    <p class="alinti" xml:lang="tr"><span class="dar-paragraf-duz">Ve tüm yayın organlarına sızdırılır.</span></p>

    <p class="alinti" xml:lang="tr"><span class="dar-paragraf-duz">Bu belgeye inanan yayın organları ya da son dönemlerin, internetten bulduklarıyla kitap yazan kişileri bu oyunun bir parçası, figüranı olurlar.</span></p>

    <p class="alinti" xml:lang="tr"><span class="dar-paragraf-duz">Telefon açıp Ankara’daki deneyimli gazeteci temsilcinize ve meslektaşlarınıza bu durumu sorabilirsiniz. Ve eminiz ki onlar da size “Evet bizde de buna benzer onlarca sahte belge var” diyeceklerdir.</span></p>

    <p class="alinti" xml:lang="tr"><span class="dar-paragraf-duz">Sayın Altan,</span></p>

    <p class="alinti" xml:lang="tr"><span class="dar-paragraf-duz">Böylesine büyük bir iddiayı ne kadar kolay manşete taşıyorsunuz?</span></p>

    <p class="alinti" xml:lang="tr"><span class="dar-paragraf-duz">En azından açıp bu deli saçması haberi Güler Sabancı’ya sorabilirdiniz.</span></p>

    <p class="alinti" xml:lang="tr"><span class="dar-paragraf-duz">Ve bir uyarı:</span></p>

    <p class="alinti" xml:lang="tr"><span class="dar-paragraf-italik">Taraf</span> <span class="dar-paragraf-duz">gazetesi şimdiden yorulmaya başladı; bu tür editoryal hatalar bunun sonucudur.</span></p>

    <p class="alinti" xml:lang="tr"><span class="dar-paragraf-duz">Ve karanlık güçler bunu bildikleri için bu tür belgeleri/bilgileri size sızdırıyorlar.</span></p>

    <p class="alinti-son-paragraf" xml:lang="tr"><span class="dar-paragraf-duz">Lütfen biraz daha dikkat ediniz. Çalışmalarınızda başarılar dileriz.</span></p>

    <p class="duz" xml:lang="tr"><span class="italik">Taraf</span> <span class="duz">gazetesinin haberinin ardından sonra ne oldu?</span></p>

    <p class="duz" xml:lang="tr"><span class="duz">MİT belgenin sahte olduğunu açıkladı.</span></p>

    <p class="duz" xml:lang="tr"><span class="duz">Peki bu sahte belgenin hikâyesi neydi?..</span></p>

    <p class="duz" xml:lang="tr"><span class="duz">MİT’in Silivri’deki “Ergenekon mahkemesi”ne gönderdiği açıklaması şöyleydi:</span></p>

    <p class="alinti-ilk-paragraf" xml:lang="tr"><span class="dar-paragraf-duz">Ergenekon soruşturması kapsamında tutuklu bulunan Doğu Perinçek’in ikametgâhında yapılan aramada, Tuncay Güney İpek’ten elde edildiği öğrenilen dokümanlar arasında ayrıca benzer içerikli, MİT antetli, mart 1996 tarih ve 11.07.14 (okunmuyor) sayılı yazının da bulunduğu belirlenmiştir.</span></p>

    <p class="alinti" xml:lang="tr"><span class="dar-paragraf-duz">Her iki dokümanın incelenmesi neticesinde;</span></p>

    <p class="alinti" xml:lang="tr"><span class="dar-paragraf-duz">– MİT Müsteşarlığı olarak yasal görevimiz gereği çeşitli Bakanlık/kuruluşlarla bu tür antetli kâğıtlar kullanılarak yazışma yapıldığı, bu itibarla Müsteşarlığımıza ait antetli kâğıtların Müsteşarlık dışından da temin edilerek fotokopi ile boş kâğıt haline getirilip kullanılmasının mümkün olduğu,</span></p>

    <p class="alinti" xml:lang="tr"><span class="dar-paragraf-duz">– Belge olduğu öne sürülen yazılardaki sayıların Müsteşarlığımızca kullanılan sistem ile ilgisinin bulunmadığı, makama hitap tarzının Teşkilatımızın yazışma kurallarına uymadığı,</span></p>

    <p class="alinti-son-paragraf" xml:lang="tr"><span class="dar-paragraf-duz">– Sabancı Center başlıklı yazının sonunda yer alan 413-914 Dinçer Bozak (Kd.Bnb.) ve 210-719 Yusuf Balbay (İstihda Yrd.) ibarelerinin Teşkilatımızla ilgisinin bulunmadığı, hususları belirlenmiş olup söz konusu dokümanların dezenformasyon çalışması olduğu izlenimi edinilmiştir.</span></p>

    <p class="duz" xml:lang="tr"><span class="duz">Ne sözümona MİT belgesi ne de MİT’in benzer açıklamaları yeniydi.</span></p>

    <p class="duz" xml:lang="tr"><span class="duz">Son yıllarda gazeteciler benzer olaylarla sık karşılaşır oldu.</span></p>

    <p class="duz" xml:lang="tr"><span class="italik">Taraf</span><span class="duz">’ın manşeti yalandı.</span></p>

    <p class="duz" xml:lang="tr"><span class="duz">Sonra ne oldu dersiniz?</span></p>

    <p class="duz" xml:lang="tr"><span class="duz">Bu kez de şöyle bir iddia ortaya attılar…</span></p>

    <p class="duz" xml:lang="tr"><span class="duz">Tarih, 25 temmuz 2008.</span></p>

    <p class="duz" xml:lang="tr"><span class="duz">Haber şöyle:</span></p>

    <p class="alinti-ilk-paragraf" xml:lang="tr"><span class="dar-paragraf-duz">“Gizli” kaşeli MİT belgesinin Ergenekon soruşturması kapsamında örgütün üst düzey yöneticisi olduğu iddiasıyla tutuklanan İşçi Partisi (İP) lideri Doğu Perinçek’in evinden çıktığı öğrenildi. Soruşturmayı yürüten savcılığın Sabancı suikastını anlatan belgenin doğru olup olmadığını MİT’e sorduğu, ancak olumsuz cevap aldığı kaydedildi. Savcılığın, iddianamede, Ergenekon terör örgütünün suikastlar sonrası sahte belgelerle kamuoyunu manipüle etmeyi amaçladığı tespitine yer verildiği ileri sürüldü.</span></p>

    <p class="duz-ilk-paragraf" xml:lang="tr"><span class="duz">Nasıl?</span></p>

    <p class="duz" xml:lang="tr"><span class="duz">Ne kolay değil mi?</span></p>

    <p class="duz" xml:lang="tr"><span class="duz">MİT belgesi yalan çıktı.</span></p>

    <p class="duz" xml:lang="tr"><span class="duz">O halde bu sahte belgeyi de Ergenekoncular hazırladı!</span></p>

    <p class="duz" xml:lang="tr"><span class="duz">Gördünüz mü şu Ergenekoncuları, sahte belgelerle gözü pek cesur süper gazetecileri nasıl ellerinde oyuncak yapıyorlardı. Manşet bile atmalarına neden oluyorlardı! Şaka gibi…</span></p>

    <p class="duz" xml:lang="tr"><span class="duz">Bitmedi.</span></p>

    <p class="duz" xml:lang="tr"><span class="duz">Bir de bu sahte MİT belgesi üzerine</span> <span class="italik">Kod Adı Darbe</span> <span class="duz">adında kitap yazan Zihni Çakır gibi gazeteciler vardı. Çakır, yine sahte bir MİT belgesine göre Anayasa Mahkemesi eski Başkanı Yekta Güngör Özden’in CIA ajanı olduğunu yazdı! Güya bu MİT belgesine göre Özden, 1994 yılı başlarında CIA Türkiye masası eski şeflerinden Direktör Albay W. Bob tarafından CIA’yla irtibatlandırılıp, “güvenilir ajanlar” statüsüne alınmıştı! Kod numarası ise, EC-7-97 idi!</span></p>

    <p class="duz" xml:lang="tr"><span class="duz">Gülmeyin, bunları yazanlar TV ekranlarında “uzman” diye konuşturuluyor…</span></p>

    <p class="duz-ilk-paragraf" xml:lang="tr"><span class="duz">Sabancı cinayetiyle ilgili hukuku süreç sürüyor.</span></p>

    <p class="duz" xml:lang="tr"><span class="duz">Sahte MİT belgesinde adı geçen Albay Hüseyin Pepekal</span> <span class="italik">Taraf</span> <span class="duz">gazetesine dava açtı. Dava Kadıköy 2. Asliye Ceza Mahkemesi’nde devam ediyor.</span></p>

    <p class="duz" xml:lang="tr"><span class="duz">Bir notla bu bölümü noktalayayım.</span></p>

    <p class="duz" xml:lang="tr"><span class="duz">21 şubat 2009 tarihinde yapılan bu duruşmadan başka, aynı gün</span> <span class="italik">Taraf</span> <span class="duz">gazetesinin yirmi duruşması daha vardı…</span></p>

    <p class="duz" xml:lang="tr"><span class="duz">İnanması zor ama, mesleğin duayeni olarak bildiğimiz bazı gazeteci ağabeyler</span> <span class="italik">Taraf</span><span class="duz">’ın bu tür sansasyonel haberciliğine övgü düzüyor.</span></p>

    <p class="duz" xml:lang="tr"><span class="duz">Öyle ya haberin gerçek/doğru olup olmaması değil, ne kadar gürültü çıkardığı önemli hale geldi…</span></p>

    <p class="baslik-3" xml:lang="tr"><span class="duyuru-baslik">En gürültücü olan, en cahil olanı</span></p>

    <p class="duz" xml:lang="tr"><span class="duz">Liberal bir gazeteden örnek verdik. Bir de dinci bir gazetenin manşetine bakalım…</span></p>

    <p class="duz" xml:lang="tr"><span class="duz">Tarih, 11 nisan 2008.</span></p>

    <p class="duz" xml:lang="tr"><span class="italik">Vakit</span> <span class="duz">gazetesinin manşeti:</span></p>

    <p class="duz" xml:lang="tr"><span class="duz">“İşte Uğur Mumcu Katilleri.”</span></p>

    <p class="duz" xml:lang="tr"><span class="duz">Bakalım dinci gazeteye göre Uğur Mumcu’nun katilleri kimdi?</span></p>

    <p class="duz-ilk-paragraf" xml:lang="tr"><span class="duz">2 şubat 1993 tarihli ve MİT tarafından Başbakanlığa hitaben yazılmış MİT Müsteşarı Sönmez Köksal imzalı, “çok gizli ibareli” Uğur Mumcu cinayeti konulu belgenin içeriği şöyle:</span></p>

    <p class="duz" xml:lang="tr"><span class="duz">ABD’nin güvenliğini ve hayat çıkarlarını yakından ilgilendiren Türkiye’nin gerekli yerlerinde kuvvet bulundurmak ve bu maksatla Ortadoğu’yu kontrol altına alıp Türkiye’nin dine dayalı bir yönetim altına girmesini önlemek maksadıyla; ABD Haberalma Servisi CIA denetiminde, İsrail kabine görevlisi Haim Bar-Lev kontrolünde, İsrail GANDA birliklerinde eğitim gören altı kişilik özel tim, Hayfa Deniz Üssü’nden botla Türkiye’ye giriş yapmışlardır. Mezkûr timin ülkemizdeki görevleri, teşkilatımızın değerli haber kaynaklarından Gazeteci Uğur Mumcu ve Mehmet Ali Birand’ı öldürmektir.</span></p>

    <p class="duz" xml:lang="tr"><span class="duz">Gazeteci Uğur Mumcu’yu öldüren tim elemanları, ikinci görevleri olan Mehmet Ali Birand’ı öldürmek için ülkemizden çıkış yapmamışlardır. Tim elemanlarının, yaptığımız istihbarat neticesinde, İsrail hükümetinin Ankara Temsilciliği’nde kaldıkları tespit edilmiştir.</span></p>

    <p class="duz-ilk-paragraf" xml:lang="tr"><span class="duz">Bu haberden sonra hemen aynı gün odatv.com’da şunu yazdık:</span></p>

    <p class="alinti-ilk-paragraf" xml:lang="tr"><span class="dar-paragraf-duz">Karanlık odaklı merkezlerin en çok sevdiği yayın organları, el altından sızdırdığı bilgi/belgeleri hiçbir süzgeçten geçirmeyen yayın organlarıdır.</span></p>

    <p class="alinti" xml:lang="tr"><span class="dar-paragraf-duz">Son dönemlerde özellikle Ergenekon soruşturması nedeniyle bunun medyada sıkça örneğini görüyoruz.</span></p>

    <p class="alinti" xml:lang="tr"><span class="dar-paragraf-duz">Bu gazetelerin başında dinci</span> <span class="dar-paragraf-italik">Vakit</span> <span class="dar-paragraf-duz">gazetesi geliyor.</span></p>

    <p class="alinti" xml:lang="tr"><span class="dar-paragraf-italik">Vakit</span> <span class="dar-paragraf-duz">gazetesinin bilmediği gerçek şu:</span></p>

    <p class="alinti" xml:lang="tr"><span class="dar-paragraf-duz">Bu tür uydurma sahte belgeler Ankara’da her medya kuruluşuna gönderilir. Hangi gazeteye gitseniz bir torba dolusu böyle akla ziyan belgelerin bulunduğu dosya görürsünüz.</span></p>

    <p class="alinti" xml:lang="tr"><span class="dar-paragraf-duz">Ve işin daha garip yanı:</span></p>

    <p class="alinti-son-paragraf" xml:lang="tr"><span class="dar-paragraf-italik">Vakit</span><span class="dar-paragraf-duz">’in haber yaptığı bu belge zamanında medyada tartışma konusu oldu. Uğur Mumcu cinayetinden hemen sonra basın toplantısı düzenleyen RP Genel Başkan Yardımcısı Şevket Kazan’ın dağıttığı belgenin aynısıydı.</span></p>

    <p class="duz" xml:lang="tr"><span class="duz">Ancak kısa bir zaman sonra bu belgenin sahte olduğu ortaya çıktı.</span></p>

    <p class="duz-ilk-paragraf" xml:lang="tr"><span class="italik">Vakit</span><span class="duz">’in manşetinden verdiği MİT belgesi sahteydi.</span></p>

    <p class="duz" xml:lang="tr"><span class="duz">MİT, yıllar önce yalanladığı belgeyi bir kez daha yalanladı. Bakın nasıl bir açıklama yaptılar? Ancak MİT’in açıklamasını dikkatli okumanız gerekiyor, çünkü sahte belgecilerin neler yapabileceğini ortaya çıkarıyor:</span></p>

    <p class="alinti-ilk-paragraf" xml:lang="tr"><span class="dar-paragraf-duz">Uğur Mumcu suikastıyla ilgili basında yer alan sahte MİT belgesi hakkında; 16/05/2000 tarih ve 10.2.001.01.000.440.35-610/14026 sayılı yazı ile Adalet Bakanlığı’na yapılan suç duyurusu. (Listede yer aldığı sıra no: 35, 92, 103, 259)</span></p>

    <p class="alinti" xml:lang="tr"><span class="dar-paragraf-duz">Uğur Mumcu suikastını konu alan ve MİT tarafından yazıldığı izlenimi yaratılmak istenen her iki dokümanla ilgili olarak yapılan incelemelerde;</span></p>

    <p class="alinti" xml:lang="tr"><span class="dar-paragraf-duz">– İlk belgede (02/02/1993 gün ve 01.786/0875/433 sayılı yazı) geçen imzanın doğru olduğu, ancak başka bir belgeden alınarak bu yazının altına monte edildiği,</span></p>

    <p class="alinti" xml:lang="tr"><span class="dar-paragraf-duz">– MİT Müsteşarlığı olarak yasal görevimiz gereği çeşitli Bakanlık/ kuruluşlarla bu tür antetli kâğıtlar kullanılarak yazışma yapıldığı, bu itibarla Müsteşarlığımıza ait antetli kâğıtların Müsteşarlık dışından da temin edilerek fotokopi ile boş kâğıt haline getirilip kullanılmasının mümkün olduğu,</span></p>

    <p class="alinti" xml:lang="tr"><span class="dar-paragraf-duz">– Belge olduğu öne sürülen yazıdaki sayılarında Müsteşarlığımızca kullanılan sistem ile ilgisinin bulunmadığı, makama hitap tarzının Teşkilatımızın yazışma kurallarına uymadığı, hususları belirlenmiş olup, dezenformasyon olduğu anlaşılmış ve Adalet Bakanlığı’na suç duyurusunda bulunulmuştur. Anılan dezenformasyon çalışmasının Uğur Mumcu suikastının gerçekleştirildiği tarih itibariyle, faillerin tespitine ilişkin hedef saptırmak amacıyla ortaya çıkartıldığı izlenimi edinilmiştir.</span></p>

    <p class="duz-ilk-paragraf" xml:lang="tr"><span class="italik">Vakit</span> <span class="duz">gazetesi, Ergenekon sanığı Veli Küçük’ün evinde bulunan MİT belgesini hiç doğrulatma gereği duymadan manşetine taşımıştı. Herhalde belgeyi aldığı kaynağına çok güveniyordu!</span></p>

    <p class="duz" xml:lang="tr"><span class="duz">Haberi doğrulatma ihtiyacı duymamıştı. Peki, “haberi” yalan çıkan gazete ne yaptı dersiniz?</span></p>

    <p class="duz" xml:lang="tr"><span class="duz">Tarih, 13 ağustos 2008.</span></p>

    <p class="duz" xml:lang="tr"><span class="duz">Aynı Sabancı suikastıyla ilgili sahte belge olayında olduğu gibi yandaş medya yine benzer manşeti yaptı:</span></p>

    <p class="duz" xml:lang="tr"><span class="duz">“Ergenekoncular, Suikastlardan Sonra Sahte MİT Raporu Düzenlemişler.”</span></p>

    <p class="duz" xml:lang="tr"><span class="duz">Evet şaşırmayınız. Türkiye medyasının geldiği durum budur. Peki, bu yeni iddialarına ilişkin ellerinde hiç somut bir delil var mıydı?</span></p>

    <p class="duz" xml:lang="tr"><span class="duz">Vardı! Çünkü bu sahte MİT belgeleri Ergenekon sanıklarının evlerinde ele geçirilmişti! Aman dikkat etsinler, yarın bir başka soruşturmada bu belgeler onlarda bulunursa, “belgeleri” onların düzenlediği ortaya çıkar!</span></p>

    <p class="duz" xml:lang="tr"><span class="duz">Biz bu eleştirileri yapınca yandaş basın ne diyor?</span></p>

    <p class="duz" xml:lang="tr"><span class="duz">“Soner Yalçın Ergenekon’u sulandırıyor!”</span></p>

    <p class="duz" xml:lang="tr"><span class="duz">Güler misin, ağlar mısın?..</span></p>

    <p class="duz" xml:lang="tr"><span class="duz">Kimin sulandırdığına örnek olsun diye yazayım:</span></p>

    <p class="duz" xml:lang="tr"><span class="duz">1 eylül 2008 tarihli yandaş gazetelerin Ergenekon haberlerine bakar mısınız:</span></p>

    <p class="duz" xml:lang="tr"><span class="italik">Taraf</span><span class="duz">’tan bir haber: “Keçiören’deki büfeciyi de Ergenekon dövmüş…</span></p>

    <p class="duz" xml:lang="tr"><span class="duz">Keçiören’de içki sattığı gerekçesiyle büfeci Metin Şahin’i dövmekle suçlanan Zabıta Müdürü İsmet Öztürk’ün ilişkileri, Ergenekon’dan da tutuklu çete lideri Sedat Peker’e dayandı…”</span></p>

    <p class="duz" xml:lang="tr"><span class="italik">Yeni Şafak</span><span class="duz">’tan bir haber: “Ergenekon şike de yaptırmış…</span></p>

    <p class="duz" xml:lang="tr"><span class="duz">Ergenekon sanıklarından Hayrettin Ertekin’in Konyaspor-Ankaragücü maçına da müdahale ettiği ortaya çıktı.”</span></p>

    <p class="duz" xml:lang="tr"><span class="italik">Zaman</span><span class="duz">’dan bir haber: “Ergenekon’la Sauna’nın yolları kesişti…”</span></p>

    <p class="duz" xml:lang="tr"><span class="italik">Star</span><span class="duz">’dan bir haber: “Küçük ajandada hayati tehlike var…”</span></p>

    <p class="duz" xml:lang="tr"><span class="duz">Sözümona çok önem verdikleri Ergenekon Davası’nın suyunu kendileri çıkarmıyor mu?</span></p>

    <p class="duz" xml:lang="tr"><span class="duz">İnsan sormadan edemiyor; kendi yazdıkları haberleri, kendileri okuya okuya “Ergenekon manyağı” mı oldular?</span></p>

    <p class="duz" xml:lang="tr"><span class="duz">Çünkü artık komik duruma düştüklerini bile fark edemeyecek haldeler.</span></p>

    <p class="baslik-3" xml:lang="tr"><span class="duyuru-baslik">Perinçek’le yakınlığım</span></p>

    <p class="duz" xml:lang="tr"><span class="duz">Yandaş medyanın benimle ilgili bir diğer suçlaması, “Aydınlıkçı” olduğum ve Doğu Perinçek’i savunmak için Ergenekon’a karşı çıktığım şeklinde.</span></p>

    <p class="duz" xml:lang="tr"><span class="duz">Gerçekten öyle mi?</span></p>

    <p class="duz" xml:lang="tr"><span class="duz">Doğu Perinçek’in</span> <span class="italik">2000’e Doğru</span> <span class="duz">dergisinde çalıştım.</span></p>

    <p class="duz" xml:lang="tr"><span class="italik">Aydınlık</span><span class="duz">’ta haber müdürlüğü, köşe yazarlığı yaptım.</span></p>

    <p class="duz" xml:lang="tr"><span class="duz">Ama ne Aydınlıkçı oldum ne de partili.</span></p>

    <p class="duz" xml:lang="tr"><span class="duz">Gazeteci olmak istedim hep. Sadece habercilik yapmak istedim.</span></p>

    <p class="duz" xml:lang="tr"><span class="duz">Sonra ayrıldım.</span></p>

    <p class="duz" xml:lang="tr"><span class="duz">Hakkımda yazmadıklarını bırakmadılar.</span></p>

    <p class="duz" xml:lang="tr"><span class="duz">Sustum.</span></p>

    <p class="duz" xml:lang="tr"><span class="duz">Baktım susarak olmayacak sonra dava açtım.</span></p>

    <p class="duz" xml:lang="tr"><span class="duz">Kazandım.</span></p>

    <p class="duz" xml:lang="tr"><span class="duz">Asliye Hukuk Mahkemesi</span> <span class="italik">Aydınlık</span><span class="duz">’ı 3 000 TL’ye mahkûm etti.</span></p>

    <p class="duz" xml:lang="tr"><span class="duz">Sonra Ergenekon süreci başladı.</span></p>

    <p class="duz" xml:lang="tr"><span class="duz">Ne yapmam gerekiyordu?</span></p>

    <p class="duz" xml:lang="tr"><span class="duz">Hakkımda yalan haberler yaptıkları için şimdi Ergenekon soruşturması kapsamında tutuklanan Aydınlıkçılar aleyhine yapılan haberleri kendi kişisel meselem yüzenden alkışlamalı mıydım?</span></p>

    <p class="duz" xml:lang="tr"><span class="duz">Yoksa kızgınlığın/öfkenin esiri olmadan gazetecilik yapmayı sürdürse miydim?</span></p>

    <p class="duz" xml:lang="tr"><span class="duz">Tabii ki bana yakışanı yaptım.</span></p>

    <p class="duz" xml:lang="tr"><span class="duz">Kişisel duygularımı işime karıştırmadan habercilik yapmaya devam edeceğim.</span></p>

    <p class="duz-ilk-paragraf" xml:lang="tr"><span class="duz">Diğer yanda Doğu Perinçek hakkında ne mi düşünüyorum?</span></p>

    <p class="duz" xml:lang="tr"><span class="duz">Bakınız…</span></p>

    <p class="duz" xml:lang="tr"><span class="duz">Doğu Perinçek…</span></p>

    <p class="duz" xml:lang="tr"><span class="duz">Çok insanın günahını almıştır.</span></p>

    <p class="duz" xml:lang="tr"><span class="duz">Kafasındaki komplolara inanmış; karşı çıkanlar karşısında cellat kesilmiştir. Keza kuşkuculuğu paranoyaya dönüştürmüştür.</span></p>

    <p class="duz" xml:lang="tr"><span class="duz">İdeolojisini günlük siyasi gelişmelere feda etmekten geri durmamıştır. Bu nedenle bir gün sağa savrulmuş, bir gün sola yönelmiştir; PKK’yla da yan yana durmuştur, MHP’yle de.</span></p>

    <p class="duz" xml:lang="tr"><span class="duz">Sovyetler Birliği’ne karşı ABD’nin yanında bile olmuştur.</span></p>

    <p class="duz" xml:lang="tr"><span class="duz">Dün küfür ettiği İttihat ve Terakki kadrolarını gün gelmiş yürekten savunmuştur.</span></p>

    <p class="duz" xml:lang="tr"><span class="duz">Düşman gördüğü Rauf Denktaş zamanla kahramanı oluvermiştir.</span></p>

    <p class="duz" xml:lang="tr"><span class="duz">Yani siyaseten hep yanılmıştır.</span></p>

    <p class="duz" xml:lang="tr"><span class="duz">Ama…</span></p>

    <p class="duz" xml:lang="tr"><span class="duz">Hepsi onun gerçeğidir.</span></p>

    <p class="duz" xml:lang="tr"><span class="duz">Ancak…</span></p>

    <p class="duz" xml:lang="tr"><span class="duz">Tüm bunlar bir olguyu gözden kaçırmamıza neden olmamalıdır:</span></p>

    <p class="duz" xml:lang="tr"><span class="duz">Kendi doğrusunu savunurken hiç yalpalamamıştır.</span></p>

    <p class="duz" xml:lang="tr"><span class="duz">Dönek esintilerin olduğu bu topraklarda inadına rüzgâra karşı yürümüştür.</span></p>

    <p class="duz" xml:lang="tr"><span class="duz">Ömrü gözaltılarda, işkencelerde, cezaevlerinde geçmiştir.</span></p>

    <p class="duz" xml:lang="tr"><span class="duz">Tehditler almıştır. En yakın arkadaşlarını ölüme uğurlamıştır.</span></p>

    <p class="duz" xml:lang="tr"><span class="duz">Ama politik inancından taviz vermemiştir.</span></p>

    <p class="duz" xml:lang="tr"><span class="duz">Düşüncelerine, yaptıklarına, tavırlarına karşı olsak da, bir hakkı teslim etmemiz gerekiyor:</span></p>

    <p class="duz" xml:lang="tr"><span class="duz">Doğu Perinçek inanmış bir adamdır.</span></p>

    <p class="duz-ilk-paragraf" xml:lang="tr"><span class="duz">Hadi Perinçek meselesini ilginç bir anekdotla bitirelim:</span></p>

    <p class="duz" xml:lang="tr"><span class="duz">Aralık 1976’da Aydınlık Yayınları’ndan bir kitap çıktı:</span> <span class="italik">Bozkurt Efsaneleri ve Gerçek</span><span class="duz">.</span></p>

    <p class="duz" xml:lang="tr"><span class="duz">Yazarı Doğu Perinçek’ti.</span></p>

    <p class="duz" xml:lang="tr"><span class="duz">Perinçek, 82 sayfalık broşür gibi kitabında Orta Asya’daki Türk kavimlerinin tarihsel sürecini irdelemeye çalıştı.</span></p>

    <p class="duz" xml:lang="tr"><span class="duz">Kitabında, “Turancılık, yurdumuzda faşist diktatörlüğün hüküm sürdüğü dönemlerde devletin resmi ideolojisi haline gelmiştir” (s. 10) diyen Perinçek’e göre “tarih boyunca kurulan on altı Türk devleti” de bir safsataydı. (s.72)</span></p>

    <p class="duz" xml:lang="tr"><span class="duz">Saf bir Türk ırkı olmayacağını yazan Perinçek, Ergenekon’a da “hurafe” diyordu.</span></p>

    <p class="duz" xml:lang="tr"><span class="duz">Yıllar önce Ergenekon’a safsata diyen Doğu Perinçek’in, Ergenekon soruşturması dahilinde tutuklanıp cezaevine konması, herhalde tarihinin garip bir cilvesi olsa gerek!</span></p>

    <p class="baslik-3" xml:lang="tr"><span class="duyuru-baslik">Ergenekon’un neresindeyiz?</span></p>

    <p class="duz" xml:lang="tr"><span class="duz">Bazı liberal solcular soruyor: “Susurluk’a karşı çıkanlar, bugün neden Ergenekonculara karşı çıkmıyor?”</span></p>

    <p class="duz" xml:lang="tr"><span class="duz">Gelin önce şu konuda anlaşalım:</span></p>

    <p class="duz" xml:lang="tr"><span class="duz">Soğuk Savaş döneminde Türkiye’deki örtülü eylemlerin tümünde CIA-MOSSAD parmağı vardır.</span></p>

    <p class="duz" xml:lang="tr"><span class="duz">1 Mayıs 1977 katliamından Abdi İpekçi cinayetine, Kahramanmaraş Olayları’ndan Çorum Olayları’na kadar…</span></p>

    <p class="duz" xml:lang="tr"><span class="duz">Sanıyorum bu konuda hemfikiriz.</span></p>

    <p class="duz" xml:lang="tr"><span class="duz">Şimdi gelelim günümüze…</span></p>

    <p class="duz" xml:lang="tr"><span class="duz">Terör örgütüne karşı Türk Silahlı Kuvvetleri büyük bir mücadele veriyor.</span></p>

    <p class="duz" xml:lang="tr"><span class="duz">“Dananın kuyruğu burada kopmaktadır.”</span></p>

    <p class="duz" xml:lang="tr"><span class="duz">Terör örgütüyle mücadelede kendini herkesten çok kahraman ve milliyetçi gören bazı askerler hukuk dışı yollara sapmışlardır.<a class="footnote-link" href="#footnote-231-3" id="footnote-231-3-backlink">[3]</a></span></p>

    <p class="duz" xml:lang="tr"><span class="duz">Bu hukuk yolundan sapış Susurluk’u doğurmuştur.<a class="footnote-link" href="#footnote-231-4" id="footnote-231-4-backlink">[4]</a></span></p>

    <p class="duz" xml:lang="tr"><span class="duz">Ve Susurluk ne yazık ki devletin en üst kademelerine uzanacakken, bütün kanunsuzluklar üç beş özel timcinin üzerine yıkılıp mesele kapatılmıştır.</span></p>

    <p class="duz-ilk-paragraf" xml:lang="tr"><span class="duz">Gelelim Ergenekon meselesine:</span></p>

    <p class="duz" xml:lang="tr"><span class="duz">Dava mahkeme sürecinde ve bu konuda pek bir şey söylenemez.</span></p>

    <p class="duz" xml:lang="tr"><span class="duz">Ama iddianameden görüldüğü kadarıyla, yine kendilerini kahraman gören Binbaşı Ersever tipi eski askerler hukuk dışı yollara sapmış olabilir.</span></p>

    <p class="duz" xml:lang="tr"><span class="duz">“Olabilir” diyoruz, çünkü buna mahkeme karar verecek.</span></p>

    <p class="duz" xml:lang="tr"><span class="duz">Dünyanın her savaşında bazı subayların yasadışı yollara girdiği, kirli ticaretler yaptığı bilinir. Sayıları çok az olmakla birlikte ne yazık ki benzerleri Türkiye’de de görülmüştür, görülüyor.</span></p>

    <p class="duz" xml:lang="tr"><span class="duz">Benzer olayların açığa çıkarılması için dün olduğu gibi bugün de elimizden geleni yapacağız.</span></p>

    <p class="duz-ilk-paragraf" xml:lang="tr"><span class="duz">Bu bilgilerden sonra gelelim Ergenekon’a neden mesafeli olduğumuz sorusunun yanıtına:</span></p>

    <p class="duz" xml:lang="tr"><span class="duz">Bunun birincil sebebi, yandaş medyanın hukuku hiçe sayan yayınlarına verilen yanıtlar, bizleri mesafeliymiş gibi gösterebilir.</span></p>

    <p class="duz" xml:lang="tr"><span class="duz">Kendi adıma buna karşı çıkarım.</span></p>

    <p class="duz" xml:lang="tr"><span class="duz">Diğer yanda…</span></p>

    <p class="duz" xml:lang="tr"><span class="duz">Siz İlhan Selçuk gibi duayen gazetecileri, Alemdaroğlu, Manisalı gibi profesörleri, üniversite kurucularını, TV sahiplerini, Kanadoğlu gibi hukuk anıtlarını, Türkan Saylan gibi yiğit kadınlarımızı bir çete içinde gösterirseniz, biz mesafeli dururuz.</span></p>

    <p class="duz" xml:lang="tr"><span class="duz">Siz Cumhuriyet Mitinglerini, Atatürkçü Düşünce Derneği’ni, Çağdaş Yaşamı Destekleme Derneği’ni darbeci yaparsanız, biz mesafeli dururuz.</span></p>

    <p class="duz" xml:lang="tr"><span class="duz">Siz Türkiye’deki tüm AKP muhaliflerine “Ergenekon çetesi” yaftası vurursanız biz mesafeli dururuz.</span></p>

    <p class="duz" xml:lang="tr"><span class="duz">Siz bir avuç “vatan kurtaran Şaban”ı büyük eylemlerin organizatörü olarak gösterirseniz biz mesafeli dururuz.</span></p>

    <p class="duz" xml:lang="tr"><span class="duz">Siz Ergenekon’u politikaya alet ederseniz biz mesafeli dururuz.</span></p>

    <p class="duz" xml:lang="tr"><span class="duz">Siz sorunu çözmek yerine meseleye hınç almak isteğiyle yaklaşırsanız biz mesafeli dururuz.</span></p>

    <p class="duz" xml:lang="tr"><span class="duz">Siz Cumhuriyet’in kurucu ideolojisine ve onun destekçilerine savaş açmak için Ergenekon’u fırsat bilirseniz biz mesafeli dururuz.</span></p>

    <p class="duz" xml:lang="tr"><span class="duz">Bakınız:</span></p>

    <p class="duz" xml:lang="tr"><span class="duz">Gladio/Kontgerilla/Ergenekon zindanlarından, işkencelerinden geçenlere, makaleler kitaplar yazanlara dönüp, “Siz Ergenekon’a neden mesafelisiniz?” demeniz için dönüp arkanıza bir bakmanız gerekir.</span></p>

    <p class="duz" xml:lang="tr"><span class="duz">Sizler bugüne kadar nerdeydiniz? Hep suskundunuz.</span></p>

    <p class="duz" xml:lang="tr"><span class="duz">Yine de soralım:</span></p>

    <p class="duz" xml:lang="tr"><span class="duz">Sizler, Susurluk’u çözmek yerine hep bulandıranlarla bugün nasıl yan yana durabiliyorsunuz?</span></p>

    <p class="duz" xml:lang="tr"><span class="duz">Üzgünüz, ama biz size kuşkuyla bakıyoruz.</span></p>

    <p class="duz" xml:lang="tr"><span class="duz">Ergenekon’un Türkiye’nin bir iç meselesi olmadığını da çok iyi biliyoruz.</span></p>

    <p class="duz" xml:lang="tr"><span class="duz">Ergenekon sadece araç!</span></p>

    <p class="duz" xml:lang="tr"><span class="duz">Ve ne yazık ki sizler, yeni Soğuk Savaş döneminin renkli devrimlerini sahici sananlardansınız!…</span></p>

    <p class="duz" xml:lang="tr"><span class="duz">Biz size hep mesafeli dururuz…</span></p>

    <p class="duz" xml:lang="tr"><span class="duz">Ama…</span></p>

    <p class="duz" xml:lang="tr"><span class="duz">Gazetecilikte ısrar edeceğiz.</span></p>

    <p class="duz" xml:lang="tr"><span class="duz">İyi niyetinden kuşku duymadığımız bazı meslektaşlarımızı da eleştireceğiz.</span></p>

    <p class="duz" xml:lang="tr"><span class="duz">Bunlardan biri</span> <span class="italik">Radikal</span> <span class="duz">gazetesi Genel Yayın Yönetmeni İsmet Berkan.</span></p>

    <p class="duz" xml:lang="tr"><span class="duz">Kendisine odatv.com editoryal kadrosu adına mektup yazdım; kamuoyuyla paylaştım.</span></p>

    <p class="duz" xml:lang="tr"><span class="duz">İşte o mektup…</span></p>

    <p class="baslik-3" xml:lang="tr"><span class="duyuru-baslik">İsmet Berkan’a mektup yazdım</span></p>

    <p class="alinti-ilk-paragraf" xml:lang="tr"><span class="dar-paragraf-duz">Sayın İsmet Berkan,</span></p>

    <p class="alinti" xml:lang="tr"><span class="dar-paragraf-duz">Biz sizin, psikolojik olarak ağır hasta Emniyet Özel Harekât Dairesi eski Başkanı İbrahim Şahin’in sözlerini manşetten verdiğiniz “habercilik” anlayışına yabancı değiliz.</span></p>

    <p class="alinti" xml:lang="tr"><span class="dar-paragraf-duz">Bu şudur:</span></p>

    <p class="alinti" xml:lang="tr"><span class="dar-paragraf-duz">Önce teori geliştirirsiniz ve ardından sadece buna uygun haberleri önemsersiniz. Teori hakkında kuşkulara neden olacak, belki onu boşa çıkaracak haberleri/olguları görmezsiniz bile.</span></p>

    <p class="alinti" xml:lang="tr"><span class="dar-paragraf-duz">Ve meselenin en acıklısı ise, sizi böyle bilen “organizasyonlar” tarafından “belge manyağı” yapılırsınız.</span></p>

    <p class="alinti" xml:lang="tr"><span class="dar-paragraf-duz">Yani sizi psikolojik savaşın piyonu haline getiriverirler.</span></p>

    <p class="alinti" xml:lang="tr"><span class="dar-paragraf-duz">Gönderilen belgeler/bilgiler “teorinizi” güçlendirdiği için gerçek mi, değil mi sorusunu aklınıza bile getirmezsiniz. Çünkü bu habercilikte kuşkuya yer yoktur.</span></p>

    <p class="alinti" xml:lang="tr"><span class="dar-paragraf-duz">Evet, Ergenekon soruşturmasının başlamasıyla Türkiye’de bazı meslektaşlarımızın içine düştüğü acıklı durum budur. Bunlardan biri de sizsiniz.</span></p>

    <p class="alinti" xml:lang="tr"><span class="dar-paragraf-duz">Gelelim meselenin bir başka boyutuna.</span></p>

    <p class="alinti" xml:lang="tr"><span class="dar-paragraf-duz">Sayın İsmet Berkan,</span></p>

    <p class="alinti" xml:lang="tr"><span class="dar-paragraf-duz">Gazeteciliğin en büyük düşmanı nedir bilir misiniz? Hayattan kopuk yaşamak!</span></p>

    <p class="alinti" xml:lang="tr"><span class="dar-paragraf-duz">Dar bir çevre içinde salt fikirdaşlarla birlikte yaşamak, mesleğini çürütür. Çünkü soru sorma pratiğini öldürür.</span></p>

    <p class="alinti" xml:lang="tr"><span class="dar-paragraf-duz">Sizin meslek yaşamınıza bakıyoruz: Sadece spor muhabirliği yaptınız.</span></p>

    <p class="alinti" xml:lang="tr"><span class="dar-paragraf-duz">Sonra hep masa başı görevlerde bulundunuz.</span></p>

    <p class="alinti" xml:lang="tr"><span class="dar-paragraf-duz">Araştırmaya yönelik bir kitap bile yazmadınız. İnanınız, bunu küçümsemek için yazmıyoruz.</span></p>

    <p class="alinti" xml:lang="tr"><span class="dar-paragraf-duz">Bir “gazeteci türü”nü kavramaya çalışıyoruz.</span></p>

    <p class="alinti" xml:lang="tr"><span class="dar-paragraf-duz">Siz Ergenekon soruşturmasında gözaltına alınan, cezaevine atılan kişilerden, sanıyoruz sadece –İlhan Selçuk’u, belki bir de Mustafa Balbay’ı– tanıyorsunuz.</span></p>

    <p class="alinti" xml:lang="tr"><span class="dar-paragraf-duz">Onun dışındaki zanlıların hiçbirini tanımıyorsunuz. Kuşkusuz tanımayabilirsiniz.</span></p>

    <p class="alinti" xml:lang="tr"><span class="dar-paragraf-duz">Bakınız…</span></p>

    <p class="alinti" xml:lang="tr"><span class="dar-paragraf-duz">Siz otuz yıldır iç savaş yaşanan bir ülkede genel yayın yönetmenliği yapıyorsunuz.</span></p>

    <p class="alinti" xml:lang="tr"><span class="dar-paragraf-duz">Ne bölgede görev yapan küçük rütbeli bir subayı ne bir PKK’lıyı ne de PKK itirafçısını tanıyorsunuz.</span></p>

    <p class="alinti" xml:lang="tr"><span class="dar-paragraf-duz">Bölgeyi sadece resmi gezilerde gidip gördünüz; o da havadan!</span></p>

    <p class="alinti" xml:lang="tr"><span class="dar-paragraf-duz">Diyeceksiniz ki “görmek-tanımak zorunda mıyım?”</span></p>

    <p class="alinti" xml:lang="tr"><span class="dar-paragraf-duz">Görmeden, tanımadan olur; olur ama editoryal bir konumda bulunan gazetecilerin salt “kitabi bilgiler”, “teorik çerçeveler” ya da dar çevre “sohbetleriyle” hareket etmesi, bunlara sıkışıp kalması hata yapmasına neden olmaz mı?</span></p>

    <p class="alinti" xml:lang="tr"><span class="dar-paragraf-duz">İbrahim Şahin’i ya da onun gibi olanları tanısaydınız böyle büyük bir hataya imza atmazsınız.</span></p>

    <p class="alinti" xml:lang="tr"><span class="dar-paragraf-duz">Gelelim üçüncü aşamaya…</span></p>

    <p class="alinti" xml:lang="tr"><span class="dar-paragraf-duz">Sayın Berkan,</span></p>

    <p class="alinti" xml:lang="tr"><span class="dar-paragraf-duz">Diyelim ki siz yukarıda yazdığımız gibi bir gazetecilik hayatı sürdürmekte ısrarcısınız. Olabilir. Kim ne diyebilir ki?</span></p>

    <p class="alinti" xml:lang="tr"><span class="dar-paragraf-duz">Peki, sizi hata yapmaktan ne alıkoyar biliyor musunuz?</span></p>

    <p class="alinti" xml:lang="tr"><span class="dar-paragraf-duz">Uzman muhabirler!</span></p>

    <p class="alinti" xml:lang="tr"><span class="dar-paragraf-italik">Radikal</span> <span class="dar-paragraf-duz">gazetesi büyük çıkışını ne zaman yaptı?</span></p>

    <p class="alinti" xml:lang="tr"><span class="dar-paragraf-duz">Susurluk kazasından sonra yaptığı haberlerle.</span></p>

    <p class="alinti" xml:lang="tr"><span class="dar-paragraf-duz">Bunu uzman muhabirlerinize borçluydunuz.</span></p>

    <p class="alinti" xml:lang="tr"><span class="dar-paragraf-duz">Şimdi Ergenekon’u izleyen kaç muhabiriniz var?</span></p>

    <p class="alinti" xml:lang="tr"><span class="dar-paragraf-duz">Genel yayın yönetmeni, editör kadro masa başında ve hayatın içinde muhabir yok. Haber merkezine uzak kaynaklardan gelen haberlere “ambalaj” yapıyorsunuz.</span></p>

    <p class="alinti" xml:lang="tr"><span class="dar-paragraf-duz">“Kaynak” haber merkezini o kadar “esir” alıyor ki size “sızdırılan” her haberi kuşku duymadan kullanıveriyorsunuz. Çünkü burada önemli olan haber değil, kafanızdaki teorik çerçeve.</span></p>

    <p class="alinti" xml:lang="tr"><span class="dar-paragraf-duz">Siz halen soruşturulan bir olay hakkındaki hükmünüzü önceden vermişsiniz.</span></p>

    <p class="alinti" xml:lang="tr"><span class="dar-paragraf-duz">Sayın Berkan,</span></p>

    <p class="alinti" xml:lang="tr"><span class="dar-paragraf-italik">Taraf</span> <span class="dar-paragraf-duz">gazetesiyle “yarışmaya” kalkışmayınız.</span> <span class="dar-paragraf-italik">Taraf</span><span class="dar-paragraf-duz">’ın manşete çıkardığı “Aramıza Hoş Geldin</span> <span class="dar-paragraf-italik">Radikal</span><span class="dar-paragraf-duz">” sevinci, sizi “yalan habercilik kulübüne” katmanın sevincidir, aldanmayınız.</span></p>

    <p class="alinti" xml:lang="tr"><span class="dar-paragraf-duz">Onlar en başta anlatmaya çalıştığımız gazeteciliği yapmakta ısrarlılar.</span></p>

    <p class="alinti" xml:lang="tr"><span class="dar-paragraf-duz">Alev Er’ler, Alper Görmüş’ler “Aydınlıkçılık” yapmayı sürdürüyorlar; siyasi görüş olarak ayrışsalar da “habercilik anlayışları” inanınız, hâlâ aynı. Hâlâ “ben bilirim” tavırlarından vazgeçmiyorlar.</span></p>

    <p class="alinti" xml:lang="tr"><span class="dar-paragraf-duz">Biz bunu biliyoruz, yaşadık. Bunu bir özeleştiri kabul ediniz lütfen.</span></p>

    <p class="alinti" xml:lang="tr"><span class="dar-paragraf-duz">Ama bu tür habercilik anlayışının sakat olduğunu, bazı organizasyonlar tarafından “kullanılmaya” müsait olduğunu biliniz.</span></p>

    <p class="alinti" xml:lang="tr"><span class="dar-paragraf-duz">Sayın Berkan,</span></p>

    <p class="alinti" xml:lang="tr"><span class="dar-paragraf-duz">Fazla uzatmayalım.</span></p>

    <p class="alinti" xml:lang="tr"><span class="dar-paragraf-duz">İbrahim Şahin’in ifadeleri konusunda büyük gazetecilik hatası yaptınız.</span></p>

    <p class="alinti" xml:lang="tr"><span class="dar-paragraf-duz">Çünkü bu meseleye objektif bakamayacak kadar kafanızdaki kurgunun esirisiniz.</span></p>

    <p class="alinti-son-paragraf" xml:lang="tr"><span class="dar-paragraf-duz">Sizi haberciliğe davet ediyoruz.</span></p>

    <p class="duz-sagdan-blok-altta-bosluk" xml:lang="tr"><span class="dar-paragraf-italik">Saygılarımızla.</span></p>

    <p class="duz-ilk-paragraf" xml:lang="tr"><span class="duz">Mektup böyleydi.</span></p>

    <p class="duz" xml:lang="tr"><span class="duz">Peki, kimdi İbrahim Şahin?</span></p>

    <p class="duz" xml:lang="tr"><span class="duz">Doğan Yurdakul’la</span> <span class="italik">Reis: Gladio’nun Türk Tetikçisi</span> <span class="duz">kitabında yazdık.</span></p>

    <p class="duz" xml:lang="tr"><span class="duz">Susurluk olayının patlamasından sonra kamuoyunun önüne çeşitli sorumlular çıkarıldı, teşhir edildi. Bu isimlerin pek çoğu piyondu, zamanında bir kukla gibi, egemenler tarafından kullanılmışlar, işleri bittiğinde, olay patladığında da harcanmış, teşhir edilmişlerdi. İbrahim Şahin de sadece onlardan biriydi.</span></p>

    <p class="duz" xml:lang="tr"><span class="duz">Üstelik demans (bunama) hastası. Avrupa’da demans hastalarını özel olarak koruyorlar.</span></p>

    <p class="duz" xml:lang="tr"><span class="duz">Bazıları Şahin’in demans hastası olduğuna inanmıyor. Olabilir. Öyleyse Şahin iki yıldır cezaevinde; niye tetkikleri yapılıp açıklanmıyor?</span></p>

    <p class="duz" xml:lang="tr"><span class="duz">Medyada bu soruyu bile artık kimse sormuyor!</span></p>

    <p class="duz" xml:lang="tr"><span class="duz">Bakınız burada İbrahim Şahin’i “koruyor” durumuna hiç düşmek istemem.</span></p>

    <p class="duz" xml:lang="tr"><span class="duz">Susurluk’un önemli “piyonlarından” biri olduğunu bilirim.</span></p>

    <p class="duz" xml:lang="tr"><span class="duz">Ama bu derece hasta birinin evinde ortaya çıktığı iddia edilen belgelere dayanarak (ki bazılarını TSK yalanladı) koskoca bir davaya dayanak yaparsanız, karanlık olayların aydınlanması için yirmi beş yılını harcamış bir gazeteciyi ikna edemezsiniz. Tabii davayı yürütenlerin beklentileri başka ise bilemem.</span></p>

    <p class="duz" xml:lang="tr"><span class="duz">Neyse…</span></p>

    <p class="duz-son-paragraf-2" xml:lang="tr"><span class="duz">Gelelim… Ergenekon meselesinde adı çok öne çıkmış bir kuruma: Emniyet!</span></p>

    <div class="footnotes">
      <div class="footnote">
        <p class="dipnotlar" xml:lang="tr">[<a class="footnote-anchor" href="#footnote-231-1-backlink" id="footnote-231-1">1</a>]<span class="dipnot">Mehmet Ali Ağca’nın Papa II. Johannes Paulus’a 13 mayıs 1981’de suikast yaptığını anımsatırım. Ergenekon soruşturması nedeniyle İtalya’daki Gladio’yu dillerinden düşürmeyenlerin Vatikan-Opus Dei ilişkisini göz ardı etmemelerini öneririm.</span></p>
      </div>

      <div class="footnote">
        <p class="dipnotlar" xml:lang="tr">[<a class="footnote-anchor" href="#footnote-231-2-backlink" id="footnote-231-2">2</a>]<span class="dipnot">Başbakan Erdoğan’ın dini bilgisinin zayıf mı olduğunu soruyoruz ama Taraf gazetesi yazarı Etyen Mahçupyan maşallah yandaşlık ilişkisini epey abarttı. 27 ocak 2009 tarihli yazısında başbakanın gaflarını savundu. Mahçupyan, Başbakan Erdoğan’ın aslında gaf yapmadığını, bizim kendisini anlayacak kadar birikime sahip olmadığımız için onu “gaf” olarak algıladığımızı iddia etti. “Başbakan çok gaf yapan biri… Ama aynı zamanda siyaseti iyi bilen biri. Bize gaf gibi gelen birçok sözü, gerçekte bizlerdeki siyaset bilgisi eksikliği nedeniyle öyle gözüküyor.”</span></p>
      </div>

      <div class="footnote">
        <p class="dipnotlar" xml:lang="tr">[<a class="footnote-anchor" href="#footnote-231-3-backlink" id="footnote-231-3">3</a>]<span class="dipnot">Bkz. Binbaşı Ersever’in İtirafları.</span></p>
      </div>

      <div class="footnote">
        <p class="dipnotlar" xml:lang="tr">[<a class="footnote-anchor" href="#footnote-231-4-backlink" id="footnote-231-4">4</a>]<span class="dipnot">Bkz. Reis: Gladio’nun Türk Tetikçisi; Behçet Cantürk’ün Anıları.</span></p>
      </div>
    </div>
  </div>
</body>
</html>
