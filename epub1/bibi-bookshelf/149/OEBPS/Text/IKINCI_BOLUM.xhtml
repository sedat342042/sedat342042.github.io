<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>IKINCI_BOLUM.xhtml</title>
  <link href="../Styles/template.css" rel="stylesheet" type="text/css" />
</head>

<body>
  <div class="generated-style" id="ikinci-bolum">
    <p class="bolum-ismi" xml:lang="tr"><span class="bolum-ismi">İkinci bölüm</span></p>

    <h1 class="bolum-ismi-2-satir" id="toc-anchor" xml:lang="tr"><span class="bolum-ismi">Kim bu dinciler?</span></h1>

    <p class="alinti-ilk-paragraf" xml:lang="tr"><span class="dar-paragraf-duz">Tuttum aynayı gözüme</span></p>

    <p class="alinti-son-paragraf" xml:lang="tr"><span class="dar-paragraf-duz">Ali göründü gözüme…</span></p>

    <p class="duz-ilk-paragraf" xml:lang="tr"><span class="duz">Merak ediyorum, dinciler aynaya baktıklarında ne görüyor?</span></p>

    <p class="duz-ilk-paragraf" xml:lang="tr"><span class="italik">Hece</span><span class="duz">, aylık edebiyat dergisi…</span></p>

    <p class="duz" xml:lang="tr"><span class="duz">“Bizim cenahtan” değil “öteki”nden!</span></p>

    <p class="duz" xml:lang="tr"><span class="duz">Nâzım Hikmet’ten Necip Fazıl’a özel sayılar çıkarıyorlar.</span></p>

    <p class="duz" xml:lang="tr"><span class="duz">Geçtiğimiz yıl e-mail attım, eksik bazı sayıları temin edip edemeyeceğimi sordum.</span></p>

    <p class="duz" xml:lang="tr"><span class="duz">Sağolsunlar, ilgilendiler, hemen eksik sayıları tamamladılar.</span></p>

    <p class="duz" xml:lang="tr"><span class="duz">Bu arada aramızda küçük bir sorun çıktı. Para almak istemediler. Ben de epey direttim. Ve ödemeyi yaptım.</span></p>

    <p class="duz" xml:lang="tr"><span class="duz">Sonra özür dileyerek bunun nedeni açıkladım: “Lütfen inanın, bu durumun sizle hiçbir ilgisi yok; öyle günlerden geçiriyoruz ki kimseye pek güvenim kalmadı. Yarın hediye dergilerin karşıma bir başka şekilde çıkarılmasından endişe ederim.”</span></p>

    <p class="duz" xml:lang="tr"><span class="duz">Ne kadar ayıp değil mi bu sözlerim?</span></p>

    <p class="duz" xml:lang="tr"><span class="duz">Hâlâ utanıyorum.</span></p>

    <p class="duz" xml:lang="tr"><span class="duz">Ne hale getirildik?</span></p>

    <p class="duz" xml:lang="tr"><span class="duz">Neyse…</span></p>

    <p class="duz" xml:lang="tr"><span class="italik">Hece</span> <span class="duz">(haziran-ağustos 2007) özel sayısını Cahit Zarifoğlu’na ayırdı.</span></p>

    <p class="duz" xml:lang="tr"><span class="duz">Bu sayıda Ahmet Fethi’nin (müstear isme benziyor), “Daralan Vakitler” adlı yazısını sizinle paylaşarak bu bölüme giriş yapmak istiyorum:</span></p>

    <p class="alinti-ilk-paragraf" xml:lang="tr"><span class="dar-paragraf-duz">Çok tuhaf günlerden geçiyoruz.</span></p>

    <p class="alinti" xml:lang="tr"><span class="dar-paragraf-duz">O yüzden de şaşkınlığımız anlama güçlüğümüzü besliyor.</span></p>

    <p class="alinti" xml:lang="tr"><span class="dar-paragraf-duz">Maalesef renksizliğin ve yönsüzlüğün hâkim olduğu bir siyasal atmosferi soluyoruz. Öyle ki, çok kaba bir biçimde siyasal bir belirleme olan sağ ve sol, doğu ve batı artık coğrafi konumumuzu bile imlemiyor.</span></p>

    <p class="alinti" xml:lang="tr"><span class="dar-paragraf-duz">Kaderin cilvesine bakın ki, ne için hayıflanıyoruz? Niçin solcularımız solcu, milliyetçilerimiz milliyetçi ve İslamcılarımız İslamcı değil diye!</span></p>

    <p class="alinti" xml:lang="tr"><span class="dar-paragraf-duz">Elbette ideolojilerin de kimi ortak paydaları vardır.</span></p>

    <p class="alinti" xml:lang="tr"><span class="dar-paragraf-duz">Lakin ortak payda, kendini silen bir inkârcılıkla kurul(a)maz.</span></p>

    <p class="alinti" xml:lang="tr"><span class="dar-paragraf-duz">İnsan, değişip dönüşebilir. Bu makuldür.</span></p>

    <p class="alinti" xml:lang="tr"><span class="dar-paragraf-duz">Ama ne hikmettir ki, her yönden her ret ya da her değişip dönüşme aynı mecraya akmaktadır. Bu tuhaftır. Hayrete şayandır. Dikkate değerdir. İrdelenmelidir.</span></p>

    <p class="alinti" xml:lang="tr"><span class="dar-paragraf-duz">Lakin makul değildir.</span></p>

    <p class="alinti" xml:lang="tr"><span class="dar-paragraf-duz">Bahse konu ettiğimiz ideolojilerdeki bu belirsiz dönüşüm, aynı mecraya kişiliksiz akış, her ideoloji için olduğu kadar, bir öteki ideoloji için de kayıptır.</span></p>

    <p class="alinti" xml:lang="tr"><span class="dar-paragraf-duz">İslamcıların hal-i pür melali ise trajiktir. Bin keder birden getirmektedir.</span></p>

    <p class="alinti" xml:lang="tr"><span class="dar-paragraf-duz">Artık İslam’sız İslamcılarımız vardır.</span></p>

    <p class="alinti" xml:lang="tr"><span class="dar-paragraf-duz">Artık İslamcılar milli mitleri, simgeleri, metaforları ve sınırları sanki dinden bir cüzmüş gibi anıyorlar. Amentülerine ek yapıyor, akidelerini yeniden kuruyorlar.</span></p>

    <p class="alinti-son-paragraf" xml:lang="tr"><span class="dar-paragraf-duz">Ve bunları hep din adına yapıyorlar…</span></p>

    <p class="duz" xml:lang="tr"><span class="duz">Demek “öteki mahallede” birileri sesini çıkarmaya başladı.</span></p>

    <p class="duz" xml:lang="tr"><span class="duz">Henüz isim vermiyorlar.</span></p>

    <p class="duz" xml:lang="tr"><span class="duz">Ama biz vereceğiz.</span></p>

    <p class="duz" xml:lang="tr"><span class="duz">Tarihe karşı borcumuz bu.</span></p>

    <p class="duz" xml:lang="tr"><span class="duz">Bizim topraklara borcumuz bu.</span></p>

    <p class="baslik-3" xml:lang="tr"><span class="duyuru-baslik">Sınıf atlayan mücahitler</span></p>

    <p class="duz" xml:lang="tr"><span class="duz">12 Eylül 1980 askeri darbesinden sonra İslamcı kesimde ardı ardına dergiler çıktı. Bunlardan biri de</span> <span class="italik">İslâm</span> <span class="duz">dergisiydi.</span></p>

    <p class="duz" xml:lang="tr"><span class="duz">Derginin arkasında Nakşibendi Gümüşhanevi Dergâhı vardı. Başyazarı, dergâhın şeyhi M. Esad Coşan’dı.</span></p>

    <p class="duz" xml:lang="tr"><span class="duz">Genel yayın yönetmeni Hasan Hüseyin Ceylan, yazı işleri müdürü Zahid Akman, dış haberler şefi Fehmi Koru’ydu.</span></p>

    <p class="duz" xml:lang="tr"><span class="duz">Derginin para işlerine ise, adı Deniz Feneri olayına karışan Zekeriya Karaman bakıyordu!</span></p>

    <p class="duz" xml:lang="tr"><span class="duz">Ankara’da bir şirketin mescidinde kırık bir daktilo ve bir masayla başlayan idealler zamanla nasıl bir dönüşüme uğradı?</span></p>

    <p class="duz" xml:lang="tr"><span class="duz">12 Eylül 1980 askeri darbesi, İslami kesimde dergiler dönemini başlattı. Neredeyse her tarikatın, dergâhın, cemaatin dergisi vardı:</span></p>

    <p class="duz" xml:lang="tr"><span class="italik">Sızıntı</span> <span class="duz">Fethullah Gülen cemaatinin dergisiydi.</span></p>

    <p class="duz" xml:lang="tr"><span class="italik">Altınoluk</span> <span class="duz">Nakşibendi Erenköy cemaatinin dergisiydi.</span></p>

    <p class="duz" xml:lang="tr"><span class="italik">Öğüt</span><span class="duz">,</span> <span class="italik">İcmal</span> <span class="duz">Kadiri Haydar Baş çevresinin çıkardığı dergilerdi.</span></p>

    <p class="duz" xml:lang="tr"><span class="italik">Köprü</span><span class="duz">,</span> <span class="italik">Bizim Aile</span> <span class="duz">Mehmet Kutlular ekibinin çıkardığı dergilerdi.</span></p>

    <p class="duz" xml:lang="tr"><span class="italik">Fetih</span><span class="duz">,</span> <span class="italik">Genç Akademi</span> <span class="duz">Süleymancıların dergileriydi.</span></p>

    <p class="duz" xml:lang="tr"><span class="italik">Dava</span> <span class="duz">radikal Nurcuların dergisiydi.</span></p>

    <p class="duz" xml:lang="tr"><span class="italik">Girişim</span> <span class="duz">radikal İslamcı Kürtlerin dergisiydi.</span></p>

    <p class="duz" xml:lang="tr"><span class="italik">Şehadet</span><span class="duz">,</span> <span class="italik">Tevhid</span> <span class="duz">Hizbullah’ın dergileriydi.</span></p>

    <p class="duz" xml:lang="tr"><span class="italik">İktibas</span> <span class="duz">tasavvuf karşıtı Ercüment Özkan çevresinin çıkardığı dergiydi.</span></p>

    <p class="duz" xml:lang="tr"><span class="italik">Zafer</span> <span class="duz">Mehmet Kırkıncı Hoca çevresinin dergisiydi.</span></p>

    <p class="duz" xml:lang="tr"><span class="italik">Rönesans</span> <span class="duz">Adnan Oktar çevresinin dergisiydi.</span></p>

    <p class="duz" xml:lang="tr"><span class="italik">Kitap Dergisi</span><span class="duz">,</span> <span class="italik">Mavera</span> <span class="duz">İslamcı edebiyatçıların dergileriydi.</span></p>

    <p class="duz" xml:lang="tr"><span class="italik">Hareket</span><span class="duz">,</span> <span class="italik">Ülke</span> <span class="duz">İslamcı sosyalistlerin dergileriydi.</span></p>

    <p class="duz" xml:lang="tr"><span class="italik">Tezkire</span><span class="duz">,</span> <span class="italik">Umran</span> <span class="duz">İslamcı entelektüellerin dergileriydi.</span></p>

    <p class="duz-ilk-paragraf" xml:lang="tr"><span class="duz">1980’ler; kendi ifadelerine göre, “İslami uyanışın” başladığı yıllardı.</span></p>

    <p class="duz" xml:lang="tr"><span class="duz">Kuşkusuz aralarında farklılıklar vardı ama hepsi idealistti. Coşkuluydu. Fedakârdı. Tek istekleri “İslami bir toplum” yaratmaktı.</span></p>

    <p class="duz" xml:lang="tr"><span class="duz">Sonra… Sonra ne mi oldu?..</span></p>

    <p class="duz-ilk-paragraf" xml:lang="tr"><span class="duz">Yeni bir dergi:</span> <span class="italik">İslâm</span><span class="duz">.</span></p>

    <p class="duz" xml:lang="tr"><span class="duz">Tarih, 1 eylül 1983.</span></p>

    <p class="duz" xml:lang="tr"><span class="duz">Nakşibendi Gümüşhanevi (İskenderpaşa) Dergâhı’nın yarı resmi yayın organı</span> <span class="italik">İslâm</span> <span class="duz">dergisi çıktı. Aylıktı.</span></p>

    <p class="duz" xml:lang="tr"><span class="duz">Derginin başyazarı Halil Necatioğlu idi. Aslında bu isim; Profesör Mahmud Esad Coşan’ın müstear adıydı. Prof. Coşan, müstear isim olarak, babası Halil Necati Coşan’ın adını kullanmıştı.</span></p>

    <p class="duz" xml:lang="tr"><span class="duz">M. Esad Coşan sıradan bir başyazar değildi. Gümüşhanevi Dergâhı’nın şeyhi Mehmed Zahid Kotku’nun kızı Muhterem’le evliydi. 1977 yılında kayınpederinin bizzat elinden tutarak kürsüye çıkarması üzerine İskenderpaşa Camii’nde hafta sonları hadis dersleri vermeye başladı. İlahiyat fakültesinde öğretim üyesiydi.</span></p>

    <p class="duz" xml:lang="tr"><span class="duz">Şeyh Mehmed Zahid Kotku, Ankara’ya geldiğinde mutlaka damadının evinde misafir oluyordu. Damadını seviyor, ona saygı duyuyordu. Dergâh çevresinde artık herkes biliyordu ki, Şeyh Zahid Kotku’dan sonra dergâhın postnişine Prof. Coşan oturacaktı.</span></p>

    <p class="duz" xml:lang="tr"><span class="duz">Ama bir sorun vardı. 1970’li yılların sonunda dergâh ile MSP’nin arası açılmaya başladı. Şeyh Zahid Kotku, Erbakan’ın Akıncılar gibi radikal hareketlere sıcak bakmasına karşı çıktı. Sonra bir gün Erbakan’a, eniştesi Prof. Osman Çataklı aracılığıyla haber gönderdi: “Necmi partinin başından çekil!”</span></p>

    <p class="duz" xml:lang="tr"><span class="duz">Erbakan, dergâhın dinsel otoritesine karşı geldi. Gümüşhanevi Dergâhı’yla gerginliği sürerken 12 Eylül 1980 askeri darbesi oldu. Tutuklamalar, sorunu geçici olarak unutturdu.</span></p>

    <p class="duz" xml:lang="tr"><span class="duz">Darbeden hemen sonra da Şeyh Zahid Kotku vefat etti. Prof. Coşan yeni şeyh oldu.</span></p>

    <p class="duz" xml:lang="tr"><span class="duz">Erbakan, dergâhta değil akademide yetişen yeni şeyhe “biat” etmedi. Söylenenlere bakılırsa Erbakan Kayseri’nin Yahyalı ilçesindeki Hacı Hasan Dinç’e biat etti. 19 temmuz 1983’te Refah Partisi’ni kurdu.</span></p>

    <p class="duz" xml:lang="tr"><span class="duz">Prof. Esad Coşan ise, RP’nin kuruluşundan bir buçuk ay sonra</span> <span class="italik">İslâm</span> <span class="duz">dergisini çıkardı.</span></p>

    <p class="duz" xml:lang="tr"><span class="duz">Prof. Esad Coşan,</span> <span class="italik">İslâm</span> <span class="duz">dergisinde genellikle Ankara Üniversitesi İlahiyat Fakültesi’nden tanıdığı öğrencileriyle birlikteydi.</span></p>

    <p class="duz" xml:lang="tr"><span class="italik">İslâm</span> <span class="duz">dergisinin genel yayın yönetmeni Hasan Hüseyin Ceylan’dı.</span></p>

    <p class="duz" xml:lang="tr"><span class="duz">Yazı işleri müdürü ise Aykut Zahid Akman’dı.</span></p>

    <p class="duz" xml:lang="tr"><span class="duz">Hasan Hüseyin Ceylan ve Aykut Zahid Akman, Ankara Üniversitesi İlahiyat Fakültesi’nden sınıf arkadaşıydılar. Ankara’da yaşıyorlardı. Şeyhleri Esad Coşan’ın dizinin dibinden ayrılmıyorlardı. Dergi çalışmalarından arta kalan zamanlarda, Prof. Coşan’ın Ankara Demetevler Özelif Sitesi’ndeki “hadis sohbetlerini” organize ediyorlardı.</span></p>

    <p class="duz" xml:lang="tr"><span class="italik">İslâm</span> <span class="duz">dergisi, Ankara’da bir şirketin mescit olarak kullandığı küçük odasında, bir masa, bir eski daktiloyla yayın hayatına başladı.</span></p>

    <p class="duz" xml:lang="tr"><span class="duz">Darbe günleri nedeniyle yayın çizgileri biraz ürkekti. Dergi içerik olarak, daha çok tasavvuf, geleneksel medrese ile radikal söylemlerin iç içe geçtiği bir politika takip etti.</span></p>

    <p class="duz" xml:lang="tr"><span class="duz">Hasan Hüseyin Ceylan tarafından yazılan “Unutulan Sünnetlerimiz” bölümünde, Hz. Muhammed’in yaşamından örnekler verildi; okurlara günlük yaşama ilişkin tavsiyelerde bulunuldu: “Futbol karşılaşmalarında giyilen şort, erkeğin göbeği ile dizkapağı arasını örtüyorsa caizdir.”</span></p>

    <p class="duz" xml:lang="tr"><span class="duz">Dergi, genellikle yurtdışındaki İslami gelişmeleri haber verdi; Afganistan’ı işgal eden Sovyetler Birliği’ne ateş püskürüyorlardı. İran-Irak Savaşı’nda İran’ı desteklediler. Ama Humeyni’ye mesafeliydiler.</span></p>

    <p class="duz" xml:lang="tr"><span class="duz">Dünyayı ikiye bölmüşlerdi: Müslümanlar ve kâfirler. Avrupa Birliği’ne karşıydılar. Kendilerini, Mısır’daki Müslüman Kardeşler’e yakın görüyorlardı.</span></p>

    <p class="duz" xml:lang="tr"><span class="italik">İslâm</span> <span class="duz">dergisinin dış haberler sayfasını kim hazırlıyordu biliyor musunuz: Fehmi Koru!</span></p>

    <p class="duz" xml:lang="tr"><span class="duz">Dergiye, Zahid Akman’ın ağabeyi Turgut Akman’la evli gazeteci Nuriye Akman da gönüllü destek veriyordu.</span></p>

    <p class="duz" xml:lang="tr"><span class="italik">İslâm</span> <span class="duz">dergisi, ANAP’a yakındı; çünkü bu partinin kadrosu içinde, başta genel başkanı Turgut Özal olmak üzere, Gümüşhanevi Dergâhı’na bağlı politikacılar vardı. Ancak ANAP’ın serbest piyasacı, AB’ye yakın siyaseti bu yakınlığın daha ileri gitmesine engel oldu.</span></p>

    <p class="duz" xml:lang="tr"><span class="duz">RP’yle arasındaki gerginlik ise her geçen yıl arttı. Parti,</span> <span class="italik">İslâm</span> <span class="duz">dergisinin parti binalarına girişini yasakladı.</span></p>

    <p class="duz" xml:lang="tr"><span class="duz">1990’lı yıllarda RP yükselişe geçti. Artık büyük şehirlerde yeni bir dönem başlamıştı. İstanbul, Ankara gibi şehirleri RP adayları kazanmıştı. Bu seçim başarısına rağmen</span> <span class="italik">İslâm</span> <span class="duz">dergisi, Erbakan’a hâlâ soğuktu.</span></p>

    <p class="duz" xml:lang="tr"><span class="duz">Ancak…</span></p>

    <p class="duz" xml:lang="tr"><span class="duz">1984 yılında Şeyh Zahid Kotku’nun adını alacak kadar dergâha bağlı olan Aykut “Zahid” Akman ve Hasan Hüseyin Ceylan gibi isimler, Şeyh Coşan’dan ayrılıp Erbakan’a biat ettiler.</span></p>

    <p class="duz" xml:lang="tr"><span class="duz">O yıllar faaliyete geçmek için hazırlıklar yapan Kanal 7 televizyonunun başına da</span> <span class="italik">İslâm</span> <span class="duz">dergisinin idari müdürü Zekeriya Karaman getirildi.</span></p>

    <p class="duz" xml:lang="tr"><span class="italik">İslâm</span> <span class="duz">dergisinin yazı işleri kadrosundan Ferman Karaçam da Kanal 7 radyosunun başındaydı artık.</span></p>

    <p class="duz" xml:lang="tr"><span class="duz">Fehmi Koru,</span> <span class="italik">İslâm</span> <span class="duz">dergisinden sonra Erbakan’ın ekibine dahil olarak</span> <span class="italik">Milli Gazete</span><span class="duz">’ye geçti; başyazar oldu. Sonrası malum…</span></p>

    <p class="duz-ilk-paragraf" xml:lang="tr"><span class="italik">İslâm</span> <span class="duz">dergisinden kopanlar ödüllerini hemen aldılar.</span></p>

    <p class="duz" xml:lang="tr"><span class="duz">Milletvekili oldular. Şirketler kurdular. Belediyelere fuar organizasyonları yaptılar.</span></p>

    <p class="duz" xml:lang="tr"><span class="duz">Yimpaş parasıyla “Politik Araştırmalar Merkezi” kurdular.</span></p>

    <p class="duz" xml:lang="tr"><span class="duz">ABD’ye burslu gönderildiler. Televizyon yöneticisi oldular.</span></p>

    <p class="duz" xml:lang="tr"><span class="duz">Büyüdüler… Ünlendiler…</span></p>

    <p class="duz-ilk-paragraf" xml:lang="tr"><span class="duz">Bu arada, 28 Şubat Kararları, Erbakan’ın yıldızını söndürdü.</span></p>

    <p class="duz" xml:lang="tr"><span class="duz">Ve zamanında Şeyh Esad Coşan’ın dizinin dibinden ayrılıp Erbakan’a biat edenler yine hemen çark ettiler. Recep Tayyip Erdoğan-Abdullah Gül ikilisinin gölgesine girdiler. “Yola devam” ettiler!</span></p>

    <p class="duz" xml:lang="tr"><span class="duz">Fakat bir fire verdiler: Hasan Hüseyin Ceylan konuşmalarıyla RP’nin kapatılmasına neden olmuş, siyaset yapması beş yıl yasaklanmıştı. Cezası bitince,</span> <span class="italik">İslâm</span> <span class="duz">dergisinde birlikte çalıştığı bacanağı, AKP Milletvekili, Genel Başkan Yardımcısı Akif Gülle’nin kulisiyle AKP’ye girmeye çalıştı. Olmadı. AKP, Hasan Hüseyin Ceylan’ı kabul etmedi.</span></p>

    <p class="duz" xml:lang="tr"><span class="duz">Diğerlerinin yıldızı parlamaya devam etti.</span></p>

    <p class="duz" xml:lang="tr"><span class="duz">Geçmişte karşı çıktıkları her şeyi bu kez kendileri yapıyordu. Popüler figürlerdiler artık. Her gün televizyon ekranındaydılar.</span></p>

    <p class="duz" xml:lang="tr"><span class="duz">350 milyon dolarlık Armada İş Merkezi’nin sahibi oldular!</span></p>

    <p class="duz" xml:lang="tr"><span class="duz">Diğer şirketlerini, işlerini, yatırımlarını, Deniz Feneri’ni yazmaya gerek var mı?</span></p>

    <p class="duz" xml:lang="tr"><span class="duz">Artık milyon dolarları telaffuz ediyorlardı. Her şey ne kadar kolay ve çabuk oluvermişti!</span></p>

    <p class="duz" xml:lang="tr"><span class="duz">İnsan sormadan edemiyor: “Bir hırka, bir lokma”yı ilke edinen</span> <span class="italik">İslâm</span> <span class="duz">dergisi günlerini hiç anımsıyorlar mı?</span></p>

    <p class="duz" xml:lang="tr"><span class="duz">O idealist-özverili gençlerin tüm çabaları sadece sınıf atlamak için miydi?</span></p>

    <p class="duz" xml:lang="tr"><span class="duz">Şeriat, tarikat, marifet ve hakikat koca bir yalan mıydı?</span></p>

    <p class="duz" xml:lang="tr"><span class="duz">Hiçbiri mi nefsini öldürememişti?</span></p>

    <p class="duz" xml:lang="tr"><span class="duz">“İslam toplumu” kurmak için büyük söz sarf edenler, sadece birkaç yıl içinde nasıl da ufalıvermişlerdi böyle.</span></p>

    <p class="duz" xml:lang="tr"><span class="duz">Yunus Emre’nin dizelerini anımsamıyorlar mı artık?</span></p>

    <p class="alinti-ilk-paragraf-x" xml:lang="tr"><span class="dar-paragraf-duz">Eğer bir müminin kalbin kırarsan</span></p>

    <p class="alinti-son-paragraf-x" xml:lang="tr"><span class="dar-paragraf-duz">Hakk’a eylediğin secde değildir.</span></p>

    <p class="duz" xml:lang="tr"><span class="duz">Deniz Feneri skandalını vicdanlarına nasıl anlatıyorlar acaba? Kanal 7’yle içlidışlı olup Deniz Feneri’ne birden aldığını beşten satan Atlas Pazarlama’lar, Server Holding’ler, Yimpaş’lar bu günahla nasıl yaşayabiliyorlar? Siz Zahid Akman’ları, Zekeriya Karaman’ları biliyorsunuz; onlar buzdağının görünen parçaları. Derinde neler var? Bu kirli para ilişkileri nerelere uzanıyor?</span></p>

    <p class="duz" xml:lang="tr"><span class="duz">Gün gelecek Yusuf Atalay’lar, Harun Kapıyoldaş’lar, Engin Yılmaz’lar, Osman Acun’lar tek tek hâkim karşısına çıkmayacaklarını mı düşünüyorlar?</span></p>

    <p class="duz" xml:lang="tr"><span class="duz">Sadece onlar mı?…</span></p>

    <p class="baslik-3" xml:lang="tr"><span class="duyuru-baslik">Fehmi Koru’nun yalısı</span></p>

    <p class="duz" xml:lang="tr"><span class="duz">Fehmi Koru (ya da müstear adıyla Taha Kıvanç) uzun yıllar Ankara’da oturdu.</span> <span class="italik">Milli Gazete</span><span class="duz">,</span> <span class="italik">Zaman</span> <span class="duz">macerasından sonra</span> <span class="italik">Yeni Şafak</span><span class="duz">’a geçti.</span></p>

    <p class="duz" xml:lang="tr"><span class="duz">Bu gazetede çalışırken İstanbul’un solcu liberalleriyle yakın oldu. İstanbul’daki hayatı sevmeye başladı; önce Cihangir’e “çalışma ofisi” kurdu. Burada yatıp kalktı; çalıştı.</span></p>

    <p class="duz" xml:lang="tr"><span class="duz">Birkaç yıl sonra eşi ve çocuklarını da İstanbul’a getirdi.</span></p>

    <p class="duz" xml:lang="tr"><span class="duz">Tabii “çalışma ofisi” kalabalık bir aileye yetmedi.</span></p>

    <p class="duz" xml:lang="tr"><span class="duz">Fehmi Koru kararını verdi: Madem İstanbul’da yaşayacaklardı, arkadaşlarını ve hükümet erkânını ağırlayacağı bir eve ihtiyaç vardı.</span></p>

    <p class="duz" xml:lang="tr"><span class="duz">Beykoz’da bir yalı buldu.</span></p>

    <p class="duz" xml:lang="tr"><span class="duz">Hayır hayır, burayı yalı olarak almadı. Karışık oldu; en iyisi şu yalı meselesini baştan anlatmalı…</span></p>

    <p class="duz-ilk-paragraf" xml:lang="tr"><span class="duz">AKP, bu son yerel seçimde İstanbul’un Beykoz ilçesinde halihazırda belediye başkanlığı yapan Muharrem Ergül’ü tekrar aday göstermedi. Partinin Beykoz adayı, eski belediye başkanı Yücel Çelikbilek oldu.</span></p>

    <p class="duz" xml:lang="tr"><span class="duz">Oysa…</span></p>

    <p class="duz" xml:lang="tr"><span class="duz">Başkan Ergül’ün tekrar aday olması için Fehmi Koru makaleler yazdı; Beykoz’u sessiz sakin, ne kadar yetkin bir biçimde yönettiğinden övgüyle bahsetti.</span></p>

    <p class="duz" xml:lang="tr"><span class="duz">Ancak Fehmi Koru’nun yazdığı bu gerekçeler yeterli olmadı ve Muharrem Ergül AKP tarafından tekrar aday gösterilmedi.</span></p>

    <p class="duz" xml:lang="tr"><span class="duz">Peki, Fehmi Koru, Ergül’ü neden sık sık köşesinde övme ihtiyacı duymuştu? Bunun Beykoz’da yaptırdığı yalıyla ilgisi var mıydı? Herhalde yoktur!</span></p>

    <p class="duz" xml:lang="tr"><span class="duz">Fehmi Koru İstanbul Boğazı’nın en güzel yerlerinden biri olan, Beykoz-Gümüşsuyu Mahallesi, Mezarlık Sok. No. 35 adresinde, 276 metrekare alanı bulunan bir “gecekondu” aldı.</span></p>

    <p class="duz" xml:lang="tr"><span class="duz">İstanbul Boğazı’nı gören yapılarda bir çivi bile çakılamayacağını herkes bilir.</span></p>

    <p class="duz" xml:lang="tr"><span class="duz">Ancak birçok kişi, “işi bilenlerin” bırakın çivi çakmayı, evleri yıkıp yalı kondurduğunu bizim odatv.com adlı haber sitemizden öğrendi.<a class="footnote-link" href="#footnote-231-1" id="footnote-231-1-backlink">[1]</a></span></p>

    <p class="duz" xml:lang="tr"><span class="duz">“İşi bilen” kişi, sözde gazeteci Fehmi Koru’ydu.</span></p>

    <p class="duz" xml:lang="tr"><span class="duz">Üş kuruşa aldığı muhteşem manzaralı harabeyi yıkıp yalı yapıvermişti. Oysa ev kentsel sit alanı içindeydi. Boğaz İmar Yasası’na göre yaptığı suçtu. İzni kim verdi? Anıtlar Yüksek Kurulu böyle bir yapılaşmaya nasıl göz yumdu?</span></p>

    <p class="duz" xml:lang="tr"><span class="duz">Beykoz Belediyesi Hesap İşleri Müdürlüğü’ne kabul tarihi 22.2.2008 olan yalının değerinin milyon dolarlar olduğu belirtiliyor. Odatv.com, Fehmi Koru’nun kaçak yalısına nasıl izin verildiğini İstanbul Kültür ve Tabiat Varlıklarını Koruma Bölge Kurulu Müdürlüğü’ne sordu.</span></p>

    <p class="duz" xml:lang="tr"><span class="duz">Müdür Serdar Tuğrul yapıya ilişkin pafta, ada, parsel, mülkiyet durumu, imar durumu, imar planda kaldığı fonksiyon gibi bilgileri içeren halihazırda harita, kadastral harita, imar durumu vb paftaları istedi!</span></p>

    <p class="duz" xml:lang="tr"><span class="duz">Sanki bizim görevimizmiş gibi, üşenmedik, hepsini derleyip gönderdik. Henüz bir yanıt alamadık. Bekliyoruz. Bakalım, süreç bundan sonra nasıl işleyecek?</span></p>

    <p class="duz" xml:lang="tr"><span class="duz">Bu arada Fehmi Koru’nun yalısının ilk misafiri kim oldu dersiniz; Cumhurbaşkanı Abdullah Gül ve eşi.</span></p>

    <p class="duz" xml:lang="tr"><span class="duz">Ne diyelim, hayırlı olsun…</span></p>

    <p class="duz-ilk-paragraf" xml:lang="tr"><span class="duz">Cumhurbaşkanı Abdullah Gül’ün 920 bin lira ödeyerek iki adet satın aldığı, Ümraniye’de TOKİ ortaklığıyla yapılan İdealist Kent Villaları’nın su havzasına kaçak olarak yapıldığı konusuna hiç girmeyelim!</span></p>

    <p class="duz" xml:lang="tr"><span class="duz">Biz</span> <span class="italik">İslâm</span> <span class="duz">dergisinin yiğit mücahidi Fehmi Koru’nun medya macerasına devam edelim.</span></p>

    <p class="duz" xml:lang="tr"><span class="duz">Dünün mücahidinin bugün medyadan kaç para kazandığını tahmin edebiliyor musunuz?</span></p>

    <p class="duz" xml:lang="tr"><span class="duz">Kanal 7’de hafta içi her gün 18.30’da akşam haber bülteninde gündemi yorumluyor.</span></p>

    <p class="duz" xml:lang="tr"><span class="duz">Kanal 24’te her çarşamba, “Acaba” adlı bir program hazırlıyor.</span></p>

    <p class="duz" xml:lang="tr"><span class="duz">Atv’de her cumartesi Hasan Bülent Kahraman ve Semra Orkan’la birlikte “Beyin Fırtınası” adlı bir programda yine karşımıza çıkıyor.</span></p>

    <p class="duz" xml:lang="tr"><span class="duz">Bitmiyor.</span></p>

    <p class="duz" xml:lang="tr"><span class="duz">Pazar da çalışıyor. TRT 1’de “Politik Açılım” adlı programda görüyoruz onu.</span></p>

    <p class="duz" xml:lang="tr"><span class="italik">Yeni Şafak</span><span class="duz">’ta hem Taha Kıvanç hem de kendi imzasıyla makaleler kaleme alıyor.</span></p>

    <p class="duz" xml:lang="tr"><span class="duz">İnsan merak ediyor, nasıl oluyor da bu kadar kanalda birden çalışabiliyor? Bu ilişkiler ağını neye borçlu?</span></p>

    <p class="duz" xml:lang="tr"><span class="duz">Hadi hepsini geçtik; ne kadar para alıyor?</span></p>

    <p class="duz" xml:lang="tr"><span class="duz">Atv’deki program TMSF döneminde başlamıştı ve iki yıllık sözleşmesi vardı. Hiç izlenmeyen bu program başına 8 milyar lira alıyordu. Aylık 32 milyar!</span></p>

    <p class="duz" xml:lang="tr"><span class="duz">TRT’den program başına haftalık 2 400 TL, yani aylık 9 600 TL;</span></p>

    <p class="duz" xml:lang="tr"><span class="duz">Kanal 7’den aylık 11 000 TL;</span></p>

    <p class="duz" xml:lang="tr"><span class="duz">Kanal 24’ten program başına haftalık 5 500 TL, yani aylık 22 000 TL;</span></p>

    <p class="duz" xml:lang="tr"><span class="italik">Yeni Şafak</span><span class="duz">’taki yazılarından ise (Fehmi Koru ve Taha Kıvanç imzalı), eğer zam gelmemişse aylık 15 000 euro (yaklaşık 31 000 TL) alıyor.</span></p>

    <p class="duz" xml:lang="tr"><span class="duz">Bu miktarları topladığımızda, aylık maaş 105 600 TL olarak görünüyor. Doğru mu?</span></p>

    <p class="duz" xml:lang="tr"><span class="duz">Bunu şundan sordum; yazılanların “devede kulak olduğu”, Fehmi Koru’nun aslında daha fazla kazandığı iddia ediliyor.</span></p>

    <p class="duz" xml:lang="tr"><span class="duz">Vay bee!</span></p>

    <p class="duz" xml:lang="tr"><span class="duz">Neyin karşılığı acaba bu kadar para?</span></p>

    <p class="duz" xml:lang="tr"><span class="duz">Bir iki ucuz komplo teorisi söyleyip yazması için değil herhalde? Çünkü bu kadar para alan Fehmi Koru’nun programları hiç seyredilmiyor.</span></p>

    <p class="duz" xml:lang="tr"><span class="duz">Atv’de her cumartesi yayınlanan “Beyin Fırtınası” adlı program ne AB’de ne de tüm izleyicilerde ilk 100’de yok.</span></p>

    <p class="duz" xml:lang="tr"><span class="duz">Kanal 24’te her çarşamba ekrana gelen “Acaba” adlı program keza öyle, ilk 100’e girememiş.</span></p>

    <p class="duz" xml:lang="tr"><span class="duz">Fehmi Koru’nun gündemi yorumladığı Kanal 7’nin akşam haber bülteni ilk yüze giriyor, ancak 15’lik reytinglere bakıldığında Koru’nun çıktığı anlarda reytinglerde düşüş görünüyor.</span></p>

    <p class="duz" xml:lang="tr"><span class="duz">Ve pazar günleri TRT’de yayınlanan “Politik Açılım” adlı programa gelelim. Söz konusu program tüm kişiler ölçümlerinde ilk 100’e giremiyor.</span></p>

    <p class="duz" xml:lang="tr"><span class="duz">Fehmi Koru’nun TRT’deki programıyla aynı saatlerde</span> <span class="italik">Vatan</span> <span class="duz">yazarı Ruhat Mengi’nin Star TV’de bir programı ekrana geliyor. Adı, “Ruhat Mengi’yle Her Açıdan.” Mengi, programdaki konuklarıyla Türkiye’nin en ağır ve siyasi konularını gündeme getiriyor, tartışıyor. Ruhat Mengi’nin programı çok izleniyor. Hem AB’de hem de tüm kişiler ölçümlerinde ilk program ilk on beşe giriyor.</span></p>

    <p class="duz" xml:lang="tr"><span class="duz">Durum ortada: Aynı gün, aynı saat dilimlerinde, benzer formatta yapılan iki program ve işte çıkan sonuç. Fehmi Koru’nun programı izlenmiyorken, Ruhat Mengi çok başarılı bir reyting karnesine sahip.</span></p>

    <p class="duz" xml:lang="tr"><span class="duz">Peki…</span></p>

    <p class="duz" xml:lang="tr"><span class="duz">Programları izlenmeyen Fehmi Koru dört ayrı kanalda ekranlara çıkarken, başarılı bir programa imza atan Ruhat Mengi’yi neden başka kanallarda göremiyoruz? Neden teklifler hep Fehmi Koru’ya yapılıyor da, Ruhat Mengi’ye yapılmıyor?</span></p>

    <p class="duz" xml:lang="tr"><span class="duz">Hükümetin medyayı boykot çağrıları yaptığı, maliye üzerinden baskı altına almaya çalıştığı, muhalif isimlere linç kampanyalarının düzenlendiği bir dönemden geçiyoruz.</span></p>

    <p class="duz" xml:lang="tr"><span class="duz">Türkiye’de her alanda olduğu gibi medyada da bir kırılma noktası, kötüye giden bir dönüşüm yaşanıyor. Fehmi Koru, bu dönüşümün hem mimarlarından hem de figürlerinden biridir.</span></p>

    <p class="duz" xml:lang="tr"><span class="duz">Onlarca gazetecinin, örneğin Emin Çölaşan’ın bankadaki hesaplarını didik didik eden Maliye Bakanlığı, Fehmi Koru’ya da aynı muameleyi yapmış mıdır?</span></p>

    <p class="baslik-3" xml:lang="tr"><span class="duyuru-baslik">Yalanla kardeş olmuşlar</span></p>

    <p class="duz" xml:lang="tr"><span class="duz">Zahid Akman, Hasan Hüseyin Ceylan, Zekeriya Karaman</span> <span class="italik">İslâm</span> <span class="duz">dergisiyle başlayan hangi siyasi süreç sonunda Ankara’nın 350 milyon dolarlık Armada İş Merkezi’nin ortağı oldular?</span></p>

    <p class="duz" xml:lang="tr"><span class="duz">Sözümona onlar ortak değil; ortaklar Turgut Akman, Mehmet Habib Karaman, Hamide Ceylan’dı.</span></p>

    <p class="duz" xml:lang="tr"><span class="duz">Yaptıklarını hukuk zeminine uydurabilirler ama hangi vicdanı kandırabilirler?</span></p>

    <p class="duz" xml:lang="tr"><span class="duz">Deniz Feneri e.V davaları, milyon dolarlık Hayat Yapı Ticaret ve Yatırım Ltd.; Etkin Eğitim ve Organizasyon, Kültür AŞ gibi şirketlere nasıl sahip oldular?</span></p>

    <p class="duz" xml:lang="tr"><span class="duz">Sermayeleri</span> <span class="italik">İslâm</span> <span class="duz">dergisi miydi?</span></p>

    <p class="duz" xml:lang="tr"><span class="italik">İslâm</span> <span class="duz">dergisi mi öğretti bu kurnazlığı?..</span></p>

    <p class="duz" xml:lang="tr"><span class="duz">Fazla uzatmak istemiyorum bu içler acısı duruma bir örnek vermeliyim.</span></p>

    <p class="duz" xml:lang="tr"><span class="italik">Hürriyet</span> <span class="duz">gazetesi, Main Taunus Yabancılar Dairesi’nin, 17 mayıs 2007-17 mayıs 2012 tarihleri arasında olmak üzere beş yıl süreyle Zahid Akman’ın Almanya’ya girişini yasakladığına ilişkin kararını manşetten yayımladı (5 eylül 2008).</span></p>

    <p class="duz" xml:lang="tr"><span class="duz">Bunun üzerine Zahid Akman’ın Frankfurt’taki avukatı Hasan Dinç, aynı gün Main Taunus Kaymakamlığı’na başvurarak, müvekkilinin Alman Oturum Yasası’nın 11. maddesine göre Almanya’ya girişinde bir sakınca olup olmadığını sordu. Aynı gün Main Taunus Kaymakamlığı Yabancılar Dairesi e-mail olarak Hasan Dinç’e iki paragraftan oluşan belge gönderdi. Belgenin birinci bölümü şöyleydi:</span></p>

    <p class="duz" xml:lang="tr"><span class="duz">“Alman Oturum Yasası’nın 11. maddesi gereği sadece sınır dışı etme ve geri göndermeden dolayı ülkeye giriş engeli yoktur.”</span></p>

    <p class="duz" xml:lang="tr"><span class="duz">Zahid Akman bu bölümü kamuoyuyla paylaştı.</span></p>

    <p class="duz" xml:lang="tr"><span class="duz">Ancak aynı belgenin ikinci paragrafı da şöyleydi:</span></p>

    <p class="duz" xml:lang="tr"><span class="duz">“Müvekkilinize karşı görülmekte olan ceza davasından dolayı, hakkında</span> <span class="italik">Einreisebedenken</span> <span class="duz">(ülkeye girişi sakıncalı) kararı kayıtlarda var. Bu şu anlama gelir: Ülkeye girişiyle ilgili Alman makamları verecekleri kararda, süren ceza davasını göz önünde bulunduracaklardır.”</span></p>

    <p class="duz" xml:lang="tr"><span class="duz">Zahid Akman, bu bölümü belgeden çıkartarak Almanya’ya girişiyle ilgili kendisine yönelik herhangi bir yasak olmadığını öne sürdü. Akman, üzerinde tahrifat yaptığı belgeyi Ankara 5. Sulh Ceza Mahkemesi’ne sunup tekzip kararı aldırdı. Gazete bu tekzibi yayımlamak zorunda kaldı.</span></p>

    <p class="duz" xml:lang="tr"><span class="duz">Ancak iş sonradan anlaşıldı…</span></p>

    <p class="duz" xml:lang="tr"><span class="duz">Tekzipten sonra Frankfurt Savcılığı, “Alman devletinin verdiği resmi belgede tahrifat yapma ve tahrifat yapılan belgeyi mahkemede kendi lehine delil olarak kullanma” gerekçesiyle soruşturma başlattı.</span></p>

    <p class="duz" xml:lang="tr"><span class="duz">Zahid Akman, Main Taunus Kaymakamlığı Yabancılar Dairesi’nin hazırladığı 33.35-163 sayılı ve 05.09.2008 tarihli belgede açıkça tahrifat yapmıştı.</span></p>

    <p class="duz" xml:lang="tr"><span class="duz">Öyle ki, orijinal belgede Avukat Hasan Dinç’in adı, soyadı ve adresi sol üst köşede bulunurken, Akman’ın hem kamuoyuna açıkladığı hem de Ankara 5. Sulh Ceza Mahkemesi’ne sunduğu belgede bu bölümün olduğu yer boş.</span></p>

    <p class="duz" xml:lang="tr"><span class="duz">Orijinal belge iki paragraftan oluşurken, Akman’ın kamuoyuna açıkladığı belgede sadece bir paragraf var.</span></p>

    <p class="duz" xml:lang="tr"><span class="duz">Orijinal belgede belgeyi hazırlayan Alman görevlinin adı belgenin alt kısmında yazılıyken, Akman’ın basına dağıttığı belgede bu isim yukarı çekilmiş.</span></p>

    <p class="duz" xml:lang="tr"><span class="duz">Tahrifatlı belgede çıkarılan paragrafın yerinin boş kalmaması için Main Taunus Kaymakamlığı Yabancılar Dairesi’yle ilgili bilgiler alttan yukarı doğru çekilmiş.</span></p>

    <p class="duz" xml:lang="tr"><span class="duz">Orijinal belgede, belgeyi düzenleyen görevli Thea Melzer’in imzası yer alırken, Akman’ın tahrifat yaptığı belgede belgeyi düzenleyen memurun imzası yok.</span></p>

    <p class="duz" xml:lang="tr"><span class="duz">Her şey ortaya çıkınca Zahid Akman ne dedi sanıyorsunuz?</span></p>

    <p class="duz-ilk-paragraf" xml:lang="tr"><span class="bold">Zahid Akman:</span> <span class="duz">“Bahsedilen bu belgenin sahte olduğu iddiası külliyen yalandır.”</span></p>

    <p class="duz" xml:lang="tr"><span class="bold">Gerçek:</span> <span class="duz">Akman’ın gösterdiği belge bir paragraftan oluşurken, asıl belge iki paragraftan oluşuyor. Akman hakkında Alman resmi belgesinde tahrifat yaptığı ve bunu kullandığı için Frankfurt Savcılığı’nın başlattığı soruşturma sürüyor.</span></p>

    <p class="duz" xml:lang="tr"><span class="bold">Zahid Akman:</span> <span class="duz">“İkinci paragraf benim özel konumumla ilgilidir.”</span></p>

    <p class="duz" xml:lang="tr"><span class="bold">Gerçek:</span> <span class="duz">İkinci paragrafta “Hakkında görülen ceza davası nedeniyle, Akman’ın ülkeye girişinin sakıncalı olduğu kayıtlarda var” ifadesi yer alıyor.</span></p>

    <p class="duz" xml:lang="tr"><span class="bold">Zahid Akman:</span> <span class="duz">“İkinci paragrafta ‘Zahid Akman’ın Almanya’ya gelmesi söz konusu olduğunda vize polisine müracaat etmesi istenmektedir’ deniyor.”</span></p>

    <p class="duz" xml:lang="tr"><span class="bold">Gerçek:</span> <span class="duz">Ülkeye girişiyle ilgili verilecek kararda, süren ceza davası göz önünde bulundurulacaktır.</span></p>

    <p class="duz" xml:lang="tr"><span class="bold">Zahid Akman:</span> <span class="duz">“Almanya’daki oturumu uzatmadım. Oturumun uzatılmaması nedeniyle yeni vize müracaatı yapmadığım için ortaya çıkan hukuki belirsizliğin ortadan kaldırılması açısından Main Taunus Kaymakamlığı ikinci paragrafta bu bilgileri istemiştir.”</span></p>

    <p class="duz" xml:lang="tr"><span class="bold">Gerçek:</span> <span class="duz">Main Taunus Kaymakamlığı’nın hazırladığı belgenin ikinci paragrafında ülkeye girişinin sakıncalı olduğu yer alıyor.</span></p>

    <p class="duz" xml:lang="tr"><span class="bold">Zahid Akman:</span> <span class="duz">“Belge hiçbir resmi kuruma verilmedi, hiçbir resmi kurumla paylaşmadım.”</span></p>

    <p class="duz" xml:lang="tr"><span class="bold">Gerçek:</span> <span class="duz">Tahrif ettiği belgeyi</span> <span class="italik">Hürriyet</span><span class="duz">’in haberini yalanlamak üzere Ankara 5. Sulh Ceza Mahkemesi’nde açtığı davada delil olarak mahkemeye sundu. Mahkeme bu belgeyi delil olarak kabul etti ve belgeye dayanarak tekzip kararı çıkardı. Tekzip kararı 7 ocak 2009’da</span> <span class="italik">Hürriyet</span><span class="duz">’te yayımlandı. 5 eylül 2008’de basın toplantısıyla medyaya dağıtılmıştı.</span></p>

    <p class="duz" xml:lang="tr"><span class="bold">Zahid Akman:</span> <span class="duz">“Belgede herhangi bir tahrifat yapılmadan kamuoyuyla bilgi paylaştım.”</span></p>

    <p class="duz" xml:lang="tr"><span class="bold">Gerçek:</span> <span class="duz">Belgedeki ikinci paragraf çıkartılarak sadece birinci paragraf kamuoyuyla paylaşıldı.</span></p>

    <p class="duz" xml:lang="tr"><span class="bold">Zahid Akman:</span> <span class="duz">“Almanya’ya giriş yasağım yok.”</span></p>

    <p class="duz" xml:lang="tr"><span class="bold">Gerçek:</span> <span class="duz">Daha önce sık sık gittiği Almanya’ya 2007 yılından bugüne kadar hiç uğramadı. Hakkında “Ülkeye 17 mayıs 2007-17 mayıs 2012 tarihleri arasında girişi sakıncalıdır” kararı var.</span></p>

    <p class="duz" xml:lang="tr"><span class="bold">Zahid Akman:</span> <span class="duz">5 eylül 2008 tarihli basın toplantısında “Almanya’ya gitmeyi düşünüyor musunuz?” sorusuna, “Elbette, neden olmasın, yakın zamanda Almanya’ya ve değişik Avrupa ülkelerine gitmeyi planlıyorum” yanıtını verdi.</span></p>

    <p class="duz" xml:lang="tr"><span class="bold">Gerçek:</span> <span class="duz">2009 ocak ve şubat aylarında sekiz gün boyunca Fransa, Belçika ve Hollanda’da kaldı. Fakat Almanya’ya uğramadı.</span></p>

    <p class="duz" xml:lang="tr"><span class="bold">Zahid Akman:</span> <span class="duz">“Üç buçuk yıldır yurtiçinde de, yurtdışında da hiçbir ticari faaliyetim yoktur.”</span></p>

    <p class="duz" xml:lang="tr"><span class="bold">Gerçek:</span> <span class="duz">Akman’ın Hayat Yapı Ticaret ve Yatırım Ltd. Şirketi’ne ortak olduğu ortaya çıktı. Ayrıca 350 milyon dolar değerindeki Armada’nın da ortağı. Almanya’da kooperatif ortaklığı ve yöneticiliği, 2006 yılına kadar sürdü.</span></p>

    <p class="duz-ilk-paragraf" xml:lang="tr"><span class="duz">Zahid Akman’ın kişiliğini bundan daha güzel hangi örnek ortaya çıkarabilir ki? Nedir bu âciz hale düşmenin nedeni? Üç kuruş para mı?</span></p>

    <p class="duz" xml:lang="tr"><span class="duz">Gel de şimdi Tevfik Fikret’in “Han-ı Yağma” şiirinin o ünlü dizelerini anımsama:</span></p>

    <p class="alinti-ilk-paragraf-x" xml:lang="tr"><span class="dar-paragraf-duz">Yiyin efendiler yiyin, bu han-ı iştiha sizin</span></p>

    <p class="alinti-son-paragraf-x" xml:lang="tr"><span class="dar-paragraf-duz">Doyunca, tıksırınca, çatlayıncaya kadar yiyin!</span></p>

    <p class="baslik-3" xml:lang="tr"><span class="duyuru-baslik">İkramiyeyi almadı</span></p>

    <p class="duz" xml:lang="tr"><span class="duz">Belki biliyorsunuzdur; 2009 yılbaşı Milli Piyango büyük ikramiyesi dörde bölündü. Dördüncü isim günlerce ortaya çıkmadı. Gazeteler, “Çeyrek bilet sahibi imam-hatipli; günah olduğunu bilip utandığı için korkusundan ikramiyesini alamıyor” diye haberler yaptı. Nihayet birkaç gün sonra, dördüncü talihli ikramiyesini aldı ve bu tartışma son buldu. İmam-hatipli olup olmadığı konusunda basında bilgi çıkmadı.</span></p>

    <p class="duz" xml:lang="tr"><span class="duz">Tüm bunlar bana yıllar önce yaşanmış ilginç bir olayı anımsattı:</span></p>

    <p class="duz" xml:lang="tr"><span class="duz">Yıl, 1934.</span></p>

    <p class="duz" xml:lang="tr"><span class="duz">Milli Piyango (Tayyare Piyangosu) yılbaşı büyük ikramiyesi 200 bin liraydı. Büyük ikramiyeyi kazanan kişi, Posta Telgraf İstanbul Merkez Muhabere Dairesi Müdürü Server Emin Üstünbaş’tı.</span></p>

    <p class="duz" xml:lang="tr"><span class="duz">Server Bey, parayı alıp mutluluk içinde evin yolunu tuttu. Ancak evde, eşi Revnak Hanım bütün parayı makasla kesti. Ve bu olay, zamanın gazetelerinde günlerce tefrika edildi.</span></p>

    <p class="duz" xml:lang="tr"><span class="duz">“Deli Saraylı” olarak bilinen Revnak Hanım’ın parayı neden kesip parçaladığı ortaya çıkmadı. Yaygın görüş, kumar parasını evinde istemediğiydi.</span></p>

    <p class="duz" xml:lang="tr"><span class="duz">Aslında günahını da almayalım; “Deli Saraylı” sıfatı annesi Şerife Hanım’dan Revnak Hanım’a “miras” kalmıştı.</span></p>

    <p class="duz" xml:lang="tr"><span class="duz">Şerife Hanım, Sultan II. Abdülhamid’in kardeşi Şehzade Kemaleddin Efendi’nin kızı Münire’yle beraber büyümüştü.</span></p>

    <p class="duz" xml:lang="tr"><span class="duz">Bazı tuhaf davranışları nedeniyle adı “Deli Saraylı”ya çıkmıştı. Deliliğinden değil, ama inancı nedeniyle parayı kestiğine bir kanıt daha vardı: Tarikatlar ve tasavvuf konusunda Türkiye’deki en önemli kaynak kitapları kaleme almış kişi, Cemaleddin Server Revnakoğlu (namı diğer Cemaleddin Server Erzurumi), bu ailenin oğluydu.</span></p>

    <p class="duz" xml:lang="tr"><span class="duz">Evet, yazar Cemaleddin Server Revnakoğlu (27 mart 1909-23 eylül 1968), Server Emin-Revnak çiftinin oğluydu. Dikkatinizi çekti mi; babasının değil annesinin adını soyadı yapmıştı!</span></p>

    <p class="duz" xml:lang="tr"><span class="duz">Şimdi gelelim olayın diğer boyutuna: Bir yanda evine günah diye piyango parasını sokmayan ve Revnakoğlu gibi bir yazarı yetiştiren bir aile var.</span></p>

    <p class="duz" xml:lang="tr"><span class="duz">Diğer yanda ise… Cümleyi tamamlamadan bir soru yöneltmeliyim: Türkiye’de kaç çeşit şans oyunu var?</span></p>

    <p class="duz" xml:lang="tr"><span class="duz">Milli Piyango, Spor Toto, Spor Loto, İddaa, at yarışları, Şans Topu, On Numara, Sayısal Loto, Süper Loto, Kazı Kazan…</span></p>

    <p class="duz" xml:lang="tr"><span class="duz">Bugün artık neredeyse haftanın her günü Türkiye’de şans oyunları oynanıyor.</span></p>

    <p class="duz" xml:lang="tr"><span class="duz">Türkiye’de bir mahalle baskısı olgusu konuşulup tartışılıyor…</span></p>

    <p class="duz" xml:lang="tr"><span class="duz">Başörtüsünde mahalle baskısı var mı? Var…</span></p>

    <p class="duz" xml:lang="tr"><span class="duz">İçkili lokantalarda mahalle baskısı var mı? Var…</span></p>

    <p class="duz" xml:lang="tr"><span class="duz">Esnafın cuma namazına gitmesi için mahalle baskısı var mı? Var…</span></p>

    <p class="duz" xml:lang="tr"><span class="duz">Var oğlu var…</span></p>

    <p class="duz" xml:lang="tr"><span class="duz">Peki, ne de mahalle baskısı yok?</span></p>

    <p class="duz" xml:lang="tr"><span class="duz">Kumarda yok!</span></p>

    <p class="duz" xml:lang="tr"><span class="duz">Nasıl mı?..</span></p>

    <p class="duz-ilk-paragraf" xml:lang="tr"><span class="duz">AKP yedi yıldır iktidarda.</span></p>

    <p class="duz" xml:lang="tr"><span class="duz">Milli Piyango Teşkilatı da hükümetin denetiminde.</span></p>

    <p class="duz" xml:lang="tr"><span class="duz">Milli Piyango Genel Müdürlüğü, AKP’nin en çok kadrolaştığı alanlardan. Örnek olsun; İslamcı hareketin önemli ismi, eski İstanbul müftü başmuavini ve Başbakan Recep Tayyip Erdoğan’ın okul arkadaşı Timurtaş Hoca’nın oğlu Bekir Yunus Uçar yakın zamanda Spor Toto Teşkilatı müdürü oldu.</span></p>

    <p class="duz" xml:lang="tr"><span class="duz">Durun bitmedi. AKP hükümeti döneminde şans oyunlarında ne gibi değişiklikler oldu, hangi yeni oyunlar başladı?</span></p>

    <p class="duz" xml:lang="tr"><span class="duz">İşte bazı satır başları:</span></p>

    <p class="duz" xml:lang="tr"><span class="duz">At yarışları haftanın belli günlerinde oynanırken, bütün hafta yarışlar yapılmaya başlandı.</span></p>

    <p class="duz" xml:lang="tr"><span class="duz">Hatta gece yarışları başladı. Türkiye’nin ilk gece at yarışları, İzmir Şirinyer Hipodromu’nda 2007 yılında koşuldu.</span></p>

    <p class="duz" xml:lang="tr"><span class="duz">Şans oyunlarının günlere dökümüne bir bakalım:</span></p>

    <p class="duz" xml:lang="tr"><span class="duz">Pazartesi: On Numara</span></p>

    <p class="duz" xml:lang="tr"><span class="duz">Çarşamba: Şans Topu</span></p>

    <p class="duz" xml:lang="tr"><span class="duz">Perşembe: Süper Loto 6/54</span></p>

    <p class="duz" xml:lang="tr"><span class="duz">Cumartesi: Sayısal Loto 6/49</span></p>

    <p class="duz" xml:lang="tr"><span class="duz">Pazar: Spor Toto, Skor Toto, Süper Toto, Spor Loto, Gol 7</span></p>

    <p class="duz" xml:lang="tr"><span class="duz">İddaa: Her gün oynanıyor.</span></p>

    <p class="duz" xml:lang="tr"><span class="duz">Kazı Kazan: Her gün oynanıyor.</span></p>

    <p class="duz" xml:lang="tr"><span class="duz">At yarışları: Her gün; İstanbul, Ankara, İzmir, Adana, Bursa ya da Urfa’da yarışlar düzenleniyor. 2008 yılında 487 yarış koşuldu.</span></p>

    <p class="duz" xml:lang="tr"><span class="duz">Milli Piyango: Her ayın 9, 19 ve 29’unda çekiliş var.</span></p>

    <p class="duz" xml:lang="tr"><span class="duz">Hükümetin, salı gününe de bir talih oyunu koyma çalışması olduğu iddialar arasında.</span></p>

    <p class="duz" xml:lang="tr"><span class="duz">Cuma günü ise boş…</span></p>

    <p class="duz" xml:lang="tr"><span class="duz">Hatta bir başka iddiaya göre, cuma gününe de özel bir oyun düşünüldüğü konuşuluyor…</span></p>

    <p class="duz-ilk-paragraf" xml:lang="tr"><span class="duz">AKP iktidarı döneminde İddaa adlı oyun devletin en önemli şans oyunu haline geldi ve dünyada sayılı bahis oyunları arasında yerini aldı. Gençlik ve Spor Genel Müdürlüğü’ne bağlı olarak faaliyet gösteren Spor Toto Teşkilatı, İddaa oyununu iştirakçilerin beğenisine sunduğu 2004 yılından bu yana, şans oyunları pazarının liderliğini kimseye kaptırmadığını açıkladı.</span></p>

    <p class="duz" xml:lang="tr"><span class="duz">2005 yılında Sayısal Loto rekor kırdı. Milli Piyango’nun 2001 yılından o tarihe kadarki şans oyunlarından elde ettiği toplam ciroya ulaştı.</span></p>

    <p class="duz" xml:lang="tr"><span class="duz">2007 yılında Milli Piyango İdaresi’nin yeni oyunu Süper Loto başladı.</span></p>

    <p class="duz" xml:lang="tr"><span class="duz">Milli Piyango’nun verilerine göre günde 4 milyon insan bu şans oyunlarına kupon dolduruyor. Her ayın 9’unda, 19’unda ve 29’unda mutlaka Milli Piyango bileti çekiliyor, özel günler hariç.</span></p>

    <p class="duz" xml:lang="tr"><span class="duz">Devam edelim… Edinilen bir başka bilgiye göre Spor Toto Teşkilatı 2004 yılındaki şans oyunlarındaki pasta payını yüzde 9’dan 2006 yılında yüzde 44’e çıkardı.</span></p>

    <p class="duz" xml:lang="tr"><span class="duz">Milli Piyango ve Dünya Piyangolar Birliği istatistiklerine göre, Türkiye’de her gün ortalama 200 bin piyango bileti, 600-650 bin Kazı Kazan bileti satılıyor.</span></p>

    <p class="duz" xml:lang="tr"><span class="duz">Yani AKP döneminde kumar 2,5 kat arttı.</span></p>

    <p class="duz-ilk-paragraf" xml:lang="tr"><span class="duz">Evet, bir yanda Milli Piyango ikramiyesini “haram para” diye kabul etmeyen Müslüman bir aile…</span></p>

    <p class="duz" xml:lang="tr"><span class="duz">Diğer yanda “kumar mucidi” bir hükümet…</span></p>

    <p class="duz" xml:lang="tr"><span class="duz">Yalan mı; o Müslümanlar bu dincilere benzemiyordu!</span></p>

    <p class="duz" xml:lang="tr"><span class="duz">Görmüyor musunuz?</span></p>

    <p class="duz" xml:lang="tr"><span class="duz">Niye bunu hiçbir Müslüman yazar dile getirmiyor?</span></p>

    <p class="duz" xml:lang="tr"><span class="duz">Neredeler?</span></p>

    <p class="duz" xml:lang="tr"><span class="duz">Hepsi mi yerlerde!</span></p>

    <p class="duz-ilk-paragraf" xml:lang="tr"><span class="duz">Seccadeleri Mekke’ye doğru mu serili?</span></p>

    <p class="duz" xml:lang="tr"><span class="duz">Nasıl mı?</span></p>

    <p class="duz" xml:lang="tr"><span class="duz">Gazetelerde tam sayfa ilanlar var:</span></p>

    <p class="duz" xml:lang="tr"><span class="duz">Emlak şirketi Mekke’de yapılan büyük bir gökdelenin reklamını yapıyor. Mekke’de yapılan gökdelende, satışın devre mülk yöntemiyle gerçekleştirileceği proje Türkiye, Kuveyt, Suudi Arabistan, Birleşik Arap Emirlikleri, Mısır ortak projesi.</span></p>

    <p class="duz" xml:lang="tr"><span class="duz">“Yola Çıkma Zamanı” manşetiyle verilen ilanda çok önemli bir ayrıntı var. İlanı veren şirket, Kâbe görüntüsünün üstüne gökdelenleri oturtmuş. Yüzlerce Müslüman, Kâbe yerine gökdelenlere doğru ibadet ediyor. İslam’ın temel değerleriyle örtüşmeyen bu görüntü Müslümanlara yapılmış büyük bir saygısızlık değil mi?</span></p>

    <p class="duz" xml:lang="tr"><span class="duz">Tam sayfayı süsleyen ilanda Kâbe’nin görüntüsü önemsiz bir ayrıntı gibi sunuluyor. Şirket gökdelenleri ise Kâbe yerine, önünde ibadet edilecek bir merkez gibi duruyor. Para, mal, ticaretin dinci camiayı getirdiği son noktanın halini gösteren ilan, dini değerleri de birer pazarlama aracı haline getiren dinci kesimin içler acısı halini gösteriyor.</span></p>

    <p class="duz" xml:lang="tr"><span class="duz">İslamiyet, onu savunduğunu iddia eden kesimlerce üzerinden rant elde edilecek bir değer olarak sunuluyor. İnanç ve iman yerine paranın geçtiğinin en büyük kanıtı olan bu ilanda, din daha çok daire satmak için yalnızca bir fon kâğıdı.</span></p>

    <p class="duz" xml:lang="tr"><span class="duz">Mekke bugün, gökdelenler, alışveriş merkezleriyle çevrilmiş durumda. Türkiye’de “meleklerin cinsiyeti” gibi absürd konuları tartışan dinci yazarlar ise Kâbe’yi pazarlayan bu anlayışla kol kola. Her sene Kâbe’ye gezi düzenleyen</span> <span class="italik">Vakit</span> <span class="duz">gazetesi ve onun yazarı Abdurrahman Dilipak, Kâbe’yi mahveden bu görüntüye neden tepki göstermiyor?</span></p>

    <p class="duz" xml:lang="tr"><span class="duz">İslamiyet’i pazarlayan ve Allah’ın evini kirletenlere neden sessiz kalınıyor? Neden susuyorlar?</span></p>

    <p class="baslik-3" xml:lang="tr"><span class="duyuru-baslik">Hey gidi Sadık Albayrak!</span></p>

    <p class="duz" xml:lang="tr"><span class="duz">Hadi bazı mücahitler sınıf atlayıp müteahhit oldu.</span></p>

    <p class="duz" xml:lang="tr"><span class="duz">Peki, bir dönemin mücahit önderleri de ne yapıyor?</span></p>

    <p class="duz" xml:lang="tr"><span class="duz">Örneğin Sadık Albayrak…</span></p>

    <p class="duz" xml:lang="tr"><span class="duz">Son yıllarda gazeteler, televizyonlar ondan hep “başbakanın dünürü” diye bahsediyor.</span></p>

    <p class="duz" xml:lang="tr"><span class="duz">Oğulları Berat ve Serhat nedeniyle adı duyuluyor artık.</span></p>

    <p class="duz" xml:lang="tr"><span class="duz">Küçük oğlu Berat (d. 1978), Başbakan Recep Tayyip Erdoğan’ın kızı Esra’yla evli.</span></p>

    <p class="duz" xml:lang="tr"><span class="duz">Genç yaşta Çalık Holding’in CEO’su oldu. Büyük oğlu Serhat (d. 1973) da Çalık Grubu’nda.</span></p>

    <p class="duz" xml:lang="tr"><span class="duz">Sözünü ettiğimiz isim, gazeteci-yazar Sadık Albayrak.</span></p>

    <p class="duz" xml:lang="tr"><span class="duz">Başbakan Erdoğan’la dünür olduktan sonra bir köşeye çekildi, artık gazetelerde yazmıyor. Konuşmuyor.</span></p>

    <p class="duz" xml:lang="tr"><span class="duz">Halbuki, görüşlerine karşı olsam da, Türkiye’nin ona ihtiyacı var, biliyorum.</span></p>

    <p class="duz" xml:lang="tr"><span class="duz">Türkiye’nin bu gergin günlerinde gazeteci-yazar Sadık Albayrak’a görev düşmüyor mu?</span></p>

    <p class="duz" xml:lang="tr"><span class="duz">Peki, neden sessiz?</span></p>

    <p class="duz" xml:lang="tr"><span class="duz">Dünür olması, susmasını gerektirir mi?</span></p>

    <p class="duz" xml:lang="tr"><span class="duz">Bunca yıllık Sadık Albayrak’ın köşesine çekilmesi kabul edilebilir mi?</span></p>

    <p class="duz" xml:lang="tr"><span class="duz">Bu muydu yani? İki oğlu önemli bir şirkette CEO olacak, hatta biri başbakanın damadı olacak ve o, yazılarıyla rüzgâr ekip fırtına biçen Sadık Albayrak kalemini kıracak!</span></p>

    <p class="duz" xml:lang="tr"><span class="duz">Bunun için mi hapis yattı?</span></p>

    <p class="duz" xml:lang="tr"><span class="duz">Bunun için mi yüzlerce yıllık cezaları umursamadan kitaplar, makaleler yazdı?</span></p>

    <p class="duz" xml:lang="tr"><span class="duz">Uzun yıllar</span> <span class="italik">Milli Gazete</span><span class="duz">’nin genel yayın yönetmenliğini yaptı.</span></p>

    <p class="duz" xml:lang="tr"><span class="duz">Önceleri AKP’ye sert muhalefet eden Milli Görüşçü isimlerin başında geliyordu.</span></p>

    <p class="duz" xml:lang="tr"><span class="duz">Sonra… Sonra kayboldu. Yazmadı işte. Dünürüyle fikir ayrılığı yüzünden mi kalemine kelepçe vurdu? Bilmiyorum.</span></p>

    <p class="duz" xml:lang="tr"><span class="duz">Bildiğim, Sadık Albayrak’ın akrabalık ilişkileri nedeniyle köşesine çekilmesine gönlümün elvermediği.</span></p>

    <p class="duz" xml:lang="tr"><span class="duz">Sadık Albayrak’ın görüşlerini hiç paylaşmıyorum.</span></p>

    <p class="duz" xml:lang="tr"><span class="duz">Ama yazmasını canı gönülden istiyorum.</span></p>

    <p class="duz" xml:lang="tr"><span class="duz">Sadık Albayrak gazetecidir, yazardır, düşünürdür.</span></p>

    <p class="duz" xml:lang="tr"><span class="duz">İdealisttir. Vicdanlıdır. Ahlaklıdır. Aydın olma namusuna sahiptir. Bu özelliklerinin yanında “dünürlüğü” sadece küçük bir ayrıntıdır.</span></p>

    <p class="duz" xml:lang="tr"><span class="duz">Tarih Sadık Albayrak’ı dünürlüğüyle değil, yazdıklarıyla hatırlamalıdır.</span></p>

    <p class="duz" xml:lang="tr"><span class="duz">Evet, ben kendi adıma, Türkiye’nin bu zorlu sürecinde Sadık Albayrak’ın yazmasını istiyorum…</span></p>

    <p class="duz" xml:lang="tr"><span class="duz">Sadık Albayrak’ın “feodal ilişkilere” kurban edilmesini gönlüm ve aklım kabul etmiyor.</span></p>

    <p class="duz" xml:lang="tr"><span class="duz">Ama o yazmamakta ısrarlı.</span></p>

    <p class="duz" xml:lang="tr"><span class="duz">Gelin de Karl Marx’a hak vermeyin. Ne diyordu: “Ekonomik ilişkiler sosyal ilişkileri belirler!”</span></p>

    <p class="duz" xml:lang="tr"><span class="duz">Ya da Engels’i tekrar etmeliyiz: “İnsanlar yaşadıkları gibi düşünür!” İnsanlar yaşadıkları gibi düşünürlerse biz bu dincilerin fedaisi Hüseyin Üzmez’i ne yapacağız!..</span></p>

    <p class="duz" xml:lang="tr"><span class="duz">Tabii ki ona acıyacağız…</span></p>

    <p class="baslik-3" xml:lang="tr"><span class="duyuru-baslik">Horbo’nun babası Çolak Memo</span></p>

    <p class="duz" xml:lang="tr"><span class="duz">Birinci Dünya Savaşı’nda Suriye cephesinde kolundan vuruldu; namı oradan geliyordu.</span></p>

    <p class="duz" xml:lang="tr"><span class="duz">Savaştan sonra dağa çıktı, eşkıya oldu. Zaman zaman Malatya’ya iniyordu erzak almak için.</span></p>

    <p class="duz" xml:lang="tr"><span class="duz">Dört tığ gibi adamıyla gittiği şehir yolunda, hilal kaşlı, kara gözlü, buğday tenli bir kıza vuruldu: Emine.</span></p>

    <p class="duz" xml:lang="tr"><span class="duz">Soruşturdu; kız mıydı, gelin mi? Emirler köyünün ağası Vahap Ağa’nın küçük kızıydı, henüz 15 yaşındaydı.</span></p>

    <p class="duz" xml:lang="tr"><span class="duz">Köye heyet gönderdi: “Allah’ın emri…”</span></p>

    <p class="duz" xml:lang="tr"><span class="duz">Vahap Ağa sözlerini kesti: “Benim eşkıyaya verecek kızım yok.”</span></p>

    <p class="duz" xml:lang="tr"><span class="duz">Haberi alan Çolak Memo, otuz atlıyla Emirler köyünü basıp Emine’yi kaçırdı.</span></p>

    <p class="duz" xml:lang="tr"><span class="duz">Küçük Emine, Çolak Memo’nun ilk karısı değildi.</span></p>

    <p class="duz" xml:lang="tr"><span class="duz">Çolak Memo, on üç kadınla evlendi. Dördüncüsünü boşar, bir daha alırdı.</span></p>

    <p class="duz" xml:lang="tr"><span class="duz">Cumhuriyet’ten sonra eşkıyalığa ve mecburiyetten çokeşliliğe son verdi Çolak Memo.</span></p>

    <p class="duz" xml:lang="tr"><span class="duz">Emine, kocası Çolak Memo’dan hep korktu.</span></p>

    <p class="duz" xml:lang="tr"><span class="duz">Bir gün evde kumalar Meryem, Bedriye ve Emine otururken, polisler bir hırsızlık soruşturması için eve geldi. Çolak Memo sorulara cevap verirken, diğer odada üç karısının konuşup gülmelerine sinirlendi. Gidip, Emine’yi balkondan attı.</span></p>

    <p class="duz" xml:lang="tr"><span class="duz">Çolak Memo bu olay nedeniyle üç yıl hapis yattı.</span></p>

    <p class="duz" xml:lang="tr"><span class="duz">1933’te cezaevinden çıkınca Emine’nin gönlünü aldı ve onu hamile bıraktı.</span></p>

    <p class="duz" xml:lang="tr"><span class="duz">Emine, Çolak Memo’dan dört çocuk sahibi oldu.</span></p>

    <p class="duz" xml:lang="tr"><span class="duz">Kocası ölünce Malatya Mensucat Fabrikası’nda çalışmaya başladı.</span></p>

    <p class="duz" xml:lang="tr"><span class="duz">Büyük oğluna çok güveniyordu; çok çalışkandı, sınıfları hep dereceyle bitiriyordu.</span></p>

    <p class="duz" xml:lang="tr"><span class="duz">Onu küçüklüğünden beri “Horbo… Horbo” diye seviyordu.</span></p>

    <p class="duz" xml:lang="tr"><span class="duz">“Horbo” dayısının kızıyla nişanlıydı.</span></p>

    <p class="duz" xml:lang="tr"><span class="duz">Bir gün fabrikaya polisler geldi, Emine’yi alıp karakola götürdüler.</span></p>

    <p class="duz" xml:lang="tr"><span class="duz">Oğlunun ünlü gazeteci Ahmet Emin Yalman’a suikast yaptığını öğrendi.</span></p>

    <p class="duz" xml:lang="tr"><span class="duz">“Horbo” cezaevine giderken o da ameliyat masasına yattı; beyninde ur vardı.</span></p>

    <p class="duz" xml:lang="tr"><span class="duz">Yıllarca oğlunun cezaevinden çıkmasını bekledi. Her gece ağladı.</span></p>

    <p class="duz" xml:lang="tr"><span class="duz">Oğlu cezaevinden çıktıktan bir süre sonra hayata gözlerini yumdu.</span></p>

    <p class="duz" xml:lang="tr"><span class="duz">Çolak Memo ile Emine’nin oğlu “Horbo” kimdir bilir misiniz: Hüseyin Üzmez!</span></p>

    <p class="duz" xml:lang="tr"><span class="duz">Bursa’da 14 yaşındaki B. Ç.’ye cinsel istismarda bulunduğu iddiasıyla tutuklu bulunan</span> <span class="italik">Vakit</span> <span class="duz">gazetesi yazarı Hüseyin Üzmez.</span></p>

    <p class="duz" xml:lang="tr"><span class="duz">Nev’i şahsına münhasır biriydi; hayatında iki sorudan nefret etti: Ne zaman doğdun, Ahmet Emin Yalman’ı niye vurdun?</span></p>

    <p class="duz" xml:lang="tr"><span class="duz">Bursa 4. Ağır Ceza Mahkemesi’ne giderken, kameramanlara el salladığı görüntüsünü izledim TV’lerde.</span></p>

    <p class="duz" xml:lang="tr"><span class="duz">Aklıma babası Çolak Memo geldi.</span></p>

    <p class="duz" xml:lang="tr"><span class="duz">Bir de, “Malatya Suikastı”nı anlattığı kitabında yazdıkları: “İtalyan Lombroso, ‘Bazı insanlar doğuştan suçludur’ diyor. Ben buna inanmıyorum. Allah kulunun hasmı değildir. Doğuştan suçlu yoktur.” (s. 67)</span></p>

    <p class="duz" xml:lang="tr"><span class="duz">TV’de Hüseyin Üzmez’i elleri kelepçeli el sallarken izlediğimde düşündüm: Çolak Memo’nun hiç mi suçu yok?</span></p>

    <p class="baslik-3" xml:lang="tr"><span class="duyuru-baslik">Dinci tecavüzü</span></p>

    <p class="duz" xml:lang="tr"><span class="duz">Hüseyin Üzmez’in bu insanlık ayıbını ne yazık ki başta köşe yazarı olduğu</span> <span class="italik">Vakit</span> <span class="duz">gazetesi olmak üzere, dinci medya ya hiç görmedi ya da işi sulandırmaya çalıştı.</span></p>

    <p class="duz" xml:lang="tr"><span class="duz">Benzer tavrı, Aczmendi Şeyhi Müslüm Gündüz’ün Fadime Şahin’le basılmasında da göstermişlerdi.</span></p>

    <p class="duz" xml:lang="tr"><span class="duz">Yetmişlik ihtiyarların gencecik kızlarla birlikte olmasını doğal buluyorlardı belki de kim bilir?</span></p>

    <p class="duz" xml:lang="tr"><span class="duz">Biliyorsunuz Müslüm Gündüz’ün basıldığı evin sahibi Hüseyin Üzmez’di!</span></p>

    <p class="duz" xml:lang="tr"><span class="duz">Hüseyin Üzmez’ler, Müslüm Gündüz’ler bu konuda yalnız mı?</span></p>

    <p class="duz" xml:lang="tr"><span class="duz">Gidin İstanbul Başakşehir’e, bir iki esnafla sohbet edin, size güvenirlerse neler neler anlatırlar.</span></p>

    <p class="duz-ilk-paragraf" xml:lang="tr"><span class="duz">İstanbul’un İkitelli semtinde bulunan Başakşehir, Refah Partisi döneminde İstanbul Büyükşehir Belediyesi’ne bağlı KİPTAŞ tarafından 1995 yılında yapıldı.</span></p>

    <p class="duz" xml:lang="tr"><span class="duz">Yıllar içinde bu büyük yerleşim yeri, muhafazakâr kesimlerin konakladığı bir bölge oldu.</span></p>

    <p class="duz" xml:lang="tr"><span class="duz">Hatta bu muhafazakâr ev sahipleri o kadar çoğaldı ki, şu an bakıldığında etaplar halinde olan bu büyük sitenin içinde alkollü içki satan bir yer bulmak imkânsızlaştı.</span></p>

    <p class="duz" xml:lang="tr"><span class="duz">Fakat…</span></p>

    <p class="duz" xml:lang="tr"><span class="duz">Muhafazakâr zengin işadamları, İstanbul’un merkezine uzak Başakşehir’i, çapkınlıkları için “garsoniyer” olarak kullanıyor.</span></p>

    <p class="duz" xml:lang="tr"><span class="duz">Şaşırıyor musunuz?</span></p>

    <p class="duz" xml:lang="tr"><span class="duz">Hiç şaşırmayın.</span></p>

    <p class="duz" xml:lang="tr"><span class="duz">Kaldırıp kafanızı bir etrafa bakın; hep birbirine benzeyen adamlar görürsünüz.</span></p>

    <p class="duz" xml:lang="tr"><span class="duz">Nasıl yüzleri botokslu sosyetik sarışın hanımefendiler birbirine benziyorsa, bu dinciler de o derece birbirlerine benziyorlar.</span></p>

    <p class="duz" xml:lang="tr"><span class="duz">Bunlar AKP’nin metroseksüel dincileri…</span></p>

    <p class="duz" xml:lang="tr"><span class="duz">Ellerinde mutlaka Vertu marka cep telefonları var.</span></p>

    <p class="duz" xml:lang="tr"><span class="duz">Bileklerinde ise Franck Muller saat. Özellikle Başbakan Erdoğan’a hediye edilen Franck Muller saat, partililer arasında moda yarattı.</span></p>

    <p class="duz" xml:lang="tr"><span class="duz">Bunların fiyatı 100 bin dolara kadar çıkıyor.</span></p>

    <p class="duz" xml:lang="tr"><span class="duz">AKP’li metroseksüellerin Doğulu ve Karadenizli olanlarının büyük oranı burun estetiği yaptırmış durumda. Saçlar, tırnaklar hep bakımlı.</span></p>

    <p class="duz" xml:lang="tr"><span class="duz">Tarkan gibi ünlülerin gittiği kuaförlerde artık bu dincileri görüyorsunuz.</span></p>

    <p class="duz" xml:lang="tr"><span class="duz">Gelelim giydiklerine: Mutlaka marka olmalı: Prada, Armani, Gucci, Cerutti, Ferre, Ermenegildo Zegna, Nina Ricci, Paul&amp;Shark gibi.</span></p>

    <p class="duz" xml:lang="tr"><span class="duz">Ayakkabı ise değişmez markalar olmalı: Ralph Lauren, Armani ve Tod’s.</span></p>

    <p class="duz" xml:lang="tr"><span class="duz">Kemer, gömlek, mendil, çorap yine bu markalardan seçiliyor.</span></p>

    <p class="duz" xml:lang="tr"><span class="duz">Siyah takım elbise, beyaz gömlek vazgeçemedikleri. Gece bar kıyafetleri ise kot pantolon, siyah gömlek ve uzun burunlu siyah ayakkabı.</span></p>

    <p class="duz" xml:lang="tr"><span class="duz">Parfümleri yine marka ama özellikle nedense Bvlgari tercih ediyorlar.</span></p>

    <p class="duz" xml:lang="tr"><span class="duz">Alışverişler genellikle Harvey Nichols, Beymen ve Vakko’dan yapılıyor.</span></p>

    <p class="duz" xml:lang="tr"><span class="duz">Evet, artık çevrenize daha dikkatli bakın; onları hemen tanıyacaksınız.</span></p>

    <p class="duz" xml:lang="tr"><span class="duz">Onlar artık sosyetenin gittiği Papermoon gibi mekânların değişmez figürleri oldular.</span></p>

    <p class="duz" xml:lang="tr"><span class="duz">Meğer bunca yıllık mücadeleleri, büyük laflar etmeleri; TV’lerde, gazetelerde gördükleri sosyetik metroseksüeller gibi yaşamak içinmiş.</span></p>

    <p class="duz" xml:lang="tr"><span class="duz">Evet, bir daha yazalım:</span></p>

    <p class="alinti-ilk-paragraf-x" xml:lang="tr"><span class="dar-paragraf-duz">Yiyin efendiler yiyin, bu han-ı iştiha sizin,</span></p>

    <p class="alinti-son-paragraf-x" xml:lang="tr"><span class="dar-paragraf-duz">Doyunca, tıksırıncaya, çatlayıncaya kadar yiyin!</span></p>

    <p class="baslik-3" xml:lang="tr"><span class="duyuru-baslik">Meclis’te kavga</span></p>

    <p class="duz" xml:lang="tr"><span class="duz">Hüseyin Üzmez’ler, Müslüm Gündüz’ler meselesine tekrar dönersek, bunlar yeni mi ortaya çıktı? Hayır!</span></p>

    <p class="duz" xml:lang="tr"><span class="duz">Bu anlayış, yani İslamiyet’i erkek dini yapmak isteyen dincilik dün de vardı… Gelin yüz yıl geriye gidelim…</span></p>

    <p class="duz-ilk-paragraf" xml:lang="tr"><span class="duz">1908 Temmuz Devrimi (II. Meşrutiyet) sonucu yapılan seçimlerin ardından Meclis-i Mebusan, 27 aralık 1908’de açıldı.</span></p>

    <p class="duz" xml:lang="tr"><span class="duz">Üç yıl görev yapacak Meclis-i Mebusan, hukuk alanında da devrim niteliğinde düzenlemeler yapmak için çalışmalara başladı.</span></p>

    <p class="duz" xml:lang="tr"><span class="duz">Ceza Kanunu’nun bazı maddelerini değiştiren yasa tasarısı, Meclis Adliye Encümeni’nden geçip Meclis Genel Kurulu’na geldi. Değiştirilmesi istenen maddelerden biri de zinaya ilişkin olan 201. maddeydi. Zina maddesi, dört fıkradan ibaretti:</span></p>

    <p class="duz" xml:lang="tr"><span class="duz">– Zina yapan kadın hakkında soruşturma açılması, eğer evliyse eşi, evli değilse velisinin şikâyetine bağlıydı. Zina sabit görülürse kadın üç aydan iki yıla kadar hapsedilecekti.</span></p>

    <p class="duz" xml:lang="tr"><span class="duz">– Şikâyetçi olan koca veya veli davadan vazgeçer ya da mahkeme sırasında vefat ederse dava düşecekti.</span></p>

    <p class="duz" xml:lang="tr"><span class="duz">– Kadının zina yaptığı erkek evliyse, üç aydan iki yıla kadar; evli değilse bir aydan bir seneye kadar hapis cezasına çaptırılacaktı. Ayrıca her iki durumda da beş Osmanlı altınından yüz Osmanlı altınına kadar para cezası verecekti. Ancak bu durumun kanıtlanması için suçüstü olması veya bir Müslüman’ın evinde yakalanması ya da erkeğin kendi tarafından yazılmış mektuplarının bulunması şart koşuluyordu.</span></p>

    <p class="duz" xml:lang="tr"><span class="duz">– Erkek, karısıyla birlikte oturduğu evde zina yapmayı alışkanlık edinmişse üç aydan iki yıla kadar hapis ve beş Osmanlı altınından yüz Osmanlı altınına kadar para cezası öngörülüyordu.</span></p>

    <p class="duz" xml:lang="tr"><span class="duz">Zina yasa tasarısının görüşülmesine 18 nisan 1911 tarihinde, Ahmed Rıza Bey’in başkanlığında Meclis-i Mebusan’da başlandı.</span></p>

    <p class="duz" xml:lang="tr"><span class="duz">İlk sözü alan Halep Mebusu Artin Boşgezenyan, Hüseyin Üzmez vakasında da ortaya çıkan bir gerçeğin altını çizdi: Bu ceza erkekleri koruyor!</span></p>

    <p class="duz" xml:lang="tr"><span class="duz">Sözleri sürekli laf atmalarla kesilen Artin Efendi şöyle konuştu: “Kanun aslında erkeğe diyor ki, ‘Ey birader, biz senin kıymetini biliyoruz. Her ne kadar biz sana ceza verir gibi gözüksek de sen bundan korkma. Ama dikkatli ol, sakın kendi evinde yapma. Ama ola ki bir kere yaptın ziyanı yok, fakat bunu âdet edinme. Yani metres tutma, çiçekten çiçeğe kon.’”</span></p>

    <p class="duz" xml:lang="tr"><span class="duz">Artin Efendi’nin, erkeğin kollandığını belirttikten sonra, “Farz ediniz ki, Meclis-i Mebusan, kadınlardan teşekkül etse” demesiyle salondan bir kahkaha yükseldi. Kütahya Mebusu Cemal Bey, “Allah o günleri göstermesin” diye laf attı.</span></p>

    <p class="duz" xml:lang="tr"><span class="duz">Artin Bey yine de sözlerini sürdürdü:</span></p>

    <p class="duz" xml:lang="tr"><span class="duz">“Bu gök kubbenin altında her şey olur efendim. Kadınlar Meclis’e gelseler ve bu yasadaki kadınların yerlerine erkekleri, erkeklerin yerlerine kadınları yazsalar, siz buna ne dersiniz? Zannederim ki, ‘Bu gayet haksızdır’ dersiniz. Bu nedenle kadınların hukukunu korumalıyız efendim.”</span></p>

    <p class="duz" xml:lang="tr"><span class="duz">Daha sonra kürsüye gelen Şebinkarahisar Mebusu Mustafa Hayri Efendi, kadınların ve erkeklerin eşit ceza almalarına karşı çıktı, “Kadınlar daha ağır ceza almalıdır” dedi. Ayrıca, zina kovuşturmasının sadece eş ve veli şikâyetine bağlı olmasının, kocasız ve velisiz kadınları yasa kapsamı dışında bırakacağını söyledi.</span></p>

    <p class="duz" xml:lang="tr"><span class="duz">Bingazi Mebusu Mansur Paşa, ayetlerden alıntılar yaparak başladığı konuşmasında, iffetin korunmasının sorumluluğunun erkekten çok kadında olduğunu belirterek, “Bu nedenle kadınlara daha çok ceza verilmesi gerekir” dedi.</span></p>

    <p class="duz" xml:lang="tr"><span class="duz">Üsküp-İpek Mebusu Hafız İbrahim’in kadınlardan yana çıkan konuşması genel kurulu yine karıştırdı.</span></p>

    <p class="duz" xml:lang="tr"><span class="duz">“Kadınları baştan çıkaran erkeklerdir. Bugün bir kadının aklı başında bir erkeği olursa, hiçbir vakitte fenalığa bulaşmaz. Fakat namussuz, alçak bir erkek, kendi zevcesini evinde bırakıp Beyoğlu’nda sabaha kadar sürterse, kadıncağız da bir zamparayı evine almaya mecbur kalabilir. Bir erkek bütün gün Beyoğlu’nda zamparalıkta bulunursa ona ceza yok. O kadın ne yapsın?”</span></p>

    <p class="duz" xml:lang="tr"><span class="duz">Bu sözü duyan mebusların büyük çoğunluğu hep bir ağızdan bağırıp çağırarak itiraz ettiler. Kimi mebuslar kürsüye yürümek istedi.</span></p>

    <p class="duz" xml:lang="tr"><span class="duz">Meclis Başkanı Ahmed Rıza Bey, mebusları sakin olmaya çağırdı. Hafız İbrahim Efendi’yi de daha dikkatli konuşması için uyardı: “Lütfen edeb-i lisanla konuşunuz. Bu kürsüye, Meclis’e yakışmayacak sözler sarf etmeyiniz.”</span></p>

    <p class="duz" xml:lang="tr"><span class="duz">Konya Mebusu Mehmed Vehbi Efendi, Artin Efendi ile İbrahim Efendi’nin sözlerini eleştirerek, kadınların dışarıda erkeklerini kontrol etmesi gibi bir durumun asla mümkün olamayacağını söyledi.</span></p>

    <p class="duz" xml:lang="tr"><span class="duz">İstanbul Mebusu Kirkor Zohrab da genel kurulu hareketlendiren bir konuşma yaptı. “Bu cürümde en büyük kabahat erkeklerindir” deyince salon yine ayaklandı. Sataşmalar üzerine Kirkor Zohrab, “Bu tahammülsüzlüğünüzün nedeni, erkeklerin kadınlar üzerinde egemenliğini zorla muhafaza etmesinden kaynaklanıyor” dedi.</span></p>

    <p class="duz" xml:lang="tr"><span class="duz">En çok laf atan Kengiri Mebusu Mehmed Tevfik söz alarak kürsüye çıktı. Hiçbir Osmanlı ferdinin Zohrab Efendi’nin bakış açısına ve düşüncelerine iştirak etmeyeceğini söyleyerek, konuyu “dinsel farklılıklar” meselesine getirmek istedi. Müslümanların Ermeni ve Rum gibi Hıristiyanlarla bu konuda ayrı olduğunu belirtti. “Müslüman erkekler mümtaz bir mevkidedir ve bu mevkii hiçbir vakit terk etmeyeceklerdir.”</span></p>

    <p class="duz" xml:lang="tr"><span class="duz">Serfice Mebusu Yorgo Boşo Efendi, soruşturma açılması hakkının sadece erkeklere tanınmasını eleştirdi. Ayrıca, erkeklerin rezil olmamak için şikâyette bulunamayacağını da belirtti.</span></p>

    <p class="duz" xml:lang="tr"><span class="duz">Son olarak söz alan Sinop Mebusu Hasan Fehmi Efendi, konuşmasına zinanın İslam şeriatındaki yeri hakkında geniş açıklamalar yaparak başladı. Bırakın kadının zina hakkında şikâyetçi olup olmamasını, kadının böyle bir davada tanık olarak bile dinlenmemesi gerektiğini söyledi.</span></p>

    <p class="duz" xml:lang="tr"><span class="duz">Tartışmalar uzayınca Meclis başkanı yeterlilik önergesini oylamaya sundu. Kabul edildi. Yasa tasarısı da yapılan oylamada hiçbir fıkrası değiştirilmeden kabul edildi.</span></p>

    <p class="duz" xml:lang="tr"><span class="duz">Sonuçta, aradan yüz yıl geçse de, yasaları erkekler yaptığı sürece, adına ister zina davası, ister taciz, ister tecavüz davası deyin, korunan hep Hüseyin Üzmez’ler, Müslüm Gündüz’ler olacaktır!</span></p>

    <p class="duz" xml:lang="tr"><span class="duz">Bu tarihsel bilgiden sonra şimdi sorulması gereken soruya geldik:</span></p>

    <p class="duz" xml:lang="tr"><span class="duz">İran’daki, kadını ikinci sınıf varlık gören rejimi, Türkiye Cumhuriyeti’nde yaşayan iki türbanlı kız öğrenci neden benimser? Neden Atatürk’ü değil de, Humeyni’yi severler? Aradan 100 yıl geçmesine rağmen neden hâlâ kadınları ikinci sınıf varlık gören Osmanlı milletvekilleri gibi düşünürler.</span></p>

    <p class="baslik-3" xml:lang="tr"><span class="duyuru-baslik">“Humeyni’yi seviyoruz!”</span></p>

    <p class="duz" xml:lang="tr"><span class="duz">İki türbanlı üniversite öğrencisinin televizyon ekranında söylediği, “Atatürk’ü sevmiyorum. Humeyni’yi seviyorum” sözünü nasıl değerlendirmeliyiz?</span></p>

    <p class="duz" xml:lang="tr"><span class="duz">Sünni türbanlı öğrenci, Şii İmam Humeyni’yi neden sever?</span></p>

    <p class="duz" xml:lang="tr"><span class="duz">İslam Devrimi, İranlı kadınlara ne gibi “haklar” getirdi? Gelenekçi/muhafazakâr ideolojilerin kadınlara dayattığı rol modelini konuşup tartışmanın zamanı gelmedi mi?</span></p>

    <p class="duz" xml:lang="tr"><span class="duz">Soru o kadar çok ki…</span></p>

    <p class="duz" xml:lang="tr"><span class="duz">O halde bir iki cümle edelim…</span></p>

    <p class="duz-ilk-paragraf" xml:lang="tr"><span class="duz">Her Müslüman’ın bildiği gerçektir:</span></p>

    <p class="duz" xml:lang="tr"><span class="duz">Hz. Muhammed’in ölümünden sonra halifelik meselesinden kaynaklanan çatışmalar ortaya iki güçlü mezhep çıkardı: Şiilik ve Sünnilik.</span></p>

    <p class="duz" xml:lang="tr"><span class="duz">Emeviler döneminde veraset yoluyla belirlenen halifelik, Abbasiler döneminde sembolik bir makama dönüştürüldü.</span></p>

    <p class="duz" xml:lang="tr"><span class="duz">Sünni gelenek, halifelik makamına sembolik değerler yükleyip dünyevi siyasal otoritenin etki alanını genişletti.</span></p>

    <p class="duz" xml:lang="tr"><span class="duz">Şii gelenek ise bunun tam tersi yolda gelişti; azınlık olmanın getirdiği bilinçle, siyasal, dinsel, sosyal ve ilahi olanı birleştirmeyi amaçlayan bir doktrin geliştirdi. Halifelik kavramının karşısına “imam” kavramını çıkardı. “İmam” cemaatin siyasal ve dinsel lideri olduğu kadar, manevi konularda da en üst makamı oldu.</span></p>

    <p class="duz" xml:lang="tr"><span class="duz">Şii doktrinine göre, imam doğrudan peygamber soyundan gelen kişiydi. İmamın otoritesi, bireyin günlük yaşamından manevi dünyasına kadar tüm sorunlarda “yol gösterici” olmaya kadar giden geniş bir alanı kapsıyordu.</span></p>

    <p class="duz" xml:lang="tr"><span class="duz">Yani siyasal liderlik yanında, İslam hukukunu en iyi bilen kişi olarak yorum yapma otoritesi de vardı.</span></p>

    <p class="duz" xml:lang="tr"><span class="duz">İlahi ve teorik olarak gerçek otoritenin tek ve meşru temsilcisiydi. Yanılmazdı. “Doğru İslam”ın kavranması konusunda bir tür bilgi tekeline sahipti vs.</span></p>

    <p class="duz-ilk-paragraf" xml:lang="tr"><span class="duz">Humeyni bir “imam”dı.</span></p>

    <p class="duz" xml:lang="tr"><span class="duz">Allah tarafından gönderilen ilahi yasaların mutlak, ebedi doğrunun ve toplumsal düzenin kuralları olduğunu söyledi hep.</span></p>

    <p class="duz" xml:lang="tr"><span class="duz">İnsanın mutluluğunun, ancak toplumun bu kurallara uygun biçimde düzenlenmesiyle mümkün olacağını vurguladı sürekli.</span></p>

    <p class="duz" xml:lang="tr"><span class="duz">Peki, böyle bir toplum nasıl yönetilmeliydi?</span></p>

    <p class="duz" xml:lang="tr"><span class="duz">Humeyni’ye göre monarşi, İslam’a aykırıydı. Doğru yönetim “velayet-i fıkıh”a dayalı bir İslam devletiydi. Bu devletin anayasası şeriattı. Yani insanın yaptığı değil, Allah’ın kelamı ve peygamberin sünneti temel yasalar olmalıydı.</span></p>

    <p class="duz" xml:lang="tr"><span class="duz">Egemenlik kayıtsız şartsız milletin değil, şeriatındı.</span></p>

    <p class="duz" xml:lang="tr"><span class="duz">Bu nedenle İslami devletin yasama organı yasa yapmazdı; sadece bir danışma ve düzenleme organıydı. (Bazı çevrelerin, Türkiye’deki hukuk kurumuyla neden sürekli tartıştıklarını da bu çerçevede değerlendirilebilir miyiz? Ya da bazı hukuki kararlarda dini ulemanın görüşünün alınmasını isteyen anlayışı da yine bu çerçevede yorumlamak gerekir mi? Geçelim…)</span></p>

    <p class="duz" xml:lang="tr"><span class="duz">Humeyni rejiminde “yürütme” yetkisi kime ait olacaktı?</span></p>

    <p class="duz" xml:lang="tr"><span class="duz">Yanıtı basitti: Toplumun hem manevi hem dini hem de siyasal lideri olan Humeyni’ye.</span></p>

    <p class="duz" xml:lang="tr"><span class="duz">Kuşkusuz Humeyni’nin önerdiği düzen bir “cumhuriyet”ti. İdari işlerle ilgilenen görevliler ve danışma görevi yapan “yasama” organı bir seçimle belirleniyordu. Fakat bu düzen hiçbir zaman “demokrasi” olamazdı. Çünkü insan ürünü yasaya değil, mutlak ilahi yasaya uymak zorunluluğu vardı. Uzatmadan soralım:</span></p>

    <p class="duz" xml:lang="tr"><span class="duz">Laik Türkiye’de yaşayan türbanlı Sünni bir öğrenci, Şii İmam Humeyni’yi neden sever?</span></p>

    <p class="duz" xml:lang="tr"><span class="duz">Sorunun yanıtından önce, Humeyni İranı’nda kadının yerini de analiz etmeye çalışalım.</span></p>

    <p class="duz-ilk-paragraf" xml:lang="tr"><span class="duz">İslam Devrimi öncesinde sokak gösterilerinde kadınlar en öndeydi. Devrimden önce, siyasal gösterilere katılan kadınların, erkeklerle eşitliği ve katkılarının önemi üzerine kurgulanan İslamcı söylem, devrimden sonra siyasal iktidarı ele geçirir geçirmez kadının evcilleştirilmesine ve dindarlaştırılmasına dayalı özgün bir cinsiyet ayrımcılığının kurumsallaştırılmasına yöneldi.</span></p>

    <p class="duz" xml:lang="tr"><span class="duz">Bütün gelenekçi/muhafazakâr ideolojiler gibi İslam Devrimi’nde de kadın, siyasette, iş hayatında veya başka herhangi bir alandaki kadın değil, sadece ve sadece ailede kadındı.</span></p>

    <p class="duz" xml:lang="tr"><span class="duz">Kuşkusuz tüm bunların altında kadına yönelik güvensizlik vardı. Bunun en çarpıcı örneği, ceza yasası “kısas”ta yer alıyordu. 1981’de meclisten geçerek yasalaşan kısas, ilk İslam toplumlarının cezalandırma anlayışını yansıtıyordu. Yani, şeriata dayalı, esas olarak öldürme, cinsel suçlar ve içki içmek gibi kamu düzenini tehdit eden eylemleri cezalandırma, öç alma anlamına geliyordu. Kısas, kadını ikincil insan konumuna getiriyordu.</span></p>

    <p class="duz" xml:lang="tr"><span class="duz">Örneğin, kısasta öncelikle taammüden işlenen cinayetlerde kadınlar şahit olarak kabul edilmiyordu.</span></p>

    <p class="duz" xml:lang="tr"><span class="duz">Ve daha acısı kısasa göre, Müslüman bir kadını öldüren Müslüman bir erkeğin kısasla cezalandırılabilmesi için, öldürülen kadının yakınlarının cezanın infaz edilebilmesi için ödemesi gereken kan parası, bir erkek için ödenmesi gerekenin yarısı kadardı! Yani kadının yaşamının değeri erkeğinkinin ancak yarısına eşitti.</span></p>

    <p class="duz" xml:lang="tr"><span class="duz">Kadınlara yönelik ayrımcılığın çarpıcı bir başka örneği ise, zina halinde kocası tarafından görülen bir kadının, yine kocası tarafından öldürülmesi halinde katilin cezalandırılmamasıydı!</span></p>

    <p class="duz" xml:lang="tr"><span class="duz">İslam Devrimi kadınlara bazı “haklar” da getirdi kuşkusuz!</span></p>

    <p class="duz" xml:lang="tr"><span class="duz">Çokeşliliği ortadan kaldırmadı. Evlilik yaşı 18’den 13’e düşürüldü.</span></p>

    <p class="duz" xml:lang="tr"><span class="duz">Okullarda kız ve erkeklerin ayrı sınıflarda ve mümkünse ayrı binalarda öğrenim görmeleri şartı getirildi. Ders araç ve gereçleri ile ders kitapları kız ve erkekler için ayrı ayrı düzenlendi. Erkek öğretmenlerin kız öğrencilere ders vermesi engellendi.</span></p>

    <p class="duz" xml:lang="tr"><span class="duz">Bazı meslekler kadınlara yasaklandı; yargıçlık gibi…</span></p>

    <p class="duz" xml:lang="tr"><span class="duz">Tüm bunların amacı, kadının geleneksel analık-eşlik rolünü pekiştirerek, toplumsal hayattan elini eteğini çekmesinin istenmesiydi.</span></p>

    <p class="duz" xml:lang="tr"><span class="duz">Kara çarşaf, İslam Devrimi’nden önce şah despotizmine karşı tepkinin sembolüydü. Bu nedenle sadece İslamcıların değil, her siyasal görüşten kadının giydiği bir giysiydi. Kadınların çoğu devrimden sonra, artık bir simge haline gelen/getirilen kara çarşafı bir daha çıkaramayacaklarını düşünmemişlerdi bile.</span></p>

    <p class="duz" xml:lang="tr"><span class="duz">Düşünmemişlerdi; çünkü başta Humeyni olmak üzere, din adamlarının İslam’da zorlama olmayacağı sözlerine inanmışlardı. İslam Devrimi’nden sonra örtünmek rejimin sembolü haline geldi. Örtünmeyen kadınlar çeşitli biçimlerde saldırılara uğradı.</span></p>

    <p class="duz" xml:lang="tr"><span class="duz">4 temmuz 1980’de Humeyni’nin isteğiyle kamusal alanda çalışan kadınların örtünmesi zorunlu hale getirildi. Özel sektör de bu karara uydu. Esnaf ve tüccarlar örtünmeyen kadınlara satış yapmamaya başladı.</span></p>

    <p class="duz" xml:lang="tr"><span class="duz">Zorunlu örtünmeyi protesto eden ve bu nedenle gösteriler düzenleyen kadınlar, “Amerikan ajanı”, “şah yanlısı” ve hatta “fahişe” olarak adlandırıldı.</span></p>

    <p class="duz" xml:lang="tr"><span class="duz">Ayetullah Ali Hamaney, Tahran Üniversitesi’nde örtünmeye karşı çıkan kadınlar hakkında bakın neler söyledi:</span></p>

    <p class="duz" xml:lang="tr"><span class="duz">“Onlara fahişe demek istemiyorum, çünkü fahişelerin yaptıkları kendilerini ilgilendirir. Bu başı açık kadınların eylemleri ise toplumu ilgilendirmektedir. Bu nedenle onları karşıdevrimci olarak adlandırıyorum.”</span></p>

    <p class="duz" xml:lang="tr"><span class="duz">Rafsancani ise kadınları uyarıyordu:</span></p>

    <p class="duz" xml:lang="tr"><span class="duz">“Önce bunlar ikaz edilmeli. Sonra yasalar var; ahlaka aykırı giyinip dışarı çıkanlar, bu davranışlarından dolayı mahkemelerde cezalandırılacaklardır. Gördüğüm bu eğilim nedeniyle çok endişeliyim. Korkarım ki en sonunda müdahale edilmesine izin vermek zorunda kalacağız.”</span></p>

    <p class="duz" xml:lang="tr"><span class="duz">Özellikle çalışan kadınlar üzerinde yoğunlaşan örtünme zorlamaları kentli, meslek sahibi, eğitimli kadınları olumsuz etkiledi. Çaresizdiler.</span></p>

    <p class="duz" xml:lang="tr"><span class="duz">Çünkü sosyalistlerden liberallere kadar her siyasal çevre kara çarşafı emperyalizme karşı mücadelenin bir simgesi olarak görüyordu!</span></p>

    <p class="duz" xml:lang="tr"><span class="duz">Örtünmenin, emperyalizmle mücadeleyle, kadının metalaştırılmasıyla ne ilgisi vardı? Bunlar o günlerde tartışılmadı bile.</span></p>

    <p class="duz" xml:lang="tr"><span class="duz">Tartışmadıkları için, toplumdan dışlanan, mülteciliğe zorlanan ve hapishanelerde ölüme yollananlar da bu kesimler oldu.</span></p>

    <p class="duz" xml:lang="tr"><span class="duz">Neyse, konumuz “aydın aymazlığı” değil.</span></p>

    <p class="duz" xml:lang="tr"><span class="duz">Konumuz, laik Türkiye’de Sünni türbanlı bir öğrencinin Şii İmam Humeyni’ye olan hayranlığıydı.</span></p>

    <p class="duz" xml:lang="tr"><span class="duz">İngiltere sömürgesi bile olmayı kabul eden bu genç türbanlıları kim ne zaman, nasıl yetiştirdi?</span></p>

    <p class="duz" xml:lang="tr"><span class="duz">Kanada’da üniversitede okuyorlar ama kendi topraklarının ürünü “Meşrık Mektebi”nden bihaberler!</span></p>

    <p class="duz" xml:lang="tr"><span class="duz">Bu nedenle kolayca Araplaşıveriyorlar…</span></p>

    <p class="duz" xml:lang="tr"><span class="duz">İslam’ı sadece erkek egemen (ataerkil) bir anlayış haline getirenler, türbanı eve hapsettikleri kızlarının, eşlerinin gündemi haline getiriyorlar.</span></p>

    <p class="duz" xml:lang="tr"><span class="duz">Bu nedenledir ki, gündeminde sadece türban olan bu kızımız, meseleye salt bu noktada yaklaşınca doğal olarak sömürge olmayı bile kabul edip, mezhepsel farklılıkları bir yana atıp Humeyni’yi sevebiliyor. İran’ın onu ilgilendiren tek tarafı kadınlarının örtülü olması.</span></p>

    <p class="duz" xml:lang="tr"><span class="duz">Peki, kadının tek sorunu üniversiteye başörtüsüyle girebilmesi mi?</span></p>

    <p class="duz" xml:lang="tr"><span class="duz">Hadi genelleyelim, kadın örtününce tüm sorunları ortadan kalkıyor mu? Bu kızımıza göre öyle. Yoksa kadını kara çarşaftan (ki İslam’da kara çarşaf yoktur) kurtarmaya çalışan, toplumsal hayatın içinde erkekle eşitleyip cinsler arası eşitsizliği kaldırmaya uğraşan Atatürk’ü niye sevmesin.</span></p>

    <p class="duz" xml:lang="tr"><span class="duz">Sonuçta, İslamiyet erkeklerin elinden kurtarılmadığı sürece türbanlı kızlarımız Atatürk’ü değil, Humeyni’yi sevmeye devam edecektir.</span></p>

    <p class="baslik-3" xml:lang="tr"><span class="duyuru-baslik">Bilgiseven’i niye tanımazlar?</span></p>

    <p class="duz" xml:lang="tr"><span class="duz">Sözü burada Müslüman bir yazara bırakayım:</span></p>

    <p class="duz" xml:lang="tr"><span class="duz">Ayşe Böhürler adını hiç duydunuz mu?</span></p>

    <p class="duz" xml:lang="tr"><span class="duz">AKP MKYK üyesi.</span></p>

    <p class="duz" xml:lang="tr"><span class="italik">Yeni Şafak</span> <span class="duz">gazetesi köşe yazarı.</span></p>

    <p class="duz" xml:lang="tr"><span class="duz">TV yapımcısı. Yazar.</span></p>

    <p class="duz" xml:lang="tr"><span class="duz">Ayşe Böhürler bir TV programında, Türkiye’de türbanın artık moda haline getirildiğini söyleyerek mealen şöyle konuştu:</span></p>

    <p class="duz" xml:lang="tr"><span class="duz">“Türban moda haline getirilerek içeriği boşaltıldı. Ve ne yazık ki böylece de türban saygınlığını yitirdi. Başörtüsü takıldığı zaman sanılıyor ki bütün günahlardan arınılıyor, her şey mubah sanılıyor. Ne kadar yanlış. İşin özünde, iyi bir insan olmak yatmalıdır. Başörtüsü takmayan bir kadın, başörtülü bir kadından daha dindar olabilir.”</span></p>

    <p class="duz" xml:lang="tr"><span class="duz">Demek bazı çevrelerde hâlâ başı açık kadınlar Müslüman sayılmıyor! Cahillik bu kadar mı her yanı sardı?</span></p>

    <p class="duz" xml:lang="tr"><span class="duz">Peki, başta türbanlı iki üniversiteli kız öğrencimiz olmak üzere, bunlar Münevver Ayaşlı’yı bilmiyorlar mı?</span></p>

    <p class="duz" xml:lang="tr"><span class="duz">Ya Sâmiha Ayverdi’yi?</span></p>

    <p class="duz" xml:lang="tr"><span class="duz">Nezihe Araz, Safiye Erol, Şaziye Berin Kurt, Sofi Huri, Zühre Uluant… Hangisini sayayım…</span></p>

    <p class="duz" xml:lang="tr"><span class="duz">Hepsinin başı açıktı; örtünmüyorlardı.</span></p>

    <p class="duz" xml:lang="tr"><span class="duz">Hepsi İslamiyet insanlara götürmek için yıllarca çabaladı. Kitaplar yazdılar, seminerlerde konuştular, vakıflar kurdular. Dincilere karşı mücadele verdiler.</span></p>

    <p class="duz" xml:lang="tr"><span class="duz">İslam’ı dünyaya anlatan Cemalnur Sargut, başörtülü bir kadından daha mı az Müslüman şimdi? Kafalarda artık bir kıyas var demek!</span></p>

    <p class="duz" xml:lang="tr"><span class="duz">Profesör Amiran Kurtkan Bilgiseven’in de başı açıktı. Aynı zamanda bir Melami şeyhiydi.</span></p>

    <p class="duz" xml:lang="tr"><span class="duz">Bilim kadınıydı; din sosyolojisi konusunda dünyadaki birkaç isimden biriydi.</span></p>

    <p class="duz" xml:lang="tr"><span class="duz">Hocaların hocasıydı; Prof. Enis Öksüz, Prof. Zekeriya Beyaz gibi tanınmış isimleri yetiştirdi.</span></p>

    <p class="duz" xml:lang="tr"><span class="duz">Prof. Bilgiseven’in hayatı tam da soyadına yakışıyordu.</span></p>

    <p class="duz" xml:lang="tr"><span class="duz">1926 İstanbul doğumluydu. Kandilli Kız Lisesi’ni bitirdikten sonra 1947 yılında İktisat Fakültesi’nden mezun oldu. Bir süre özel sektörde ve İstanbul Defterdarlığı’nda muhasebeci olarak çalıştı. Ama isteği, üniversitede bilim yapmaktı.</span></p>

    <p class="duz" xml:lang="tr"><span class="duz">Başardı da; 1956 yılı sonlarında İktisat Fakültesi’ne sosyoloji asistanı olarak girdi. Prof. Dr. Z. Fahri Fındıkoğlu’nun asistanlığını yaptı.</span></p>

    <p class="duz" xml:lang="tr"><span class="duz">1960’ta doktora ve 1965’te doçentlik sınavlarını verdikten sonra 1970’te profesör oldu.</span></p>

    <p class="duz" xml:lang="tr"><span class="duz">Eserlerinde bilim-din bütünleşmesinin somut örneklerini verdi. Tercüme yapmadı, kaynaklarını bu topraklarda aradı. Bu nedenle ülke gerçeklerinden kopmadı.</span></p>

    <p class="duz" xml:lang="tr"><span class="duz">İyi yazardı; güzel konuşurdu. Sadece sosyoloji konferanslarında konuşmazdı.</span></p>

    <p class="duz" xml:lang="tr"><span class="duz">Yakın çevresiyle dost sohbetleri yapardı.</span></p>

    <p class="duz" xml:lang="tr"><span class="duz">Bazı konular üzerinde ısrarla dururdu: Müslüman kadınlarının ezilmesine karşı çıkardı. Kafasında öyle ne başı açık ne de başı kapalı kadın tipi vardı. Ortada böyle soru bile yoktu.</span></p>

    <p class="duz" xml:lang="tr"><span class="duz">İslam’da dört kadın tezine şiddetle karşı dururdu.</span></p>

    <p class="duz" xml:lang="tr"><span class="duz">Tasavvuf ve laikliğin nasıl iç içe olduğunu anlatırdı hep.</span></p>

    <p class="duz" xml:lang="tr"><span class="duz">Türkiye’de sosyal çözülmelerin çok büyük tehlikelere neden olacağını ilk o saptadı. Alevi-Sünni ayrılığının tehlikesine işaret etti sürekli.</span></p>

    <p class="duz" xml:lang="tr"><span class="duz">Etnik ve dini bölücülük karşısında dikkatli olunmasını istedi.</span></p>

    <p class="duz" xml:lang="tr"><span class="duz">İslami kavramların içinin boşaltılmasına savaş açtı.</span></p>

    <p class="duz" xml:lang="tr"><span class="duz">Prof. Bilgiseven’in “ne kadar inançlı” olduğunu kim sorgulayabilir?</span></p>

    <p class="duz" xml:lang="tr"><span class="duz">Bakınız…</span></p>

    <p class="duz" xml:lang="tr"><span class="duz">Balkanlar, Kafkaslar ve Ortadoğu’dan Anadolu’ya gelen tarikat, dergâh, cemaatler arasında günlük hayatı yaşayış ve yorumlama konusunda büyük kültürel farklılıklar var.</span></p>

    <p class="duz" xml:lang="tr"><span class="duz">Bırakın farklı tarikatları, aynı tarikatların farklı yaşam biçimlerini görebiliyoruz.</span></p>

    <p class="duz" xml:lang="tr"><span class="duz">Örneğin, Osmanlı’nın parçalanış sürecinde Balkanlar’dan Anadolu’ya gelmiş bir Nakşibendi dergâhı ile Irak’tan Anadolu’ya gelmiş bir Nakşibendi dergâhı arasında büyük kültürel uçurumlar var.</span></p>

    <p class="duz" xml:lang="tr"><span class="duz">Kenan Rifai Selanikliydi. Galatasaray ve Alliance’ta okudu; hukuk öğrenimi gördü. Yıllarca çeşitli okullarda Fransızca öğretmenliği yaptı.</span></p>

    <p class="duz" xml:lang="tr"><span class="duz">Kenan Rifai’nin dergâhında kadın müritlerin fazlalığı ve onların kapanmayıp çağdaş tarzda giyinmeleri, sohbet toplantılarında kadın erkek karışık oturmaları, bazı dini çevreleri rahatsız etti.</span></p>

    <p class="duz" xml:lang="tr"><span class="duz">Bu çevreler dergâhtaki kadınların mayoyla dolaştıkları yalanını bile dillendirdiler.</span></p>

    <p class="duz" xml:lang="tr"><span class="duz">Kenan Rifai dergâhı poştnişine hep kadınlar oturdu.</span></p>

    <p class="duz" xml:lang="tr"><span class="duz">Zaten ilk oturan da Kenan Rifai’nin annesi Hatice Cenan Sultan’dı.</span></p>

    <p class="duz" xml:lang="tr"><span class="duz">Kenan Rifai’den sonra dergâhın başına ne çocukları ne de eşleri geçti.</span></p>

    <p class="duz" xml:lang="tr"><span class="duz">Sâmiha Ayverdi, İlhan Ayverdi Hanımefendi ve onun ölümünden sonra da Cemalnur Sargut bu görevi aldı.</span></p>

    <p class="duz" xml:lang="tr"><span class="duz">Bu toprakların Orta Asya’dan getirdiği kültürü birileri yıllardır Araplaştırmak istiyor.</span></p>

    <p class="duz-ilk-paragraf" xml:lang="tr"><span class="duz">Yıl, 2009.</span></p>

    <p class="duz" xml:lang="tr"><span class="duz">Ne Münevver Ayaşlı ne Sâmiha Ayverdi ne de Amiran Kurtkan hayatta.</span></p>

    <p class="duz" xml:lang="tr"><span class="duz">Artık bu isimleri bilen de pek yok.</span></p>

    <p class="duz" xml:lang="tr"><span class="duz">Sadece Ayşe Böhürler gibi bir iki yazar sık sık uyarmak zorunda kalıyor çevresini: “Başı açık kadınlar da Müslüman’dır, dindardır.”</span></p>

    <p class="duz" xml:lang="tr"><span class="duz">Ne günlere kaldık?</span></p>

    <p class="duz" xml:lang="tr"><span class="duz">Ne kadar saklamaya çalışsak da bu toprakların üzerindeki cahillik hep sırıtıyor.</span></p>

    <p class="duz" xml:lang="tr"><span class="duz">Örneğin…</span></p>

    <p class="baslik-3" xml:lang="tr"><span class="duyuru-baslik">Başörtüsü “mucidi” Asenalar</span></p>

    <p class="duz" xml:lang="tr"><span class="duz">MHP Genel Başkanı Devlet Bahçeli’nin, üniversitede türbana yasak getiren Anayasa’nın 10. maddesi 4. fıkrasının kaldırılmasını istemesi; ardından yasa değişikliğini reddeden Anayasa Mahkemesi kararını eleştirmesi, çoğu çevre tarafından şaşkınlıkla karşılandı.</span></p>

    <p class="duz" xml:lang="tr"><span class="duz">Bahçeli ve MHP’nin bu konuda taktiksel davrandığını yazdı bazı köşe yazarları. Sanıyorum bu çevreler MHP tarihini pek bilmiyor.</span></p>

    <p class="duz" xml:lang="tr"><span class="duz">Milliyetçi hareket açısından bir dönemeç olan 1969 kongresinde, “ayakları yere basmayan romantik Türkçülük” terk edildi.</span></p>

    <p class="duz" xml:lang="tr"><span class="duz">Yeni partinin ideolojisi Türk-İslam çizgisiydi. “Kanımız aksa da zafer İslam’ın” sloganı atılıyordu artık parti mitinglerinde.</span></p>

    <p class="duz" xml:lang="tr"><span class="duz">Bu kongrede, Türklüğün sembolü Bozkurt, yerini İslam’ın simgesi Üç Hilal’e bırakmıştı.</span></p>

    <p class="duz" xml:lang="tr"><span class="duz">Bu minik anımsatmadan sonra başörtüsü meselesine gelelim:</span></p>

    <p class="duz" xml:lang="tr"><span class="duz">Üniversitelerde ilk başörtüyü Dışişleri Bakanı Ali Babacan’ın halası Hatice Babacan 1967 yılında AÜ İlahiyat Fakültesi’nde taktı. Olaylar çıktı.</span></p>

    <p class="duz" xml:lang="tr"><span class="duz">Aynı yıllar, kendine has bağlama şekliyle Şule Yüksel Şenler kamuoyu önüne çıktı. Mahkemeler, protestolarla bir dizi olay yaşandı. (Ayrıntılarını</span> <span class="italik">Siz Kimi Kandırıyorsunuz</span> <span class="duz">adlı kitabımda yazdım.)</span></p>

    <p class="duz" xml:lang="tr"><span class="duz">Her iki hareket o yıllarda ne kadar kitleselleşti, tartışılır.</span></p>

    <p class="duz" xml:lang="tr"><span class="duz">Ancak 1970’li yıllarda üniversitelerde başörtüsünün bayraktarlığını yapanlar MHP’li Asenalardı.</span></p>

    <p class="duz" xml:lang="tr"><span class="duz">Başörtüsünü, üniversitelere, kamusal alana, mitinglere, yürüyüşlere sokan ülkücü Asenalardı.</span></p>

    <p class="duz" xml:lang="tr"><span class="duz">MSP’nin mitinglerinde, yürüyüşlerinde başörtüsü görülmezdi; çünkü bu toplantılarda kadın yoktu.</span></p>

    <p class="duz" xml:lang="tr"><span class="duz">Milli Görüş çizgisi, kadının siyasetle ilgilenmesine sıcak bakmıyordu! Kadın hayatın içinde yoktu. Bu nedenle “başörtüsü” diye siyasi bir talepleri de yoktu.</span></p>

    <p class="duz" xml:lang="tr"><span class="duz">Bir örnek vereyim:</span></p>

    <p class="duz" xml:lang="tr"><span class="duz">Papyon giymiş damat Necmettin Erbakan, 10 ocak 1967 tarihinde İstanbul Çınar Oteli’nde, gelinliği diz üstünde olan, başı açık Nermin Hanımefendi’yle evlenirken, başörtüsünü hiç düşünmemişti.</span></p>

    <p class="duz" xml:lang="tr"><span class="duz">Gümüşhanevi Dergâhı Şeyhi Abdülaziz Bekkine, kadınların manto giyebileceğini söylemişti. Kara çarşafa karşı manto!</span></p>

    <p class="duz" xml:lang="tr"><span class="duz">Sonra ne oldu; hareket nasıl “Ortodoks” bir kimliğe büründü?</span></p>

    <p class="duz" xml:lang="tr"><span class="duz">Erbakan’ı kim dönüştürdü?</span></p>

    <p class="duz" xml:lang="tr"><span class="duz">MHP olabilir mi? Olabilir!</span></p>

    <p class="duz" xml:lang="tr"><span class="duz">Nasıl mı?</span></p>

    <p class="duz" xml:lang="tr"><span class="duz">Başörtüsü meselesini dergi ve gazetelerde ilk başlatanlardan biri Necip Fazıl Kısakürek değil miydi? AKP kurucusu Cüneyt Zapsu’nun annesi Gaye Uzel’i, genç kızlara, “Türk Müslüman kadın portresi” olarak gösterip</span> <span class="italik">Büyük Doğu</span> <span class="duz">dergisinde kapak yapmadı mı?<a class="footnote-link" href="#footnote-231-2" id="footnote-231-2-backlink">[2]</a></span></p>

    <p class="duz" xml:lang="tr"><span class="duz">Dikkat edin, Necip Fazıl Kısakürek hiç Milli Görüş çizgisinde olmadı. Kendine en yakın parti MHP idi.</span></p>

    <p class="duz" xml:lang="tr"><span class="duz">Bu örnekleri çoğaltabiliriz.</span></p>

    <p class="duz" xml:lang="tr"><span class="duz">Ancak son bir örnekle yazıyı noktalayayım:</span></p>

    <p class="duz" xml:lang="tr"><span class="duz">İmam-hatiplere giden ilk kız öğrenciler de MHP’li ailelerin çocuklarıydı. Çünkü Milli Görüşçüler kız öğrencilerin imam-hatiplere gitmesine karşıydı; “Regl olanların yanında Kuranıkerim mi okunur” gibi kaba/yobaz gerekçeler ileri sürüyorlardı.</span></p>

    <p class="duz" xml:lang="tr"><span class="duz">Detaylara gerek yok; ne imam-hatip ne de türban konusunda MHP hiç yalpalamıyor, dün nasılsa bugün de aynı çizgisini koruyor.</span></p>

    <p class="duz" xml:lang="tr"><span class="duz">Bir ara not yazayım; çünkü artık ılımlı İslam’ın “moda” olmasıyla türbanın ünü sınırlarımızı çok aştı!</span></p>

    <p class="duz" xml:lang="tr"><span class="duz">Şöyle ki: Türkiye üniversitelerde ve kamusal alanda türban serbestliğini konuşurken, Ankara’daki İngiliz Büyükelçiliği kamusal alanda türbanı kabul eden ilk kurum oldu!</span></p>

    <p class="duz" xml:lang="tr"><span class="duz">Ankara’daki İngiliz Büyükelçiliği iki yıl önce aldığı bir kararla kadrolarında türbanlı bir Türk çalıştırmaya başladı. Bir ülkenin içişlerine bundan güzel bir müdahale olur mu? Oluyor işte…</span></p>

    <p class="duz" xml:lang="tr"><span class="duz">İngiltere’nin Ankara Büyükelçisi Nick Baird, türbana destek veren tavrıyla tanınıyor. Nick Baird’in büyükelçilikteki diğer çalışanlara “Türbanlılarla çalışmaya alışın, bundan sonra daha fazla türbanlı çalışanımız olabilir” diye espri yaptığı belirtiliyor!</span></p>

    <p class="duz" xml:lang="tr"><span class="duz">Bir İngiliz büyükelçisinin kamusal alanda türbana neden bu kadar destek verdiği sorusunun yanıtını biliyor olmalısınız…</span></p>

    <p class="duz" xml:lang="tr"><span class="duz">İngilizlerin bu tavrı Müslümanlara saygısından ileri gelmiyor kuşkusuz. Açmayalım şimdi tarihi defterleri…</span></p>

    <p class="duz" xml:lang="tr"><span class="duz">Neyse bu konu uzadı, sizlere iki örnek vaka göstermek istiyorum:</span></p>

    <p class="duz" xml:lang="tr"><span class="duz">Türkiye’de iki uzmanın bir İslamcı TV kanalında, erken boşalmayı, iktidarsızlığı tartışması bizim medyamız tarafından “devrim” olarak değerlendirildi.</span></p>

    <p class="duz" xml:lang="tr"><span class="duz">Peki, gerçekten bu bir “devrim” mi? Yoksa ne?</span></p>

    <p class="duz" xml:lang="tr"><span class="duz">İşte iki olay:</span></p>

    <p class="duz" xml:lang="tr"><span class="duz">1</span><span class="italik">) El Kuds el Arabi</span><span class="duz">’nin 25 temmuz 2007 tarihli haberine göre, Suudi Arabistan El Ray televizyon kanalında “Aşk Serüveni” adlı bir program var.</span></p>

    <p class="duz" xml:lang="tr"><span class="duz">Sunucusu, kadın doktoru Fevziye el Dureym. Program eşler arasındaki evlilik, cinsellik gibi konuları işliyor.</span></p>

    <p class="duz" xml:lang="tr"><span class="duz">Örneğin, yüzleri kapatılmış bir grup Suudi erkek stüdyoda cinsel deneyimlerini anlatıyor.</span></p>

    <p class="duz" xml:lang="tr"><span class="duz">Bir programda, erkekler sevişme sırasında kadınlardan ne beklediklerini söylediler. Hatta biri sevişme sırasında kadının erkek polis üniforması giymesinin kendisini tahrik edeceğini belirtti.</span></p>

    <p class="duz" xml:lang="tr"><span class="duz">Yine Suudi Arabistan’da El Yom adlı bir başka televizyon kanalında, bir psikiyatrın yazdığı</span> <span class="italik">Bir Lise Öğrencisinin Kaşkolu</span> <span class="duz">adlı kitap tartışıldı. Kitap son yıllarda erkekler arasında eşcinselliğin arttığını, gençlerin kadınlara imrenip onlar gibi süslenerek kıyafetler giydiğini anlatıyordu.</span></p>

    <p class="duz" xml:lang="tr"><span class="duz">Her iki konu da Suudi televizyon kanallarında açıkça tartışıldı.</span></p>

    <p class="duz" xml:lang="tr"><span class="duz">Suudi TV kanalları “devrim” mi yapmıştı? Sorunun yanıtına geleceğiz ama bir haber daha aktarmamız gerekiyor.</span></p>

    <p class="duz-ilk-paragraf" xml:lang="tr"><span class="duz">2)</span> <span class="italik">El Kuds el Arabi</span><span class="duz">’nin 5 mart 2007 tarihli haberine göre, Rotana adlı Mısır televizyon kanalında program yapan Hale Sirhan, ülkesindeki fuhuş olayını cesur biçimde araştırıp ekrana taşıdı. Bu belgeselde üç hayat kadını, Kahire barlarında mesleklerini nasıl icra ettiklerini anlattılar.</span></p>

    <p class="duz" xml:lang="tr"><span class="duz">Program yayınlanır yayınlanmaz Mısırlı erkekler ayağa kalktı. Güya Hale Sirhan, milleti ahlaksızlık ve fuhuşa teşvik ediyordu; dine aykırı biçimde kadınları açık saçık göstererek namuslu kadınların aklını çeliyordu.</span></p>

    <p class="duz" xml:lang="tr"><span class="duz">Sonuçta sadece program yayından kaldırılmadı, Hale Sirhan da Mısır’dan kaçmaya mecbur edildi.</span></p>

    <p class="duz" xml:lang="tr"><span class="duz">Hale Sirhan’ın programı ile Fevziye el Dureym’in programı arasında ne fark vardı?</span></p>

    <p class="duz" xml:lang="tr"><span class="duz">Bu iki program arasında dağlar kadar fark vardı!</span></p>

    <p class="duz" xml:lang="tr"><span class="duz">Bu farkı bildiğiniz zaman, erkeklerin erken boşalmasını, iktidarsızlığını konuşup tartışan Türkiye’deki İslamcı televizyon kanalının “devrim” yapıp yapmadığını anlarsınız.</span></p>

    <p class="duz" xml:lang="tr"><span class="duz">İşte fark şudur: İslam’ı erkek egemen hale getirenler sadece erkeklerin sorunlarının konuşulmasına izin veriyorlar.</span></p>

    <p class="duz" xml:lang="tr"><span class="duz">Erkeğin her problemini televizyonda konuşup tartışabilirsiniz ama kadınınkini asla!</span></p>

    <p class="duz" xml:lang="tr"><span class="duz">Bütün mesele budur. Ve türban sorununun temelinde de işte bu erkek egemen bakış açısı vardır.</span></p>

    <p class="duz" xml:lang="tr"><span class="duz">Aydınlanma dini olan İslam, erkek egemenliğinden kurtarılmadığı sürece kızlarımız Atatürk’ü değil, Humeyni’yi sevecektir.</span></p>

    <p class="duz" xml:lang="tr"><span class="duz">Aslında tüm bunların altında cahillik yatıyor.</span></p>

    <p class="duz" xml:lang="tr"><span class="duz">Baksanıza CHP “çarşaf açılımı” yaptı diye dinciler ne çok şaşırdı. Hep öyle yaptılar, Cumhuriyet kadrolarını İslam’a karşıymış gibi gösterdiler.</span></p>

    <p class="duz" xml:lang="tr"><span class="duz">Yalan söylüyorlar… Dinciliğe karşı olmak İslam’a karşı olmak değildir; bilerek kafa karıştırıyorlar.</span></p>

    <p class="baslik-3" xml:lang="tr"><span class="duyuru-baslik">Atatürk çarşafa karşı mıydı?</span></p>

    <p class="duz" xml:lang="tr"><span class="duz">CHP, çarşafı ilk kez hangi kongresinde gündemine alıp konuştu?</span></p>

    <p class="duz" xml:lang="tr"><span class="duz">Hangi milletvekili neyi savundu?</span></p>

    <p class="duz" xml:lang="tr"><span class="duz">Atatürk’ün tavrı ne oldu?</span></p>

    <p class="duz" xml:lang="tr"><span class="duz">Gelin, bugünün tartışmalarını daha iyi anlayabilmek için yıllar öncesine gidelim.</span></p>

    <p class="duz-ilk-paragraf" xml:lang="tr"><span class="duz">Tarih, 9 mayıs 1935. CHP’nin 4. büyük kongresi Ankara’da toplandı. Atatürk’ün son kez katıldığı bu kurultayın başkanlığını İsmet İnönü yaptı.</span></p>

    <p class="duz" xml:lang="tr"><span class="duz">544 delege, bir hafta süren kongrede çok önemli kararlar aldı.</span></p>

    <p class="duz" xml:lang="tr"><span class="duz">Öncelikle partinin Cumhuriyet Halk Fırkası olan adı, “Cumhuriyet Halk Partisi” olarak değiştirildi.</span></p>

    <p class="duz" xml:lang="tr"><span class="duz">Kongre, 1929 dünya ekonomik krizinin etkisiyle liberalizme karşı açık cephe aldı. CHP Genel Sekreteri Recep Peker şöyle diyordu: “Ulusal çalışmayı yıpratan ve ulus yığınını sömüren liberalizme karşı cephemizi daha da sıklaştırıyoruz.”</span></p>

    <p class="duz" xml:lang="tr"><span class="duz">Kurultayın kadınlar açısından da önemi büyüktü:</span></p>

    <p class="duz" xml:lang="tr"><span class="duz">Kongreden önce, 5 aralık 1934 tarihinde kadınlara seçme ve seçilme hakkı verilmişti. 8 şubat 1935’te yapılan genel seçim sürecinde kadınlar sadece milletvekili adayı yapılmamış, CHP’ye üye olmaları için de yoğun kampanyalar başlatılmıştı. Sonuçta 18 kadın milletvekili olmuş ve binlerce kadın CHP’ye katılmıştı. CHP kurultayı delegeleri arasında, kongre kürsüsünde artık kadınlar da vardı.</span></p>

    <p class="duz" xml:lang="tr"><span class="duz">4. büyük kurultayın gündeminde ayrıca –bugün hâlâ tartıştığımız– çarşaf da vardı.</span></p>

    <p class="duz" xml:lang="tr"><span class="duz">Tarih, 16 mayıs 1935.</span></p>

    <p class="duz" xml:lang="tr"><span class="duz">Kongrenin son günü.</span></p>

    <p class="duz" xml:lang="tr"><span class="duz">“Dilek Komisyonu”nun raporunun okunmasına geçildi. Rapor, başta Muğla ve Sivas olmak üzere CHP teşkilatlarından, çarşaf ve peçenin yasaklanmasına dair gönderilen dilekçeler üzerine hazırlanmıştı.</span></p>

    <p class="duz" xml:lang="tr"><span class="duz">Bu noktada dikkatinizi çekmek isterim:</span></p>

    <p class="duz" xml:lang="tr"><span class="duz">CHP teşkilatları ve Dilek Komisyonu sadece çarşaf ve peçenin yasaklanmasını istemektedir; yani diğer başörtülerine (yemeni, yaşmak, eşarp vs) ilişkin kimsenin bir rahatsızlığı yoktur. Hatta görüleceği üzere çarşaf konusunda da katı değillerdir.</span></p>

    <p class="duz" xml:lang="tr"><span class="duz">Rapor, bakın ne diyordu:</span></p>

    <p class="alinti-ilk-paragraf" xml:lang="tr"><span class="dar-paragraf-duz">Türkiye’nin üçte ikisi köylüdür, köydedir. Burada çarşaf, peçe yoktur. Kalan üçte birin büyük kısmı da bu görenekten sıyrılmış çıkmıştır. Yer yer tek veya toplu hareketlerle bu kalanlar da hiçbir kanun eli dokunmadan açılıp kaybolmaktadır. O halde, kalan ve bir çokluk olmayan bu peçeler, çarşaflılar üzerinde yeni tedbir almaya lüzum var mıdır?</span></p>

    <p class="alinti" xml:lang="tr"><span class="dar-paragraf-duz">Komisyonumuzda bu konuda iki görüş vardır:</span></p>

    <p class="alinti" xml:lang="tr"><span class="dar-paragraf-duz">Bunu kadınlarımızın kendi zevklerine, kocalarının ve babalarının sosyallik zihniyetindeki ilerlemeye mi bırakmalıdır? Yoksa düşmeye hazırlanan ve sadece koca ve baba saygısıyla sallanıp duran bu çürük meyveyi merkezin küçük bir sarsması ile döküp atarak, şurada burada kadınlarımızın yüz karası gibi görünen bu kılıktan onları çıkarmalı mıdır?</span></p>

    <p class="alinti-son-paragraf" xml:lang="tr"><span class="dar-paragraf-duz">Komisyonumuzun birtakım arkadaşları bu ikinci görüştedir. Ancak çarşaflı değil, peçeli kadının ve ne idüğü belirsiz bir kılıkta sokaklarda dolaştırılmasının polis kanunlarıyla yasak edilmesinin amaca çabuk varma noktasında lüzumuna kanidir. Ancak bütün komisyon, parti ve hükümet kurumlarının kestirme bir hareketle yani hiçbir kanun yapmadan bunu başarma imkânında oybirliği yapmışlardır.</span></p>

    <p class="duz" xml:lang="tr"><span class="duz">Aslında komisyon raporu da görüşünü tam olarak netleştirmemiş, kararı kongreye bırakmıştı.</span></p>

    <p class="duz" xml:lang="tr"><span class="duz">Kongrede ilk söz alan Şükrü Kaya oldu.</span></p>

    <p class="duz" xml:lang="tr"><span class="duz">Herkes merakla Şükrü Kaya’nın ne diyeceğini merak ediyordu, çünkü içişleri bakanıydı.</span></p>

    <p class="duz" xml:lang="tr"><span class="duz">Kürsüye gelen Bakan Kaya çok net konuştu: “Çarşaf, peçe meselesi vardır. Komisyonun verdiği karar dahilinde muamele yapılması bence en doğru karardır.” Yani, “yasa çıkarılmasın ama bu sorun da ortadan kaldırılsın” dedi.</span></p>

    <p class="duz" xml:lang="tr"><span class="duz">Şükrü Kaya’dan sonra kürsüye gelen, Dilek Komisyonu Raportörü Giresun milletvekili ve gazeteci Hakkı Tarık Us, öncelikle peçe ile çarşafın birbirinden ayrılması gerektiğini söyledi:</span></p>

    <p class="duz" xml:lang="tr"><span class="duz">“Ben peçe ile çarşafı birbirinden ayırıyorum. Peçe, çarşaftan başka bir mahiyettedir. Sıhhi kanunlarımız evlere kafes konmasını bile zararlı telakki etmiştir. Fakat kadınlarımızın yüzünü örtmesine göz yumar vaziyetimize ne demeliyiz?”</span></p>

    <p class="duz" xml:lang="tr"><span class="duz">Milletvekili Us, peçenin de kanunla yasaklanmasına karşıydı; yerel yönetimler/belediyeler, il genel meclislerinin aldıkları kararlarla peçe giyilmesinin önüne geçebilirdi.</span></p>

    <p class="duz" xml:lang="tr"><span class="duz">Sonra sırasıyla kürsüye gelen Diyarbakır Milletvekili Kâzım Sevüktekin, Antalya Milletvekili Rasih Kaplan, Niğde Milletvekili Naciye Osman, Hakkı Tarık Us’u desteklediler.</span></p>

    <p class="duz" xml:lang="tr"><span class="duz">Ankara Milletvekili Aka Gündüz ve İçel Milletvekili Dr. Akil Muhtar ise karşı görüşteydiler.</span></p>

    <p class="duz" xml:lang="tr"><span class="duz">Tartışma aslında daha çok, yasa mı çıksın, yoksa yerel önlemlerle mi çözümlensin etrafında düğümlenmişti.</span></p>

    <p class="duz" xml:lang="tr"><span class="duz">Bu arada meselenin hükümete bırakılmasını savunan milletvekilleri de vardı.</span></p>

    <p class="duz" xml:lang="tr"><span class="duz">Tartışmalar uzayınca yeterlilik önergesi verildi. Önergeyi veren İçişleri Bakanı Şükrü Kaya tekrar kürsüye çıktı:</span></p>

    <p class="duz" xml:lang="tr"><span class="duz">“Eğer bu mesele büyük ve önemli bir mesele olsaydı; bu büyük inkılabı yapan, bunu da programına koyar ve sizden lazım gelen kararı alırdı.”</span></p>

    <p class="duz" xml:lang="tr"><span class="duz">Şükrü Kaya’nın sözleri çok açıktı: Atatürk, çarşaf ve peçeyi sorun görmemişti.</span></p>

    <p class="duz" xml:lang="tr"><span class="duz">İçişleri Bakanı Kaya, Atatürk’ün en yakınındaki isimlerden biriydi. Kuşkusuz bu konuşmanın direktifini Atatürk’ten almıştı. Buna göre, kurultay delegeleri kendi bölgelerinde çarşaf ve peçeyle mücadele etmeliydi; bu konuda kanun çıkarmak doğru değildi.</span></p>

    <p class="duz" xml:lang="tr"><span class="duz">Bunun üzerine Hakkı Tarık Us, sadece peçenin kaldırılmasına yönelik verdiği dilekçeyi geri çekti.</span></p>

    <p class="duz" xml:lang="tr"><span class="duz">Tartışmalar son buldu: Peçenin ve çarşafın yasaklanmasına ilişkin yasa çıkarılmasına gerek yoktu. Bu mesele tamamen yerel yönetimlerin inisiyatifine bırakıldı.</span></p>

    <p class="duz-ilk-paragraf" xml:lang="tr"><span class="duz">Bu konuda yerel yönetimlerin neler yaptığına geçmeden önce bir konunun altını çizmek gerekiyor:</span></p>

    <p class="duz" xml:lang="tr"><span class="duz">CHP’nin 4. kurultayı, aldığı kararlarla tek parti egemenliğini iyice pekiştirdi. İşte böyle bir kongrede bile çarşaf ve peçe konusunda sert önlemler alınmadı.</span></p>

    <p class="duz" xml:lang="tr"><span class="duz">Hani dinci basın hep veryansın eder ya, “CHP kadınlarımızın başındaki örtüyü jandarma zoruyla aldı” diye.</span></p>

    <p class="duz" xml:lang="tr"><span class="duz">Bırakın bunun koca bir yalan olduğunu, CHP’nin peçe ve çarşaf dışında kadının örtünmesiyle ilgili hiçbir sorunu olmadı. Örtünmenin gelenek-görenek olduğunu ve ülkenin aydınlanmasına paralel olarak bu tabunun yıkılacağına inandı.</span></p>

    <p class="duz-ilk-paragraf" xml:lang="tr"><span class="duz">Yerel yönetimler çarşaf ve peçe konusunda neler yaptılar?</span></p>

    <p class="duz" xml:lang="tr"><span class="duz">Anadolu’da peçe ve çarşaf aleyhindeki çalışmalar CHP’nin bu kurultayından önce başladı. Özellikle yerel basın, peçe ve çarşafın çağdışı olduğunu ve bunun ahlakla bir ilgisi olmadığını yazdı. Bazen bu yayınlar ağır ithamlara neden oldu: “Çarşafta ırz ve peçede namus arayan gafletin, o örtü içinde ne zilli maşaların saklı, ne çengilerin gizlenmiş olduğunu bilmemesi ne yazıktır.” (</span><span class="italik">Hakkın Sesi</span><span class="duz">, 30.7.1934)</span></p>

    <p class="duz" xml:lang="tr"><span class="duz">CHP kongresinden önce bazı belediye meclisleri aldıkları kararla çarşaf ve peçenin giyilmesini yasaklamıştı. Örneğin, Adana Belediye Meclisi 15 şubat 1935’te aldığı kararla, 16 mart 1935’ten itibaren peçenin ve çarşafın giyilmesini oybirliğiyle yasakladı.</span></p>

    <p class="duz" xml:lang="tr"><span class="duz">Bir kez daha belirtme ihtiyacı hissediyorum: Sadece çarşaf ve peçe yasaklanıyor. Yemeni, yaşmak, eşarp, türban değil.</span></p>

    <p class="duz" xml:lang="tr"><span class="duz">Yerel yönetimler peçe ve çarşaf yerine manto giyilmesini özendirip teşvik ediyorlardı.</span></p>

    <p class="duz" xml:lang="tr"><span class="duz">Bu arada peçe ve çarşafa bazı tarikatlar da karşıydı. Örneğin, Nakşibendi Gümüşhanevi Dergâhı Şeyhi Abdülaziz Bekkine (1895-1952) peçe ve çarşaf yerine manto giyilmesini isteyen isimlerden biriydi. Çarşaf ve peçenin İslam’la ilgisi olup olmadığı da, o günlerden günümüze kadar gelen bir tartışma konusudur.</span></p>

    <p class="duz" xml:lang="tr"><span class="duz">Bazı belediyeler peçe ve çarşaf giyilmemesi için ilginç yöntemler buldular: Örneğin, Bursa Belediye Meclisi, terzilerin peçe ve çarşaf dikmesini yasakladı!</span></p>

    <p class="duz" xml:lang="tr"><span class="duz">Yasaklama kararı alan yerel yönetimler, Halkevleri aracılığıyla yoksullara manto diktirip verdiler.</span></p>

    <p class="duz" xml:lang="tr"><span class="duz">Yerel yönetimler, çarşaf ve peçenin yasaklanmasını görüşürken CHP Genel Merkezi hiçbir müdahalede bulunmadı. En azından bu konuda hiçbir belge yoktur.</span></p>

    <p class="duz" xml:lang="tr"><span class="duz">Yani CHP’nin, kadınların örtüsüyle uğraştığı tezi tamamen yalandır; söz konusu olan peçe ve çarşaftı. Bunların yerine manto ve eşarp özendirildi.</span></p>

    <p class="duz" xml:lang="tr"><span class="duz">CHP merkezi yönetiminin örtünmeye ilişkin tavrı bu kadar açıkken, Deniz Baykal’a yönelik eleştiriler haksız değil midir?</span></p>

    <p class="duz" xml:lang="tr"><span class="duz">Asıl tartışılması gereken bu seçkinci tavır olmalıdır.</span></p>

    <p class="duz" xml:lang="tr"><span class="duz">Bu seçkinci bakış, bir dönem CHP’liler tarafından çok eleştirilirdi. Bir örnek vermek istiyorum:</span></p>

    <p class="duz" xml:lang="tr"><span class="duz">Kemalizm’in teorisyenlerinden; CHP’li Adalet Bakanı Mahmut Esat Bozkurt “kravatlı eşkıyaları” nasıl eleştiriyor; yerin dibine sokuyordu:</span></p>

    <p class="alinti-ilk-paragraf" xml:lang="tr"><span class="dar-paragraf-duz">Çocuktum.</span></p>

    <p class="alinti" xml:lang="tr"><span class="dar-paragraf-duz">Babamla çiftliğimize giderdik.</span></p>

    <p class="alinti" xml:lang="tr"><span class="dar-paragraf-duz">Bindiğimiz faytonun önünde, ardında bir iki silah bulunurdu.</span></p>

    <p class="alinti" xml:lang="tr"><span class="dar-paragraf-duz">Faytonu süren bile silahlıydı!</span></p>

    <p class="alinti" xml:lang="tr"><span class="dar-paragraf-duz">Babama sorardım, derdim ki;</span></p>

    <p class="alinti" xml:lang="tr"><span class="dar-paragraf-duz">– Bu adamlar neden silahlıdır? Ne yaparlar?</span></p>

    <p class="alinti" xml:lang="tr"><span class="dar-paragraf-duz">– Bizi muhafaza ediyorlar.</span></p>

    <p class="alinti" xml:lang="tr"><span class="dar-paragraf-duz">– Kime karşı?</span></p>

    <p class="alinti" xml:lang="tr"><span class="dar-paragraf-duz">– Eşkıyaya!</span></p>

    <p class="alinti" xml:lang="tr"><span class="dar-paragraf-duz">– Eşkıya ne yapar?</span></p>

    <p class="alinti" xml:lang="tr"><span class="dar-paragraf-duz">– İnsanları dağa kaldırır! Soyar! Paralarını alır!</span></p>

    <p class="alinti" xml:lang="tr"><span class="dar-paragraf-duz">– Başka? İnsan öldürürler mi?</span></p>

    <p class="alinti" xml:lang="tr"><span class="dar-paragraf-duz">– Hayır! Para verilirse öldürmezler.</span></p>

    <p class="alinti" xml:lang="tr"><span class="dar-paragraf-duz">– Bu eşkıyalar kimlerdir?</span></p>

    <p class="alinti" xml:lang="tr"><span class="dar-paragraf-duz">Babam anlatırdı:</span></p>

    <p class="alinti" xml:lang="tr"><span class="dar-paragraf-duz">– Çakırcalı, Gökdeli, Kamalı…</span></p>

    <p class="alinti" xml:lang="tr"><span class="dar-paragraf-duz">Daha bir sürü isimler!</span></p>

    <p class="alinti" xml:lang="tr"><span class="dar-paragraf-duz">Gene şurada burada işitirdim, duyardım.</span></p>

    <p class="alinti" xml:lang="tr"><span class="dar-paragraf-duz">Derlerdi ki:</span></p>

    <p class="alinti-son-paragraf" xml:lang="tr"><span class="dar-paragraf-duz">– Çakırcalı para almış. Köprü yaptırmış. Fukara kızları evlendirmiş. Çeşmelere su akıtmış!..</span></p>

    <p class="alinti" xml:lang="tr"><span class="dar-paragraf-duz">Şimdi…</span></p>

    <p class="alinti" xml:lang="tr"><span class="dar-paragraf-duz">Yüzüm avuçlarımın içinde düşünüyorum.</span></p>

    <p class="alinti" xml:lang="tr"><span class="dar-paragraf-duz">Yüzümü avuçlarımın içinden çıkaramıyorum.</span></p>

    <p class="alinti" xml:lang="tr"><span class="dar-paragraf-duz">O kadar utanıyorum.</span></p>

    <p class="alinti" xml:lang="tr"><span class="dar-paragraf-duz">Bugün.</span></p>

    <p class="alinti" xml:lang="tr"><span class="dar-paragraf-duz">Beş yüz bin Türk üreticiyi soyanlar var!</span></p>

    <p class="alinti" xml:lang="tr"><span class="dar-paragraf-duz">Beş yüz bin Türk üreticiyi soyan kravatlı eşkıya var!</span></p>

    <p class="alinti" xml:lang="tr"><span class="dar-paragraf-duz">Bunların enine boyuna, ellerini sallaya sallaya yemiş çarşısında, çarşı-pazarda dolaştıklarını, hürmet itibar gördüklerini düşündükçe…</span></p>

    <p class="alinti" xml:lang="tr"><span class="dar-paragraf-duz">Bunların hâlâ söz sahibi olduklarını görüp duydukça…</span></p>

    <p class="alinti" xml:lang="tr"><span class="dar-paragraf-duz">Utanıyorum! (…)</span></p>

    <p class="alinti-ilk-paragraf" xml:lang="tr"><span class="dar-paragraf-duz">Bunların eşkıyadan farkı nedir?</span></p>

    <p class="alinti" xml:lang="tr"><span class="dar-paragraf-duz">Başlarının melonlu, boyunlarının kravatlı olması mıdır?</span></p>

    <p class="alinti" xml:lang="tr"><span class="dar-paragraf-duz">Evet, Harmandalılı Mehmet kasketli idi.</span></p>

    <p class="alinti" xml:lang="tr"><span class="dar-paragraf-duz">Lakin Harmandalılı, iki kişi, üç kişi soydu.</span></p>

    <p class="alinti" xml:lang="tr"><span class="dar-paragraf-duz">Yaptıklarının cezasını darağacında çekti.</span></p>

    <p class="alinti" xml:lang="tr"><span class="dar-paragraf-duz">Fakat kravatlı eşkıya…</span></p>

    <p class="alinti" xml:lang="tr"><span class="dar-paragraf-duz">Bütün bir ömür beş yüz bin üreticiyi haraca bağlayan, üç beş kravatlı eşkıyaya ne olacak?</span></p>

    <p class="alinti-son-paragraf" xml:lang="tr"><span class="dar-paragraf-duz">İkram, izzet mi görecek?”</span></p>

    <p class="duz-sagdan-blok-altta-bosluk" xml:lang="tr"><span class="dar-paragraf-duz">(</span><span class="dar-paragraf-italik">Anadolu</span> <span class="dar-paragraf-duz">gazetesi, 9 ekim 1933)</span></p>

    <p class="duz-ilk-paragraf" xml:lang="tr"><span class="duz">Mahmut Esat’lar dün meseleye böyle “sınıfsal” bakıyorlardı.</span></p>

    <p class="duz" xml:lang="tr"><span class="duz">Şimdi nasıl bakılıyor?</span></p>

    <p class="duz" xml:lang="tr"><span class="duz">Gelin kıyafet meselesinin bir başka yönüne bakalım…</span></p>

    <p class="baslik-3" xml:lang="tr"><span class="duyuru-baslik">Abdullah Gül’ün “smokin açılımı”</span></p>

    <p class="duz" xml:lang="tr"><span class="duz">Önce bazı sorular sıralamalıyım:</span></p>

    <p class="duz" xml:lang="tr"><span class="duz">Cumhurbaşkanı Gül hayatında ilk smokini ne zaman giydi?</span></p>

    <p class="duz" xml:lang="tr"><span class="duz">Başbakan Erdoğan neden hiç papyon takmıyor?</span></p>

    <p class="duz" xml:lang="tr"><span class="duz">Kravatı ilk kullanan padişah hangisiydi?</span></p>

    <p class="duz" xml:lang="tr"><span class="duz">Dinciler kravatı hâlâ “medeniyet yuları” olarak mı görüyor?</span></p>

    <p class="duz" xml:lang="tr"><span class="duz">Kravat takmayan Ahmedinejad, Katolik İspanya’nın resmi üniformasını giydiğini biliyor mu?</span></p>

    <p class="duz" xml:lang="tr"><span class="duz">Kravat ile papyon arasında ne fark var?</span></p>

    <p class="duz" xml:lang="tr"><span class="duz">Evet, sorulardan anladığınız gibi gelin kısa bir medeniyet yolculuğuna çıkalım.</span></p>

    <p class="duz-ilk-paragraf" xml:lang="tr"><span class="duz">Cumhurbaşkanı Abdullah Gül ilk kez, 14 mayıs 2008’de, İngiltere Kraliçesi II. Elizabeth’in onuruna Çankaya Köşkü’nde verilen yemekte papyon taktı.</span></p>

    <p class="duz" xml:lang="tr"><span class="duz">Kurumların protokol kuralları vardır ve bunlara uyulması saygının bir sonucudur. Cumhurbaşkanı Gül doğru yapmıştır.</span></p>

    <p class="duz" xml:lang="tr"><span class="duz">İngiltere’de öğrenim görmüş Abdullah Gül hayatında ilk kez kraliçe onuruna papyon taktı!</span></p>

    <p class="duz" xml:lang="tr"><span class="duz">Aradan kısa bir süre geçti…</span></p>

    <p class="duz" xml:lang="tr"><span class="duz">Genelkurmay’ın 30 Ağustos Zafer Bayramı kutlaması için Ankara Gazi Orduevi’nde verdiği resepsiyonun da protokol kuralları vardı. Koyu renk, smokin, papyon vs.</span></p>

    <p class="duz" xml:lang="tr"><span class="duz">Genelkurmay Başkanı Orgeneral İlker Başbuğ ve diğer üst düzey komutanlar protokol kurallarına uydu.</span></p>

    <p class="duz" xml:lang="tr"><span class="duz">Cumhurbaşkanı Gül papyon takmadı…</span></p>

    <p class="duz" xml:lang="tr"><span class="duz">Çoğu kişi papyonu sevmiyor ülkemizde. Giymemek için elinden geleni yapıyor. Kuşkusuz kişisel tercihtir. Ancak kişinin gideceği yere ve zamana göre giyinmesi adabımuaşeret gereğidir.</span></p>

    <p class="duz" xml:lang="tr"><span class="duz">Kraliçe II. Elizabeth için papyon takan Cumhurbaşkanı Gül’ün, Zafer Bayramı’nda da protokole uyması beklenirdi. Oysa yapmadı. Niye?</span></p>

    <p class="duz" xml:lang="tr"><span class="duz">Yapmaması konusunda, “Eşleri türbanlı olduğu için davet edilmeyen AKP’liler protesto için papyon takmıyorlar” gibi yorumlar duyuyorum. Sanmıyorum.</span></p>

    <p class="duz" xml:lang="tr"><span class="duz">Papyon meselesinden yararlanıp kafamdaki bir soruyu sizinle paylaşmak istiyorum.</span></p>

    <p class="duz" xml:lang="tr"><span class="duz">Cumhurbaşkanı Abdullah Gül ve Başbakan Recep Tayyip Erdoğan kravat takıyorlar. Papyonu sevmedikleri aşikâr.</span></p>

    <p class="duz" xml:lang="tr"><span class="duz">Bu durum sadece onlara özgü değil; AKP ve Milli Görüş çizgisinde olan İslamcı politikacılar papyonu sevmiyor.</span></p>

    <p class="duz" xml:lang="tr"><span class="duz">Hatırlayınız, Necmettin Erbakan renkli, desenli, parlak kravatlar takardı. Erbakan hayatında sadece 10 ocak 1967 tarihinde papyon taktı. O gün rahmetli Nermin Erbakan’la nikâh kıydı.</span></p>

    <p class="duz" xml:lang="tr"><span class="duz">Erbakan o yıllarda Nakşibendi Gümüşhanevi Dergâhı’nın müridiydi. Buna rağmen papyon takmıştı. Peki, sonraki yıllarda neler yaşadı, papyona niye karşı oldu?</span></p>

    <p class="duz" xml:lang="tr"><span class="duz">Bu tür muhafazakâr politikacıların meselesi, modernleşmeyle hesaplaşmak ise niye kravat takıyorlar?</span></p>

    <p class="duz" xml:lang="tr"><span class="duz">Hadi kravatı zamanla benimsediler.</span></p>

    <p class="duz" xml:lang="tr"><span class="duz">Niye papyondan nefret ediyor, bir gece olsun takmıyorlar?</span></p>

    <p class="duz" xml:lang="tr"><span class="duz">Dünün Müslüman aydınları; Mehmet Ali Ayni, İsmail Hakkı İzmirli, Ziyaeddin Fahri Fındıkoğlu, Ahmet Avni Konuk, Süheyl Ünver, Hasan Reşat Sığındım, İsmet Binark vb papyon severdi. Rifai Şeyhi Kenan Rifai papyon takardı. Sonra ne oldu?</span></p>

    <p class="duz-ilk-paragraf" xml:lang="tr"><span class="duz">Dincilerin kravat-papyon konusunda kafa karışıklığı yaşadığını söyleyebiliriz. Bunu ortaya çıkarmak için, “Avrupa’nın iç savaşı” diyeceğimiz Otuz Yıl Savaşları’na (1618-1648) kadar gitmemiz gerekiyor.</span></p>

    <p class="duz" xml:lang="tr"><span class="duz">Çünkü Katolik ve Protestanlar arasındaki bu savaş, kravatın yaygınlaşmasına neden oldu.</span></p>

    <p class="duz" xml:lang="tr"><span class="duz">1635’te savaşa para karşılığı katılan Hırvat askerlerin üniformalarında, bütün boynu sardıktan sonra aşağıya doğru sarkan püskülleri vardı.</span></p>

    <p class="duz" xml:lang="tr"><span class="duz">Hırvat askerler Fransa’ya geldiklerinde bu boyun bağları çok beğenildi. Fransa Kralı XIV. Louis süslenmeye pek meraklıydı. Kravatı çok sevmesi, bu aksesuarı krallığının simgesi haline getirdi.</span></p>

    <p class="duz" xml:lang="tr"><span class="duz">Ve kravat Fransız aristokratları arasında da moda oldu.</span></p>

    <p class="duz" xml:lang="tr"><span class="duz">Ve yeni bir sözcük doğdu:</span> <span class="italik">cravate</span><span class="duz">!</span></p>

    <p class="duz" xml:lang="tr"><span class="duz">Fransızca bir sözcük olunca, doğal olarak yıllardır “Fransızca-Türkçe Sözlük” yazımıyla uğraşan gazeteci Doğan Yurdakul’u aramak elzem oldu. Bugün giydiğimiz kıyafetlerin çoğunun adı Fransızcadan geliyordu çünkü.</span></p>

    <p class="duz" xml:lang="tr"><span class="duz">Örneğin;</span> <span class="italik">cravate</span> <span class="duz">(dş.): boyun bağı, kravat, eskiden Hırvat atlılarının boyunlarına bağladıkları fular. Kimi araştırmacılar, kravatın Fransızcada Hırvat kelimesinin “Croater” olarak söylenmesinden ileri geldiğini söyleseler de, buna kimseler pek itibar etmiyor.</span></p>

    <p class="duz" xml:lang="tr"><span class="duz">Neyse bizim konumuz sözcüğün kökeni değil.</span></p>

    <p class="duz" xml:lang="tr"><span class="duz">Devam edelim: Kravat Hırvatistan’da doğdu, Fransa’da gelişti ama onu dünyaya tanıtan İngilizler oldu. Sanayi Devrimi’yle birlikte İngilizler kravatı, modern erkek giysisinin en önemli aksesuarı haline getirdi. Kravat zamanla toplumsal hayatın içine iyice nüfuz etti. Beyaz kravatı muhafazakâr, siyah kravatı liberaller ve kırmızıyı devrimciler taktı.</span></p>

    <p class="duz" xml:lang="tr"><span class="duz">XIX. yüzyılda Fransız yazar George Sand, kravatı feministler arasında moda yaptı. Artık kadınlar da kravat takıyordu. Fakat pek yaygınlaşmadı.</span></p>

    <p class="duz-ilk-paragraf" xml:lang="tr"><span class="duz">Gelelim papyona…</span></p>

    <p class="duz" xml:lang="tr"><span class="duz">Papyon dilimize aynı kravatta olduğu gibi Fransızcadan geldi:</span> <span class="italik">Papillon</span><span class="duz">, kelebek anlamındaydı</span><span class="italik">. Nœud papillon</span><span class="duz">: papyon kravat.</span></p>

    <p class="duz" xml:lang="tr"><span class="duz">Papyonu moda haline getiren ünlü İngiliz şair Lord Byron (1788-1824) idi. Ulusal bağımsızlık savaşlarının gönüllü savaşçısı Lord Byron, kolasız ve iliklenmemiş gömleğine taktığı papyonla kravatın hâkimiyetine geçici olarak son verdi. Papyon özellikle dünya entelektüelleri arasında hayli taraftar buldu.</span></p>

    <p class="duz-ilk-paragraf" xml:lang="tr"><span class="duz">Bu bilgilerden sonra kravat ve papyonun bizim topraklarımızdaki seyrine bakalım.</span></p>

    <p class="duz" xml:lang="tr"><span class="duz">Kravat, Osmanlı’ya XIX. yüzyılda geldi.</span></p>

    <p class="duz" xml:lang="tr"><span class="duz">Bu yüzyıl bildiğiniz gibi Osmanlı’da modernleşme sürecinin/çabalarının başladığı dönemdi. Batı’nın uygar hayatı Osmanlı’ya adabımuaşeret olarak yansıdı.</span></p>

    <p class="duz" xml:lang="tr"><span class="duz">Kravatı ilk takan padişahın Sultan Abdülmecid olması da rastlantı değildi. Sultan Abdülmecid, Batı modernizmine hayrandı.</span></p>

    <p class="duz" xml:lang="tr"><span class="duz">Eh padişah takar da tebaası durur mu? Önce aydınlar, sonra bürokratlar kullanmaya başladı.</span></p>

    <p class="duz" xml:lang="tr"><span class="duz">Kravat, Osmanlı okumuşları arasında pek sevilirken, mutaassıp çevreler tarafından dışlandı. Onlara göre kravat “medeniyet yuları”ydı.</span></p>

    <p class="duz" xml:lang="tr"><span class="duz">Medrese çevresi, gâvurluğun sembolü gördüğü kravata mesafeli durdu. Bu karşı koyuşu, Batı’yı tamamen reddetmeyen Mehmet Âkif Ersoy gibi aydınlar yıktı. Ve Müslümanlar zamanla bürokrasi içinde yer almaya başladıkça kravatla tanıştılar. Bu tabii özellikle Cumhuriyet döneminde oldu.</span></p>

    <p class="duz" xml:lang="tr"><span class="duz">Ancak bugün bile kravata karşı olan dinciler var:</span></p>

    <p class="duz" xml:lang="tr"><span class="duz">Örneğin, bizdeki Abdurrahman Dilipak gibi, İran Cumhurbaşkanı Ahmedinejad da kravat takmıyor.</span></p>

    <p class="duz" xml:lang="tr"><span class="duz">Ona göre, kravat Batı’nın simgesi!</span></p>

    <p class="duz" xml:lang="tr"><span class="duz">Diyelim öyle…</span></p>

    <p class="duz" xml:lang="tr"><span class="duz">Peki, kravat takmayan Ahmedinejad neden Batı’nın diğer giysilerini giyiyor?</span></p>

    <p class="duz" xml:lang="tr"><span class="duz">İran cumhurbaşkanı kravat takmıyor, ama ceketi, pantolonu, gömleği reddetmiyor.</span></p>

    <p class="duz" xml:lang="tr"><span class="duz">Aslında protesto etmesi gerekeni giyiyor!</span></p>

    <p class="duz" xml:lang="tr"><span class="duz">Çünkü…</span></p>

    <p class="duz" xml:lang="tr"><span class="duz">Takım elbise XVI. yüzyılda İspanya’da ortaya çıktı. Hem de Müslümanları ve Yahudileri topraklarından kovan Katolik İspanya Krallığı’nın hüküm sürdüğü bir dönemde!</span></p>

    <p class="duz" xml:lang="tr"><span class="duz">Kravatı protesto eden Ahmedinejad, despot Katolik İspanya Krallığı’nın resmi kıyafetini giyiyor!</span></p>

    <p class="duz" xml:lang="tr"><span class="duz">Neymiş; küçük şahsiyetler, kişilerle uğraşır; vasat şahsiyetler, olaylarla/şekillerle uğraşır; büyük şahsiyetler, fikirlerle uğraşır.</span></p>

    <p class="duz-ilk-paragraf" xml:lang="tr"><span class="duz">Gelelim takım elbisenin bizim topraklara giriş hikâyesine…</span></p>

    <p class="duz" xml:lang="tr"><span class="duz">Osmanlı’da takım elbise Tanzimat döneminden sonra giyilmeye başlandı. Kolay da olmadı.</span></p>

    <p class="duz" xml:lang="tr"><span class="duz">Sultan II. Mahmud, saray görevlisi Hüsnü ve Avni ağaları pantolon giydirip halkın tepkisini öğrenmek için çarşıya gönderdi. Güvenlik güçleri, Hüsnü ve Avni ağaları halkın elinden zor aldı!</span></p>

    <p class="duz" xml:lang="tr"><span class="duz">Takım elbise aşama aşama giyildi.</span></p>

    <p class="duz" xml:lang="tr"><span class="duz">Örneğin, İstanbullu terzilerin “buluşu” istanbulin vardı. Tanzimat’ın resmi kıyafeti istanbulin oldu.</span></p>

    <p class="duz" xml:lang="tr"><span class="duz">İstanbulinin göğsü tamamen kapalı olduğundan kolalı gömlek, yaka ve kravat olmadan da giyilebiliyordu. Bu aksesuarlarla birlikte giyilene “redingot” denildi. Sultan II. Abdülhamid döneminde redingot yaygınlaştı. Ancak bu kıyafetle aptes almak zor olduğu için bunu giyenlere “beynamaz” adı verildi.</span></p>

    <p class="duz" xml:lang="tr"><span class="duz">Uzatmayayım; bunların hepsi tarihte kaldı. Artık Türkiye’de hemen herkes takım elbise giyiyor. Kimse de yadırgamıyor. Kültürel nedenlerden dolayı kravat takmayanlar var kuşkusuz.</span></p>

    <p class="duz" xml:lang="tr"><span class="duz">Benim meselem Ahmedinejad gibi kravatı Batı’nın simgesi görüp kıyafeti siyasallaştıran çevrelerle. Nereden baksanız komik.</span></p>

    <p class="duz" xml:lang="tr"><span class="duz">Çünkü bu çevreler, çarık giymeyip Fransa’da ortaya çıkan iskarpin (</span><span class="italik">escarpin</span><span class="duz">) giyiyorlar.</span></p>

    <p class="duz" xml:lang="tr"><span class="duz">İtalya’nın insanlığa armağanı pantolonu üzerlerinden hiç çıkarmıyorlar. Artık pantolon içine külot giymeyen yok herhalde.</span></p>

    <p class="duz" xml:lang="tr"><span class="duz">Gömleğin anavatanı pek belli olmamakla birlikte 1500’lerde Batı Avrupa’da giyildiği biliniyor.</span></p>

    <p class="duz" xml:lang="tr"><span class="duz">Tişörtün Türkiye’ye 1970’lerde geldiğini çoğumuz biliriz. Kimsenin gömleğe ve tişörte bir itirazı yok. Varsa yoksa kravat ya da papyon düşmanlığı!</span></p>

    <p class="duz" xml:lang="tr"><span class="duz">Yani…</span></p>

    <p class="duz" xml:lang="tr"><span class="duz">Osmanlı’dan günümüze şekilciliğe büyük değerler yüklemişiz.</span></p>

    <p class="duz" xml:lang="tr"><span class="duz">Kıyafetlerle ilgili sürekli fermanlar çıkarmışız.</span></p>

    <p class="duz" xml:lang="tr"><span class="duz">Peçe, ferace, çarşaf, manto, kavuk, fes giyilmesi hep tartışma konusu olmuş. Feracenin, fesin rengi, püskülü için nizamnameler çıkarmışız.</span></p>

    <p class="duz" xml:lang="tr"><span class="duz">1909’da erkeklerin entari giymesini yasaklamışız.</span></p>

    <p class="duz" xml:lang="tr"><span class="duz">Sadece kıyafet mi?</span></p>

    <p class="duz" xml:lang="tr"><span class="duz">1831’de Osmanlı’nın gerçek anlamda ilk nüfus sayımında sakalsızları saymamışız!</span></p>

    <p class="duz" xml:lang="tr"><span class="duz">Sakalını kesen Ahmed Rasim’i, Şinasi’yi saraya jurnal etmişiz. Neler neler…</span></p>

    <p class="duz" xml:lang="tr"><span class="duz">Görmüyor musunuz hâlâ başörtüsünü tartışıp duruyoruz işte.</span></p>

    <p class="duz" xml:lang="tr"><span class="duz">Etek, kazak, hırka, palto, manto, kaşkol, şal, eldiven, şemsiye, baston, düğme, fermuar vesaireyi bize nereden geldiğine bakmadan kullanıyoruz. Hiçbirine simge, sembol demiyoruz. Doğru da yapıyoruz, artık günümüzde bunları tartışmaya gerek var mı?</span></p>

    <p class="baslik-3" xml:lang="tr"><span class="duyuru-baslik">Hangi müzik gâvur işi?</span></p>

    <p class="duz" xml:lang="tr"><span class="duz">Madem kıyafet meselesinin dincilerin kafasını çok karıştırdığından konu açtım, buraya bir ekleme yapmalıyım…</span></p>

    <p class="duz" xml:lang="tr"><span class="duz">İstanbul her yıl ardı ardına festivallere ev sahipliği yapıyor:</span></p>

    <p class="duz" xml:lang="tr"><span class="duz">Uluslararası Müzik Festivali, Uluslararası Caz Festivali gibi.</span></p>

    <p class="duz" xml:lang="tr"><span class="duz">Nedense son yıllarda devlet erkânı bu festivallere gitmiyor. Peki niye? Oysa dün öyle değildi. Hadi Atatürk devrimleri travma yaratıyor, o dönemden örnek vermeyelim!</span></p>

    <p class="duz" xml:lang="tr"><span class="duz">Osmanlı Sarayı da klasik Batı müziğine ilgi duyuyordu. Padişahlar opera seyrediyor, ünlü virtüözleri saraya davet ediyor, hediyeler veriyor, nişanlar takıyordu.</span></p>

    <p class="duz" xml:lang="tr"><span class="duz">Halifeler piyano çalıyordu. Aile mensuplarının müzik aleti çalması için hocalar tutuyorlardı.</span></p>

    <p class="duz" xml:lang="tr"><span class="duz">Ama AKP hükümeti klasik müzikten hiç hoşlanmıyor.</span></p>

    <p class="duz" xml:lang="tr"><span class="duz">Başbakan Recep Tayyip Erdoğan Ankara’da Sibel Can’ı, İzmir’de Arif Şentürk’ü, Rize’de Davut Güloğlu’nu, İstanbul’da Ferhat Göçer’i dinliyor. Adnan Şenses’le alaturka şarkılar söylüyor.</span></p>

    <p class="duz" xml:lang="tr"><span class="duz">Başbakan, İstanbul’daki Cemal Reşit Rey Konser Salonu’na sadece sempozyumlar, paneller, parti toplantıları için gidiyor.</span></p>

    <p class="duz" xml:lang="tr"><span class="duz">Birey olarak Recep Tayyip Erdoğan’ın müzik zevkine kimse bir şey diyemez. İstediği konsere gider, istediği müziği dinleyebilir. Üstelik dinledikleri de ülkemizin renkleri; çoğu kişi dinliyor.</span></p>

    <p class="duz" xml:lang="tr"><span class="duz">Ancak, söz konusu kişi başbakan ise, müzik zevki kişisel zevk olmaktan çıkıp devleti temsil etmeye girmez mi?</span></p>

    <p class="duz" xml:lang="tr"><span class="duz">Uluslararası müzik (keza sinema-tiyatro) festivallerinin açılışında-kapanışında başbakan neden yok?</span></p>

    <p class="duz" xml:lang="tr"><span class="duz">Sormak durumundayız: Avrupa Birliği’ne girmek isteyen başbakanın, bu evrensel sanat dallarına karşı bir soğukluğu mu var? Varsa bunun temelinde ne var?</span></p>

    <p class="duz" xml:lang="tr"><span class="duz">Halbuki bu toprakların klasik Batı müziğiyle tanışması hayli eskidir…</span></p>

    <p class="duz" xml:lang="tr"><span class="duz">Klasik Batı müziği ilk kez Kanuni Sultan Süleyman (1520-1566) döneminde Osmanlı sarayına girdi.</span></p>

    <p class="duz" xml:lang="tr"><span class="duz">Osmanlı sarayında kalıcı olarak ilk gelen Batı enstrümanı bir org idi. Yıl 1599.</span></p>

    <p class="duz" xml:lang="tr"><span class="duz">İngiltere Kraliçesi I. Elizabeth bu müzik aletini İngiliz org yapımcısı Thomas Dallam aracılığıyla Sultan III. Mehmed’e hediye olarak gönderdi. Thomas Dallam, Topkapı Sarayı’nda bu orgla konserler verdi. İlginçtir, bu org daha sonra kayboldu ve hâlâ nerede olduğu bilinmiyor.</span></p>

    <p class="duz" xml:lang="tr"><span class="duz">Osmanlı’nın resmi anlamda klasik Batı müziğine ilgisi Sultan III. Selim (1789-1807) devrinde oldu. XIX. yüzyıl, klasik Batı müziğinin Osmanlı’da yerleştiği dönemdi.</span></p>

    <p class="duz" xml:lang="tr"><span class="duz">Çünkü siyasal ve kültürel alanlarda uygulanan Batılılaşma politikaları, sosyal yaşamda da önemli değişikliklere neden oldu.</span></p>

    <p class="duz" xml:lang="tr"><span class="duz">Bu değişim kendini sanat alanında da gösterdi. Osmanlı sarayı ve münevverleri arasında kısa sürede benimsenen klasik Batı müziği, değişen toplumsal yaşamın simgesi oldu.</span></p>

    <p class="duz" xml:lang="tr"><span class="duz">İstanbul’da müzik etkinliklerinin yapıldığı Bosco, Naum, Gedikpaşa isimli tiyatrolar açıldı. Buralarda operalar, baleler, tiyatrolar sahnelendi.</span></p>

    <p class="duz" xml:lang="tr"><span class="duz">Avrupa müzik sanatının parlak virtüözleri de o dönemde sarayda ağırlanmaya başlandı.</span></p>

    <p class="duz" xml:lang="tr"><span class="duz">Genç bestekâr ve arpçı Elie Alvars, İstanbul’a ilk gelen isimlerden biriydi. Bugün repertuara kazandırdığı arp konçertolarıyla tanınan Alvars, Sultan II. Mahmud’un huzurunda konserler verdi. Hatta bu ziyaretin anısına padişaha bir marş besteledi. O dönemde tahta çıkan her padişah için ayrı bir marş besteleniyordu.</span></p>

    <p class="duz-ilk-paragraf" xml:lang="tr"><span class="duz">Osmanlı padişahının huzuruna çıkarak konser veren en prestijli isim şüphesiz Macar piyanist Franz Liszt idi. Liszt, 1847’de geldiği İstanbul’da yaklaşık beş hafta kaldı. Liszt İstanbul’da çok sevildi. Kendisine nişan verildi, Sultan Abdülmecid’in “İrade-i Seniye”siyle ödüllendirildi.</span></p>

    <p class="duz" xml:lang="tr"><span class="duz">Sultan Abdülaziz, Lizst’in damadı ünlü besteci Richard Wagner’in yaptığı tiyatroya maddi yardımda bulundu. Bu yardım Avrupa krallarına örnek olarak sunuldu.</span></p>

    <p class="duz" xml:lang="tr"><span class="duz">Son Halife Abdülmecid Efendi, yağlıboya portresini yaptığı Franz Liszt’in Beyoğlu’nda kaldığı evin müzeye dönüştürülmesini çok istedi; yapamadı. Son Halife’nin Liszt’e ilgisinin nedeni, Liszt’in anılarından etkilenip İstanbul’a yerleşen iki Macar piyano hocasıydı. Son Halife çok iyi piyano çalıyordu. Mösyö Volton ve Mösyö Hegge, Şadiye ve Sabiha Sultan’a piyano hocalığı yaptılar.</span></p>

    <p class="duz" xml:lang="tr"><span class="duz">Sarayda konser veren sadece Liszt değildi, arpçı Elie Alvars’tan bahsettim. Ayrıca devrin ünlü isimleri Leopold de Meyer, Eugène Vivier, Henri Vieuxtemps, August d’Adelburg da sarayda konser veren müzisyenlerdendi.</span></p>

    <p class="duz" xml:lang="tr"><span class="duz">Bu isimlerden Leopold de Meyer’in Amerika’da klasik Batı müziğinin yayılmasında öncü rolü oynadığını söylersek İstanbul’a ne kadar değerli sanatçıların geldiğini tahmin edersiniz.</span></p>

    <p class="duz" xml:lang="tr"><span class="duz">Bir minik not daha ekleyim: Piyanist Meyer’i Amerika’da üne kavuşturan bestesi “Machmudier: Air guerrier des Turques” yani Mahmudiye, Türk Marşı’ydı.</span></p>

    <p class="duz-ilk-paragraf" xml:lang="tr"><span class="duz">Osmanlı padişahları kültür alanında yaptıkları yardımlarla da biliniyor. Örneğin, 1846’da Beyoğlu’nda çıkan bir yangın, bugünkü Çiçek Pasajı’nın olduğu yerde bulunan ünlü Naum Tiyatrosu’nu da yerle bir etti. Binanın sahibi Michel Naum Duhani, Sultan Abdülmecid’in yardımıyla onardığı tiyatrosunu 4 kasım 1848’de Verdi’nin</span> <span class="italik">Macbeth</span> <span class="duz">operasıyla açtı.</span></p>

    <p class="duz" xml:lang="tr"><span class="duz">Abdülmecid sadece maddi yardımda bulunmadı. 9 şubat 1849’ta Naum Tiyatrosu’na bizzat giderek Donizetti’nin</span> <span class="italik">Linda di Chamounix</span> <span class="duz">adlı operasını izledi.</span></p>

    <p class="duz" xml:lang="tr"><span class="duz">Abdülmecid iki kez daha Naum Tiyatrosu’na giderek operalar izledi. Keza Abdülmecid’in Dolmabahçe’ye Saray Tiyatrosu yaptırmasında, izlediği bu operaların etkisi oldu.</span></p>

    <p class="duz" xml:lang="tr"><span class="duz">Zamanla yanıp yok olan bu Saray Tiyatrosu, Dolmabahçe Camii’nin tam karşısındaydı.</span></p>

    <p class="duz" xml:lang="tr"><span class="duz">Unutmayınız…</span></p>

    <p class="duz" xml:lang="tr"><span class="duz">134 yıl sonra…</span></p>

    <p class="duz" xml:lang="tr"><span class="duz">2 temmuz 1993’te 37 kişinin öldüğü Sivas Madımak Oteli yangını, “caminin karşısında tiyatro yapıyorlar” provokasyonuyla başlayacaktı!</span></p>

    <p class="duz-ilk-paragraf" xml:lang="tr"><span class="duz">Osmanlı hoşgörüsüne ilişkin bir örnek daha vermek istiyorum:</span></p>

    <p class="duz" xml:lang="tr"><span class="duz">Rossini’nin dinsel eseri</span> <span class="italik">Stabat Mater</span> <span class="duz">1850 ve 1885’te iki kez İstanbul’da sahnelendi ve hiçbir tepki görmedi.</span></p>

    <p class="duz" xml:lang="tr"><span class="duz">Yazmak zorundayım: Sivas katliamına bahane bulmak için, “Cuma namazında davul çaldılar” yalanına başvurdular.</span></p>

    <p class="duz" xml:lang="tr"><span class="duz">Ne kadar gericileştiğimizi bir örnekle izah edeyim:</span></p>

    <p class="duz" xml:lang="tr"><span class="duz">Danimarkalı Hans Christian Andersen’i bilirsiniz; çocuk masallarıyla tanınır. Yazar Andersen de İstanbul’u ziyaret eden gezginlerden biriydi. Cuma selamlığı sırasında bandoların belirli aralıklarla marş çaldığından anılarında bahseder. Bu bandolar ne çalıyordu dersiniz; Rossini’nin en tanınmış eseri</span> <span class="italik">Wilhelm Tell</span> <span class="duz">parçasını…</span></p>

    <p class="duz" xml:lang="tr"><span class="duz">Düşünebiliyor musunuz, aynı zamanda halife olan Abdülmecid, cuma namazına Rossini’nin nükteli operatik müziğinin vurgu temposu eşliğinde gidiyor ve hiç rahatsızlık duymuyordu.</span></p>

    <p class="duz" xml:lang="tr"><span class="duz">Abdülmecid’in yaptırdığı Dolmabahçe Saray Tiyatrosu’nun bir diğer özelliği ise Türk sanatçılarının da sahne almasıydı. Türk sanatçılar tarafından sahnelenen opera ve operetler hep ilgiyle izlendi.</span></p>

    <p class="duz" xml:lang="tr"><span class="duz">Bu arada, ilk Türk tiyatro oyunu olan Şinasi’nin</span> <span class="italik">Şair Evlenmesi</span> <span class="duz">adlı oyunu da Dolmabahçe Saray Tiyatrosu’nda oynanmak üzere yazıldı.</span></p>

    <p class="duz" xml:lang="tr"><span class="duz">Osmanlı, topraklarında sahnelenen opera, bale ve tiyatrolarla gurur duyuyordu. İstanbul’a gelen değerli yabancı konuklarını mutlaka bu gösterilere götürüyordu. Örneğin, Galler prensi ve prensesi 2 nisan 1868’de izledikleri operayı 8 nisanda bir daha izlediler.</span></p>

    <p class="duz" xml:lang="tr"><span class="duz">Keza 1869’da ziyaret için İstanbul’a gelen Avusturya imparatoru da opera izledi.</span></p>

    <p class="duz" xml:lang="tr"><span class="duz">Onlar İstanbul’da operaya gitti de, Osmanlı padişahları Avrupa’da gitmedi mi?</span></p>

    <p class="duz" xml:lang="tr"><span class="duz">Abdülaziz, Paris, Londra ve Viyana’da opera ve baleler izledi. O kadar etkilendi ki –geleneksel sanatlara daha çok ilgi duymasına rağmen– Taksim’de Tiyatroyi Hümayun kurulmasını istedi.</span></p>

    <p class="duz" xml:lang="tr"><span class="duz">Uzatmayalım.</span></p>

    <p class="duz" xml:lang="tr"><span class="duz">Padişahların, halifelerin gittiği, dinlediği, seyrettiği klasik Batı müziği konserlerine Başbakan Erdoğan neden teşrif etmiyor?</span></p>

    <p class="duz" xml:lang="tr"><span class="duz">Sanıyorum yanıtı siz benden daha iyi biliyorsunuz…</span></p>

    <p class="duz" xml:lang="tr"><span class="duz">Mesele sadece klasik Batı müziği meselesi değildir.</span></p>

    <p class="duz" xml:lang="tr"><span class="duz">Mesele tek başına modernite meselesi de değildir.</span></p>

    <p class="duz" xml:lang="tr"><span class="duz">Mesele nedir biliyor musunuz?</span></p>

    <p class="duz" xml:lang="tr"><span class="duz">Gelin yanıtı bir aileyi tanıyarak bulmaya çalışalım…</span></p>

    <p class="baslik-3" xml:lang="tr"><span class="duyuru-baslik">Ertuğrul Özkök’e sorulan sorunun yanıtı</span></p>

    <p class="duz" xml:lang="tr"><span class="duz">Genelkurmay Başkanı Orgeneral İlker Başbuğ,</span> <span class="italik">Hürriyet</span> <span class="duz">gazetesi Genel Yayın Yönetmeni Ertuğrul Özkök’e, “Sizce Türkiye’de burjuvazi, kültürel değerlere sahip çıkıyor mu?” diye sordu.</span></p>

    <p class="duz" xml:lang="tr"><span class="duz">Koçlar, Sabancılar, Eczacıbaşılar ve Türkiye’nin önde gelen diğer aileleri son dönemlerde ardı ardına müze açtılar.</span></p>

    <p class="duz" xml:lang="tr"><span class="duz">Dünyanın önemli eserlerini Türkiye’ye getirdiler.</span></p>

    <p class="duz" xml:lang="tr"><span class="duz">Klasik Batı müziği başta olmak üzere çeşitli festivallerin sponsoru oldular.</span></p>

    <p class="duz" xml:lang="tr"><span class="duz">Diyeceksiniz ki, “O halde İlker Paşa, gazeteci Özkök’e niye bu soruyu yöneltti?”</span></p>

    <p class="duz" xml:lang="tr"><span class="duz">İşte bu sorunun yanıtı, Başbakan Erdoğan’ın “Batı kültürü” diye küçümseyip konserlere, gösterilere gitmemesiyle yakından ilgili…</span></p>

    <p class="duz" xml:lang="tr"><span class="duz">Evet, bu sorunun yanıtı için Medici ailesini tanımamız gerekiyor…</span></p>

    <p class="duz-ilk-paragraf" xml:lang="tr"><span class="duz">Medici ailesinin adını duydunuz mu?</span></p>

    <p class="duz" xml:lang="tr"><span class="duz">Bilenler hemen söyleyecektir:</span></p>

    <p class="duz" xml:lang="tr"><span class="duz">İtalya/Floransa’nın kentsoylu zengin bir ailesiydi.</span></p>

    <p class="duz" xml:lang="tr"><span class="duz">Avrupa sanat yaşamına önemli katkıları oldu.</span></p>

    <p class="duz" xml:lang="tr"><span class="duz">Dönemin sanatçılarına hamilik yaparak dünyanın en önemli sanat koleksiyonunu oluşturdu.</span></p>

    <p class="duz" xml:lang="tr"><span class="duz">Aşağı yukarı alacağımız yanıtlar bunlarla sınırlıdır.</span></p>

    <p class="duz" xml:lang="tr"><span class="duz">Özellikle sanatseverlerin yakından bildikleri bir ailedir Mediciler.</span></p>

    <p class="duz" xml:lang="tr"><span class="duz">Mediciler sanatın, sanatçıların niye hamisi oldu; sanata, sanatçıya neden değer verdi?</span></p>

    <p class="duz" xml:lang="tr"><span class="duz">Soruyu yanıtlamaya çalışalım…</span></p>

    <p class="duz-ilk-paragraf" xml:lang="tr"><span class="duz">Floransalı Medicilerin yıldızı XIV. yüzyılda parladı. İpek ve kumaş ticaretinden çok para kazandılar, banka kurdular.</span></p>

    <p class="duz" xml:lang="tr"><span class="duz">Giovanni di Bicci de Medici (1360-1429) bankacılık işine giren ilk Medici oldu. Medici Bankası, Avrupa’nın en başarılı ve saygın bankalarından biriydi. Dönemin Fransız tarihçisi Philippe de Commines’e göre, Medici Bankası sadece Avrupa’nın değil, tüm dünyanın en kârlı ve en zengin kuruluşuydu.</span></p>

    <p class="duz" xml:lang="tr"><span class="duz">Mediciler zamanla Avrupa’daki bankaların kurumsallaşmasının öncüsü haline geldiler.</span></p>

    <p class="duz" xml:lang="tr"><span class="duz">Zamanla Vatikan’ın bankeri oldular.</span></p>

    <p class="duz" xml:lang="tr"><span class="duz">Vatikan’ın bankeri olunca papa çıkarmamak olmazdı; Papa X. Leo, Papa VII. Clemens, Papa IV. Pius ve Papa XI. Leo, Medici ailesinin üyesiydiler.</span></p>

    <p class="duz" xml:lang="tr"><span class="duz">Bunlar değil ama yaşadıkları bir olayın, Medici ailesinin tarihini değiştirdiğini söyleyebiliriz. Ve ilginçtir, bu olayın sebebi Osmanlılardı…</span></p>

    <p class="duz-ilk-paragraf" xml:lang="tr"><span class="duz">Yıl, 1439.</span></p>

    <p class="duz" xml:lang="tr"><span class="duz">Yer, Floransa.</span></p>

    <p class="duz" xml:lang="tr"><span class="duz">Ortodoks ve Katolik kiliselerinin önde gelen isimleri toplantı yapıyor.</span></p>

    <p class="duz" xml:lang="tr"><span class="duz">Osmanlı’nın İstanbul kapılarına kadar dayanmasıyla zor durumda kalan Bizans Ortodoksları, Roma Katolik Kilisesi’nden destek arıyor.</span></p>

    <p class="duz" xml:lang="tr"><span class="duz">Her ne kadar Bizans imparatoru, on dört sene sonra Fatih Sultan Mehmed’in İstanbul’u fethetmesiyle, bu toplantı sonucunda vaat edilen desteğin aslında hiç güvenilmez olduğunu anlasa da, Floransa bu toplantıdan büyük ticari, siyasi ve kültürel kazanç sağladı.</span></p>

    <p class="duz" xml:lang="tr"><span class="duz">Medici ailesinin dünya çapında yükselişini ve prestij kazanmasını sağlayan en önemli olay bu toplantıydı.</span></p>

    <p class="duz" xml:lang="tr"><span class="duz">Şöyle ki:</span></p>

    <p class="duz" xml:lang="tr"><span class="duz">Toplantı sırasında Floransa’ya gelen pek çok Yunan âliminin katılımıyla oluşan kültürel ortamda, klasik Yunan felsefesi, sanatı, tarihi ve yazılı metinlerine karşı büyük ilgi oluştu. Filozof Platon’la ilgili aydınlanma konferanslarından çok etkilenen Cosimo de Medici (1389-1464) Floransa’da ilk Platon Akademisi’nin kurulmasına öncülük etti. Platon’un eserlerinin Yunancadan Latinceye çevrilmesini sağladı.</span></p>

    <p class="duz" xml:lang="tr"><span class="duz">Böylece Mediciler, Batı düşünce sisteminin/Batı zihniyetinin temellerinin atılmasında öncü oldular.</span></p>

    <p class="duz" xml:lang="tr"><span class="duz">Bir örnek vermeliyim: Cosimo de Medici’nin kütüphanesi, döneminde dünyanın en büyük kütüphanesiydi ve yüz yıl sonra yapılan Vatikan Kütüphanesi’ne model oldu.</span></p>

    <p class="duz-ilk-paragraf" xml:lang="tr"><span class="duz">Sanıyorum Orgeneral Başbuğ’un sorusunun yanıtına yavaş yavaş geliyoruz…</span></p>

    <p class="duz" xml:lang="tr"><span class="duz">Fakat önce sormamız gereken bir soru var:</span></p>

    <p class="duz" xml:lang="tr"><span class="duz">Floransa, Mediciler döneminde neden Rönesans’ın beşiği haline geldi?</span></p>

    <p class="duz" xml:lang="tr"><span class="duz">“Bir aile ortaya çıktı ve sanatı korudu, kolladı” gibi yüzeysel bir anlayışla bu tarihsel gelişmeyi kavrayabilir miyiz?</span></p>

    <p class="duz" xml:lang="tr"><span class="duz">Ya da “Bir aile dönemin resimlerini, heykellerini alarak sanatçılara destek verdi” gibi basit açıklamalarla işin özünü anlayabilir miyiz? Hayır!</span></p>

    <p class="duz" xml:lang="tr"><span class="duz">Rönesans aydınlanmaydı.</span></p>

    <p class="duz" xml:lang="tr"><span class="duz">Rönesans devrimdi.</span></p>

    <p class="duz" xml:lang="tr"><span class="duz">Ama…</span></p>

    <p class="duz" xml:lang="tr"><span class="duz">Sadece sanatta devrim değildi.</span></p>

    <p class="duz" xml:lang="tr"><span class="duz">Rönesans iktisadın, siyasetin ve kültürel hayatın köklü değişimiydi. Kilise’nin hayatın merkezinden çıkarılmasıydı.</span></p>

    <p class="duz" xml:lang="tr"><span class="duz">Soylular artık şatolarında yalıtılmışlık içinde yaşamıyor, zenginliklerini gösterecek kent saraylarına taşınıyorlardı. Şövalyeler tarihe karışıyordu.</span></p>

    <p class="duz" xml:lang="tr"><span class="duz">Yani mesele sadece resim, heykel almak, müze açmak değildi.</span></p>

    <p class="duz-ilk-paragraf" xml:lang="tr"><span class="duz">Anlatmak istediğimi daha iyi ifade edebilmek için bir örnek vermeliyim: Bugün Floransa’nın Bargello Müzesi’nde sergilenen Donatello’nun</span> <span class="italik">Davud</span> <span class="duz">heykeli, döneminin en çok tartışılan eseriydi. “Heykel” bile dememek gerekir; çünkü o dönemde heykeller sadece mimari süsleme veya taşıyıcı öğe olarak kullanılırdı.</span></p>

    <p class="duz" xml:lang="tr"><span class="duz">Klasik Yunan anlayışla yapılmış, Donatello’nun bu kusursuz, duygu yüklü, realist</span> <span class="italik">Davud</span> <span class="duz">heykeli, muhafazakârların çok tepkisini çekti. Ancak Cosimo de Medici bunlardan etkilenmedi ve heykelin tek başına sergilenmesine destek verdi.</span></p>

    <p class="duz" xml:lang="tr"><span class="duz">Mediciler, sanatçıların arayışlarına hep kanat gerdiler. Geçmişin tüm düşüncesiyle bağlarını kopararak yeni bir sanat yaratmayı amaçlayanlara hamilik ettiler.</span></p>

    <p class="duz" xml:lang="tr"><span class="duz">Perspektifin öncüsü sayabileceğimiz Mimar Brunelleschi’ye de, Ortaçağ ressamlarının hiç önemsemediği ışığı kullanan Piero della Francesca’ya da destek oldular.</span></p>

    <p class="duz" xml:lang="tr"><span class="duz">O çağlarda halk, sanatçıyı övmek istediğinde yapıtının eski eserlerden hiç de aşağı olmadığını belirtirdi. Yani değişim istenmezdi. Mediciler bu anlayışı yıktılar; devrimci sanatçıların yanında oldular.</span></p>

    <p class="duz" xml:lang="tr"><span class="duz">Bu nedenle, katı ve alışılmış Bizans anlayışıyla/tarzıyla köprüleri atan, Rönesans’ın müjdecisi ressam Giotto di Bondone de Medicilerin koruması altındaydı.</span></p>

    <p class="duz" xml:lang="tr"><span class="duz">Bu nedenle, dini veya doğayı bire bir anlatmak yerine buna estetik katan, ilk kez Hıristiyan söylenceleri dışında resim yapan Boticelli de, Medicilerin himayesindeydi.</span></p>

    <p class="duz" xml:lang="tr"><span class="duz">İtalyancayı kullandığı için soylular ve aydınlar tarafından aşağılanan Dante’nin eserlerine övgüler düzdüler.</span></p>

    <p class="duz" xml:lang="tr"><span class="duz">Batı edebiyatının en önemli kaynaklarından Homeros’un eserlerini yazılı hale getirdiler.</span></p>

    <p class="duz" xml:lang="tr"><span class="duz">Michelangelo’dan Leonardo da Vinci’ye kadar sanat tarihinin pek çok dâhisi Medicilerin koruması altına girdi. Bu devrimci sanatçılar, Medicilerin saraylarında yaşadılar, atölyelerinde ürettiler.</span></p>

    <p class="duz" xml:lang="tr"><span class="duz">Nasıl olmuştu da, bunca büyük ustanın/dehanın hepsi aynı dönemde yetişmişti?</span></p>

    <p class="duz" xml:lang="tr"><span class="duz">Sanatı toplumsal gelişmelerden ayrı düşünürseniz bunun yanıtını veremezsiniz.</span></p>

    <p class="duz" xml:lang="tr"><span class="duz">Keşfetmek için yola çıkan ve bir kıtaya adını veren Amerigo Vespucci kimin himayesindeydi sanıyorsunuz? Medicilerin!</span></p>

    <p class="duz" xml:lang="tr"><span class="duz">Kilise’nin dünyayla ilgili öğretilerine karşı çıktığı için yargılanan Galileo Galilei’yi Floransa’ya kim davet etti sanıyorsunuz? Mediciler!</span></p>

    <p class="duz" xml:lang="tr"><span class="duz">Medicilerin nadir bulunan kitapları ve elyazmalarını Avrupa, Yakındoğu ve Alman manastırlarından tek tek toplamalarının bu gelişmelerle ilgisi yok mu sanıyorsunuz?</span></p>

    <p class="duz" xml:lang="tr"><span class="duz">“İtalik” yazı tipinin ya da modern el yazısının Mediciler sayesinde doğmasının sebebi nedir?</span></p>

    <p class="duz" xml:lang="tr"><span class="duz">Ya da Avrupa’da porseleni ilk onların üretmesinin tüm bu devrimci hareketlerle ilgisi yok mu sanıyorsunuz?</span></p>

    <p class="duz" xml:lang="tr"><span class="duz">Medicilerden Grandük I. Francesco’nun (1541-1587) kimya laboratuvarında deney yaparken ölmesi hep aynı anlayışın göstergesi değil midir?</span></p>

    <p class="duz" xml:lang="tr"><span class="duz">Muhteşem Lorenzo Medici’nin (1449-1492) Floransa Üniversitesi’ni niye kurduğunu düşünüyorsunuz?</span></p>

    <p class="duz" xml:lang="tr"><span class="duz">Bilim, Rönesans sanatçılarının kaynağı oldu. Böylece soru sordular, bağnazlığı yıktılar.</span></p>

    <p class="duz" xml:lang="tr"><span class="duz">Bu nedenledir ki, Mediciler deyince aklınıza sadece görsel sanatlar gelmesin. Medicilerin bilim ve doğa tarihi adına destekledikleri çalışmalar bugün Palazzo Vecchio ve Uffizi Sarayı’nda sergileniyor.</span></p>

    <p class="duz-ilk-paragraf" xml:lang="tr"><span class="duz">Meramımı anlattığımı düşünüyorum. Bu nedenle tekrar dönelim Orgeneral Başbuğ’un sorusuna: “Sizce Türkiye’de burjuvazi, kültürel değerlere sahip çıkıyor mu?”</span></p>

    <p class="duz" xml:lang="tr"><span class="duz">Bugün burjuvazinin kültürel değerleri, Türkiye Cumhuriyeti’nin kurucu ideolojisidir, yani Türk rönesansıdır.</span></p>

    <p class="duz" xml:lang="tr"><span class="duz">Peki, kurucu ideolojinin ayaklar altına alınmasını sessizce seyreden burjuvazi, kültürel değerlerini nasıl koruyacak?</span></p>

    <p class="duz" xml:lang="tr"><span class="duz">Her geçen gün muhafazakârlaşan toplumsal hayatı görmezlikten gelerek mi?</span></p>

    <p class="duz" xml:lang="tr"><span class="duz">Burjuvazi sadece müze açarak kültürel değerlerine sahip çıkamaz!</span></p>

    <p class="duz-ilk-paragraf" xml:lang="tr"><span class="duz">Madem Floransa’ya “gittik”, bir tarihsel olayı yazmalıyım:</span></p>

    <p class="duz" xml:lang="tr"><span class="duz">Muhteşem Lorenzo Medici’nin son yıllarında Ferrara’dan gelen Dominik Papaz Savonarola, Floransa’da vaazlarıyla hemen dikkat çekti.</span></p>

    <p class="duz" xml:lang="tr"><span class="duz">Kadınlarla hemen hiç konuşmayan, eski yamalı kıyafetlerle gezen, tahta yatak üzerinde ince bir döşekte yatan, çok az yiyen bu sözde din adamı, Floransalılar tarafından çok samimi bulundu.</span></p>

    <p class="duz" xml:lang="tr"><span class="duz">Dinci papaz, geleceği görebildiğine ve Tanrı’nın kendisi aracılığıyla dile geldiğine herkesi inandırdı. Vaazlarında özetle şöyle diyordu: “Floransalılar, İsa Peygamber dönemi sadeliğine dönmezler ve Platon okuyup lüks ve sefa içindeki ihtişamlı hayatlarına devam ederlerse, Tanrı onları korkunç bir şekilde cezalandıracaktır.”</span></p>

    <p class="duz" xml:lang="tr"><span class="duz">Papazın tarzı ve sözleri çok etkileyiciydi. Boticelli gibi sanatçılar ve hatta tüm eleştiri oklarını yönettiği Muhteşem Lorenzo Medici bile korkup ona saygı duyuyordu.</span></p>

    <p class="duz" xml:lang="tr"><span class="duz">Floransa halkının papazdan korkup çekinmesinin nedeni, o yıllarda yaşadıkları sıkıntılarla da ilgiliydi. Fransa Kralı VIII. Charles’ın gittikçe İtalya’yı işgal etmesi bu korkuları artırıyordu. Yoksullaşan halk, papazın kehanetlerinin gerçekleşeceğine inanıyordu. Onun önerdiği şekilde yaşamaya, oruçlar tutmaya, kadınları manastırlara kapatmaya başladılar.</span></p>

    <p class="duz" xml:lang="tr"><span class="duz">Papazın vaazları bazen o kadar etkili oldu ki, halk galeyana gelip Medici taraftarlarını öldürdü. Hatta bir dini tören sonucunda pek çok kitap, sanat eseri yakıldı.</span></p>

    <p class="duz" xml:lang="tr"><span class="duz">Medici ailesi bu gelişmeler üzerine şehri terk etmek zorunda kaldı. Floransa yönetiminde artık Papaz Savonarola vardı.</span></p>

    <p class="duz" xml:lang="tr"><span class="duz">Halk sürekli konuşan papazdan özel güçlerini ispat etmesini bekliyordu. Papaz ise bunu hep erteledi. Halk, papazın sadece laf ürettiğini anladı. Ve zamanla vaazla karınlarının doymayacağını kavradı. İsyan etti; Savonarola’yı yargılayıp Signoria Meydanı’nda yaktı.</span></p>

    <p class="duz" xml:lang="tr"><span class="duz">Mediciler, Floransa’ya geri döndüler.</span></p>

    <p class="duz-ilk-paragraf" xml:lang="tr"><span class="duz">Peki, bugünün Türkiyesi’nde Papaz Savonarola’lar yok mu?</span></p>

    <p class="duz" xml:lang="tr"><span class="duz">Var. Düşüncelerini açıklayıp, “Gerici politik gelişmeleri korkuyla takip ediyorum” diyen dünyaca ünlü sanatçımız Fazıl Say’a saldıranların kim olduğunu sanıyorsunuz?</span></p>

    <p class="duz" xml:lang="tr"><span class="duz">Sadece Papaz Savonarola’lar mı?</span></p>

    <p class="duz" xml:lang="tr"><span class="duz">Liberaller de Fazıl Say gibi Cumhuriyet Mitingi’ne katılanları bugün Türkiye’de hedef tahtasına oturtmuşlardır. Bunlara göre mitinge katılanlar “ulusal cinnet” geçirenlerdir!</span></p>

    <p class="duz" xml:lang="tr"><span class="duz">“Ulusal cinnet” sözünü edenlerin edepsizliği bir yana, asıl yapmak istedikleri sürekli kafa karışıklığı yaratmak.</span></p>

    <p class="duz" xml:lang="tr"><span class="duz">Kasıtlı olarak ulusalcılığı şovenistlik anlamında kullanıyorlar.</span></p>

    <p class="duz" xml:lang="tr"><span class="duz">Aslında biliyorlar ki, ulusal anlatım ile evrensellik arasında bir karşıtlık yok.</span></p>

    <p class="duz" xml:lang="tr"><span class="duz">Örneğin, Amerikan Bağımsızlık Bildirgesi ya da 1789 Fransız Devrimi’nin İnsan Hakları Bildirgesi hem ulusal hem de evrenseldir.</span></p>

    <p class="duz" xml:lang="tr"><span class="duz">Ulusalcılığın, hemen herkes tarafından kabul göreceği açıklaması şudur: XIX. yüzyılda Avrupa’da sanayileşmenin getirdiği yeni ekonomik sistem, feodal yapıya dayalı eski toplumsal düzeni yıkarak özgürlükçü bir anlayışı getirdi.</span></p>

    <p class="duz" xml:lang="tr"><span class="duz">Bunun doğal sonucu olarak ulusal bilinç uyandı. Bu, siyasete olduğu gibi sanata da yansıdı.</span></p>

    <p class="duz" xml:lang="tr"><span class="duz">Sanatı belirtmemin nedeni Fazıl Say’ın gıyabında Cumhuriyet Mitinglerine katılanlara destek çıkmak.</span></p>

    <p class="duz" xml:lang="tr"><span class="duz">Klasik müzik nedir?</span></p>

    <p class="duz" xml:lang="tr"><span class="duz">Klasik müzik uygarlıktır, Batılılık ölçütüdür.</span></p>

    <p class="duz" xml:lang="tr"><span class="duz">Şimdi ulusalcılık ile klasik müzik ilişkisine bakalım.</span></p>

    <p class="duz" xml:lang="tr"><span class="duz">Klasik müziğin dehaları, Haydn, Handel, Mozart, Beethoven ulusalcıydı. Hepsi aydınlanma bilincine sahipti.</span></p>

    <p class="duz" xml:lang="tr"><span class="duz">1789 Fransız Devrimi’ne yol açan toplumsal olayların tutuşturduğu bir dönemde yaşamışlardı.</span></p>

    <p class="duz" xml:lang="tr"><span class="duz">Devrime inanıyorlardı, devrime bağlıydılar.</span></p>

    <p class="duz" xml:lang="tr"><span class="duz">Ama bu onları ulusal duygularından yoksun bırakmadı.</span></p>

    <p class="duz-ilk-paragraf" xml:lang="tr"><span class="duz">Mozart 1783’te yazdığı mektupta şöyle yazıyordu: “Benim için daha fazla sıkıntı anlamına gelse de, Almanca operayı yeğliyorum. Her ulusun kendi operası var, niye Almanya’nın da olmasın?”</span></p>

    <p class="duz" xml:lang="tr"><span class="duz">Peki, Beethoven?</span></p>

    <p class="duz" xml:lang="tr"><span class="duz">1806’da yazdığı mektubunda açıkça “Alman yurtseveri” olduğunu yazmaktan çekinmiyordu. Bunları yazan Mozart ve Beethoven şovenist miydi?</span></p>

    <p class="duz" xml:lang="tr"><span class="duz">“Ulusal cinnet” mi geçiriyorlardı?</span></p>

    <p class="duz" xml:lang="tr"><span class="duz">Hayır. Üstelik hiçbir şey onları insanlığın zorbalığı yendiği ateşli mücadeleye övgüler düzmekten alıkoymadı.</span></p>

    <p class="duz" xml:lang="tr"><span class="duz">Evrensel değerler üretmesine engel olmadı.</span></p>

    <p class="duz" xml:lang="tr"><span class="duz">Onlara göre sanatçı, “ulusun öğretmeni”ydi. Önderiydi.</span></p>

    <p class="duz" xml:lang="tr"><span class="duz">Yaşamlarında bunu gösterdiler.</span></p>

    <p class="duz" xml:lang="tr"><span class="duz">Emredilen müziği bestelemek ve bunu ekselansları dışında kimseye çalmamak gibi “kölece sözleşmelere” karşı durdular.</span></p>

    <p class="duz" xml:lang="tr"><span class="duz">Aristokrasiye karşı duygularını dile getirmekten çekinmediler.</span></p>

    <p class="duz" xml:lang="tr"><span class="duz">Toplumsal yaşamdan, onun dertlerinden, üzüntülerinden ellerini çekmediler.</span></p>

    <p class="duz" xml:lang="tr"><span class="duz">Mücadeleciydiler. Korkusuzdular.</span></p>

    <p class="duz" xml:lang="tr"><span class="duz">Mozart 1781’de başpiskoposun hizmetinde olmadığını açıklayacak kadar cesurdu.</span></p>

    <p class="duz" xml:lang="tr"><span class="duz">Beethoven, ulusal şair Goethe’ye hayrandı ama onun soylular önünde dalkavukluk yapmasını kıyasıya eleştirmekten de geri durmadı.</span></p>

    <p class="duz" xml:lang="tr"><span class="duz">Halkın değerlerine saygılıydılar. Eserlerinde halk öğeleri kullanmaya özen gösterdiler. Seçkinler arasında yaşamış Mozart, dans salonlarında çalınan danslar bile besteledi. Zerlina, Susana, Despina gibi sıradan köylü kadınları üstün nitelikli insanlar olarak yansıttı. Ulusalcıydılar, ama Türk ya da Çigan müziği motiflerini kullanmaktan çekinmediler.</span></p>

    <p class="duz" xml:lang="tr"><span class="duz">Bugün yaşasalardı Mozart da, Beethoven da Fazıl Say gibi konuşur, yazardı, hiç kuşkunuz olmasın.</span></p>

    <p class="duz" xml:lang="tr"><span class="duz">Bugünün Türkiyesi’nde yaşasalardı Cumhuriyet Mitingi’nin ön safında olurlardı.</span></p>

    <p class="duz-ilk-paragraf" xml:lang="tr"><span class="duz">Yazımıza Orgeneral Başbuğ’un sözleriyle başladık, emekli Orgeneral Aytaç Yalman’ın yazdıklarıyla son verelim:</span></p>

    <p class="duz" xml:lang="tr"><span class="duz">“Atatürk çoksesli müziğin bir topluma nasıl dinamizm getirebileceğini, Balkan Savaşı’ndaki yenilgiyi, operanın olmayışına indirgeyecek ölçüde biliyor, bu yüzden de müzik devrimini, yaptığı bütün devrimlerin özü sayıyordu.”</span></p>

    <p class="duz" xml:lang="tr"><span class="duz">Bugün böylesine büyük bir devrimciyi her fırsatta karalamaya çalışıyorlar.</span></p>

    <p class="duz" xml:lang="tr"><span class="duz">Savunucularını ise “ulusal cinnet” geçirmekle itham ediyorlar.</span></p>

    <p class="duz" xml:lang="tr"><span class="duz">Şimdi…</span></p>

    <p class="duz" xml:lang="tr"><span class="duz">Başbakan Recep Tayyip Erdoğan’ın Batı müziği konserlerine hiç gitmemesinin sebebini ve Genelkurmay Başkanı Orgeneral İlker Başbuğ’un gazeteci Özkök’e sorduğu sorunun yanıtını bu bilgilerden sonra bir daha düşünün…</span></p>

    <p class="duz" xml:lang="tr"><span class="duz">Bunu yaparken seksen bir yaşındaki Haldun Dormen’in mücadelesini düşünün…</span></p>

    <p class="duz" xml:lang="tr"><span class="duz">Haldun Dormen, yargının siyasallaşmasına, bilim ışığının karartılmasına, çağdaş eğitime darbe vurulmasına, laik Cumhuriyet’in tehlikeye girmesine duyarsız kalınmaması için sanatçıların Galatasaray’da buluşup Taksim’e yaptıkları yürüyüş kortejinin en başındaydı.</span></p>

    <p class="duz" xml:lang="tr"><span class="duz">Haldun Dormen’in Molière’in</span> <span class="italik">Kibarlık Budalası</span> <span class="duz">oyununu sahneye koyması ile “seyirci kalmayın” protestosunu organize etmesi arasında nasıl bir bağ vardı?</span></p>

    <p class="duz" xml:lang="tr"><span class="duz">Hiç tesadüf değildi…</span></p>

    <p class="baslik-3" xml:lang="tr"><span class="duyuru-baslik">Seksen bir yaşında bir çınar</span></p>

    <p class="duz" xml:lang="tr"><span class="duz">Tiyatro eserleri dünyada en çok tercüme edilmiş sanatçıların başında Molière gelir.</span></p>

    <p class="duz" xml:lang="tr"><span class="duz">Osmanlıcaya ilk çevrilen tiyatro eserleri arasında da Molière’in oyunları vardır.</span></p>

    <p class="duz" xml:lang="tr"><span class="duz">Diğer yanda…</span></p>

    <p class="duz" xml:lang="tr"><span class="duz">Oyunları dünyanın dört bir yanında sahnelenen Molière’in mezarı kayıptır!</span></p>

    <p class="duz" xml:lang="tr"><span class="duz">Bunun çeşitli sebepleri vardır.</span></p>

    <p class="duz" xml:lang="tr"><span class="duz">Ama en önemlisi…</span></p>

    <p class="duz" xml:lang="tr"><span class="duz">Kilisenin Molière’in cenazesinin şehir mezarlığına gömülmesine izin vermemesidir.</span></p>

    <p class="duz" xml:lang="tr"><span class="duz">Papazlar, cenazede bulunmayı, Molière için dua etmeyi reddederler. Bu nedenle Molière’in nereye gömüleceği dört gün boyunca bilinemez. Tabuttaki ceset kokmaya başlayınca, Kral XIV. Louis araya girer ve Molière bir geceyarısı defnedilir.</span></p>

    <p class="duz" xml:lang="tr"><span class="duz">XVII. yüzyılın en büyük oyun yazarı Molière, Kilise’yi bu derece öfkelendirecek ne yapmıştır?</span></p>

    <p class="duz" xml:lang="tr"><span class="duz">Sorunun yanıtı kuşkusuz Molière’in hayatında gizli…</span></p>

    <p class="duz-ilk-paragraf" xml:lang="tr"><span class="duz">15 ocak 1622’de Fransa’da dünyaya geldi.</span></p>

    <p class="duz" xml:lang="tr"><span class="duz">Gerçek adı Jean Baptiste Poquelin idi.</span></p>

    <p class="duz" xml:lang="tr"><span class="duz">Babası sarayın mobilyacısıydı.</span></p>

    <p class="duz" xml:lang="tr"><span class="duz">On bir yaşında annesini kaybetti.</span></p>

    <p class="duz" xml:lang="tr"><span class="duz">Babasının kariyer planına boyun eğdi. Önce Paris’te Cizvit papazların sıkı disiplin uyguladıkları “Collège de Clérmont”a gitti. Ardından hukuk fakültesinde okudu. Babasının hayali, oğlunun “avukat bir işadamı” olmasıydı.</span></p>

    <p class="duz" xml:lang="tr"><span class="duz">Yirmi bir yaşında babasına karşı çıktı, ailesinin zenginliğini reddetti; o dönemde hiç de makbul olmayan bir mesleği seçti, tiyatrocu olmaya karar verdi.</span></p>

    <p class="duz" xml:lang="tr"><span class="duz">Çocukken büyükbabasıyla gittiği oyunlar hiç aklından çıkmamıştı. Bu kararında, oyuncu Madeleine Béjart’a duyduğu ilginin de etkisi vardı.</span></p>

    <p class="duz" xml:lang="tr"><span class="duz">1643’te “Illustre-Theatre” adlı tiyatro topluğunu kurdu.</span></p>

    <p class="duz" xml:lang="tr"><span class="duz">Dönemin koşullarına uygun bir biçimde kendine sahne adı olarak “Molière”i seçti.</span></p>

    <p class="duz" xml:lang="tr"><span class="duz">“Tiyatro tozu yuttuktan” iki yıl sonra borçları nedeniyle cezaevine girdi. İki hafta sonra kefaletle serbest kaldı.</span></p>

    <p class="duz" xml:lang="tr"><span class="duz">Grand Châtelet Cezaevi’nden çıkar çıkmaz, on iki yıl sürecek gezici tiyatro yolculuğuna çıktı. Fransa ve İtalya’yı dolaştı.</span></p>

    <p class="duz" xml:lang="tr"><span class="duz">24 ekim 1658 tarihi hayatının akışını değiştirdi.</span></p>

    <p class="duz" xml:lang="tr"><span class="duz">Paris Louvre Sarayı’nda Kral XIV. Louis’nin önünde gösteriye çıktı. Kral, Molière’in oyununu çok beğendi; Petit Bourbon’da bulunan kraliyet tiyatrosundan yararlanmalarına izin verdi.</span></p>

    <p class="duz" xml:lang="tr"><span class="duz">Babasının döşemecilik için girdiği saraya Molière oyuncu olarak girdi.</span></p>

    <p class="duz" xml:lang="tr"><span class="duz">Molière yazdığı ve oynadığı oyunlarla Paris aristokratlarını hep şaşırttı. Aristokrat kuralların gerektirdiği yüzeysel-aşırı kibarlıkları alttan alta hep hicvetti. Eleştiriler karşısında hep aynı yanıtı verdi. Amacının gerçek kibarlarla değil, bunların taklitleriyle alay etmek olduğunu söyledi.</span></p>

    <p class="duz" xml:lang="tr"><span class="duz">Bu sözler, alıngan aristokratları-burjuvaları teselli etmedi.</span> <span class="italik">Kibarlık Budalası</span> <span class="duz">yasaklandı. Halkın büyük isteğiyle on beş gün sonra oyun tekrar sahneye kondu.</span></p>

    <p class="duz" xml:lang="tr"><span class="duz">Fakat iktidar sahipleri, Molière’in oyunlarından hep rahatsızlık duydu. Fakat Molière toplumsal taşlamalarından hiç vazgeçmedi.</span></p>

    <p class="duz" xml:lang="tr"><span class="duz">Keza…</span></p>

    <p class="duz" xml:lang="tr"><span class="duz">1662’de sahneye koyduğu</span> <span class="italik">Kadınlar Mektebi</span> <span class="duz">de sert eleştiriler aldı. Oyun, kadınlardan çekinen ve bu yüzden bakire bir genç kızla evlenmek isteyen bir burjuva erkeğin gülünçlüklerini anlatıyordu.</span></p>

    <p class="duz" xml:lang="tr"><span class="duz">Molière “hiçbir değere saygısı kalmadığı” iddiasıyla krala şikâyet edildi. Molière yılmadı; eleştirilere,</span> <span class="italik">Kadınlar Mektebi’nin Tenkidi</span> <span class="duz">ve</span> <span class="italik">Versailles Tuluatı</span> <span class="duz">adlı tek perdelik oyunları yazıp oynayarak yanıt verdi.</span></p>

    <p class="duz" xml:lang="tr"><span class="duz">Tartışmalar şimdilik sona ermişti. Sanat kazanmıştı.</span></p>

    <p class="duz" xml:lang="tr"><span class="duz">Ancak…</span></p>

    <p class="duz" xml:lang="tr"><span class="duz">Molière’in 1664’te yazıp sahneye koyduğu</span> <span class="italik">Tartuffe</span> <span class="duz">fırtınalar kopardı.</span></p>

    <p class="duz" xml:lang="tr"><span class="duz">Bu kez Molière’in karşısında aristokrasi değil, Kilise vardı!</span></p>

    <p class="duz" xml:lang="tr"><span class="duz">Oyunda, dindar görünüşlü sahtekâr Tartuffe’ün serüvenleri anlatılıyordu.</span></p>

    <p class="duz" xml:lang="tr"><span class="duz">Sahtekâr, yobaz Tartuffe karakteri Kilise’yi ayağa kaldırdı.</span></p>

    <p class="duz" xml:lang="tr"><span class="duz">Saray, Kilise’yi karşısına alamadı; oyunu yasakladı. Gerekçesi şuydu: “Oyundaki sahte dindarlar ile gerçek dindarlar arasında öyle bir benzerlik var ki, gerçek dindarlar bundan alınabilirler. Bu nedenle kral, sayın uyruklarını düşünerek, kendini oyundan duyacağı hazdan yoksun bırakmaya karar vermiştir!”<a class="footnote-link" href="#footnote-231-3" id="footnote-231-3-backlink">[3]</a></span></p>

    <p class="duz" xml:lang="tr"><span class="duz">Dinsel bağnazlığın hedefindeki Molière hiç yılmadı.</span></p>

    <p class="duz" xml:lang="tr"><span class="duz">Yine içinde sert aristokrasi eleştirisi olan</span> <span class="italik">Don Juan</span><span class="duz">’ı sahneledi. Şımarık aristokrat Don Juan’ın hiçbir toplumsal değere saygısı yoktu. Tek düşündüğü, kişisel çıkarıydı. Dini inancı bile pek yokken çıkarı için dindar görünüyordu.</span></p>

    <p class="duz" xml:lang="tr"><span class="duz">Molière aslında ikiyüzlülüğü anlattığı bu oyunuyla, Tartuffe’ü yasaklayan Kilise’ye yanıt vermişti. Fakat</span> <span class="italik">Don Juan</span> <span class="duz">oyunu da Kilise’nin tepkisi üzerine sahneden kaldırıldı.</span></p>

    <p class="duz" xml:lang="tr"><span class="duz">Molière, Kilise’nin baskısına, hatta kralın ansızın desteğini çekmesine rağmen sosyal taşlamalarına hiç son vermedi.</span></p>

    <p class="duz" xml:lang="tr"><span class="duz">Gördüğü “budalalıkları” yazmaya devam etti.</span></p>

    <p class="duz" xml:lang="tr"><span class="italik">İnsandan Kaçan</span><span class="duz">,</span> <span class="italik">Cimri</span><span class="duz">,</span> <span class="italik">Kıskanç Herif</span> <span class="duz">ve</span> <span class="italik">Kibarlık Budalası</span><span class="duz">’nı sahneye koydu.</span></p>

    <p class="duz" xml:lang="tr"><span class="italik">Kibarlık Budalası</span> <span class="duz">orta sınıf içindeki yükselme ve sınıf atlama çabalarının insanları ne derece küçülttüğünü konu alıyordu. Oyunun kahramanı Jourdain, süslü ama içi boş laflar/gereksiz lakırdılar yapan biriydi. Jourdain, bizim “Araba Sevdası” peşinde koşan Tanzimat aydınına benziyordu!</span></p>

    <p class="duz" xml:lang="tr"><span class="duz">Molière’in toplumsal eleştirilerini ne Kilise ne de saray sonlandırabildi.</span></p>

    <p class="duz" xml:lang="tr"><span class="duz">Onu sadece ölüm durdurabildi… Akciğerlerinden rahatsızdı.</span></p>

    <p class="duz" xml:lang="tr"><span class="duz">Son oyunu</span> <span class="italik">Hastalık Hastası</span> <span class="duz">oldu.</span></p>

    <p class="duz" xml:lang="tr"><span class="duz">1673’te hayata gözlerini kapadı.</span></p>

    <p class="duz" xml:lang="tr"><span class="duz">Ve iktidardaki bağnazlar, Molière’i hiç affetmedi.</span></p>

    <p class="duz" xml:lang="tr"><span class="duz">Molière’i sadece halk sahiplendi.</span></p>

    <p class="duz-ilk-paragraf" xml:lang="tr"><span class="duz">Bu bilgilerden sonra gelelim ne sonuca varmak istediğimize:</span></p>

    <p class="duz" xml:lang="tr"><span class="duz">Molière’in yaşamöyküsünü okuyunca, seksen bir yaşındaki sanat emekçisi Haldun Dormen’in “seyirci kalmayın” protestosunu niye organize ettiğini sanıyorum anlamışsınızdır.</span></p>

    <p class="duz" xml:lang="tr"><span class="duz">Bakınız…</span></p>

    <p class="duz" xml:lang="tr"><span class="duz">Sanatçı, tarihi boyunca her türlü bağnazlıkla mücadele etmiştir.</span></p>

    <p class="duz" xml:lang="tr"><span class="duz">Bu muhalif mücadele geleneği sanatçının iliklerine işlemiştir.</span></p>

    <p class="duz" xml:lang="tr"><span class="duz">Tarih gösteriyor ki sanatçılar bunu bir görev kabul etmişlerdir.</span></p>

    <p class="duz" xml:lang="tr"><span class="duz">Salt “icracılık” tek başına sanatı tanımlamaz.</span></p>

    <p class="duz" xml:lang="tr"><span class="duz">Haldun Dormen bunun iyi bir örneğidir.</span></p>

    <p class="duz" xml:lang="tr"><span class="duz">Sanmayınız ki, bu yürüyüş Haldun Dormen’in ilk eylemidir. Hayır. Haldun Dormen, Molière’in</span> <span class="italik">Kibarlık Budalası</span> <span class="duz">oyununu sahneye koyarak tavrını göstermiş ve bu yürüyüşü çoktan başlatmıştır. Niye sekiz yıl sonra sahneye döndüğünü sanıyorsunuz?</span></p>

    <p class="duz" xml:lang="tr"><span class="duz">Evet, Haldun Dormen ve sanatçı arkadaşları, ne dinci bağnazların ne de aristokrasinin-burjuvazinin yok edebildiği Molière’in bu aydınlık muhalif yolundan yürümektedir.</span></p>

    <p class="duz" xml:lang="tr"><span class="duz">Galatasaray’dan Taksim’e yürüyenler Haldun Dormen’ler, Gülriz Sururi’ler, Genco Erkal’lar, Ferhan Şensoy’lar, Müjdat Gezen’ler değildir; Taksim’e yürüyenler birer Molière’dir.</span></p>

    <p class="duz" xml:lang="tr"><span class="duz">Oyunları yasaklanıp vatanından kovulan Bertolt Brecht’tir.</span></p>

    <p class="duz" xml:lang="tr"><span class="duz">Kitapları yakılan James Joyce’tur.</span></p>

    <p class="duz" xml:lang="tr"><span class="duz">Vatandaşlıktan çıkarılan Thomas Mann’dır.</span></p>

    <p class="duz" xml:lang="tr"><span class="duz">Cenazesini Kilise’nin kabul etmediği Gabrielle Colette’tir.</span></p>

    <p class="duz" xml:lang="tr"><span class="duz">Papanın aforoz ettiği Umberto Eco’dur.</span></p>

    <p class="duz" xml:lang="tr"><span class="duz">Eserlerini Kilise’nin yasakladığı André Gide’dir, François Rabelais’tir, Kazancakis’tir.</span></p>

    <p class="duz" xml:lang="tr"><span class="duz">Goethe’nin dediği gibi, “Ölümsüzlük herkesin harcı değildir.”</span></p>

    <p class="duz-ilk-paragraf" xml:lang="tr"><span class="duz">Türkiye, tarihinin önemli bir yol ayrımına geldi:</span></p>

    <p class="duz" xml:lang="tr"><span class="duz">Bir yanda</span> <span class="italik">İslâm</span> <span class="duz">dergisinin eski mücahitlerinin temsil ettiği uygarlık düşmanı bir hayat, diğer yanda Fazıl Say’ların Haldun Dormen’lerin bulunduğu insanlık ülküsünü yücelten bir yaşam.</span></p>

    <p class="duz" xml:lang="tr"><span class="duz">Bu kapışma aslında Ergenekon Davası üzerinden yürütülüyor.</span></p>

    <p class="duz-son-paragraf-2" xml:lang="tr"><span class="duz">Nasıl mı?..</span></p>

    <div class="footnotes">
      <div class="footnote">
        <p class="dipnotlar" xml:lang="tr">[<a class="footnote-anchor" href="#footnote-231-1-backlink" id="footnote-231-1">1</a>]<span class="dipnot">“Fotoğraflarla İşte Fehmi Koru’nun Yalısı” başlıklı haber için:</span></p>

        <p class="dipnotlar" xml:lang="tr"><span class="dipnot">http://www.odatv.com/index.php?id=15175.</span></p>

        <p class="dipnotlar" xml:lang="tr"><span class="dipnot">“Fehmi Koru’nun Beykoz’daki Villasının Sırrı Ne?” başlıklı haber için:</span></p>

        <p class="dipnotlar" xml:lang="tr"><span class="dipnot">http://www.odatv.com/index.php?id=14753.)</span></p>
      </div>

      <div class="footnote">
        <p class="dipnotlar" xml:lang="tr">[<a class="footnote-anchor" href="#footnote-231-2-backlink" id="footnote-231-2">2</a>]<span class="dipnot">Haberi okumuşsunuzdur: AKP kurucusu, başbakanın eski danışmanı ve yakın dostu Cüneyt Zapsu’nun on metrelik teknesi İstinye’den Beykoz’a giderken kayalara çarpıp batma tehlikesi atlattı.</span></p>

        <p class="dipnotlar" xml:lang="tr"><span class="dipnot">Zapsu ile iki arkadaşı ve iki korumasını, yardıma koşan tekneler kurtardı.</span></p>

        <p class="dipnotlar" xml:lang="tr"><span class="dipnot">Cüneyt Zapsu bu olaydan hemen sonra Başbakan Erdoğan’ın Üsküdar Emniyet Mahallesi’ndeki evine gidip başbakanla bir saatten fazla görüştü.</span></p>

        <p class="dipnotlar" xml:lang="tr"><span class="dipnot">Kuşkusuz bu görüşmenin tekne kazasıyla bir ilgisi yoktu.</span></p>

        <p class="dipnotlar" xml:lang="tr"><span class="dipnot">Yoktu ama…</span></p>

        <p class="dipnotlar" xml:lang="tr"><span class="dipnot">Cüneyt Zapsu her ne kadar resmi olarak başbakan danışmanlığı görevinden ayrılsa da, hâlâ kamuoyunda AKP kurucusu ve başbakanın yakın dostu olarak tanınıyor.</span></p>

        <p class="dipnotlar" xml:lang="tr"><span class="dipnot">Yani siyasal bir kimliği var.</span></p>

        <p class="dipnotlar" xml:lang="tr"><span class="dipnot">Peki…</span></p>

        <p class="dipnotlar" xml:lang="tr"><span class="dipnot">Böylesine AKP vitrininde olan bir kişinin 10 metrelik teknesine ABD bayrağı asması sizce doğru mu?</span></p>

        <p class="dipnotlar" xml:lang="tr"><span class="dipnot">Biliyorsunuz, Türkiye’de tekne vergileri çok pahalı olduğu için birçok kişi yatına “yabancı uyruklu” göstermek için yabancı bayraklar asıyor. En çok asılan bayrak ABD bayrağı.</span></p>

        <p class="dipnotlar" xml:lang="tr"><span class="dipnot">Bu şekilde vergiden “muaf” oluyorlar.</span></p>

        <p class="dipnotlar" xml:lang="tr"><span class="dipnot">Cüneyd Zapsu gibi AKP’nin önde gelen politik ismin, on metrelik bir teknenin vergisini vermemek için ABD bayrağı asması doğru mu?</span></p>

        <p class="dipnotlar" xml:lang="tr"><span class="dipnot">Üç kuruş para için Zapsu’nun ABD bayrağını tercih etmesinin hiç yakışır yanı var mı?</span></p>

        <p class="dipnotlar" xml:lang="tr"><span class="dipnot">Bakınız on metrelik bir tekneden bahsediyoruz. Bunun vergisi ne olabilir ki, Zapsu bu teknesine ABD bayrağı asabiliyor.</span></p>

        <p class="dipnotlar" xml:lang="tr"><span class="dipnot">Bırakın on metreyi otuz metre olsa ne önemi var?</span></p>

        <p class="dipnotlar" xml:lang="tr"><span class="dipnot">İnsan sormadan edemiyor: Türk bayrağı Zapsu için ne ifade ediyor?</span></p>

        <p class="dipnotlar" xml:lang="tr"><span class="dipnot">Diğer yanda…</span></p>

        <p class="dipnotlar" xml:lang="tr"><span class="dipnot">Siyasal kimliği olan bir kişinin sırf vergi vermemek için ABD bayrağı asmasına kim neden ses çıkarmaz, bu da ayrı bir sorudur. Bu kadar kanıksadık mı her şeyi?</span></p>
      </div>

      <div class="footnote">
        <p class="dipnotlar" xml:lang="tr">[<a class="footnote-anchor" href="#footnote-231-3-backlink" id="footnote-231-3">3</a>]<span class="dipnot">Nâzım Hikmet 1959 yılında Tartüf 59 adıyla bu oyunu günün koşullarına uygun olarak yeniden yorumladı. Oyun Türkiye’de defalarca sahnelendi. Oyunu son olarak Mask-Kara adlı tiyatro grubu Velev ki Tartüf adıyla sahneye koydu.</span></p>
      </div>
    </div>
  </div>
</body>
</html>
