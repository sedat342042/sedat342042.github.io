<?xml version="1.0" encoding="UTF-8" standalone="no"?><html xmlns="http://www.w3.org/1999/xhtml">
	<head>
		<title>Usta ile Margarita</title>
		<link href="main.css" rel="stylesheet" type="text/css"/>
<meta name="Adept.resource" value="urn:uuid:9a306e4f-5f83-29ee-fd04-e3fd7b236a56"/>
	</head>
	<body xmlns:epub="http://www.idpf.org/2007/ops" class="chapter" epub:type="chapter"><div style="display:none;"><a id="GBS.0467.01"/></div>
    <section>
      <header>
        <h1 class="ch">32</h1>
        <h2>Bağışlanma ve sonsuz huzur</h2>
      </header>
      <p>Ey tanrılar, tanrılar! Toprak, akşamları nasıl da kasvetlidir! Bataklıkların üstünde uçuşan sisler ne de çok sırla doludur! Bu sislerin arasında gezinen, ölmeden önce çok acı çeken, çok ağır bir yük taşıyarak bu toprağın üzerinde uçan kişi bilir bunu! Bu yorgunluğun ne olduğunu bilen bilir. Ve en ufak bir pişmanlık duymaksızın<a id="GBS.0467.02"/> bu toprağın sislerinden, ırmaklarından, göllerinden kopar, yüreği tüy gibi, kendini ölümün elleri arasına bırakır. Ölümün, yalnız ölümün huzur vereceğini bilir.</p>
      <p>Yorulan sihirli atlar da hızlarını iyice kesmişlerdi, kaçınılmaz gece onları yakalamak üzereydi. Geceyi ardında duyan delifişek Behennot bile sakinleşmişti. Tırnaklarını eyer kaşına takmış, sessiz ve ciddi, kuyruğunu iyice açmış,<a id="GBS.0467.03"/> uçuyordu.</p>
      <p>Gece, kara bir kefenle ormanları ve çayırları örtmeye koyuldu, epey uzakta, ta aşağılarda hüzünlü, minik ışıklar yaktı. Artık Usta ile Margarita için gereksiz, önemsiz, ufacık, yabancı ışıklar... Gece atlıları yakaladı, melankolik gökyüzünde sağa sola soluk, küçük ışık lekeleri –yıldızlar– serperek üstlerine çöküp onları sardı.</p>
      <p>Gece giderek koyulaştı, karanlıkları süvarilerle<a id="GBS.0467.04"/> atbaşı gitmeye koyuldu, pelerinlerini yakalayıp sırtlarından alarak kılıklarını ortaya koydu. Rüzgârın serinlettiği Margarita, gözlerini açtığında, çevresinde kendi hedeflerine doğru uçuşanların dış görünüşünde meydana gelen büyük değişiklikleri fark etti. Uzaklardaki bir ormanın tepesinden ayın kızıl dairesi onlara doğru yükseldiğinde bütün sahtelikler kaybolup bataklıklara dağılmış, büyünün<a id="GBS.0467.05"/> kısa süreli gösterişi siste boğulup gitmişti.</p>
      <p>Tercümana ihtiyaç duymayan esrarlı bir uzmanın sözde tercümanlığını yaptığını söyleyen Korovyev-Fagot’u, şimdi Woland’ın yanı sıra ve Margarita’nın sağında uçarken gören olsa, zor tanırdı. Korovyev-Fagot adıyla, sırtında yırtık bir panayır kıyafetiyle, Serçeler Tepesi’nden ayrılmış olan adam, şimdi, eflatun giysiler içinde, kasvetli yüzü gülümseme<a id="GBS.0468.01"/> nedir bilmeyen, koşumlarına asılı altın zincirleri çınlatarak at süren bir şövalyeydi. Çenesini göğsüne dayamıştı, aya bakmıyor, yeryüzüyle ilgilenmiyordu. Woland’ın yanında, hiç kuşkusuz kişisel bir derdine kafa yoruyordu.</p>
      <p>Rüzgârın ıslıkları arasında, Margarita, Woland’a sordu:</p>
      <p>“Neden bu kadar değişti?”</p>
      <p>Woland, tek gözü hafif hafif parıldayan yüzünü Margarita’ya çevirip,<a id="GBS.0468.02"/> “Bu şövalye,” dedi, “bir seferinde kötü sonuçlanan bir şaka yaptı. Işık ve karanlıklar hakkında meydana getirdiği kelime oyunu tatsızdı. Bunun sonucunda, şövalye şakayı biraz daha, niyetlendiğinden biraz daha fazla uzatmak zorunda kaldı. Ama bu gece hesapların görüldüğü gecedir. Şövalye borcunu ödedi, hesabı da kapandı.”</p>
      <p>Gece, Behennot’un sık kuyruğunu da kopardı, derisini yüzdü, tüylerini<a id="GBS.0468.03"/> bataklıklara saçtı. Karanlıklar prensini eğlendirmekle görevli bir kedi olan varlık, artık zayıf bir delikanlı, bir iblis-beyzade, yeryüzünün gelip geçmiş en büyük soytarısıydı. Şimdi eyerinde sessizce oturuyor, gürültü çıkarmadan, genç yüzünü aydan dökülen ışığa çevirmiş olarak uçuyordu.</p>
      <p>Ötekilerden biraz uzakta, çelik zırhıyla pırıl pırıl parlayan Azazello at koşturuyordu. Ay onun da<a id="GBS.0468.04"/> yüzünü değiştirmişti. O sapsarı, saçma ve iğrenç köpekdişleri kaybolmuş, kör gözünün de sahte olduğu ortaya çıkmıştı. Azazello’nun iki gözü de eşti –bomboş ve kara– yüzü beyaz ve buz gibiydi. Azazello şimdi gerçek görüntüsüne, ıssız çöllerin iblisi, öldürücü-iblis görüntüsüne bürünmüştü.</p>
      <p>Margarita kendini göremiyordu, ama Usta’nın ne kadar değiştiğini seçebiliyordu. Ay ışığında saçları<a id="GBS.0468.05"/> ağarmış, başının arkasında, rüzgârda uçuşan bir kuyruk gibi toplanmıştı. Rüzgâr, Usta’nın bacaklarını örten paltoyu alıp götürdüğünde, Margarita koca çizmelerinin topuklarında mahmuzların yanıp söndüğünü fark etti. İblis-beyzade gibi Usta da gözlerini aydan ayırmıyor, ama tanıdığı ve sevdiği bir yaratıkmış gibi ona gülümsüyor, 118 numaralı odada edindiği alışkanlık gereğince kendi kendine bir şeyler<a id="GBS.0469.01"/> mırıldanıyordu.</p>
      <p>Sonunda Woland da, diğerleri gibi, gerçek görüntüsüne bürünmüştü. Margarita, koşumlarının neden yapıldığını tam olarak söyleyemezdi –belki zincir biçiminde örülmüş ay ışıklarından–. Atının –yelesi bulut olan bir karanlık yığını– ve mahmuzlarının –belki solgun yıldızlar– da ne olduğunu bilemiyordu.</p>
      <p>Bu sessiz yolculuk daha çok uzun bir süre, aşağıdaki görüntünün de<a id="GBS.0469.02"/> değiştiği âna kadar devam etti. Hüzünlü ormanlar yeryüzünün karanlığına gömülmüş, kendileriyle birlikte bıçak gibi donuk parıltılı nehirleri de sürüklemişlerdi. Işığı gitgide artan düzensiz kayalar göründü, aralarında ay ışığının giremediği karanlık uçurumlar açılmıştı. Woland atını taşlı, huzursuz bir alanda yavaşlattı ve atlılar yavaş yavaş devam ettiler; atların ezdikleri taşların seslerini dinliyorlardı.<a id="GBS.0469.03"/> Ay, parlak bir yeşil ışıkla bu düzlüğü aydınlatıyordu. Margarita, az sonra, bu ıssız bölgenin ortasında bir koltuğa oturmuş bir adamın beyaz şeklini seçebildi. Adam ya sağırdı ya da derin düşüncelere dalmıştı. Her neyse atların ağırlığı altında titreyen taşı toprağı duymadı, atlılar da onun hareketsiz duruşunu hiç bozmadan yanına yaklaştılar.</p>
      <p>En iyi elektrik ampulününkinden bile güçlü olan<a id="GBS.0469.04"/> ay ışığı, Margarita’nın, görmeyen gözlerle bakan adamı rahatlıkla seçebilmesini sağladı. Adam kesik hareketlerle durmadan ellerini ovuşturuyor, görmeyen gözlerle ayın değirmi yüzüne bakıyordu. Margarita, ay ışığına doğru ürkek kıvılcımlar saçan ağır taş koltuğun yanında, kocaman, koyu renkli, sivri kulaklı, efendisi gibi korku dolu bakışlarını aya dikmiş bir köpek gördü. Oturan adamın ayakları<a id="GBS.0469.05"/> dibinde kırık bir testinin parçaları sürünüyor, iki ayağının arasına kopkoyu, kızıl bir birikinti yayılıyordu.</p>
      <p>Atlılar durdu. Woland, Usta’ya dönerek, “Romanınızı okudular,” dedi. “Ne yazık ki bitmemiş, dediler sadece. Bu nedenle, kahramanınızı size göstermek istedim. Neredeyse iki bin yıldır bu düzlükte oturmuş uyuyor ama dolunay çıktığında, uykusuzluk, gördüğünüz gibi ona çok acı veriyor.<a id="GBS.0470.01"/> Üstelik tek acı çeken kendisi değil: Sadık bekçisi olan şu köpek de derdine ortak. Ödlekliğin, kusurların en büyüğü olduğunu kabul edersek, herhalde, bu zavallıyı suçlayamayız. Bu gözüpek köpeğin çekindiği tek şey fırtınaydı. Her neyse seven kişi, sevdiğinin kaderini paylaşmak zorundadır.”</p>
      <p>Sakin yüzü merhamet dolu bir gölgeyle kaplanan Margarita, “Ne diyor?” diye sordu.</p>
      <p>“Hep aynı<a id="GBS.0470.02"/> şeyi söylüyor,” diye karşılık verdi Woland. “Ay ışığında bile huzur nedir bilmediğini, iğrenç bir görevi olduğunu söylüyor. Uyumadığı zaman hep söylediği bu, uyurken de hep aynı şeyi görüyor: ay ışığından bir yol. Tutuklu Ha-Nozri ile birlikte bu yol boyunca yürümek istiyor. Dediğine bakılırsa çok uzun yıllar önce, nisan ayının on dördüncü günü ona her şeyi söyleyememiş. Kim bilir neden, ne yazık<a id="GBS.0470.03"/> ki bir türlü bu yolda yürüyemiyor, yanına kimse gelmiyor. Ne yapsın? Ona da kala kala kendi kendisiyle konuşmak kalıyor. Biraz da değişiklik gerektiğinden, ay üzerine verdiği söyleve sık sık, dünyada en çok nefret ettiği şeyin ölümsüzlüğü ve akıl almaz ünü olduğunu ekliyor. Kaderini, partal giysili serseri Matta Levi’ninkiyle değiştirmeye yürekten razı olduğunu da belirtmeden geçmiyor.”</p>
      <p><a id="GBS.0470.04"/>“Eskinin tek ayına karşılık on iki bin ay, biraz fazla değil mi?” diye sordu Margarita.</p>
      <p>“Ne yani, Frida’ya yaptığınızı mı yapmak istiyorsunuz?” dedi Woland. “Ama Margarita, bunda sizi üzecek hiçbir şey yok. Her şey doğru, dünya bunun üzerine kurulmuş.”</p>
      <p>Büyücü olduğu zamanlardaki tiz sesiyle, “Kurtarın onu!” diye bağırdı Margarita.</p>
      <p>Bu çığlıkla dağdan bir kaya koptu, dipsiz bir<a id="GBS.0470.05"/> uçuruma yuvarlandı, düşerken çıkardığı gümbürtü ortalığı çınlattı. Margarita, bu gümbürtünün düşen kayadan mı, yoksa Şeytan’ın gülüşünden mi ileri geldiğini bilemezdi aslında. Ne olursa olsun, Woland gülerek Margarita’ya bakıyordu.</p>
      <p>“Dağda haykırmanın hiç gereği yok!” dedi. “Nasılsa kayaların düşmesine alışkın, çoktan beri bu tür gürültüler onu yerinden bile sıçratmıyor. Bağışlanması için<a id="GBS.0471.01"/> aracılık edemezsiniz Margarita. Çünkü konuşmak istediği kişi, bağışlanması için boş yere araya girdi bile!”</p>
      <p>Woland yeniden Usta’ya döndü ve, “Artık romanınızı tek cümleyle bitirebilirsiniz,” dedi.</p>
      <p>Ayakta, hareketsiz duran Usta sanki bu ânı bekliyor, Vali’ye bakıyordu. Ellerini ağzının iki yanına götürdü, öyle bir haykırdı ki yankısı ağaçsız ve cansız dağlarda uzadı gitti:</p>
      <p><a id="GBS.0471.02"/>“Kurtuldun! Özgür! Seni bekliyor!”</p>
      <p>Tepeler, Usta’nın sesini gök gürültüsüne dönüştürdüler ve bu gök gürültüsü tepelerin sonu oldu. Cehennemî kayalık duvarlar yıkıldı. Yalnız, taş koltuğun bulunduğu düzlük ayakta kaldı. Duvarların devrildiği kara uçurumun dibinde, pırıl pırıl putların tepeden baktığı uçsuz bucaksız bir kent aydınlandı. Binlerce ay boyunca, akıl almaz bir bollukla üreyen bitkilerle<a id="GBS.0471.03"/> kaplı bir bahçenin üstündeydi bu heykeller. Bahçenin eteğine kadar, Vali’nin ne zamandır beklediği ay ışığından yol uzanıyordu. Bu yola ilk atılan sivri kulaklı köpek oldu. Kan kırmızı astarlı beyaz palto giymiş adam koltuğundan kalktı, çatlak bir sesle boğuk çığlıklar attı. Gülüyor muydu, yoksa ağlıyor muydu, anlamak mümkün değildi. Attığı çığlıkların anlamı da kestirilemiyordu. Yalnız,<a id="GBS.0471.04"/> sadık bekçisinin ardından, büyük bir canlılıkla ay yolunda yürüdü.</p>
      <p>Usta, koşumlarıyla oynayarak, “Benim de peşinden gitmem gerekiyor mu?” diye sordu.</p>
      <p>“Hayır,” diye cevap verdi Woland. “Artık olup bitmiş bir şeyin izinden yürümek neye yarar?”</p>
      <p>Dönüp kısa süre önce terk ettikleri, çavdar ekmeği renginde manastır kulelerinin bulunduğu, camlarında güneş ışınlarının parıldadığı<a id="GBS.0471.05"/> arkadaki kenti gösteren Usta, “Öyleyse oraya gitmeliyim,” dedi.</p>
      <p>Woland’ın iyice kalınlaşan sesi kayaların üzerinden aktı:</p>
      <p>“Hayır, oraya da değil romantik Usta! Hayalinizde yarattığınız kahramanı görmek isteyen, az önce kurtardığınız kişi, romanınızı okudu.” Woland Margarita’ya döndü: “Margarita Nikolayevna! Usta için en parlak geleceği düşünmeye çalıştığınızı kabul etmek zorundayız;<a id="GBS.0472.01"/> aslında, size teklif edeceğim, Yeşu’nun sizin için düşündüğü gelecek daha da iyi!” Woland, Usta’ya iyice yaklaşmak için eyerinin üzerinde eğildi: “İkisini yalnız bırakın, onları rahatsız etmeyeceğiz. Belki bir noktada fikir birliğine varırlar.” Woland bir el hareketi yaptı, Kudüs söndü gitti.</p>
      <p>“Orada da aynı şey,” dedi Woland geriye dönüp. “Bodrum katında ne yapacaktınız?” Güneşin parıltıları<a id="GBS.0472.02"/> da sönüverdi. “Neye yarar?” dedi Woland tatlı ve inandırıcı bir sesle. “Üç kere romantik Usta! Öğleden sonraları, sevgilinizle birlikte çiçek açmaya başlayan kiraz ağaçları altında gezinmeyi; akşam, Schubert’in müziğini dinlemeyi istemez misiniz? Mumların ışığında, kaz tüyünden bir kalemle yazmaktan hiç zevk almaz mısınız? Faust gibi, yeni bir insancık yaratmak umuduyla bir imbiğin üstüne eğilmeyi<a id="GBS.0472.03"/> arzulamaz mısınız? Bakın, şurası! Orada sizi bekleyen bir ev, bir de yaşlı hizmetçi var, mumlar yanmış bile ama yakında sönecekler, neredeyse gün doğacak çünkü. Şu yolu tutun Usta, şu yolu! Elveda, çünkü benim gitme zamanım geldi!”</p>
      <p>Usta ile Margarita, bir ağızdan, “Elveda!” diye bağırdılar.</p>
      <p>Derken kara Woland, hiçbir yola sapmadan bir uçuruma atıldı, peşindekiler de gürültüyle onunla<a id="GBS.0472.04"/> birlikte sürüklendiler. Çevrede ne kayalık kaldı, ne düzlük, ne ay ışığından yol, ne Kudüs. Siyah atlar da kaybolmuştu. Ve Usta ile Margarita, beklendiği gibi tanyerinin ağardığını gördüler. Tanyeri, gece yarısı çıkan dolunayın hemen ardından geldi. Usta, sevgilisiyle birlikte, sabahın göz kamaştırıcı ilk ışınları arasında, taşları yosun tutmuş küçük bir köprünün üzerinde yürüyordu. Köprüyü geçtiler.<a id="GBS.0472.05"/> Akarsu sadık sevgililerin ardında kaldı, kumlu bir yola girdiler.</p>
      <p>Kum, çıplak ayaklarının altında çıtırdarken, “Şu sessizliği dinle,” dedi Margarita. “Dinle ve hayatta hiç kavuşamadığın şeye, huzura şükret. Sessizlik. Önüne bak, işte sana armağan edilen ebedî ev. İtalyan mimarisini hatırlatan bir pencereyi, çatıya kadar tırmanan asmanın burgularını buradan görebiliyorum. İşte evin, sonsuzluğa<a id="GBS.0473.01"/> dek oturacağın ev. Bu gece, sevdiklerinin seni görmeye geleceklerini biliyorum. –Seni ilgilendiren, başına hiçbir dert açmayacak olanlar.– Göreceksin, bir şeyler çalacak, senin için şarkı söyleyecekler. Mumlar yandığında oda ne tatlı bir ışıkla dolacak! Leke içindeki ebedi şapkanı takıp yüzünde gülümsemeyle uyuyacaksın. Uyku sana güç verecek, bilgece düşünmeye koyulacaksın. Beni de yanından<a id="GBS.0473.02"/> uzaklaştırmayı beceremezsin. Sen uyurken biri bekleyecek başında ve işte o, ben olacağım.”</p>
      <p>Usta’yla birlikte, sonsuzluğa dek var olacak eve yürüyen Margarita bunları söyledi. Ve Usta, Margarita’nın sözlerinin su gibi aktığını hissetti, arkada bıraktıkları mırıldanarak akan dere gibi.</p>
      <p>Ve Usta’nın belleği, o tedirgin, sanki binlerce iğneyle sürekli delinen bellek sönmeye başladı. Yarattığı<a id="GBS.0473.03"/> kahramana, bu pazar gecesi bağışlanıp bir daha dönmemek üzere sonsuzluğa giden müneccim kralın oğlu, Kudüs’ün beşinci valisi, amansız şövalye Pontius Pilatus’a özgürlüğünü nasıl sağladıysa biri de onu özgürlüğüne kavuşturuyordu.</p>
    </section>
  <div style="display:none;"><a id="GBS.0473.04"/></div></body>
</html>