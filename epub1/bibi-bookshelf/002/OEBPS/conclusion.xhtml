<?xml version="1.0" encoding="UTF-8" standalone="no"?><html xmlns="http://www.w3.org/1999/xhtml">
	<head>
		<title>Usta ile Margarita</title>
		<link href="main.css" rel="stylesheet" type="text/css"/>
<meta name="Adept.resource" value="urn:uuid:9a306e4f-5f83-29ee-fd04-e3fd7b236a56"/>
	</head>
	<body xmlns:epub="http://www.idpf.org/2007/ops" class="chapter" epub:type="chapter"><div style="display:none;"><a id="GBS.0474.01"/></div>
    <section>
      <header>
        <h1 class="intro">Sonsöz</h1>
      </header>
      <p>Her şey bir yana, o cumartesi akşamı, Woland’ın arkasındakilerle birlikte Serçeler Tepesi’nden havalanmasından sonra Moskova’da neler oldu acaba?</p>
      <p>Başkentte en akıl almaz söylentilerin dolaşmasına, üstelik bütün bu söylentilerin ülkenin en uzak ve en yitik köşelerine kadar uzanmasına gelince; bundan söz etmemek en iyisi. Aynı lafları tekrarlamak, olsa<a id="GBS.0474.02"/> olsa insanın midesini kaldırır.</p>
      <p>Bu gerçeğe uygun satırların yazarı, bir gün trenle Feodosya’ya giderken, Moskova’da iki bin kişinin tiyatrodan kelimenin tam anlamıyla çırılçıplak çıktığını ve bu kılıkta taksilere binip evlerine döndüğünü kendi kulaklarıyla duydu.</p>
      <p>Süt kuyruklarında, tramvaylarda, mağazalarda, apartmanlarda, mutfaklarda, gerek banliyö gerekse uzun yol trenlerinde,<a id="GBS.0474.03"/> büyük ve küçük istasyonlarda, villalarda ve kumsallarda “kötü ruh” sözü dillerden düşmüyordu.</p>
      <p>Tabii, çok gelişmiş ve kültürlü kişiler, başkenti ziyaret eden kötü ruhlar hikâyesine asla katılmıyor, hatta bunlara gülüyor ve bundan söz edenlere laf anlatmaya çalışıyorlardı. Ama ortada bir olay vardı işte, hiçbir açıklama getirmeden buna sırt çevirmek de imkânsızdı: Başkente biri gelmişti.<a id="GBS.0474.04"/> Griboyedov’dan artakalan kararmış tahtalar ve daha birçok şey, olup bitenleri gayet açıkça ortaya koyuyordu.</p>
      <p>Kültürlü insanlar, resmî soruşturmacıların görüşünü benimsemişlerdi: Bu, işlerini çok iyi bilen, bir hipnotizmacı ve vantrilok çetesinin marifetiydi.</p>
      <p>Gerek Moskova’da, gerekse başkent dışında, çetenin yakalanması için akla gelebilecek bütün tedbirler, büyük bir hız ve titizlikle<a id="GBS.0474.05"/> alındı ama ne yazık ki hiçbir sonuç vermedi. Adının Woland olduğunu söyleyen kişi suç ortaklarıyla birlikte ortadan kaybolmuştu; bir daha ne Moskova’da ne de başka bir yerde onları gören oldu. Dolayısıyla yabancı ülkelere kaçtığı yolunda bir varsayım doğdu kendiliğinden, ama oralarda da izine rastlanmadı.</p>
      <p>Soruşturma çok uzun sürdü. Doğruyu söylemek gerekirse, olay korkunçtu! Dört evin yanması<a id="GBS.0475.01"/> ve yüzlerce kişinin çıldırması dışında, ölenler de olmuştu. Bunlardan en az ikisi, kesin olarak biliniyordu: Biri Berlioz’du, diğeri de başkentteki Yabancılar Bürosu’nda çalışan, başkentin ilgi çekici yerlerini konuklara gezdirmekle görevli Baron Meigel. Bu ikisi bal gibi cinayete kurban gitmişti. Meigel’in kömürleşmiş kemikleri, Sadovaya Caddesi’ndeki yangın kontrol altına alındığında, 50<a id="GBS.0475.02"/> numaralı dairede bulunmuştu. Evet, ölenler vardı ve bu ölüler bir soruşturma yapılmasını gerektiriyordu.</p>
      <p>Ama Woland’ın gidişinden sonra bile kurbanlar oldu ve bu seferki kurbanlar ne acıdır, kara kedilerdi.</p>
      <p>Bu sakin, yararlı ve insan dostu hayvanlardan yüz kadarı, ülkenin çeşitli bölgelerinde tabanca tüfek kurşunu ya da çeşitli yöntemlerle öldürülmüş olarak bulundu. On beş kadar<a id="GBS.0475.03"/> kedi de, epey hırpalanmış bir halde, çeşitli şehirlerin polis karakollarına getirildi. Örneğin Armavir’ de, bu suçsuz hayvanlardan biri, ön ayakları bağlanmış olarak bir yoldaş tarafından polis karakoluna bırakıldı.</p>
      <p>Söz konusu yoldaş, Kedi’yi, sinsi sinsi, bir dulavratotu kümesinin ardına süzülmek üzereyken yakalamıştı. (Kedilerin sinsi bir görünüşü varsa ne yapalım? Bu onların yaradılıştan<a id="GBS.0475.04"/> kötü olmalarından değil, her zaman kendilerinden güçlü bir varlığın –köpek ya da insan– onlara kötülük edeceği ya da bir yerlerini sakatlayacağı korkusundan ileri gelir. Her ikisini de yapmak kolay iştir, ama bu kimseye bir şey kazandırmaz, bakın söylüyorum, hiç, hiçbir şey kazandırmaz!)</p>
      <p>Yoldaş, Kedi’nin üstüne atıldı, hain ve tehditkâr bir sesle homur homur homurdanırken hayvanı bağlamak<a id="GBS.0475.05"/> için kravatını çözdü:</p>
      <p>“Hah ha! Gördüğüm kadarıyla sayın hipnotizmacı Armavir’i ziyaret etmekte şimdi de, öyle mi? Ama burada sizden korkan yok! Dilsiz numarası yapmaya kalkışmayın! Ne mal olduğunuzu herkes biliyor!”</p>
      <p>Ve yoldaş, yeşil bir kravatla bağladığı ön ayaklarından çekerek, ufak tekmelerle arka ayakları üzerinde yürümeye zorladığı zavallı hayvanı sürükleye sürükleye polise<a id="GBS.0476.01"/> götürdü.</p>
      <p>Bir sürü haylazın arkasından ıslık çaldığı yoldaş, “Hâlâ devam mı?” diyordu. “Hâlâ devam mı ediyorsunuz aptal ayaklarına yatmaya? Bir işe yaramaz bütün bunlar! Lütfen herkes gibi yürüyün.”</p>
      <p>Kara kedi, kurbanlık koyun gibi bakmaktan başka şey yapamıyordu. Doğuştan konuşma yeteneğinden yoksun olduğu için, kendini temize çıkarması imkânsızdı. Zavallı hayvan neyse ki, öncelikle<a id="GBS.0476.02"/> polis, sonra da sahibesi olan saygıdeğer yaşlı bir dul kadın sayesinde kurtulabildi. Karakola vardığında, yoldaştan leş gibi bir alkol kokusu geldiği görüldü, dolayısıyla da yaptığı açıklamalar büyük kuşkuyla karşılandı. Bu arada, yaşlı kadın, kedisine el konduğunu komşularından öğrenmişti. Doğru karakola koştu, neyse ki tam zamanında yetişmişti. Kedisi konusunda övgü dolu sözler söyledi, beş yıl<a id="GBS.0476.03"/> öncesinden, daha minicik bir yavruyken hayvanı tanıdığını anlattı, kedisinden kendisi kadar emin olduğuna, hiçbir kötülük yapmayıp hayatında Moskova’ya gitmediğine tanıklık etti. Armavir’de doğmuş, Armavir’de büyümüş, fare yakalamayı Armavir’de öğrenmişti.</p>
      <p>Yanlış ve iftiranın ne olduğunu yaşayarak öğrenen Kedi, sonunda serbest bırakıldı ve sahibesine teslim edildi.</p>
      <p>Kedilerin dışında,<a id="GBS.0476.04"/> birkaç kişinin daha başı ağrıdı, ama bu, pek önemli sayılmaz. Birincisi, gözaltına alınanlar oldu. İçlerinden bazıları bir süre tutuklu kaldılar; örneğin: Leningradlı Volman ve Volper adlı yoldaşlar; Saratovlu, Kievli ve Harkovlu üç Volodin; Kazanlı bir Voloh; bir de Penzalı kimya doktoru –ama onun neden tutuklandığı pek anlaşılamadı– Vetçinkyeviç. Öte yandan, adam esmer, çok uzun boylu ve gayet<a id="GBS.0476.05"/> yanık yüzlüydü gerçekten de.</p>
      <p>Çeşitli yerlerde de, dokuz Korovin, dört Korovkin, iki Karavayev ele geçti.</p>
      <p>Sivastopol treninde de adamın biri, bilekleri kelepçelenmiş olarak Belgorod İstasyonu’nda zorla trenden indirildi. Bu yoldaşın aklına, yol arkadaşlarını, iskambil oyunları yaparak eğlendirmek gelmişti.</p>
      <p>Yaroslavl kentinde, tam öğle yemeği sırasında, yoldaşın biri, koltuğunun<a id="GBS.0477.01"/> altında tamirciden aldığı gazocağıyla bir lokantaya girdi. İki kapıcı, adamı görür görmez işi gücü bırakıp kaçtı. Müşterilerle garsonlar ve mutfakta çalışanlar da onları izledi. Bu arada da, anlaşılmaz bir biçimde, kasada duran günlük gelir sırra kadem bastı.</p>
      <p>Şimdi unutulmuş olsa da, bu türden daha bir sürü olay meydana geldi. Genellikle de kafalar epey karıştı.</p>
      <p>Bir kez daha, evet<a id="GBS.0477.02"/> bir kez daha resmî soruşturmacıların hakkını teslim edelim! Yalnız suçluları yakalamak için değil, ama bütün dalaverelerini ortaya çıkarmak için ellerinden geleni yaptılar. Her şey gün ışığına çıkarıldı, bütün bu açıklamaların çok yerinde ve reddedilemez olduğu da ister istemez kabul edildi.</p>
      <p>Deneyimli psikiyatrlardan da yardım alan yetkililer, çeteyi meydana getiren kişilerin –ya da içlerinden<a id="GBS.0477.03"/> yalnız birinin, en çok kuşku uyandıran Korovyev’in– benzerine az rastlanır güçte hipnotizmacılar oldukları için aslında hiç gitmedikleri yerlerde, değişik ve oldukça garip biçimlerde kendilerini gösterebilme yeteneğine sahip olduklarını açıkladılar. Üstelik ellerine düşen kişilere şu ya bu adamı aslında olmadığı bir yerde göstermiş, tam tersine, görüş alanlarında bulunan kişileri ya da eşyaları<a id="GBS.0477.04"/> silebilmişlerdi.</p>
      <p>Bu açıklamaların ışığında, bütün olup bitenler aydınlığa kavuşuyordu; hatta vatandaşları son derece heyecanlandırmış olan, anlaşılır bir tarafı da bulunmayan kedi olayı bile; hayvan 50 numaralı dairede kıstırılıp kevgire çevrilmiş, ama yara bile almamıştı.</p>
      <p>Aslında, ne avizenin üstünde tüneyen kedi vardı ne de birileri Browning tabancayla polislere karşı koymuş ya<a id="GBS.0477.05"/> da boşluğa ateş etmişti. Olay yerinde bulunanlara, avize üzerinde Kedi’nin rezalet çıkardığını algılatan Korovyev ise, pekâlâ ateş edenlerin ardına geçip kahkahalarla gülerek, akıl almaz ölçülere varan ama ne yazık ki kötü amaçlarla kullandığı üstün telkin yeteneğiyle böbürlenmiş olabilirdi. Hiç kuşkusuz, apartmanı gaz dökerek ateşe veren de Korovyev’di.</p>
      <p>Styopa Lihodeyev’e gelince; asla<a id="GBS.0478.01"/> Yalta’ya uçmamış (bu türden bir numara Korovyev’in bile gücünü aşardı), oradan telgraf yollamamıştı. Çatalının ucuyla bir mantar alan Kedi’yi kendisine gösteren Korovyev’in numarası karşısında dehşete kapılmış, kuyumcu kadının dairesinde düşmüş bayılmıştı. Cinayet masası memurlarına Styopa’nın Sivastopol uçağından ineceğini önceden haber veren Korovyev, onu ayıltıp başına bir keçe başlık geçirmiş,<a id="GBS.0478.02"/> Moskova Havaalanı’na gönderilene kadar da Styopa bu halde yatmıştı.</p>
      <p>Gerçi Yalta cinayet masası, Styopa’nın yalınayak karakola geldiğini ve kendilerinin de Moskova’ya telgraf çektiğini doğrulamıştı. Ama dosyalarda bu telgrafın kopyasına rastlanmamıştı. Böylece de, hipnotizmacı çetesinin çok uzaklardaki kişileri bile etkilediği, hem bir kişiyi değil insan topluluklarını bile büyülediği yolunda<a id="GBS.0478.03"/> üzücü ama kaçınılmaz bir sonuca varıldı.</p>
      <p>Bu koşullarda caniler, ruhsal dengesi çok sağlam olanları bile delirtebiliyorlardı. Tiyatroda koltuklarda oturan birtakım insanların cebinden çıkan iskambiller, kaybolan kadın elbiseleri, miyavlayan bereler gibi önemsiz olayların burada sözünü etmek gereksiz! Bu tür oyunlar, hatta pek ustaca sayamayacağımız sunucunun kafasını koparma numarası, orta<a id="GBS.0478.04"/> halli bütün profesyonel hipnotizmacıların herhangi bir sahnede başarabileceği işlerdendir. Konuşan kedi mi? O da ayrı bir saçmalık! İnsanlara bu türden bir kedi göstermek için, karnından konuşmak sanatının alfabesini bilmek yeter. Hem kimse, Korovyev’in sanatının, elifbenin çok ötelerine vardığından kuşku duymuyordur sanırız.</p>
      <p>Hayır, burada ne iskambil oyunları ne de Nikanor İvanoviç’in<a id="GBS.0478.05"/> evrak çantasından çıkan sahte mektuplar söz konusu. Bunların hepsi bir araya gelse beş para etmez! Ama Berlioz’u mutlak bir ölümle karşı karşıya bırakarak tramvayın altına iten, Korovyev’di. Zavallı şair İvan Biezdomni’yi gözleri açık düş görmeye zorlayıp korkunç kâbuslar içinde yüzyıllar öncesinin Kudüs’üne, Golgota’ nın kurak ve güneşten kavrulan yamaçlarına, tepede çarmıha mıhlanan üç adama baktırarak<a id="GBS.0479.01"/> delirten de oydu. Margarita Nikolayevna ile hizmetçisi Nataşa’yı, arkalarında iz bırakmadan Moskova’dan ayrılmak zorunda bırakan da Korovyev ve çetesiydi. Soruşturma sırasında, bu olayın özel bir dikkatle incelendiğini de belirtelim: İki kadın, adam öldürüp yangın çıkaran çetenin adamları tarafından mı kaçırılmıştı, yoksa kendi istekleriyle mi bu cani topluluğa katılıp kaçmışlardı? Nikolay<a id="GBS.0479.02"/> İvanoviç’in saçma ve çok karışık ifadesini, Margarita Nikolayevna’nın kocasına bıraktığı garip mektubu –kadının büyücü olup başını alıp gittiğini belirten akıl almaz mektup– Nataşa’nın bütün giysileriyle çamaşırlarını evde bıraktığını dikkate alan soruşturmacılar, hanımla hizmetçisinin hipnotize edildiği ve birçokları gibi çete tarafından bu halde kaçırıldıkları sonucuna vardılar. Bu arada, canilerin,<a id="GBS.0479.03"/> iki kadının güzelliğine kapıldıkları yolunda, akla çok yatkın bir görüş de öne sürüldü.</p>
      <p>Yine de bir nokta, soruşturmacılar açısından karanlıkta kalıyordu. Bu da, kendi kendine Usta diyen bir akıl hastasının, çete tarafından bir ruh hastalıkları kliniğinden neden kaçırıldığıydı. Bu neden anlaşılmadığı gibi kaçırılan hastanın adı da öğrenilemedi. Böylece hasta, kişisellikten uzak 118 numara<a id="GBS.0479.04"/> takma adıyla, sonsuza dek kayboldu.</p>
      <p>Görüldüğü gibi, aşağı yukarı bütün olup bitenler açıklandı, her şey gibi bu soruşturma da sona erdi. Yıllar geçti, yurttaşlar yavaş yavaş Woland’ı, Korovyev’i ve arkadaşlarını unuttular. Woland ve suç ortaklarının kurbanı olanların yaşantılarında sürüyle değişiklik meydana geldi; önemsiz de olsalar bunlardan söz etmeden de geçmemek gerek.</p>
      <p>Örneğin<a id="GBS.0479.05"/> sunucu Corç Bengalski, klinikte üç ay yattıktan sonra iyileşti. Ama çıkışında, Varyete Tiyatrosu’ndaki sunuculuk işine dönemedi, hem de tam büyük bir kalabalığın tiyatroyu doldurduğu sıra: Kara büyü ve açığa vurulan sırlarının anısı henüz çok yeniydi. Her akşam iki bin kişinin karşısına çıkmak, her seferinde kaçınılmaz şekilde tanınmak, tabii “İnsan başı varken mi daha rahat, yokken mi?” gibisinden<a id="GBS.0480.01"/> alaycı sorularla karşılaşmak ona çok güç gelecekti. Biliyordu bunu.</p>
      <p>Öte yandan sunucu, mesleği için büyük önem taşıyan neşesinin büyük bir bölümünü yitirmişti. Her ilkbahar dolunay çıktığında, arpacı kumrusu gibi düşüncelere dalmak, dehşetle çevresine bakınıp boynunu avuçlamak, sonra da ağlamaya başlamak gibi tatsız ve dayanılması güç bir de kötü alışkanlık edinmişti. Bu nöbetler uzun sürmüyordu,<a id="GBS.0480.02"/> ama devam ettiği sürece Corç’un sunuculuk yapması söz konusu olamazdı. Dolayısıyla da izin aldı, alçakgönüllü hesaplarına göre, on beş yıl yeteceğini düşündüğü birikimleriyle yaşamaya başladı.</p>
      <p>Böylece Bengalski tiyatrodan uzaklaştı ve bir daha Varenuha’yla karşılaşmadı. Oysa Varenuha, iyiliği ve kibarlığıyla büyük bir üne erişmiş, tiyatro yöneticileri çevresinde bile herkesin sevgisini<a id="GBS.0480.03"/> kazanmıştı. Örneğin bedava bilet peşinde koşanlar artık onu “Noel Baba”dan başka adla anmıyorlardı. Günün her saatinde, Varyete Tiyatrosu’na telefon eden herkes, karşısında, çok hüzünlü, ama tatlı bir sesin, “Buyurun, sizi dinliyorum,” dediğini duyardı. Telefon eden Varenuha’yı isterse aynı ses hiç bekletmeden, “Ta kendisi, buyurun,” derdi. Ama bunca kibarlık, İvan Savelyeviç Varenuha’yı ne yoruyordu,<a id="GBS.0480.04"/> bir bilseniz!</p>
      <p>Styopa Lihodeyev, bir daha Varyete Tiyatrosu’nun telefonlarına cevap vermek zorunda kalmadı. Sekiz gün geçirdiği klinikten çıkar çıkmaz Rostov’a atandı, orada büyük bir yiyecek mağazasının müdürlüğüne getirildi. Söylenenlere bakılırsa Porto şarabı içmekten vazgeçmiş, frenküzümü votkası dışında içki kullanmıyormuş, bu içki de ona çok iyi geliyormuş. Bir de konuşmaz olmuş, kadınlardan<a id="GBS.0480.05"/> da uzak duruyormuş.</p>
      <p>Styopa Bogdanoviç’in Varyete Tiyatrosu’ndan ayrılması, Rimski’ye yıllardan beri büyük bir açgözlülükle hayal ettiği mutluluğu getirmedi. Sallabaş bir ihtiyar olan Varyete Tiyatrosu’nun Muhasebe Müdürü, klinikten çıkıp Kislovodsk kaplıcalarında bir süre kaldıktan sonra emekliliğini istedi. Bu yazılı isteği Varyete Tiyatrosu’na Rimski’nin değil de karısının götürmesi de<a id="GBS.0481.01"/> ilginç. Grigoriy Daniloviç, ay ışığıyla aydınlanan kırık camlı penceresinden uzanan bir kolun, yılan gibi alt tokmağa uzandığını gördüğü binaya gündüz gözüyle bile olsa, gitme cesaretini bir daha kendinde bulamadı.</p>
      <p>Varyete Tiyatrosu’ndaki görevinden emekliye ayrılan Muhasebe Müdürü, Moskova banliyösündeki bir kukla tiyatrosunda iş buldu. Bu tiyatroda, saygıdeğer Arkadiy Apollonoviç Sempleyarov’la<a id="GBS.0481.02"/> birlikte akustik sorunlarını tartışmak gibi bir derdi de yoktu. Arkadiy Apollonoviç Sempleyarov’a gelince; o da küçük bir konserve mantar fabrikasının müdürü olarak hemen Bryansk’a atandı. Bugün bile Moskovalılar onun tuzlu mantarlarını ya da konserve kuzu mantarlarını yer ve öve öve bitiremezler. Dolayısıyla hepsi, Sempleyarov’un bu göreve atanmasından mutluluk duymaktadır. Artık bu iş<a id="GBS.0481.03"/> çoktan unutuldu, ama Arkadiy Apollonoviç ile akustik arasındaki ilişkilerin hiçbir zaman yolunda gitmediğini de belirtmeden geçmeyelim. Tiyatrolarımızda akustiği düzeltmek için her ne kadar elinden geleni yapmışsa da, hiçbir ilerleme kaydedilememiştir.</p>
      <p>Arkadiy Apollonoviç gibi tiyatroyla ilişkilerini kesenler arasına, bedava biletlere olan büyük merakı dışında tiyatro konusuyla ilgilenmese<a id="GBS.0481.04"/> bile, Nikanor İvanoviç Bosoy’u da katmak gerekir. Artık Nikanor İvanoviç, ne parayla ne de bedava tiyatroya gitmediği gibi, yanında tiyatro sözü edildiği anda yüzü değişiyor. Tiyatrodan başka, en az bu sanat kolundan olduğu kadar, belki daha da fazla, şair Puşkin ve büyük sanatçı Sava Potapoviç Kurolesov’dan nefret ediyor. Hele Sava Potapoviç’e duyduğu nefret öylesine büyük ki, sanatçının, mesleğinin<a id="GBS.0481.05"/> başlangıcında ani bir kalp krizi sonucu öldüğünü bildiren kara çerçeveli haberi gazetede okuyunca kıpkırmızı kesildi –Sava Potapoviç’in peşinden gitmesine ramak kaldı– ve, “Çok iyi olmuş,” diye kükredi. Ünlü tiyatro sanatçısının ölümüyle kötü anılar okyanusuna dalan Nikanor İvanoviç, Sadovaya Caddesi’ni aydınlatan ay ışığı sayılmazsa yapayalnız odasına çekildi ve güzelce kafa çekti. İçtiği<a id="GBS.0482.01"/> her kadeh, aralarında Sergey Gerardoviç Dançil, güzel İda Herkülovna, bir kaz sürüsü sahibi olan kızıl saçlı adam ve temiz yürekli Nikolay Kanavkin’in bulunduğu, nefret ettiği uğursuz yüzler dizisini uzatıyordu.</p>
      <p>Peki, bütün bu adı geçenlere ne oldu? Hadi canım siz de! Hiçbir şey olmadı, olamazdı da, çünkü aslında yoktu böyle birileri, tıpkı sevimli sunucunun tiyatronun mahzeninde dövizleri<a id="GBS.0482.02"/> çürümeye terk eden pinti teyzenin, tabii altın trompetlerle küstah aşçıların var olmadığı gibi. Bütün bunlar, Korovyev mendeburunun etkisiyle meydana gelen, Nikanor İvanoviç’in düşleriydi. Bu düşe giren tek canlı yaratık Sava Potapoviç’ti. Radyoda sık sık sesi duyulduğundan, tam o sıra Nikanor İvanoviç’in belleğinde görünüvermişti. Sava Potapoviç yaşamıştı, diğerleri ise hayır.</p>
      <p>Belki Aloiziy<a id="GBS.0482.03"/> Mogariç diye biri de hiç var olmamıştır? Hayır, Mogariç hâlâ yaşıyor, üstelik Rimski’den boşalan Varyete Tiyatrosu muhasebe müdürlüğü görevini yürütüyor.</p>
      <p>Woland’ı ziyaretinden aşağı yukarı yirmi dört saat sonra, kendini Vyatka’ya giden bir trende bulan Mogariç, Moskova’dan ayrıldığı sırada, beynini saran kara düşünceler yüzünden pantolonunu giymeyi unuttuğunu fark etti. Buna karşılık, nedenini<a id="GBS.0482.04"/> bilmeden, hiç ihtiyacı olmadığı halde müteahhitin kiracılar defterini çalmıştı. Trende görevli memurdan, büyük para karşılığı, yağ lekesi dolu eski bir pantolon satın aldıktan sonra Vyatka’da indi ve Moskova’ya giden trene bindi. Ne yazık ki, dönüşünde müteahhitin evini bulamadı. Yangın, eski binayla birlikte nesi var nesi yok silmiş, süpürmüştü. Ama Aloiziy Mogariç akıl almaz ölçüde becerikli<a id="GBS.0482.05"/> bir adamdı. On beş gün sonra, Brusov Sokağı’ndaki güzel bir odada oturuyordu, birkaç ay içinde de Rimski’nin çalışma odasında yerini almıştı bile. Bir zamanlar Styopa’nın varlığı Rimski’ye nasıl işkence geliyorsa şimdi de Aloiziy’in varlığı Varenuha’ya azap veriyordu. İvan Savelyeviç’in tek isteği, bu Aloiziy denen herifin Varyete Tiyatrosu’ndan kovulması ve herhangi bir yere gönderilmesiydi.<a id="GBS.0483.01"/> Yeter ki bir daha göze görünmesin. Çünkü, Varenuha’nın çok yakın çevresine ara sıra fısıldadığına göre Aloiziy gibi bir pisliğe hayat boyu rastlamamıştı, bu Aloiziy’den akla gelebilecek her şeyi beklerdi.</p>
      <p>Yönetici, burada, biraz taraf tutuyor da olabilir. Aloiziy’in göze çarpan hiçbir kuşkulu hareketi yok, büfeci Andrey Fokiç Sokov’un yerine birini atamasının dışında, genellikle çalıştığı<a id="GBS.0483.02"/> da yok aslında. Eski büfeci Andrey Fokiç ise, Woland’ın Moskova’ya gelişinden on ay sonra Moskova Devlet Üniversitesi’nin kliniğinde karaciğer kanserinden öldü.</p>
      <p>Evet, aradan uzun uzun yıllar geçti, bu kitapta anlatılan gerçek olaylar unutuldu, belleklerden silinip gitti. Ama herkesinkinden değil.</p>
      <p>Her yıl, ilkbaharla birlikte dolunay yortusu da gelip çatınca Patriarşiye Göleti’ni<a id="GBS.0483.03"/> gölgeleyen ıhlamurların altında, akşama doğru, otuz yaşlarında bir adam ortaya çıkar. Kızıla çalan saçları, yeşil gözleri, sade kıyafetleri vardır. Bu, Tarih ve Felsefe Enstitüsü’nde araştırmalar yapmakla görevli Profesör İvan Nikolayeviç Ponırev’dir.</p>
      <p>Ihlamurların altına vardığında hep aynı sıraya oturur. Şimdi adı unutulmuş olan Berlioz’un, hayatında son kez, ay ışığının dallar arasında<a id="GBS.0483.04"/> binlerce parçaya ayrıldığını görmek üzere geldiği gün oturduğu yerdir burası. Ve ay, İvan Nikolayeviç’in karşısında tepsi gibidir. Akşam karanlığı çökerken beyazdır, sonra üzerinde dragon biçimi koyu bir lekeyle altın sarısına döner. Ve asılı olduğu yerden, eski şair İvan Nikolayeviç’in üzerinde dolaşır durur.</p>
      <p>İvan Nikolayeviç’in her şeyden haberi vardır, her şeyi anlamıştır. Gençliğinde<a id="GBS.0483.05"/> katil hipnotizmacıların kurbanı olduğunun, sonra tedavi görüp iyileştiğinin farkındadır. Ama önüne geçmeyi başaramadığı bir şey olduğunu da bilir. İlkbaharda beliren bu dolunayı yenmeyi bir türlü başaramaz. Yüzyıllar önce beş kollu iki meşaleden de yükseğe bürünmeye başlayınca İvan Nikolayeviç’e bir sinir ve kuşkuculuk çöker, iştahı ve uykusu kaçar, ayın iyice gelişmesini bekler. Dolunay göründüğünde,<a id="GBS.0484.01"/> İvan Nikolayeviç’i evde kimse tutamaz. Hava kararırken çıkar ve Patriarşiye Göleti’ne yönelir.</p>
      <p>Bir sıraya oturup içtenlikle kendi kendiyle konuşur, sigara içer, gözlerini kırpıştırarak ya ayı seyreder ya da anısını bir türlü unutamadığı turnikeyi.</p>
      <p>İvan Nikolayeviç, böylece bir-iki saat geçirir. Sonra yerinden kalkar, hep aynı yolu izleyerek, boş gözler ve dalgın bakışlarla, Spiridonov<a id="GBS.0484.02"/> Sokağı’ndan geçip Arbat Mahallesi’nin dar sokaklarına varır.</p>
      <p>Gaz satan dükkânların bulunduğu barakaların önünden geçer, ters asılmış eski bir gaz lambasının yanından sapar, verimsiz ama diz boyu otlarla kaplı bir bahçeyi çevreleyen tellere kadar yürür. Bahçenin ortasında, ay ışığının yandan aydınlattığı, üç kanatlı bir penceresi, bir de kulesi bulunan, gotik mimariye uygun yapılmış büyük<a id="GBS.0484.03"/> bir bina yükselir. Geri kalan her şey karanlıktadır. </p>
      <p>Profesör, kendisini bu tellere çekenin ne olduğunu kestiremez, evin sahibinin kim olduğundan da haberi yoktur, ama dolunay çıktığında kendi kendisiyle mücadele edemeyeceğini bilir. Üstelik, tellerin ardındaki bahçede, kaçınılmaz olarak, hep aynı görüntüye tanık olacağını da bilir.</p>
      <p>Önce, bir sırada oturan, orta yaşlı ve göbekli,<a id="GBS.0484.04"/> sakallı ve kelebekgözlüklü, yüz çizgileriyle bir domuz yavrusunu andıran –Pek fazla değil, canım!– adamı görür. İvan Nikolayeviç, malikânede yaşayan bu adamı hep aynı hülyalı bakışlarla ayı seyrederken bulur. Oturan adamın, hayran hayran aya baktıktan sonra gözlerini mutlaka kuledeki pencereye çevireceğini, pencerenin birden açılıp önünde alışılmamış bir şeyin belirmesini beklercesine, uzun zaman<a id="GBS.0484.05"/> o noktaya sabitleneceğini de bilir.</p>
      <p>Daha sonra olacakları ise ezberlemiştir. Yalnız o an bahçeyi çeviren tellerin ardına daha iyi gizlenmesi gerekir; çünkü adam, oldukça telaşlı bir tavırla dört yana bakınırken, deli gibi gözlerle havada bir şey arar, sonra kendinden geçerek gülümser, birden büyük bir hüzünle ellerini kavuşturup oldukça yüksek sesle homurdanmaya koyulur:</p>
      <p>“Venüs!..<a id="GBS.0485.01"/> Venüs!.. Ne aptalım ben!”</p>
      <p>O an, tellerin ardına gizlenen, ama yanan gözlerini adamdan bir an bile ayırmayan İvan Nikolayeviç, “Tanrım! Tanrım!” diye mırıldanır. “İşte ayın bir kurbanı daha... Evet, benim gibi bir kurban daha...” Ama oturan adam, söylevine devam etmektedir:</p>
      <p>“Ne aptalım ben! Niçin, niçin onunla birlikte uçup gitmedim? Neden korkuyordun ihtiyar eşek? Onun yerine yazılı<a id="GBS.0485.02"/> bir belge aldın!.. Sabret şimdi, ihtiyar salak!..”</p>
      <p>Malikânenin karanlıkta kalan bölümünden, çarpan bir pencerenin sesi gelene kadar, bu böyle sürüp gider. Derken gene karanlık tarafta belli belirsiz bir beyaz şekil görünür, cırtlak bir kadın sesi ortalığı çınlatır:</p>
      <p>“Nikolay İvanoviç, neredesiniz? Yapılacak iş mi bu? Sıtmaya yakalanacaksınız! Gelin de çayınızı için!”</p>
      <p>Bu sözler<a id="GBS.0485.03"/> üzerine, sırada oturan adam kendiliğinden gerçeğe döner, sahte bir sesle cevap verir:</p>
      <p>“Hava, sadece biraz temiz hava almak istiyordum karıcığım! Temiz hava insana çok iyi geliyor!..”</p>
      <p>Sonra yerinden kalkar, belli etmeden birinci katta kapanan pencereye doğru yumruğunu sallar, ardından ayaklarını sürüyerek eve girer.</p>
      <p>“Yalan söylüyor, yalan! Tanrım, ne yalancı!” diye mırıldanır<a id="GBS.0485.04"/> o zaman, tellerden uzaklaşan İvan Nikolayeviç. Onu bahçeye çeken hiç de temiz hava değil, ilkbaharda çıkan ayda ve bahçenin üzerine yayılan gökyüzünde bir şey görüyor: Ah, sırrını öğrenmek, yitirdiği Venüs’ün kim olduğunu anlamak, neden elleriyle boşu boşuna havayı yoklayıp durduğunu bilmek –Onu yakalamak mı istiyor yoksa?– için neler vermezdim.</p>
      <p>Ve Profesör, iyiden iyiye hastalanıp evine<a id="GBS.0485.05"/> dönerdi. Karısı durumunu görmezden gelir, sadece gidip yatması için onu sıkıştırırdı. Ama kendisi yatağa uzanmaz, elinde bir kitapla lambanın altına oturur, uyuyan kocasına acı acı bakardı. Gün doğarken İvan Nikolayeviç’in acılı bir çığlıkla uyanacağını, ağlayıp debelenmeye başlayacağını bilirdi. Bunun için dizlerinde, lambanın altına serdiği örtünün üzerinde, alkole batırılmış bir iğne ve koyu<a id="GBS.0486.01"/> çay rengi sıvıyla dolu bir ampul hazır dururdu.</p>
      <p>Ağır hastanın zavallı karısı, ancak bunları hazırladıktan sonra, gönlü rahat olarak yatağa giderdi. İğne yapılınca, İvan Nikolayeviç sabaha kadar, karısının bilmediği yüce mutluluklarla dolu düşlerini yansıtan dingin bir yüzle uyurdu.</p>
      <p>Dolunayın yükseldiği gece, bilgini uykusundan uyandıran ve tiz bir çığlık atmasına yol açan şey, hiç<a id="GBS.0486.02"/> değişmeyen bir düştü. Boğuk haykırışını koyuverip bir sıçrayışta çarmıha gerili ve akıldan yoksun Hestas’a mızrağını saplayan burunsuz, doğaüstü celladı görürdü hep. Ama cellat, dünyanın üzerinde kaynayarak, ancak evrensel felaketlerde görüldüğü gibi yeryüzüne yoğun bir bulut şeklinde inen doğaüstü ışık kadar korkunç değildi.</p>
      <p>İğneden sonra, uyuyan adamın gözünün önündeki her şey değişiverirdi.<a id="GBS.0486.03"/> Yataktan pencereye ay ışığından geniş bir yol uzanır, üzerinde de kan kırmızı astarlı beyaz paltosuyla bir adam aya doğru yürürdü. Yanında da yırtık pelerinli, yüzü yaralı bir genç adam olurdu. Yürürken tartışır, bir konuda fikir birliğine varmaya çalışırlardı.</p>
      <p>“Tanrılar, yüce tanrılar!” derdi beyaz paltolu adam, mağrur yüzünü arkadaşına çevirerek. “Ne bayağı bir infaz! Ne olursun söyle<a id="GBS.0486.04"/> bana –bunu söylerken mağrur yüzü yalvaran bir ifadeye bürünürdü– infazı gerçekleştirmediler değil mi? Ne olursun söyle, yapmadılar değil mi?”</p>
      <p>“Tabii ki hayır, yapmadılar,” diye cevap verirdi öteki. “Düş görmüşsün sen.”</p>
      <p>Beyaz paltolu adam saygıyla sorardı:</p>
      <p>“Yemin edebilir misin?”</p>
      <p>Nedendir bilinmez, gözleri gülen arkadaşı, “Yemin ederim!” derdi.</p>
      <p>Beyaz paltolu adam,<a id="GBS.0486.05"/> çatlak bir sesle, “Bütün istediğim buydu!” diye bağırır, arkadaşını yanında sürükleyerek gitgide daha yükseğe, aya doğru çıkmaya devam ederdi. Arkalarında, sivri kulaklarını havaya dikmiş, sakin ve heybetli köpek yürürdü.</p>
      <p>Derken ayaklarını bastıkları zemin kaynamaya başlar, içinden ışıklı bir yol fışkırır ve her yana yayılmaya başlardı. Ay hüküm sürüp eğlenir, dans eder, gülerdi. Derken,<a id="GBS.0487.01"/> ırmağın akıntısı içinde göz kamaştırıcı güzellikte bir kadın belirir, elinden tuttuğu sakallı ve ürkek bakışlı adamı İvan’ın yanına getirirdi. İvan adamı hemen tanırdı. Gece ziyaretçisi, yüz on sekiz numaraydı bu. Düşünde, İvan Nikolayeviç kollarını ona uzatır ve merakla sorardı:</p>
      <p>“Demek böyle sona erdi?”</p>
      <p>“Böyle sona erdi sevgili öğrencim,” diye karşılık verirdi yüz on sekiz numara.</p><div style="display:none;"><a id="GBS.0487.02"/></div>
      <p>Ve kadın İvan’ın yanına yaklaşır, “Tabii ki böyle,” derdi. “Her şey bitti, her şeyin bir sonu var... Ben sizi alnınızdan öpeceğim, kendiniz hakkında nasıl dilerseniz öyle olacak...”</p>
      <p>İvan’ın üzerine eğilen kadın onu alnından öperdi. İvan bakışlarını onunkilere daldırır, kollarını kadına doğru uzatırdı. Ama kadın uzaklaşır, uzaklaşır, yanındaki adamla birlikte aya doğru giderdi.</p>
 <div style="display:none;"><a id="GBS.0487.03"/></div>     <p>Bundan sonra ay gemi azıya alır, coştukça coşardı. İvan’ın üzerine bir ışık seli boşaltır, ışıktan damlaları dört bir yana saçardı, oda ışığa boğulur, dalgalar ışığı kıpır kıpır oynatır, ışık yükselir ve yatağı kaplardı... Ancak o zaman, İvan Nikolayeviç mutlu bir yüzle uykuya dalardı.</p>
      <p>Sabah, suskun, ama çok sakinleşmiş ve iyileşmiş olarak uyanırdı. Durmadan zorlanan belleği rahatlar,<a id="GBS.0487.04"/> bir sonraki dolunaya dek, ne Hestas’ın burunsuz katili ne beşinci Filistin valisi amansız şövalye Pontius Pilatus ne de bir başkası rahatsız ederdi Profesör’ü.</p>
      <p class="by">Moskova<br/>1929-1940</p>
    </section>
  <div style="display:none;"><a id="GBS.0487.05"/></div></body>
</html>