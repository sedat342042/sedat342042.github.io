<?xml version="1.0" encoding="UTF-8" standalone="no"?><html xmlns="http://www.w3.org/1999/xhtml">
	<head>
		<title>Usta ile Margarita</title>
		<link href="main.css" rel="stylesheet" type="text/css"/>
<meta name="Adept.resource" value="urn:uuid:9a306e4f-5f83-29ee-fd04-e3fd7b236a56"/>
	</head>
	<body xmlns:epub="http://www.idpf.org/2007/ops" class="chapter" epub:type="chapter"><div style="display:none;"><a id="GBS.0464.01"/></div>
    <section>
      <header>
        <h1 class="ch">31</h1>
        <h2>Vorobyoviye Gori’de<a class="si-noteref" epub:type="noteref" href="#f53" id="ref_f53">53</a></h2>
      </header>
      <p>Fırtına ötelere sürüklendi, rengârenk bir ebemkuşağı Moskova Irmağı’nın suyunu içip kentin üzerinde donup kaldı. Tepenin birinde, iki ağaçlık arasında üç karaltı duruyordu. Bunlar, siyah atların üstüne binmiş, ırmağın ötesinde uzanan, binlerce parıltıya bölünerek batan güneşin, batıya dönük pencereleriyle Deviçyiy Manastırı’nın<a id="GBS.0464.02"/> çavdar ekmeği rengindeki kulelerinde parıldadığı Moskova kentine bakan Woland, Korovyev ve Behennot’tu.</p>
      <p>Havada bir hışırtı oldu, kara pelerininin peşi sıra Usta ile Margarita’yı sürükleyen Azazello, heykel gibi duran grubun yanına kondu.</p>
      <p>Woland, bir süre sesini çıkarmadı; sonra, “Sizi bir parça üzmek zorunda kaldık Margarita Nikolayevna, sizi de Usta,” dedi. “Ama bana kin beslemeyeceğinizi<a id="GBS.0464.03"/> umuyorum; hem öyle sanıyorum ki pişman da olmadınız. Eh,” dedi Usta’ya dönüp, “kente veda edin, yola çıkma zamanı geldi.”</p>
      <p>Woland’ın bilekte bollaşan kara eldiveni, camlarda parıldayan binlerce güneşi ve bütün gün ısınan kentten yükselen buhardan sisi işaret etti.</p>
      <p>Usta yere ayak bastı, hızlı adımlarla ötekilerden uzaklaşıp tepenin sarp yamacına yöneldi. Siyah pelerini arkasından yerlerde<a id="GBS.0464.04"/> sürünüyordu. Döndü, kente baktı. İlk anda, büyük bir hüzün doldu yüreğine. Ama bu hüzün, hemen yerini tatlı bir üzüntüye, serseri bir çingenenin duyacağı özleme bıraktı.</p>
      <p>“Sonsuza kadar dönmemek üzere!.. Bu düşünceye alışmak gerek,” diye mırıldandı Usta, dilini kuru ve çatlak dudaklarında gezdirerek. Ruhunun kıpırtılarına kulak verip bunları büyük bir isabetle çözümleyecek duruma geldi.<a id="GBS.0464.05"/> Heyecanı yerini sanki derin ve amansız bir hakarete uğramışlık duygusuna bıraktı. Ama bu izlenim geçiciydi, garip bir şekilde, gururlu bir kayıtsızlığa, en sonunda da ebedi bir huzur önsezisine dönüşerek silindi gitti.</p>
      <p>Atlılar, ses çıkarmadan Usta’yı bekliyor, uçurumun tepesinde elini kolunu sallayan, bakışlarını şehrin üzerinden aşırıp en uzak köşelerini görmek istercesine başını kaldıran,<a id="GBS.0465.01"/> sonra da ayakları dibindeki ezilmiş ve cılız otları incelemek istercesine önüne eğen ince uzun karaltıya bakıyorlardı.</p>
      <p>Sessizliği, canı sıkılan Behennot bozdu.</p>
      <p>“İzin verin Efendimiz,” dedi, “izin verin de gitmeden önce veda niyetine ıslık çalayım.”</p>
      <p>“Hanımefendiyi korkutacaksın!” dedi Woland. “Hem unutma, bugün yol açtığın rezaletlerin artık sonu geldi.”</p>
      <p>Ellerini kalçalarına<a id="GBS.0465.02"/> dayamış, eyere de yan oturmuş olan, upuzun eteği yerlerde sürünen Margarita, “Hayır, hayır, Efendimiz,” dedi. “Islık çalmasına izin verin. Bu uzun yolculuğu düşündükçe içimi bir hüzün kaplıyor. Yolcu, yolunun sonunda, kendisini mutluluğun beklediğini bilse de bu hüzün doğaldır, değil mi Efendimiz? Bizi güldürsün yoksa korkarım bu iş gözyaşlarıyla sona erecek, yolculuğumuz da zehir olacak!”</p>
 <div style="display:none;"><a id="GBS.0465.03"/></div>     <p>Woland, Behennot’a döndü; başıyla işaret ederek istediğini yapabileceğini belirtti. Behennot, neşe içinde yere atladı, parmaklarını ağzına soktu, yanaklarını şişirdi ve bir ıslık çaldı. Margarita’nın kulakları acıyla çınladı, at şaha kalktı. Komşu ormanda, ağaçlardan kuru dallar döküldü, koca bir kuzgun ve serçe sürüsü bir anda havalanıverdi. Toz bulutları, döne döne ırmağa kadar indi, rıhtım<a id="GBS.0465.04"/> boyunca ilerleyen tramvayın içindeki yolculardan birkaçının kasketi uçarak suya düştü.</p>
      <p>Islık sesiyle Usta da yerinden sıçradı ama dönüp bakmadı. El kol hareketleri iyice hızlandı, bütün kente gözdağı vermek istercesine, yumruğunu havaya kaldırdı. Behennot, şişinerek çevresine bakındı.</p>
      <p>“Bu bir ıslık, tartışmıyorum,” dedi Korovyev küçümsercesine. “Gerçekten bir ıslık ama taraf tutmadan<a id="GBS.0465.05"/> konuşmak gerekirse, sıradan bir ıslık!”</p>
      <p>Yanaklarını şişiren ve Margarita’ya durup dururken göz kırpan Behennot, kurumlu kurumlu, “Hey, ben kilise şarkıcısı değilim ki,” dedi.</p>
      <p>Ellerini ovuşturup parmaklarına üfleyen Korovyev, “Bak şimdi, eski usul bir ıslık deneyeceğim,” dedi.</p>
      <p>Woland’ın sert sesi, Korovyev’i uyardı:</p>
      <p>“Kimseyi sakat bırakmamaya dikkat et ama!”</p>
      <p><a id="GBS.0466.01"/>Elini kalbine götüren Korovyev, “Bana güvenebilirsiniz Efendimiz,” cevabını verdi. “Niyetim biraz gülmek, sadece gülmek.”</p>
      <p>Sonra, lastik gibi uzayıverdi sanki. Sağ elinin parmaklarıyla karışık bir şekil çizdi, sonra vida gibi eğilip büküldü, birden boşanarak ıslık çalmaya koyuldu.</p>
      <p>Margarita ıslık sesini duymadı ama azgın atıyla birlikte sürüklendiği yetmiş adım öteden olup biteni gördü.<a id="GBS.0466.02"/> Tam yanında bir meşe ağacı köküyle birlikte topraktan fırladı, bütün tepe ırmağa kadar çatladı. Rıhtım ve üzerindeki lokantayla birlikte kıyının büyük bir parçası suya kaydı. Irmak köpürdü, yükseldi, ama karşı kıyıdan sürünürcesine geçen yeşil bir tramvay bir anda hızlanarak yolcularını sağ salim uzaklaştırdı. Tepinip duran Margarita’nın atının ayaklarının dibine, Fagot’un ıslığıyla can vermiş<a id="GBS.0466.03"/> bir alakarganın ölüsü düştü.</p>
      <p>Islık sesi Usta’yı çok korkuttu.</p>
      <p>Başını elleri arasına aldı ve koşarak yol arkadaşlarının yanına döndü.</p>
      <p>“Her neyse bütün hesapları kapattınız mı?” diye sordu Woland atının tepesinden. “Veda töreni sona erdi mi?”</p>
      <p>Rahatlayan Usta, içten ve korkusuz bakışlarını Woland’a doğru kaldırıp, “Veda töreni sona erdi,” diye karşılık verdi.</p>
      <p>Bunun<a id="GBS.0466.04"/> üzerine, tepede, Woland’ın korkunç çığlığı boru sesi gibi çınladı:</p>
      <p>“Vakit geldi!”</p>
      <p>Bu haykırışı beklenmedik bir ıslık ve Behennot’un gülüşü izledi.</p>
      <p>Bir zıplayışta, atlar süvarilerini havalandırarak, dörtnala kalktılar. Margarita, ateşli hayvanın sabırsızlanarak gemini iyice kastığını hissediyordu. Rüzgârın şişirdiği Woland’ın pelerini atlıların tepesine doğru açıldı, akşam<a id="GBS.0466.05"/> gölgesinin kapladığı gökyüzünün bir bölümünü gizledi. Bu kara perde bir an çekildiğinde Margarita ardına baktı, alacalı kulelerin çoktan kaybolmuş olmasından başka, kentin de toprağa gömülerek ardında sis ve dumandan başka bir şey bırakmadığını gördü.</p>
    </section>
	<section class="si-footnotes" epub:type="footnotes">
	<aside class="si-footnote" epub:type="footnote" id="f53"><a class="si-backref" href="#ref_f53">53</a>. (Rus.) Moskova’daki Serçe Dağları. (Y.N.)</aside>
  </section>
  <div style="display:none;"><a id="GBS.0466.06"/></div></body>
</html>