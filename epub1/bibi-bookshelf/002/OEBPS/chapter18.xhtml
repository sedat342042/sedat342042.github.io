<?xml version="1.0" encoding="UTF-8" standalone="no"?><html xmlns="http://www.w3.org/1999/xhtml">
	<head>
		<title>Usta ile Margarita</title>
		<link href="main.css" rel="stylesheet" type="text/css"/>
<meta name="Adept.resource" value="urn:uuid:9a306e4f-5f83-29ee-fd04-e3fd7b236a56"/>
	</head>
	<body xmlns:epub="http://www.idpf.org/2007/ops" class="chapter" epub:type="chapter"><div style="display:none;"><a id="GBS.0257.01"/></div>
    <section>
      <header>
        <h1 class="ch">18</h1>
        <h2>Talihsiz konuklar</h2>
      </header>
      <p>Gayretkeş Muhasebeci’nin, taksiden inip kendi kendine yazı yazan takım elbiseyle karşılaştığı sırada, Kiev treni de Moskova Garı’na giriyordu. Elinde kumaş bir bavul olan, temiz giyimli bir yolcu, birinci sınıf kompartımanların bulunduğu 9 numaralı vagondan indi. Bu yolcu, Kiev’de eski Enstitü Caddesi’nde oturan, merhum Berlioz’un eniştesi,<a id="GBS.0257.02"/> iktisatçı ve planlama uzmanı Maksimilian Andreyeviç Poplavski’den başkası değildi. Maksimilian Andreyeviç’in gelişinin başlıca nedeni, önceki gece geç vakit aldığı telgraftı. Telgrafta şunlar yazılıydı:</p>
      <article class="letter">
        <p>Patriarşiye Göleti Parkı’nda, bir tramvay, başımı kopardı. Cenaze, Cuma günü, saat 15.00’te. Gelin.</p>
        <p class="right">Berlioz</p>
      </article>
      <p>Maksimilian Andreyeviç, doğal olarak, Kiev’in<a id="GBS.0257.03"/> en akıllı kişilerinden biri sayılırdı. Ama böyle bir telgraf, dünyadaki en aklı başında insanı bile şaşırtacak türdendi. Biri başının kesildiğini telgrafla bildiriyorsa, başı tam kesilmemiş ve henüz yaşıyor demektir. İyi ama bu durumda bir cenaze nasıl söz konusu olabilir? İnsan, sağlığı iyiden iyiye kötüleyip öleceğini sezdiğinden mi çeker bu telgrafı? Olabilir; ama bu noktada fazla ileri giden,<a id="GBS.0257.04"/> tuhaf, kesin bir ifade var, öte yandan, insan kendi cenazesinin cuma günü öğleden sonra üçte kaldırılacağını nereden bilebilir? Şaşırtıcı bir telgraf doğrusu!</p>
      <p>Akıllı kişilerin akıllılığı, en karışık işleri çözebilmelerinden gelir. Hem de en basit yoldan. Hiç kuşkusuz bir yanlışlık olmuş, aslından farklı bir metin geçmişti Maksimilian Andreyeviç’in eline. Birtakım sözcükler kesinkes başka<a id="GBS.0257.05"/> bir telgraftan karışmış, “Berlioz” adı da imza biçiminde telgrafın en sonuna itilmişti. Böyle düzeltilince telgrafın fazlasıyla acıklı anlamı kendiliğinden aydınlanıveriyordu.</p>
      <p>Bu nedenle, habere çok üzülen Maksimilian Andreyeviç’in karısı az da olsa yatışınca, enişte, hemen Moskova yolculuğu için hazırlıklara girişti.</p>
      <p>Burada, Maksimilian Andreyeviç’in küçük bir sırrını açıklamamız<a id="GBS.0258.01"/> gerekiyor. Hiç kuşkusuz, hayatının en güzel çağında ölüp giden yeğenine acıyordu. Ama pratik zekâlı bir adam olarak, cenaze töreninde bulunmasının gerekmediğini de biliyordu. Yine de, Maksimilian Andreyeviç, bir an önce Moskova’ya varmakta acele ediyordu. Neden mi? Tek bir nedenden dolayı: apartman dairesi. Moskova’da bir apartman dairesi, çok önemli bir şeydi! Nedendir bilinmez, ama Maksimilian<a id="GBS.0258.02"/> Andreyeviç, Kiev’i sevmezdi; hele son zamanlarda, Moskova’da yaşama isteği içini öylesine kemirmeye başlamıştı ki, geceleri gözüne uyku girmiyor, dalabilse bile, çok kötü uyuyordu.</p>
      <p>Dinyeper Nehri’nin ilkbaharda sellerle birlikte kabarışını, kıyıdaki alçak adaları kaplayıp ufukla karışmasını izlerken en ufak bir coşku duymuyordu. Knez Vladimir Anıtı’nın altından bakıldığında görülen çarpıcı<a id="GBS.0258.03"/> güzellik de onda sevinç uyandırmıyordu. İlkbaharda, Knez Vladimir Tepesi’ni aşan, kiremit tozuyla kaplı patikalarda oynaşan güneş lekeleri de mutlu etmiyordu onu. Bunlardan hiçbirini görmek istemiyordu. Tek isteği vardı: Moskova’da yaşamak. Enstitü Caddesi’ndeki dairesini, Moskova’da daha küçük bir daireyle değiştirmek üzere gazetelere verdiği ilanlardan sonuç alamamıştı. Dairesiyle ilgilenen<a id="GBS.0258.04"/> pek olmadı; bir-iki kişi çıktı, ama sundukları önerilerin soygunculuktan farkı yoktu.</p>
      <p>Telgraf, Maksimilian Andreyeviç’i pek heyecanlandırdı. Bu, kaçırılması günah olarak tanımlanacak bir fırsattı. Gerçekleri görebilen kişiler, böyle fırsatların insanın karşısına iki kere çıkmayacağını bilirler.</p>
      <p>Her neyse çıkabilecek bütün engelleri aşarak yeğeninin Sadovaya Caddesi’ndeki dairesine<a id="GBS.0258.05"/> konmak gerekiyordu. Hiç kuşkusuz, güç, hem çok güç bir işti bu. Ne pahasına olursa olsun, bu güçlüklerin üstesinden gelmeliydi. Maksimilian Andreyeviç, deneyimli bir adamdı, yapması gereken ilk işin, geçici bir süre için de olsa daire kiracısı diye adını kaydettirmek olduğunu biliyordu.</p>
      <p>Maksimilian Andreyeviç, cuma günü öğleden sonra Moskova’da, Sadovaya Caddesi’nin 302 numaralı binasında,<a id="GBS.0259.01"/> genellikle apartman yönetim kurulunun toplandığı salona giriyordu.</p>
      <p>Dar bir salondu bu; alçak tavanlıydı. Duvara, birkaç resim ile boğulan bir insanın nasıl kurtarılacağını gösteren bir afiş asılmıştı. Tahta bir masanın ardında, sakallı ve kuşkulu bakışlı, orta yaşlı bir adam yapayalnız oturuyordu.</p>
      <p>Şapkasını çıkarıp küçük bavulunu boş bir iskemlenin üzerine bırakan iktisatçı ve planlama<a id="GBS.0259.02"/> uzmanı, kibarca, “Apartman yönetim kurulu başkanını görebilir miyim?” diye sordu.</p>
      <p>Görünürde çok basit olan bu soru, karşısında oturan adamın büyük bir dehşete kapılmasına, yüzünün kıpkırmızı kesilivermesine neden oldu. Korkudan gözleri kaydı, belli belirsiz, başkanın binada olmadığını söyledi.</p>
      <p>“Evinde mi?” diye sordu Poplavski. “Çok acele bir iş için onu bulmam gerekiyor da.”</p>
 <div style="display:none;"><a id="GBS.0259.03"/></div>     <p>Oturan adam yine karanlık ve tutarsız bir yanıt verdi, ama başkanın evinde bulunamayacağını hissettiriyordu.</p>
      <p>“Ne zaman döner?”</p>
      <p>Öteki karşılık vermedi, üzüntüyle pencereden dışarı baktı.</p>
      <p>“Hah haaa!” dedi kendi kendine akıllı Poplavski. Sonra sekreteri sordu.</p>
      <p>Garip adam, yüzünü kızartacak kadar büyük bir güç harcayarak sekreterin de yerinde olmadığını belirtti. Ne<a id="GBS.0259.04"/> zaman döneceği bilinmiyordu. Sekreter hastaydı.</p>
      <p>“Hah haaa!..” dedi yine Poplavski kendi kendine. “İyi ama burada herhalde yönetim kurulundan biri vardır?”</p>
      <p>“Ben varım,” dedi adam, cılız bir sesle.</p>
      <p>“Biliyor musunuz,” diye söze başladı Maksimilian Andreyeviç Poplavski, güven dolu bir sesle, “Patriarşiye Göleti kıyısında ölen Berlioz’un tek mirasçısı benim. Yasaya göre onun mirası<a id="GBS.0259.05"/> da bana düşüyor. En başta da 50 numaralı dairemiz...”</p>
      <p>Oturan adam, kederli bir sesle, “Haberim yok yoldaş,” diye kesti sözünü.</p>
      <p>“Ama izin verin,” dedi Poplavski, yüksek sesle, “yönetim kurulu üyesi olarak...”</p>
      <p>Tam o anda salona biri girdi. Onu görünce masanın ardındaki adam sapsarı kesildi.</p>
      <p>Yeni gelen ona, “Yönetim Kurulu Üyesi Pyatnavko mu?” diye sordu.</p>
      <p>Oturan<a id="GBS.0260.01"/> adam, güç duyulan bir sesle, “Benim,” dedi.</p>
      <p>Yeni gelen, ötekinin kulağına bir şeyler fısıldadı. Adam hemen, büyük bir şaşkınlık içinde yerinden fırladı. Birkaç saniye sonra Poplavski, ıssız salonda yapayalnız kalmıştı.</p>
      <p>50 numaralı daireye varmak için asfaltlanmış avluyu hızla geçen Poplavski, öfkeyle, “Hahhhaaa, işler karışıyor!” diye söylendi içinden. “Hepsi de aynı anda ortadan<a id="GBS.0260.02"/> kaybolmasa olmazdı sanki...”</p>
      <p>İktisatçı ve planlama uzmanının, elini zile dokundurup çekmesiyle kapının açılması bir oldu, Maksimilian Andreyeviç yarı karanlık eve daldı. Hemen, garip bir durum dikkatini çekti: Kapıyı kendisine kimin açtığı belli değildi; iskemlenin üstünde oturan koca bir kara kediden başka kimse yoktu içeride.</p>
      <p>Maksimilian Andreyeviç, öksürdü, ayağıyla hafifçe yere<a id="GBS.0260.03"/> vurdu; çalışma odasının kapısı açılıverdi ve Korovyev göründü.</p>
      <p>Maksimilian Andreyeviç saygıyla, ama kişiliğinden hiçbir şey yitirmeksizin eğilerek, “Soyadım Poplavski,” dedi. “Enişte...”</p>
      <p>Cümlenin sonunu getirmesine fırsat vermeden Korovyev cebinden pis bir mendil çıkardı, yüzünü mendile gömüp ağlamaya koyuldu.</p>
      <p>“Ölen Berlioz’un eniştesi ve...”</p>
      <p>“Evet, evet, anladım!”<a id="GBS.0260.04"/> diye onun sözünü kesti Korovyev, mendili yüzünden çekerken. “Sizi görür görmez kim olduğunuzu anladım!”</p>
      <p>Yeni bir hıçkırıkla sarsıldı, haykırmaya koyuldu:</p>
      <p>“Ne büyük felaket değil mi? Günümüzde neler oluyor.”</p>
      <p>“Bir tramvayın altında kalmış, değil mi?” diye sordu Poplavski, alçak sesle.</p>
      <p>“Ezildi!” diye haykırdı Korovyev ve gözlüğünün altından yaşlar fışkırdı. “Ezildi! Oradaydım,<a id="GBS.0260.05"/> her şeyi gördüm. İnanır mısınız, önce başı güm diye kopup havaya fırladı! Sonra sağ bacağı çat diye ikiye bölündü! Ardından sol bacağı da çat diye iki parça oldu! Görün, tramvaylar insanı ne hale sokuyor!”</p>
      <p>Görünüşe bakılırsa kendine hâkim olamayan Korovyev, yanındaki duvarı kaplayan aynaya döndü ve sarsıla sarsıla hıçkırmaya başladı.</p>
      <p>Yabancının bu hali, Berlioz’un eniştesine gerçekten<a id="GBS.0261.01"/> dokundu. Gözlerinde hafif bir yanma duydu: “Bir de çağımızda gerçek dost kalmadı diyorlar!” diye düşündü. Aynı anda, tatsız ve küçücük bir bulut geçti kafasından. Uçucu ama gerçekten ağulu bir düşünceydi bu: Sakın gerçek dost, daire kiracısı olarak adını kaydettirmeye kalkışmasın? Hayatta böyle şeyler de olmuyor değildi.</p>
      <p>Yeninin tersiyle, aslında kupkuru olan sol gözünü silip sağ gözüyle<a id="GBS.0261.02"/> de acıdan allak bullak olmuş Korovyev’i incelerken, “Özür dilerim ama,” dedi “zavallı Mişa’mın dostuydunuz değil mi?”</p>
      <p>Korovyev kendinden geçercesine hıçkırdığından sözleri anlaşılmıyor, yalnız hiç durmadan yinelediği, “Çat diye ikiye bölündü” cümlesi doğru dürüst seçilebiliyordu. Doyasıya ağladıktan sonra nihayet duvardan kopabilen Korovyev hıçkırdı:</p>
      <p>“Hayır, daha fazla dayanamayacağım!<a id="GBS.0261.03"/> Gidip üç yüz damla eterli valeryan alayım.”</p>
      <p>Ağlamaktan şişen yüzünü Poplavski’ye çevirip ekledi:</p>
      <p>“İşte günümüzde tramvayın insanlara ettiği!”</p>
      <p>Gitgide artan bir merakla bu ağlayan yabancının kimliğini anlamaya çalışan Maksimilian Andreyeviç, “Özür dilerim ama bana siz mi yolladınız telgrafı?” diye sordu.</p>
      <p>Eliyle kara Kedi’yi gösteren Korovyev, “O yolladı!” dedi.</p>
      <p><a id="GBS.0261.04"/>Kulaklarına inanamayan Poplavski’nin gözleri fal taşı gibi açıldı.</p>
      <p>“Hayır, dayanamayacağım, bittim artık,” diye başladı yine Korovyev, burnunu çekerek. “Düşünüyorum da, bacağının üzerinden tekerlek geçiyor... bir tekerleğin ağırlığı on pud<a class="si-noteref" epub:type="noteref" href="#f35" id="ref_f35">35</a>. Çat!.. Uzanıp uyuyayım biraz, belki olup bitenleri unuturum böylece.”</p>
      <p>Ve Korovyev içeri girdi.</p>
      <p>Bunun üzerine Kedi, yerinden kımıldadı.<a id="GBS.0261.05"/> İskemleden aşağı atladı, art ayaklarının üzerinde dikilip ön ayaklarını beline koydu.</p>
      <p>“Evet,” dedi, “telgrafı yollayan benim. Ne olmuş?”</p>
      <p>Maksimilian Andreyeviç’in hemen başı döndü. Kolları iki yana sarkıverdi, gövdesi de bacaklarının üstünde sallandı, bavulunu düşürmüş ve Kedi’nin karşısında iskemleye oturmuş olarak buldu kendini.</p>
      <p>“Sanıyorum, iyi bir Rusçayla size bir soru<a id="GBS.0262.01"/> sordum,” dedi Kedi sertçe. “Ne olmuş?”</p>
      <p>Poplavski yanıt verecek gücü bulamadı.</p>
      <p>Koskoca, küt ayağını uzatan Kedi, “Pasaport!” diye haykırdı.</p>
      <p>Düşünecek hali kalmayan, Kedi’nin gözlerinde parıldayan iki alevden başka şey seçemeyen Poplavski, bıçak çekercesine ani bir hareketle cebinden pasaportunu çıkardı. Kedi de, camlı masanın üstünde duran kalın kara çerçeveli gözlüğü kapıp<a id="GBS.0262.02"/> gözüne taktı. Böylece daha da saygıdeğer bir görünüşe büründü; ardından pasaportu Poplavski’nin titreyen elinden çekip aldı.</p>
      <p>“Bayılacak mıyım acaba?” diye düşündü Poplavski merakla. Dairenin içeriki odalarından Korovyev’in hıçkırıklarının boğuk gürültüsü geliyor, eter, valeryan kokusu ve leş gibi başka bir koku daha dairenin girişini kaplıyordu.</p>
      <p>Birinci sayfayı inceleyen Kedi, “Bu<a id="GBS.0262.03"/> pasaportu size hangi komiserlik verdi?” diye sordu.</p>
      <p>Karşılık alamadı.</p>
      <p>Kedi, ters tuttuğu pasaportun üzerine ayağını koyup sorusunun karşılığını kendi verdi:</p>
      <p>“412 numaralı komiserlik. Öyle ya, tabii! İyi bilirim orayı, önüne gelene pasaport dağıtır. Ama ben olsaydım, sizin gibi birine asla pasaport vermezdim! Daha yüzünüzü gördüğüm anda reddederdim!”</p>
      <p>Öfkeyle pasaportu<a id="GBS.0262.04"/> yere çaldı.</p>
      <p>“Cenazede bulunmanız yasak,” diye devam etti resmî bir sesle. “Zahmet olacak ama lütfen evinize dönüverin.”</p>
      <p>Sonra kapıya dönüp haykırdı:</p>
      <p>“Azazello!”</p>
      <p>Bu çağrı üzerine, kızıl saçlı, seyrek sarı dişli, ufak tefek, topal bir adam kapıda belirdi; siyah eşofman giymişti, kemerinde bir kama vardı; tek gözü kara bir bezle kapatılmıştı.</p>
      <p>Poplavski soluyacak<a id="GBS.0262.05"/> hava kalmadığını sandı. Yerinden kalktı, eli kalbinde, geriledi.</p>
      <p>“Azazello, ona eşlik et!” diye emretti Kedi ve içeri girdi.</p>
      <p>“Poplavski,” dedi ufak tefek adam, genizden gelen ince bir sesle, “artık her şeyi anladığını umarım.”</p>
      <p>Poplavski, evet dercesine başını salladı.</p>
      <p>“Hemen Kiev’e dön,” diye devam etti Azazello, “orada otur. Ne ağzını aç ne de ortalıkta görün, bir<a id="GBS.0263.01"/> daha da Moskova’da daire bulmak sevdasına kapılma. Tamam mı?”</p>
      <p>Sapsarı dişleriyle, kamasıyla, tek gözüyle Poplavski’ de ölümcül bir dehşet uyandıran bu ufak tefek adam, aslında iktisatçının omzuna ancak erişiyordu. Yine de son derece hızlı, tutarlı ve kesin davrandı:</p>
      <p>İlkin pasaportu yerden kaldırıp Maksimilian Andreyeviç’e uzattı. İktisatçı cansız eliyle pasaportu aldı. Azazello adındaki<a id="GBS.0263.02"/> adam, ardından bir eliyle valizi kaptı, öbürüyle kapıyı gürültüyle açtı, ardından Berlioz’un eniştesini koluna yapıştığı gibi ite kaka sahanlığa çıkardı. Poplavski, duvara dayanmak zorunda kaldı. Anahtara falan gerek kalmadı, Azazello bavulu açıp içinden önce yağ lekeli bir gazete kâğıdına sarılı tek bacağı eksik, koca bir kızarmış tavuk çıkardı. Ardından iki takım çamaşır, ustura bilemeye<a id="GBS.0263.03"/> yarayan bir kayış, küçük bir kitap ve ufak bir tuvalet çantasını da sahanlığa bıraktı. Tavuğun dışındakileri, bir tekmede merdivenden aşağı uçuruverdi. Boş bavul da aynı yolu izledi, yere çarparken çıkardığı sesi duydular. Gürültüden, bavulun kapağının kopup daha öteye düştüğü anlaşılıyordu.</p>
      <p>Sonra kızıl saçlı korsan, tavuğu tek bacağından yakaladı, büyük bir hızla Poplavski’nin ensesine<a id="GBS.0263.04"/> isabet eden tavuk havaya fırladı. Azazello’nun elinde yalnız budu kaldı. Büyük yazar Lev Tolstoy, pek haklı olarak, “Oblonskilerin evinde her şey altüst olmuş,”<a class="si-noteref" epub:type="noteref" href="#f36" id="ref_f36">36</a> diyordu. Bu durumla karşılaşsa tıpatıp aynı şeyi söylerdi. Evet! Poplavski’nin nesi var nesi yoksa allak bullaktı: Gözlerinin önünde upuzun bir kıvılcım çaktı, sonra bu güzel mayıs gününü karartan bir çeşit uğursuz yılan uzadıkça uzadı;<a id="GBS.0263.05"/> derken elinde pasaportuyla, merdivenden aşağı yuvarlanıverdi.</p>
      <p>Merdivenin dönüş yaptığı alt kat sahanlığına vardığında ayağını pencereye çarptı, bir cam kırdı, kendini basamaklardan birinin üzerine oturmuş buldu. Bacaksız tavuk basamaklarda zıplaya zıplaya yanından geçerek asansör boşluğunda kayboldu. Yukarda kalan Azazello üç lokmada tavuğun budunu yiyip bitirdi, kemiği eşofmanın küçük<a id="GBS.0264.01"/> cebine yerleştirdi, geri dönüp içeri girdi; kapıyı da ardından gürültüyle kapadı.</p>
      <p>Tam o sırada, aşağıdan, yukarı çıkan birinin temkinli adımları duyuldu.</p>
      <p>Poplavski koşarak bir sonraki sahanlığa vardı. Soluk almak için bir sıraya çöktü.</p>
      <p>Eciş bücüş, kederli yüzlü, sırtında kırk yıl öncesinden kalma ipekli bir elbise, başında yeşil şeritli, dar ve düz kenarlı bir şapka olan ufak<a id="GBS.0264.02"/> tefek yaşlı bir adam, ağır ağır yukarı çıkıp Poplavski’nin yanında durdu.</p>
      <p>“50 numaralı dairenin nerede olduğunu sorabilir miyim yoldaş?” dedi ipek giysili adam, ağlamaklı bir sesle.</p>
      <p>“Daha yukarda!” diye karşılık verdi Poplavski, sert bir sesle.</p>
      <p>Ufak tefek adam, yoğun bir yas havası içinde, “Size çok çok teşekkür ederim yoldaş,” dedi ve yoluna devam etti.</p>
      <p>Poplavski,<a id="GBS.0264.03"/> yerinden kalkıp aşağıya yöneldi.</p>
      <p>Burada bir soru sorulabilir kuşkusuz: Kendisine barbarca davranan, üstüne üstlük bu işi güpegündüz yapan haydutları şikâyet etmek için Maksimilian Andreyeviç, en yakın polis karakoluna koşmadı mı? Kesinlikle hayır, bunu rahatlıkla söyleyebiliriz. Karakola gidip, beyler, gözlüklü bir Kedi, pasaportumu inceledi, ardından, tek gözü bağlı, bıçaklı bir adam...<a id="GBS.0264.04"/> Hayır, yoldaşlar, Maksimilian Andreyeviç gerçekten akıllı bir adamdı. Aşağı vardığında, giriş kapısının hemen yanında öteberi konulan ufak odanın kapısını gördü. Bu kapı camlıydı ama camı kırılmıştı. Poplavski, pasaportunu cebine koydu, Azazello’nun merdivenden aşağı fırlattığı eşyalarını bulmak umuduyla çevresine bakındı. Ama nesi var nesi yok yitip gitmişti. Poplavski kendi kendine, bu duruma<a id="GBS.0264.05"/> üzülmeyişine şaşırdı. Çok daha ilginç, çok daha çekici başka bir düşünce kafasını kurcalıyordu şimdi: O ufak tefek ihtiyar aracılığıyla, o uğursuz apartmanda olup bitenlerin gerçek yüzünü anlayabilirdi. Gerçekten de, 50 numaralı dairenin nerede olduğunu sorduğuna göre, buraya ilk kez geliyor demekti. Dolayısıyla da, daireye yerleşen sevimli (!) ekibin kollarına düşecekti. İçinden bir ses, adamın büyük<a id="GBS.0265.01"/> bir hızla dışarı fırlayacağını söylüyordu Poplavski’ye. Tabii, Maksimilian Andreyeviç, herhangi bir yeğeninin herhangi bir cenazesine gitmek niyetinde değildi, Kiev’e hareket edecek trene kadar da daha bekleyecek bol vakti vardı. İktisatçı, çevresine bakındı ve kendisini boş odaya attı.</p>
      <p>O an, yukarılarda bir yerde bir kapı vuruldu. “İçeri girdi...” diye düşündü Poplavski, kalbi çarparak.<a id="GBS.0265.02"/> Öteberinin konduğu küçük oda soğuktu, sıçan ve çizme kokuyordu. Maksimilian Andreyeviç oracıkta duran bir kütüğün üstüne çöktü, beklemeye karar verdi. Giriş kapısını gözetlemek için oturduğu yer oldukça uygundu.</p>
      <p>Ama bekleyiş, Kievli iktisatçının düşündüğünden çok daha uzun sürdü. Bu süre içinde de, nedendir bilinmez, merdivenden gelip geçen olmadı. Öyle ki, en ufak gürültü bile açık seçik<a id="GBS.0265.03"/> duyulabiliyordu. Sonunda, beşinci katta bir kapı vuruldu. Poplavski soluğunu tuttu. Evet, adamın ayak sesleriydi bunlar. “Aşağı iniyor.” Alt katta bir kapı açıldı. Ayak sesleri kesilmişti. Bir kadın sesi geldi kulağına. Ardından hüzünlü adamın sesi, evet onun sesi... “İsa aşkına, bırakın beni...” gibisinden bir şeyler söylüyordu. Poplavski kulağını kırık camın kıyısına yaklaştırdı. Bu kulak, kadının<a id="GBS.0265.04"/> kahkahasını duydu. Sonra da aşağı inen hızlı ve kararlı adımları. Poplavski, oda kapısının önünden geçen kadını arkadan gördü; elinde yeşil muşambadan bir alışveriş torbası vardı. Avluya çıktı, yürüdü gitti. Sonra ufak tefek adamın hafif ayak sesleri yeniden duyuldu. Çok garip! Sanki yeniden yukarı çıkıyordu. Yoksa yaşlı adam da mı çetedendi... Evet, yukarı çıkıyordu. Tamam, açtılar kapıyı.<a id="GBS.0265.05"/> Bekleyelim bakalım biraz daha...</p>
      <p>Bu kez bekleyiş kısa sürdü. Kapanan kapının gürültüsü duyuldu. Ardından da ayak sesleri. Ayak sesleri kesildi. Birden korkunç bir çığlık. Kısa bir miyavlama. Ve aceleci, kesik adımlar: Aşağı, bir an önce aşağı varmalı.</p>
      <p>Poplavski sabrının karşılığını gördü. Kederli ihtiyar istavroz çıkarıp anlaşılmaz şeyler mırıldanarak koşa koşa önünden geçti. Şapkası<a id="GBS.0266.01"/> uçmuş, kel kafası tırnak izleriyle yol yol olmuş, pantolonu sırılsıklam kesilmiş, kendisi de büyük bir dehşete kapılmıştı. Kapının içeriye mi, yoksa dışarıya mı açıldığını kestiremeden, dehşet içinde, bir süre tokmakla boğuştu. Sonunda bu işin de üstesinden gelip avluyu aydınlatan güneşe doğru koştu.</p>
      <p>Artık Poplavski, gereken bilgiyi edinmişti. Ölü yeğenini ve 50 numaralı dairenin sırrını<a id="GBS.0266.02"/> fazla düşünmeden, atlattığı tehlikeyi hatırladıkça ürpererek, “Anladım! Anladım!” diye mırıldandı sadece, ardından avluya fırladı. Birkaç dakika sonra, bir troleybüs, iktisatçı ve planlama uzmanı Maksimilian Andreyeviç Poplavski’yi Kiev Garı’na götürüyordu. </p>
      <p>Ufak tefek ihtiyara gelince; iktisatçı küçük odada beklerken, onun başından oldukça tatsız bir olay geçmişti. Bu kısa boylu adam Varyete<a id="GBS.0266.03"/> Tiyatrosu’nda büfeciydi, adı da Andrey Fokiç Sokov’du. Tiyatroda yapılan soruşturma sırasında, olup bitenlerden uzak durmuştu hep. Yalnız her zamankinden daha da hüzünlü bir havaya büründüğü ve tiyatronun ayak işlerini gören Karpov’a sihirbazın nerede oturduğunu sorduğu fark edilmişti.</p>
      <p>Her neyse, büfeci, iktisatçıyı sahanlıkta bıraktıktan sonra, beşinci kata kadar çıkıp 50 numaralı dairenin<a id="GBS.0266.04"/> kapısını hafifçe çalmıştı.</p>
      <p>Kapı hemen açıldı, ama büfeci olduğu yerde sıçradı, içeri girmeye tereddüt ederek hafiften geriledi. Bu anlaşılır bir şeydi. Kapıyı açan kişi, üzerinde minicik bir dantel önlükle başında beyaz dantelden küçük bir başlıktan başka bir şey bulunmayan genç bir kızdı. Ayaklarına da yaldızlı terlikler geçirmişti. Genç kızın beden ölçülerine diyecek yoktu; dış görünüşünde<a id="GBS.0266.05"/> tek bir kusur vardı, o da hiç kuşkusuz boynunu çizen kırmızı yara iziydi.</p>
      <p>Çapkın bakan yeşil gözlerini büfeciye diken genç kız, “Kapıyı çaldığınıza göre girsenize,” dedi.</p>
      <p>Andrey Fokiç’in ağzından bir “Oh!” çıktı, gözlerini kırpıştırdı, şapkasını çıkartıp içeri girdi. Tam o anda da, girişte duran telefon çaldı. Arsız oda hizmetçisi bir ayağını iskemleye dayadı, telefonu açıp, “Alo!”<a id="GBS.0267.01"/> dedi.</p>
      <p>Nereye bakacağını kestiremeyen büfeci, önce bir ayağının, sonra öbürünün üzerinde sallandı ve, “Bu yabancıların amma da tuhaf oda hizmetçileri var!” diye düşündü. “Pöh, ahlaksızlığa bak!” Bu rezilliğe kendini kaptırmamak için de inatla odanın bir köşesine dikti bakışlarını.</p>
      <p>Geniş ve karanlık giriş, görülmemiş eşya ve giysilerle doluydu. Örneğin, bir iskemlenin arkalığına, astarı<a id="GBS.0267.02"/> alev rengi siyah bir yas mantosu atılmış, camlı masanın üstüne de, altın kabzası karanlıkta parıldayan upuzun bir kılıç konmuştu. Gümüş kabzalı üç kılıç da, birer baston ya da şemsiye gibi, odanın bir köşesine rastgele bırakılıvermişti. Duvardaki geyik boynuzlarının üstünde, kartal tüyüyle süslenmiş bereler asılıydı.</p>
      <p>“Evet,” dedi oda hizmetçisi telefonda. “Nasıl! Baron Meigel mi? Dinliyorum.<a id="GBS.0267.03"/> Evet, sayın sanatçı bugün evinde. Evet, sizi görmek onu çok sevindirir. Bir davet, evet... Frak mı, yoksa siyah ceket mi? Nasıl? Gece yarısı...”</p>
      <p>Oda hizmetçisi konuşma bitince telefonu kapatıp büfeciye döndü:</p>
      <p>“Ne istiyorsunuz?”</p>
      <p>“Sanatçı yoldaşı mutlaka görmem gerekiyor.”</p>
      <p>“Nasıl? Kendisini mi?”</p>
      <p>“Evet, kendisini,” dedi büfeci, garip bir sesle.</p>
      <p>Çekindiği<a id="GBS.0267.04"/> açıkça belli olan oda hizmetçisi, “Bir sorayım,” dedi.</p>
      <p>Ölen Berlioz’un çalışma odasının kapısını açtı.</p>
      <p>“Şövalye,” dedi, “siz efendimizi görmek isteyen ufak tefek bir adam var burada.”</p>
      <p>“Gelsin bakayım!” diye karşılık verdi çalışma odasından Korovyev’in çatlak sesi.</p>
      <p>Sanki ansızın uygarlaşıp giyinivermiş büyük bir sadelikle, “Salona geçin,” dedi genç kız.</p>
      <p>Salonun<a id="GBS.0267.05"/> kapısını açtı, kendisi de başka bir odaya girdi.</p>
      <p>Bu çağrıya boyun eğen büfeci, salonun döşenişini görünce çarpılıverdi, şaşkınlıktan buraya neden geldiğini bile unuttu. Yüksek pencerelerin renkli camlarından –bir daha görülmemek üzere kaybolmuş kuyumcunun karısının merakıydı bu– içeri, kiliselerdeki gibi garip bir ışık doluyordu. Eskiden kalma, kocaman şöminede, bu ilkbahar gününün sıcağına<a id="GBS.0268.01"/> rağmen, odun yanıyordu. Oysa odanın içi hiç de sıcak değildi; tam tersine, konuk, yeraltındaki büyük mezarlarda rastlanan türden, nemli ve soğuk bir havayla çevrelendiğini hissetti. Şöminenin önünde, bir kaplan postuna uzanmış olan kocaman kara Kedi, yarı kapalı gözler ve zararsız bir tavırla ateşi gözlüyordu. Odada bir de masa vardı. Tanrı’dan korkan büfeci, bu masayı görünce ürperdi: Gerçekten<a id="GBS.0268.02"/> de masa, kilise mihraplarına serilen türden brokar bir örtüyle kaplanmıştı. Örtünün üzerine de, şiş karınlı, tozlu, yer yer küf lekeli yığınla şişe yerleştirilmişti; aralarında incecik altından yapıldığı hemen fark edilen bir tepsi parıldıyordu. Şöminenin önünde, kızıl saçlı, beli kamalı, ufak tefek bir adam, upuzun bir çelik kılıca geçirdiği et parçalarını kızartıyor, ateşe akan yağların çıkardığı<a id="GBS.0268.03"/> minik dumanlar ocağın davlumbazında kayboluveriyordu. Kızarmış et kokusuna ağır parfüm kokuları, en başta da tütsü kokusu karışıyordu. Berlioz’un ölümünü gazetelerde okuyan ve nerede oturduğunu bilen büfeci, bir an, bu adamların kilisedeki <em>panihida</em>’ya<a class="si-noteref" epub:type="noteref" href="#f37" id="ref_f37">37</a> katılıp katılmadıklarını merak etti. Sonra çok saçma bulduğu bu düşünceyi kafasından atıverdi.</p>
      <p>Enikonu şaşıran büfeci, birden, derinden<a id="GBS.0268.04"/> gelen kalın bir ses duydu:</p>
      <p>“Size nasıl yardımcı olabilirim?”</p>
      <p>Bu soru üzerine büfeci, karanlıkta, görmek istediği adamı fark etti.</p>
      <p>Kara büyü uzmanı, üzerine yastıkların serpiştirildiği alçak ve kocaman sedire rahatça uzanmıştı. Büfecinin seçebildiği kadarıyla, sanatçı tepeden tırnağa karalar içindeydi. Ayağına da, yine siyah renkte, kıvrık burunlu pabuçlar giymişti. “Ben,”<a id="GBS.0268.05"/> dedi büfeci acı bir sesle, “Varyete Tiyatrosu’nun büfesiyim...”</p>
      <p>Sanatçı, parmakları değerli taşlarla kaplı elini uzattı, büfecinin ağzını kapamak ister gibiydi. Sonra ateşli bir sesle, “Hayır, hayır, hayır!” dedi. “Bir kelime daha istemez! Asla ve her ne pahasına olursa olsun! Büfenizdekilerin bir parçası bile ağzıma giremez! Dün, saygıdeğer bayım, tezgâhınızın yanından geçtim. Ne mersinbalığınızı,<a id="GBS.0269.01"/> ne de <em>brinza</em>’nızı<a class="si-noteref" epub:type="noteref" href="#f38" id="ref_f38">38</a> unutabilirim! Ah, sevgili dostum! Biri sizi yanıltmış. Brinza asla yeşil değildir: Normal rengi beyazdır. Ya çayınız? Bulaşık suyu, başka şey değil! Çay dağıtılırken, pis bir kızın kovayı kapıp semavere kaynamamış su koyduğunu gözlerimle gördüm. Sonradan da çay servis edilmiştir. Hayır dostum hayır, bu iş böyle yapılmaz!”</p>
      <p>Ani saldırı karşısında şaşkına dönen Andrey Fokiç,<a id="GBS.0269.02"/> “Özür dilerim,” dedi, “bunun için gelmedim. Mersinbalığının da hiç ilgisi...”</p>
      <p>“Nasıl hiç ilgisi yok; kokmuşsa bile mi?”</p>
      <p>“Bana yolladıkları mersinbalığının tazeliği ikinci seviyedeydi,”<a class="si-noteref" epub:type="noteref" href="#f39" id="ref_f39">39</a> diye açıklamaya çalıştı büfeci.</p>
      <p>“Benim küçük kuzucuğum, bu sözler pek saçma!”</p>
      <p>“Nedir saçma olan?”</p>
      <p>“Balığın tazeliğinin ikinci seviyeden olması: Saçma olan bu işte! Balığın tazeliği<a id="GBS.0269.03"/> ya birinci seviyededir ya da sonuncu. Eğer mersinbalığınız ikinci seviyedeyse daha ötesi yok, kokmuş demektir.”</p>
      <p>Sanatçının saldırısından nasıl kurtulacağını kestiremeyen büfeci, “Affedersiniz...” diyerek yeniden söze başladı.</p>
      <p>“Sizi affetmek mi? İmkânsız,” dedi sanatçı kesin bir tavırla.</p>
      <p>Ne yapacağını iyiden iyiye şaşıran büfeci bir çırpıda, “Bu iş için gelmedim!” deyiverdi.</p><div style="display:none;"><a id="GBS.0269.04"/></div>
      <p>“Bu iş için gelmediniz mi?” diye sordu sanatçı şaşkın şaşkın. “Başka hangi iş için gelebilirsiniz evime? Belleğim beni yanıltmıyorsa, sizin meslekten tek bir insan tanıdım. Askerlere yiyecek satan bir kadın bakkal. Ama kim bilir ne kadar önce, o sıra siz dünyada bile yoktunuz. Her neyse, tanıştığımıza sevindim. Azazello! Büfeci beye bir tabure!”</p>
      <p>Et kızartan adam başını çevirdi –upuzun<a id="GBS.0269.05"/> sarı dişlerini gören büfeci dehşete düştü– ve büyük bir hızla, salonda oturulabilecek tek nesne olan koyu renk, meşe taburelerden birini uzattı.</p>
      <p>Büfeci kekeleyerek, “Size çok teşekkür ederim!” dedi. Sonra oturdu, oturmasıyla da taburenin arka ayağının kuru bir çatırtıyla kırılması bir oldu, büfeci de bir çığlık koyuvererek kıçüstü düşüverdi. Düşerken ayağıyla, önünde duran başka bir tabureye<a id="GBS.0270.01"/> çarptı ve üzerinde duran bir kupa kırmızı şarabı pantolonuna döktü.</p>
      <p>Sanatçı bağırdı:</p>
      <p>“Ay! Canınız yandı mı?”</p>
      <p>Azazello, büfecinin kalkmasına yardım etti, ona başka bir tabure verdi. Büfeci, sanatçının, pantolonunu çıkarıp ateşte kurutması teklifini, titrek bir sesle reddetti: Islak giysilerinin içinde, tedirginliği iyice artmış olarak büyük bir dikkatle yeni iskemlesine oturdu.</p><div style="display:none;"><a id="GBS.0270.02"/></div>
      <p>“Ben çok alçak iskemleleri severim,” dedi sanatçı. “Alçaktan düşünce kazaya uğrama tehlikesi iyiden iyiye azalır. Her neyse, mersinbalığında kalmıştık değil mi? Benim küçük kuzucuğum, taze, yine taze, her zaman taze! Her büfecinin hedefi bu olmalı. Alın, tatmak istemez misiniz?..”</p>
      <p>O an, şöminenin kırmızı ışığında, büfecinin gözleri önünde upuzun bir kılıç parıldadı ve Azazello, bir<a id="GBS.0270.03"/> altın tabağın içine cızırdayan kocaman bir et parçası koydu, üzerine limon suyu döktü ve iki ağızlı altın çatalla birlikte büfeciye uzattı.</p>
      <p>“Doğrusu... Ben...”</p>
      <p>“Çekinmeyin, bakın tadına!”</p>
      <p>Ayıp olmasın diye, büfeci ufak bir et parçası kesip ağzına attı. Hemen ardından, hayatında bu kadar taze ve daha da ötesi böylesine lezzetli bir şey yemediğini kabullenmek zorunda kaldı.<a id="GBS.0270.04"/> Ne var ki, güzel kokulu ve bol sulu eti bitirmek üzereyken, boğulup ikinci kez yere yuvarlanma tehlikesi atlattı. Yan odadan, koyu renk tüylü iri bir kuş içeri girmiş ve kanadını, ses çıkarmadan büfecinin çıplak başına sürtmüştü. Kuş, şöminenin üstündeki çıkıntıya, duvar saatinin yanına kondu; ancak o zaman, bir baykuş olduğu anlaşılabildi. Bütün büfeciler gibi çok sinirli olan Andrey Fokiç, “Ulu<a id="GBS.0270.05"/> Tanrım!..” diye geçirdi içinden. “Böyle bir ev görülmüş mü?”</p>
      <p>“Bir kadeh şarap? Kırmızı mı, beyaz mı? Günün bu saatinde hangi ülkenin şarabını içmeyi seversiniz?”</p>
      <p>“Kusura bakmayın... içki içmem...”</p>
      <p>“Çok ayıp! Zar atmaya var mısınız öyleyse? Ya da başka bir oyun mu istersiniz? Domino, iskambil?”</p>
      <p>İyice rahatsız olan büfeci, “Oyun da oynamam,” karşılığını verdi.</p>
      <p><a id="GBS.0271.01"/>“Çok kötü!” dedi ev sahibi kararlı bir edayla. “Doğrusunu isterseniz, şaraptan, kumardan, güzel kadınların dostluğundan ve yemek sonrası konuşmalarından kaçan bir erkekte sağlıklı olmayan bir şey vardır. Böyle adamlar ya ağır hastadır ya da çevrelerindekilerden gizlice nefret ederler. Tabii, birtakım istisnalar da çıkabilir. Benimle ziyafet sofralarına oturanlar arasında, şaşırtıcı bıçkınların bulunduğu<a id="GBS.0271.02"/> da oldu!.. Peki öyleyse, sizi dinliyorum.”</p>
      <p>“Dün, el çabukluğuyla birtakım hokkabazlıklar yapma lütfunda bulundunuz.”</p>
      <p>“Ben mi?” diye haykırdı sihirbaz büyük bir şaşkınlıkla. “Kusura bakmayın ama böyle işler bana yakışmaz bile.”</p>
      <p>“Özür dilerim,” dedi şaşkın büfeci. “Ama dün... kara büyü gösterisi...”</p>
      <p>“Ha! Evet, tabii, evet! Sevgili dostum, size bir sır vereceğim. Ben sanatçı<a id="GBS.0271.03"/> manatçı değilim, sadece Moskovalıları bir arada görmek istedim, bu iş için bir tiyatro salonundan daha uygun bir yer bulunabilir mi? Gösteriyi düzenleyen yardımcılarımdır –bir baş işaretiyle Kedi’yi gösterdi– ben ise oturup Moskovalılara bakmakla yetindim. Ama buruşturmayın öyle yüzünüzü, gösteride buraya gelmenize yol açan ne vardı, onu söyleyin bana.”</p>
      <p>“İzin verirseniz, sahnede gösteriler<a id="GBS.0271.04"/> yapılırken bir ara havadan kâğıtlar yağdı yere.” Bunu söyledikten sonra büfeci sesini alçalttı, utana sıkıla çevresine bakındı. “Her neyse, bir sürü insan o kâğıtlardan topladı. Sonra genç bir adam büfeye geldi, bana on ruble uzattı. Kendisine sekiz buçuk ruble iade ettim... Derken bir başkası göründü...”</p>
      <p>“O da mı gençti?”</p>
      <p>“Hayır, ihtiyardı. Derken bir üçüncü, dördüncü... Hepsine<a id="GBS.0271.05"/> de paralarının üstünü ödedim. Bugün, kasamı gözden geçirirken para yerine kâğıt parçalarından başka şey bulamadım. Büfenin zararı tam yüz dokuz ruble.”</p>
      <p>“Ay, ay, ay!” diye haykırdı sanatçı. “Havadan dökülenlerin gerçek para olduğuna mı inandılar? Bunu bilinçli olarak yaptıklarını kabul edemem.”</p>
      <p>Büfeci yan yan baktı, hüzünlüydü gözleri, bir şey söylemedi ama.</p>
      <p>“Demek hepsi dolandırıcıydı?”<a id="GBS.0272.01"/> diye sordu sihirbaz merakla. “Moskova halkı arasında hiç dolandırıcı olabilir mi?”</p>
      <p>Cevap yerine büfecinin yüzünde beliren gülüş o kadar acıydı ki, kimsenin yanıttan kuşkusu olamazdı. Evet, Moskovalılar arasında dolandırıcılar da vardı.</p>
      <p>“Ne alçaklık!” dedi Woland nefretle. “Siz yoksul bir adamsınız... Değil mi?”</p>
      <p>Büfeci boynunu büktü, böylece, yoksul bir adam olduğunu açıkça<a id="GBS.0272.02"/> göstermiş oldu.</p>
      <p>“Birikmiş ne kadar paranız var?”</p>
      <p>Soru şefkatli bir sesle sorulmuştu, ama hafif bir utanmazlık da yok değildi içinde.</p>
      <p>Yan odadan titrek bir ses, “Beş ayrı tasarruf hesabına yatırılmış iki yüz kırk dokuz bin ruble!” diye seslendi. “Evde, parkelerin altında da onar rublelik iki yüz altın.”</p>
      <p>Büfeci taburesinde ezilip büzülerek iyice ufaldı sanki.</p>
      <p><a id="GBS.0272.03"/>Woland küçümseme dolu bir sesle devam etti:</p>
      <p>“Açık söylemek gerekirse bu paraya hiç ihtiyacınız yok, aslında büyük bir servet de sayılmaz. Ne zaman öleceksiniz?”</p>
      <p>Bu soru üzerine, büfeci isyan eder gibi oldu:</p>
      <p>“Kimse ne zaman öleceğini bilemez, üstelik ne zaman öleceğim kimseyi de ilgilendirmez!”</p>
      <p>Çalışma odasından gelen iğrenç ses, “Kimse bilmez mi?” diye sordu. “Sen öyle<a id="GBS.0272.04"/> san! Oysa çok basit bunu öğrenmek. Gelecek yılın şubat ayında, yani dokuz ay sonra, Moskova Devlet Üniversitesi’nin kliniğindeki dördüncü koğuşta karaciğer kanserinden öleceksin.”</p>
      <p>Büfecinin yüzü sapsarı kesildi.</p>
      <p>“Dokuz ay...” diye hesapladı Woland düşünceli düşünceli. “İki yüz kırk dokuz bin... Yuvarlak hesap ayda yirmi yedi bin ruble eder... Az tabii ama sade bir hayatla yetinilirse...<a id="GBS.0272.05"/> Hem sonra altınlar da var...”</p>
      <p>“Altınları paraya çevirme fırsatını da bulamayacak,” diye büfecinin yüreğini dondurdu az önceki ses. “Andrey Fokiç ölür ölmez evi yıkılacak, altınları da Devlet Bankası’na götürülecek.”</p>
      <p>“Ben, kliniğe yatmanızı salık vermem,” dedi sanatçı. “İflah olmaz hastaların iniltileri ve hırıltıları arasında, bir hastane koğuşunda ölmenin ne anlamı var? Yirmi yedi<a id="GBS.0273.01"/> bin rubleyle büyük bir ziyafet verdikten sonra zehir yutup, keman sesleri arasında, çevrenizde baş döndürücü güzel kızlar ve gözüpek yoldaşlarla öteki dünyaya göçmek daha iyi değil mi?”</p>
      <p>İskemlesinde hareketsiz oturan büfeci çok yaşlanmış gibiydi. Gözleri mor halkalarla çevrilmiş, yanakları pörsümüş, çenesi acınacak biçimde sarkmıştı.</p>
      <p>“Hem canım, hayal kuruyoruz hayal!” diye bağırdı<a id="GBS.0273.02"/> sanatçı. “İşimize bakalım! Gösterin bana kâğıt parçalarınızı.”</p>
      <p>Adamakıllı kendinden geçmiş olan büfeci cebinden bir paket çıkardı, açtı ve şaşkınlıktan olduğu yerde kalakaldı: Gazete kâğıdının içinde on rublelik banknotlar duruyordu.</p>
      <p>“Dostum, siz gerçekten hastasınız,” dedi Woland omuz silkerek.</p>
      <p>Büfeci, yüzünde delice bir gülümsemeyle yerinden kalktı.</p>
      <p>“Şu... şu işe<a id="GBS.0273.03"/> ba... bakın,” diye kekeledi. “Peki paralar gene şey... şey olduğunda... ben... ne...”</p>
      <p>“Hımm!” dedi sanatçı düşünceli düşünceli. “Yine gelin bizi görmeye. Kapımız size her zaman açıktır. Sizinle tanıştığıma sevindim...”</p>
      <p>Tam o anda, Korovyev çalışma odasından içeri girdi. Büfecinin koluna yapışıp çekiştirmeye koyuldu, ondan herkese ama herkese selam söylemesini rica etti! Pek bir şey<a id="GBS.0273.04"/> anlamayan büfeci kapıya yürüdü.</p>
      <p>“Hella, beye yolu göster!” diye bağırdı Korovyev. Çırılçıplak, kızıl saçlı genç kız yeniden göründü! Büfeci aceleyle kapıdan çıktı, hafiften inlercesine, “Hoşça kalın,” dedi, sarhoşlar gibi sallanarak yürümeye başladı. Birkaç basamak inince durdu, merdivene oturdu ve paketi açtı: Paralar yerli yerindeydi.</p>
      <p>Tam o sırada, komşu daireden yeşil torbalı<a id="GBS.0273.05"/> bir kadın çıktı. Basamağa oturmuş aptal aptal on rubleliklere bakan adamı görünce gülümsedi ve kendi kendine konuşurcasına, “Ne biçim ev?” dedi... “Bu herif daha sabahın bu saatinde sarhoş olmuş... Merdiven camlarından biri daha kırılmış!”</p>
      <p>Ama büfeciyi yakından inceleyince bağırdı:</p>
      <p>“Hey yoldaş, bakıyorum ellerin armut toplamıyor! Benimle bu paraları paylaşır mısın ha?”</p>
      <p>Ürken<a id="GBS.0274.01"/> büfeci, “Hz. İsa aşkına beni rahat bırak!” dedi ve parasını hemen gizleyiverdi.</p>
      <p>Kadın bir kahkaha attı.</p>
      <p>“Cehennem’e kadar yolun var ihtiyar pinti! Dalga geçiyordum...”</p>
      <p>Ve aşağı indi.</p>
      <p>Büfeci ağır ağır doğruldu, şapkasını düzeltmek için elini başına götürdü, başında şapka olmadığını fark etti. Geri dönmek onu çok korkutuyordu, ama şapkasını da bırakmak niyetinde değildi.<a id="GBS.0274.02"/> Önce tereddüt etti, sonra geri dönmeye karar verdi ve kapıyı çaldı.</p>
      <p>“Yine ne istiyorsunuz?” diye sordu o uğursuz Hella.</p>
      <p>Büfeci, parmağıyla çıplak başını göstererek, “Şapkamı unutmuşum,” diye kekeledi.</p>
      <p>Hella arkasını döndü. Büfeci içinden bir tükürük savurdu ve gözlerini kapadı. Açtığında, Hella’nın kendisine şapkasıyla birlikte bir de siyah kabzalı kılıç uzattığını gördü.</p><div style="display:none;"><a id="GBS.0274.03"/></div>
      <p>Eliyle kılıcı itip alelacele şapkasını giyen büfeci, “Bu benim değil,” diye mırıldandı.</p>
      <p>Hella şaşkın şaşkın sordu:</p>
      <p>“Gerçekten sizin değil mi? Kılıçsız mı geldiniz?”</p>
      <p> Büfeci birtakım anlaşılmaz sözler mırıldandı ve hemen gerisingeri döndü. Birden başındaki aşırı sıcaklıktan rahatsız oldu. Şapkasını çıkardı, dehşetle irkilerek bir çığlık attı: Şapka yerine elinde, pörsümüş<a id="GBS.0274.04"/> bir horoz tüyüyle süslenmiş, kadife bir bere tutuyordu. Büfeci istavroz çıkardı. Aynı anda bere miyavladı, küçücük bir kara kediye dönüştü, bir sıçrayışta Andrey Fokiç’in tepesine çıktı ve tırnaklarıyla çıplak başının derisine yapıştı. Korkunç bir çığlık koyuveren büfeci merdivene atıldı. Bunun üzerine küçük kedi yere atladı, koşarak geri döndü.</p>
      <p>Açık havaya çıkan Andrey Fokiç avluyu dörtnala<a id="GBS.0274.05"/> geçti, bir daha dönmemek üzere 302 numaralı uğursuz evden ayrıldı.</p>
      <p>Daha sonra başına gelenleri ayrıntılarıyla biliyoruz. Büfeci, sokağa vardığında, bir şey arıyormuşçasına deli gibi çevresine bakındı. Bir dakika sonra karşı kaldırımdaydı, bir eczaneden içeri giriyordu. “Lütfen bakar mısınız!..” der demez tezgâhın ardındaki kadın bağırdı:</p>
      <p>“Yoldaş, başınızın derisi yüzülmüş!”</p>
      <p><a id="GBS.0275.01"/>Beş dakika sonra, başı sargı beziyle sarılmış olan büfeci en ünlü karaciğer uzmanlarının Barnadski ve Kuzmin olduğunu öğrenmişti. Hangisinin daha yakında oturduğunu sordu, Kuzmin’in avlunun tam karşısında küçücük, beyaz bir evde yaşadığını öğrenince sevinçten kıpkırmızı kesildi. İki dakika sonra Kuzmin’in evindeydi.</p>
      <p>Küçük, oldukça eski, ama şaşılacak kadar rahat bir yerdi burası. Büfeciyi<a id="GBS.0275.02"/> ilk karşılayan –sonradan daha iyi hatırladı bunu– ağzında bir şey olmadığı halde durmadan geviş getiren yaşlı bir kadın oldu. Şapkasını almak üzere yanına yaklaştı, büfecinin başı açık olduğundan uzaklaştı, Andrey Fokiç de kadını bir daha görmedi.</p>
      <p>Onun yerine, aynanın yanında, kemere benzer bir şeyin altında orta yaşlı bir kadın belirdi. Adını hemen yazdırabileceğini, ancak bir sonraki<a id="GBS.0275.03"/> ayın 19’undan önce doktoru göremeyeceğini söyledi. Büfeci bu işin de içinden sıyrılabilmenin yolunu hemen buldu. Kemerin ötesine, içinde üç kişinin oturduğu, bekleme odasına benzeyen yere doğru sönük gözlerle baktı, mırıldandı: “Öleceğim...”</p>
      <p>Kadın, şaşkın şaşkın büfecinin sarılı başına bir göz attı, durakladı, sonunda, “Öyleyse mesele yok...” dedi ve büfecinin içeri girmesi için kenara<a id="GBS.0275.04"/> çekildi.</p>
      <p>Aynı anda, kemerin tam karşısında bir kapı açıldı, ardından bir kelebekgözlüğün altın çerçevesi parıldadı. Beyaz gömlekli kadın, “Yoldaşlar, bu hasta bekleyemez,” dedi.</p>
      <p>Büfeci bir şey söylemeden, kendini Profesör Kuzmin’in odasında buldu. Gösterişli ya da ürkütücü olmayan, hatta tıpla ilgili bir yere de benzemeyen, uzun bir odaydı burası.</p>
      <p>Büfecinin sargılı başına<a id="GBS.0275.05"/> kuşkulu bakışlar atan Profesör Kuzmin, tatlı bir sesle, “Şikâyetiniz nedir?” diye sordu.</p>
      <p>Düşmanca bakışlarını, çerçeveli bir grup fotoğrafına diken büfeci, “Güvenilir birinden, gelecek yılın şubat ayında karaciğer kanserinden öleceğimi öğrendim,” dedi. “Size yalvarıyorum, ne olursunuz beni iyi edin.”</p>
      <p>Profesör Kuzmin oturdu, koltuğunun deri kaplı gotik arkalığına yaslandı.</p>
      <p><a id="GBS.0276.01"/>“Özür dilerim ama ne demek istediğinizi pek anlayamadım,” dedi... “Siz... siz, hiç doktora göründünüz mü? Neden başınız sarılı?”</p>
      <p>“Doktora mı, hangi doktora?.. Doktor dediniz de, onu görmeliydiniz...” diye cevap verdi birden dişleri takırdamaya başlayan büfeci. “Başıma aldırmayın,” diye devam etti sonra. “Bu meseleyle hiç ilgisi yok... Başımı bırakın bir yana... Önemli olan karaciğer kanseri,<a id="GBS.0276.02"/> iyileştirin beni!..”</p>
      <p>“İzin verin, kim söyledi size?”</p>
      <p>“İnanın!” dedi büfeci ateşli bir sesle. “Kesin biliyor!”</p>
      <p>Koltuğunu arkaya iten Profesör, “Hiçbir şey anlamadım,” dedi. “Tam olarak ne zaman öleceğinizi nereden bilebilir? Üstelik doktor da değilmiş!”</p>
      <p>“Dördüncü koğuş,” diye cevap verdi büfeci.</p>
      <p>Bunun üzerine Profesör, daha büyük bir dikkatle hastasına, ıslak<a id="GBS.0276.03"/> pantolonuna baktı ve düşündü: “Bir bu eksikti: Adam deli...” Ardından sordu:</p>
      <p>“Votka içer misiniz?”</p>
      <p>“Hayatımda ağzıma bir damla alkol koymadım,” diye karşılık verdi büfeci.</p>
      <p>Az sonra soyunmuş, deri kaplı soğuk kanepeye uzanmıştı. Profesör de karnını ovalayıp duruyordu –belirtmek gerekir ki, bu iş bizim büfeciyi alabildiğine keyiflendirmişti–. Profesör, şimdilik en ufak bir kanser<a id="GBS.0276.04"/> belirtisi olmadığını, hiç olmazsa ilk bakışta böyle bir şey görülmediğini kesin bir dille söyledi. Ama kanserden bu kadar korktuğuna, şarlatan olduğu su götürmez biri tarafından ürkütüldüğüne göre tahlillerin yapılması zorunluydu...</p>
      <p>Profesör, bir yandan büfeciye nereye gitmesi, yanına ne alması gerektiğini söylerken, bir yandan da bir kâğıdın üzerine hızla birkaç satır karaladı. Üstelik,<a id="GBS.0276.05"/> sinir hastalıkları uzmanı Profesör Bouret için bir de kart verdi, bunda büfecinin sinirlerinin iyice bozuk olduğunu belirtiyordu.</p>
      <p>Cebinden kalın bir cüzdan çıkaran büfeci, kendinden emin denemeyecek, ama saygılı bir sesle, “Borcum nedir Profesör?” diye sordu.</p>
      <p>“Ne isterseniz verin,” dedi doktor kısaca.</p>
      <p>Büfeci, cüzdanından üç tane on rublelik çıkarıp masanın üzerine yaydı. Sonra<a id="GBS.0277.01"/> beklenmedik bir yumuşaklıkla, tırnaklarını çıkarmadan ayağını uzatan kediler gibi, paraların üstüne gazete kâğıdına sarılı bir tomar bıraktı. Tomardan hafif bir şıngırtı geldi.</p>
      <p>Doğrulup bıyıklarını sıvazlayan Kuzmin, “Bu da nesi?” diye sordu.</p>
      <p>“Hadi, hadi, numaranın gereği yok Profesör Yoldaş,” diye mırıldandı büfeci. “Kurtarın beni kanserden, yalvarırım size!”</p>
      <p>“Altınlarınızı<a id="GBS.0277.02"/> hemen geri alın,” dedi Profesör kendi kendisiyle pek bir gurur duyarak. “Üstelik de sinir sisteminizi gözden geçirtin, böylesi daha iyi olur. Yarından tezi yok idrar tahlili yaptırın, çayı azaltın, yemeklerde tuz kullanmayın.”</p>
      <p>“Çorba da mı tuzsuz olacak?” diye sordu büfeci.</p>
      <p>“Hiç tuz yok,” diye emretti Profesör.</p>
      <p>“Ne acı!..” diye bağırdı büfeci üzüntüyle.</p>
      <p>Sonra duygulu<a id="GBS.0277.03"/> bakışlarını Profesör’ün üzerinde gezdirip altınlarını topladı, geri geri giderek muayenehaneden çıktı.</p>
      <p>Profesör’ün o akşam çok hastası yoktu, sonuncusu da alacakaranlık çökerken gitti. Beyaz gömleğini çıkarırken, Profesör, büfecinin on rublelikleri bıraktığı masanın ucuna bir göz attı. Masada para mara kalmamıştı: Paraların yerinde üç tane bira şişesi etiketi duruyordu.</p>
      <p>“Vay canına!<a id="GBS.0277.04"/> Bu da nesi yine? Bir tek şeytan bilir herhalde!” diye homurdandı Profesör. Bir kolunu henüz geçirmiş olduğu beyaz gömleği ardından sürükleyerek yaklaştı ve etiketleri yokladı. “Görünüşe bakılırsa yalnız şizofren değil, üstelik sahtekâr da. Ama benden ne istediğini bir türlü anlayamıyorum. Yalnız, idrar tahlili yaptırmak için reçete mi? İmkânsız. Haa!.. Bahse girerim, buradan bir palto yürütmüştür!”</p><div style="display:none;"><a id="GBS.0277.05"/></div>
      <p>Profesör beyaz gömleğini hep ardından sürükleyerek girişe koştu.</p>
      <p>“Kseniya Nikitişna!” diye bağırdı tiz bir sesle. “Bakın bakalım paltolar yerinde mi?”</p>
      <p>Bütün paltolar yerindeydi. Ama, sonunda beyaz gömleğinden kurtulan Profesör odasına döndüğünde, birden odanın zeminine çakıldı kaldı sanki. Gözleri çalışma masasına dikildi, oracıkta duruverdi. Az önce etiketlerin bulunduğu yerde,<a id="GBS.0278.01"/> terk edilmiş gözüken bir küçük kara kedi oturuyor ve süt dolu küçük bir tabağın tepesinde acı acı miyavlıyordu.</p>
      <p>“Ama... Ama bu da nesi? Yani ben...” Ve Kuzmin, bir ürpertinin sırtında dolaştığını hissetti.</p>
      <p>Profesör’ün iniltisi Kseniya Nikitişna’nın odaya koşmasına yol açtı. Durumu gören kadın, kediyi buraya hastalardan birinin bıraktığını, doktor muayenehanelerinde bu tür olayların<a id="GBS.0278.02"/> sık sık görüldüğünü söyleyerek Profesör’ün içini iyice rahatlattı.</p>
      <p>“Hiç kuşkusuz yoksul insanlar,” dedi Kseniya Nikitişna, “oysa bizim burada, tabii...”</p>
      <p>Ardından, küçük kediyi kimin bırakmış olabileceğini bulmaya çalıştılar. Şüpheler sonunda, midesindeki ülserden yakınan ufak tefek yaşlı kadında toplandı.</p>
      <p>“Hiç kuşkusuz odur,” dedi Kseniya Nikitişna. “Kendi kendine: ‘Benim<a id="GBS.0278.03"/> için ölümün önemi yok ama küçük kedimin bakıma ihtiyacı var,’ demiştir.”</p>
      <p>“Olur şey değil!” diye bağırdı Kuzmin. “Ya süt?.. Onu da mı birlikte getirdi? Ya tabak, ha?”</p>
      <p>“Sütü küçük bir şişede getirip burada tabağa doldurmuştur,” dedi her şeye bir açıklama bulan Kseniya Nikitişna.</p>
      <p>“Öyleyse kediyi de, tabağı da götürün buradan,” dedi Kuzmin ve Kseniya Nikitişna’yı kapıya kadar<a id="GBS.0278.04"/> geçirmeye özellikle dikkat etti. Ama dönüşünde durum hızla değişiverdi.</p>
      <p>Profesör, beyaz gömleğini bir kancaya asarken, avludan gelen kahkahalar duydu. Pencereden baktı ve tabii, ağzı bir karış açık kaldı. Bir kadın, koşarak avluyu geçmiş, karşıdaki binalara doğru gidiyordu; üstünde iç çamaşırından başka şey yoktu. Profesör kadının adını bile biliyordu: Marya Aleksandrovna. Kahkahayı atana<a id="GBS.0278.05"/> gelince, haylazın tekiydi.</p>
      <p>“Bu da nesi?” diye söylendi Kuzmin nefretle.</p>
      <p>Aynı anda, bölmenin ardındaki Profesör’ün kızının odasında gramofon “Haleluya” adlı fokstrotu çalmaya koyuldu. Profesör de, tam o sıra, arkasında bir serçenin cıvıldadığını duydu. Olduğu yerde döndü ve çalışma masasının üzerinde zıplayıp duran koca bir serçe gördü.</p>
      <p>“Hımmm! Sakin olmalıyım!” dedi Profesör<a id="GBS.0279.01"/> kendi kendine. “Pencereden çekildiğim sıra içeri girdi herhalde.” İşlerin, özellikle bu serçenin gözükmesiyle birlikte iyice sarpa sardığını bile bile, “İşler yolunda!” diye bir karar verdi. Bir süre kuşu inceleyen Profesör, bunun sıradan bir serçe olmadığını kabullenmek zorunda kaldı. Pis hayvan sol bacağını kıvırıyor, sürükleyerek öne çekiyor, kıvrılıp bükülerek türlü hareketler yapıyor, tek<a id="GBS.0279.02"/> kelimeyle gramofonda çalan fokstrota uyup tezgâhın önündeki sarhoşlar gibi kırıtıp duruyor, bu arada da tüm rezilliğiyle küstah küstah bakıyordu karşısındakine.</p>
      <p>Kuzmin, meslektaşı ve sınıf arkadaşı Bouret’yi arayıp altmış yaşına varmış birinin baş dönmelerinden şikâyet edip aynı zamanda da böyle görüntüler görmesinin ne anlama gelebileceğini sormak için telefona el attı.</p>
      <p>Bu arada,<a id="GBS.0279.03"/> serçe, Profesör’e armağan edilen mürekkep hokkasının üzerine konmuştu. Hokkaya pisledi (şaka etmiyorum), sonra tavana uçtu, bir an havada asılı kaldı. Ardından şimşek gibi bir gaga darbesiyle –bu gaga çeliktendi sanki– 1894 yılı mezunlarını bir arada gösteren grup fotoğrafına saldırdı. Cam şangırdayarak kırıldı ve kuş, pencereden uçtu gitti.</p>
      <p>Bouret’nin numarasını çevirmeye hazırlanan Profesör,<a id="GBS.0279.04"/> kararını değiştirdi. Doktorlara sülük sağlayan yeri aradı, adını verdi, en kısa zamanda evine sülük yollanmasını istedi. Telefonu kapayıp yine çalışma masasına döndüğündeyse haykırmaktan kendini alamadı. Masanın arkasında bir kadın oturuyordu; kafasında bir rahibe başlığı, elinde de, üzerinde “Sülük” yazan küçük bir çanta vardı. Profesör, özellikle kadının ağzını görünce haykırmaktan kendini<a id="GBS.0279.05"/> alamadı: Bu ağız büzülmüştü, neredeyse iki kulağı birleştirecek kadar genişti ve arasından tek bir diş gözüküyordu. Kadının gözlerinde de hayat yoktu.</p>
      <p>“Parayı alıyorum,” dedi rahibe kalın bir sesle. “Burada durmasının hiç gereği yok.” Kuş bacağını uzattı, etiketleri toparladı ve havada kayboluverdi.</p>
      <p>Aradan iki saat geçmişti, Profesör Kuzmin, odasında, yatağına uzanmış yatıyordu.<a id="GBS.0280.01"/> Şakaklarına, kulaklarının arkasına, boynuna sülük konmuştu. Ayakucunda, ipekli yatak örtüsünün üstünde beyaz bıyıklı bir adam oturuyordu. Acıyan bakışlarla Kuzmin’i inceleyen, bütün bunları safsata saymak gerektiğini, gerçekte böyle şeylerin olmadığını söyleyerek onu yatıştırmaya çalışan Profesör Bouret’ydi bu. Dışarısı zifirî karanlıktı.</p>
      <p>O gece, Moskova’da, bundan başka garip olaylar görüldü<a id="GBS.0280.02"/> mü bilmiyoruz. Öğrenmeye de çalışmayacağız tabii. Hele bu gerçek hikâyenin ikinci bölümüne geçmenin sırası gelmişken. Okur, izle beni!</p>
    </section>
	<section class="si-footnotes" epub:type="footnotes">
	<aside class="si-footnote" epub:type="footnote" id="f35"><a class="si-backref" href="#ref_f35">35</a>. Ruslara özgü bir ağırlık ölçüsü. 1 pud=16.38 kg. (Y.N.)</aside>
    <aside class="si-footnote" epub:type="footnote" id="f36"><a class="si-backref" href="#ref_f36">36</a>. Tolstoy’un, <em>Anna Karenina</em> romanının ikinci cümlesi. (Y.N.)</aside>
    <aside class="si-footnote" epub:type="footnote" id="f37"><a class="si-backref" href="#ref_f37">37</a>. Ortodokslarda cenaze töreninin adı. (Y.N.)</aside>
    <aside class="si-footnote" epub:type="footnote" id="f38"><a class="si-backref" href="#ref_f38">38</a>. Oldukça değişik bir tadı olan bir çeşit beyazpeynir. (Y.N.)</aside>
    <aside class="si-footnote" epub:type="footnote" id="f39"><a class="si-backref" href="#ref_f39">39</a><div style="display:none;"><a id="GBS.0280.03"/></div>. İkinci seviye tazeliği: Sovyetler Birliği döneminde, gıdalar, tazeliklerine göre üç seviyeye ayrılırdı. Birinci seviyedekiler en taze olanlardı. Gıdaların tazelik seviyesi, satılırken belirtilir, fiyatları da buna göre değişirdi. (Y.N.)</aside>
  </section>
  <div style="display:none;"><a id="GBS.0280.04"/></div></body>
</html>