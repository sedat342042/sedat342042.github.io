<?xml version="1.0" encoding="UTF-8" standalone="no"?><html xmlns="http://www.w3.org/1999/xhtml">
	<head>
		<title>Usta ile Margarita</title>
		<link href="main.css" rel="stylesheet" type="text/css"/>
<meta name="Adept.resource" value="urn:uuid:9a306e4f-5f83-29ee-fd04-e3fd7b236a56"/>
	</head>
	<body xmlns:epub="http://www.idpf.org/2007/ops" class="chapter" epub:type="chapter"><div style="display:none;"><a id="GBS.0390.01"/></div>
    <section>
      <header>
        <h1 class="ch">26</h1>
        <h2>Cenaze</h2>
      </header>
      <p>Vali’nin görünüşünün bir anda değişmesinin nedeni de alacakaranlığın çökmesiydi belki de. Birden yaşlandı sanki, omuzları çöktü, kuşkulu bir hava geldi üzerine. Ürkek bakışlarını çevresinde gezdirmeye başladı, arkalığında harmanisinin asılı bulunduğu boş sedire gözleri takılınca birden olduğu yerde sıçradı. Bayram gecesi yaklaşıyor, akşamın gölgeleri<a id="GBS.0390.02"/> sütunların üzerinde oynaşıyordu, yorgun Vali herhalde boş sedirde oturan birini görür gibi olmuştu. Yine de korkuya boyun eğerek harmaniyi şöyle bir silkeledi. Sonra yerine bırakıp kâh ellerini durmadan ovuşturarak, kâh şarap kupasını almak için hızla masaya dönerek, kâh aptalca bir bakışla bilinmeyen bir yazıyı çözmek istercesine durup gözlerini mozaiklere dikerek sundurmayı arşınlamaya koyuldu.</p><div style="display:none;"><a id="GBS.0390.03"/></div>
      <p>O gün ikinci kez içini büyük bir kaygı sardı. Vali, sabahki cehennemî ağrının hafif ama zonklayıcı bir iz bıraktığı şakaklarını sıkarak bu manevi acının nereden geldiğini anlamaya çalıştı. Hemen de anladı ama kendi kendini aldatmayı denedi. Sabah, bir şeyi tekrar elde edememek üzere yitirdiği açıktı. Şimdi yitirdiğini, birtakım küçük, önemsiz, hepsinden önemlisi de gecikmeli davranışlarla<a id="GBS.0390.04"/> yeniden kazanmak istiyordu. Kendini aldatmak için de, bu davranışların –o sırada gösterdiklerinin– sabah ilan ettiği ceza kadar önem taşıdığına inanmak istiyordu ama bunda pek başarılı olamıyordu.</p>
      <p>Böyle bir aşağı bir yukarı yürürken birden durup ıslık çaldı. Karşılığında, gölgelerin içinden boğuk bir havlama yükseldi, bahçeden, sivri kulaklı, tasması altın kabaralarla süslü, dev gibi bir<a id="GBS.0390.05"/> köpek fırladı.</p>
      <p>“Banga, Banga,” diye seslendi Vali zayıf bir sesle.</p>
      <p>Köpek art ayakları üzerinde doğrulup ön ayaklarını efendisinin omuzlarına koydu, onu neredeyse yere devirecekti. Sonra Pilatus’un yanağını yaladı. Vali koltuğuna oturdu. Dilini dışarı sarkıtmış, hızlı hızlı soluyan köpek de efendisinin ayaklarının dibine uzandı. Gözlerinde parıldayan neşe, fırtınanın sona erdiğini<a id="GBS.0391.01"/> –korkusuz Banga’nın hayatta korktuğu tek şey buydu– sevdiği, saygı duyduğu, dünyanın en güçlü kişisi saydığı adamın yanında olduğunu ifade ediyordu. Pilatus’un üstünlüğüne olan inancı, köpeğin kendisinin de olağanüstü, üstün ve imtiyazlı bir yaratık olduğu sonucuna varmasını sağlıyordu. O sıra, efendisine bakmadığı ve dikkatini gecenin karanlığında kaybolan bahçeye verdiği halde, efendisinin başına<a id="GBS.0391.02"/> büyük bir felaketin geldiğini hemen sezdi. Doğruldu, efendisinin yanına geçti, ön ayaklarıyla başını Vali’nin dizlerine dayarken giysisinin eteklerini hafifçe kuma buladı. Banga’nın bu duruşu, hiç kuşkusuz, efendisini avutmak istediği, felaketini paylaşmaya hazır olduğu anlamına geliyordu. Efendisinin yüzüne çevirdiği gözleri ve dikilen kulaklarını titretmesiyle de aynı şeyi belirtmeye çalışıyordu.<a id="GBS.0391.03"/> Birbirlerine büyük sevgi besleyen adamla köpek bayram gecesini sundurmanın altında böyle karşıladılar.</p>
      <p>Bu sırada, Vali’nin konuğunun yapacak pek çok işi vardı. Sundurmanın önünde uzanan bahçenin üst taraçasından ayrıldıktan sonra, ikinci taraçaya indi, oradan sağa dönüp saray sınırları içindeki kışla binalarına yöneldi. Bu kışlalarda, bayram için Vali’yle birlikte Kudüs’e gelen iki birlikle,<a id="GBS.0391.04"/> konuğun komutasındaki Vali’nin gizli muhafız kıtası konaklıyordu. Adam orada topu topu on dakika kaldı, ama bu süre içinde kazma kürek ve birer fıçı su yüklenmiş üç araba, kışla avlusundan ayrıldı. Arabalara kurşuni pelerinlere bürünmüş on beş atlı eşlik ediyordu. Arabalarla atlılar, bir arka kapıdan çıktılar, batıya yöneldiler, kent sınırlarını aşıp kestirmeden Beytlehem yoluna çıkarak kuzeye<a id="GBS.0391.05"/> kıvrıldılar; Hebron Kapısı’nın oradaki dörtyol ağzına vardıktan sonra, gündüz mahkûmların geçtiği Yafa yoluna saptılar. Hava kararmış, ay ufukta yükselmeye başlamıştı.</p>
      <p>Arabaların hareket etmesinden kısa süre sonra, Vali’nin konuğu sırtına koyu renk, eski bir <em>kiton</em><a class="si-noteref" epub:type="noteref" href="#f47" id="ref_f47">47</a> alıp at üstünde saray surlarını geçerek dışarı çıktı. Şehrin dışına değil, merkezine doğru gidiyordu. Bir süre sonra kuzeyde,<a id="GBS.0392.01"/> görkemli tapınağın hemen yakınındaki Antonia Kalesi önünde atından indi. Kalenin önünde de çok kısa süre kaldı. Sonra izine, Aşağı Şehir’in birbirine karışan eğri büğrü sokaklarında rastlandı. Ama bu sefer, katır sırtındaydı.</p>
      <p>Pilatus’un konuğu şehri çok iyi biliyordu, bu nedenle aradığı sokağı bulmakta hiç güçlük çekmedi. Buraya, iki yanında Yunanlılara ait epeyce dükkân bulunduğu için,<a id="GBS.0392.02"/> Yunanlılar Sokağı denirdi. Adam, halı ticaretiyle uğraşılan bu dükkânlardan birinin önünde katırını durdurup yere indi ve hayvanı iki kanatlı koca kapının halkalarından birine bağladı. Dükkân kapanmıştı bile. Afranius, dükkânın hemen yanındaki dar kapıyı itti ve arabalıklarla çevrili dört köşe, küçük bir avluya girdi. Avlunun köşesini dönüp bir evin sarmaşıklarla kaplı taraçasının önünde durdu. Çevresine<a id="GBS.0392.03"/> bir göz attı. Arabalıklar gibi küçük ev de karanlıktı, henüz ışık yakılmamıştı. Adam alçak sesle bağırdı: “Niza!”</p>
      <p>Bir kapı gıcırdadı, çöken gecenin loşluğunda balkonda peçesiz genç bir kadının gölgesi belirdi. Korkuluktan aşağı sarkarak konuğu tanımak için kuşkuyla karanlığı yokladı. Tanır tanımaz da onu başı ve elleriyle selamladı.</p>
      <p>Afranius, alçak sesle, Yunanca, “Yalnız mısın?”<a id="GBS.0392.04"/> diye sordu.</p>
      <p>“Evet,” diye fısıldadı genç kadın. “Kocam bu sabah Kesari’ye gitti.” Kapıya bir göz attıktan sonra ekledi: “Ama hizmetçi evde.”</p>
      <p>Ardından da, adamı eliyle işaret ederek içeri çağırdı. Afranius, bir kez daha çevresine bakındıktan sonra birkaç taş basamaktan oluşan merdiveni tırmandı, sonra kadınla birlikte evin içinde kayboldular. Afranius evde de çok kısa kaldı, belki<a id="GBS.0392.05"/> beş dakika bile değil. Taraçadan inerken kukuletasını iyice yüzüne indirdi, ardından sokağa çıktı. Evlerde meşaleler yakılmaya başlanmıştı bile, ama bayram hazırlıkları dolayısıyla sokaklarda herkes itişip kakışıyordu hâlâ. Katırına binen Afranius, yaya ve atlı kalabalığı arasında kayboldu. Bundan sonra nereye gittiğini bilen de çıkmadı.</p>
      <p>Afranius’un Niza diye seslendiği kadın, yalnız kalınca<a id="GBS.0393.01"/> giysilerini değiştirmeye koyuldu. Sanki çok acelesi var gibiydi. İhtiyaç duyduğu şeyleri karanlık odanın içinde bulmakta oldukça zorlandığı halde ne meşale yaktı ne de hizmetçisini çağırdı. Ancak hazırlıklarını bitirip başını koyu renk, ince bir örtüyle örttükten sonra sesini yükseltti:</p>
      <p>“Beni arayan olursa Oenantha’ya gittiğimi söylersin.”</p>
      <p>Bu sözlere, karanlıkta, yaşlı hizmetçinin<a id="GBS.0393.02"/> homurtusu karşılık verdi:</p>
      <p>“Oenantha’ya mı? Ah, o Oenantha! Hem kocan ona gitmeni yasaklamıştı! Pezevengin teki senin Oenantha’n! Git ama kocana söyleyeceğim...”</p>
      <p>“Hadi, hadi, kes sesini,” dedi Niza.</p>
      <p>Sonra da bir gölge gibi dışarı süzüldü.</p>
      <p>Niza’nın sandalları avlunun taşlarında şakladı. Hizmetçi, avluya bakan kapıyı homurdanarak kapadı. Niza evini terk etti.</p>
      <p>Aynı<a id="GBS.0393.03"/> anda Aşağı Şehir’de kademeli olarak bir havuza inen başka bir sokakta, cephesi yola, pencereleri avluya bakan yoksul görünüşlü bir evden genç bir adam çıkıyordu. Sakalını özenle taramış, başına ucu omuzlarına inen beyaz bir sarık sarmış, sırtına eteği püsküllü bayramlık bir <em>tallit</em>, ayaklarına da gıcır gıcır sandallar geçirmişti. Büyük bayramın onuruna güzelce giyinmiş olan kemerli burunlu, yakışıklı<a id="GBS.0393.04"/> adam hızlı adımlarla yürüyor, akşam yemeğine yetişmek için aceleyle evlerine koşan yayaların önüne geçiyor, birbiri ardından pencereleri aydınlatan ışıklara bakıyordu. Genç adam, pazarın önünden geçen, tapınağın yükseldiği tepenin eteğine, Hahambaşı Kayafa’nın sarayına giden yolda ilerliyordu.</p>
      <p>Az sonra Kayafa’nın sarayına girdiği görüldü. Çok geçmeden de çıktı oradan.</p>
      <p>Bayram kargaşasıyla<a id="GBS.0393.05"/> çalkalanan, şamdan ve meşalelerle aydınlatılmış saraydan çıktıktan sonra, genç adam, adımlarını iyice hızlandırarak neşe içinde, Aşağı Şehir’in yolunu tuttu. Yolun pazar alanına kavuştuğu yerde, kaynaşıp duran kalabalıkta, hafif adımlarla dans edercesine yürüyen, yüzü gözlerine kadar siyah peçeyle örtülü genç bir kadın yanından geçti. Bir an peçesini kaldırıp adamdan yana göz attı, sonra<a id="GBS.0394.01"/> yavaşlayacak yerde, sanki rastladığı adamın dikkatini çekmemek istercesine adımlarını hızlandırdı.</p>
      <p>Oysa genç adam, kadını fark etmekle kalmamış; onu tanımıştı da. Tanıyınca da irkildi, durdu, şaşkın şaşkın arkasını dönmüş uzaklaşan kadına baktı, sonra peşine takıldı. Elinde testisiyle yürüyen bir yayayı devirmekten kıl payı kurtulup kadına yetişmeyi başardı; heyecandan soluyarak bağırdı:</p><div style="display:none;"><a id="GBS.0394.02"/></div>
      <p>“Niza!”</p>
      <p>Genç kadın döndü, soğuk ve sıkkın bir bakışla adamı süzdü, sertçe, “Sen misin Yahuda?” dedi Yunanca. “İlk görüşte tanıyamadım seni. Böylesi daha iyi ya. Bizde, görüp de tanımadığın adam çok zengin olur derler...”</p>
      <p>Çok heyecanlanan, yüreği göğsünden fırlayacakmış gibi atmaya başlayan Yahuda, gelip geçenlerin duymasından çekindiği için kesik kesik fısıldadı:</p>
      <p>“İyi<a id="GBS.0394.03"/> ama... Nereye gidiyorsun Niza?”</p>
      <p>“Sana ne?” diye karşılık verdi Niza adama hor gören bir edayla.</p>
      <p>İyice şaşıran Yahuda, çocuksu bir sesle mırıldandı:</p>
      <p>“Ama nasıl olur... Anlaşmamış mıydık?.. Sana gelecektim, bütün gece evde olacağını söylemiştin bana...”</p>
      <p>“Hayır, hayır,” diye cevap verdi Niza.</p>
      <p>Bunları söylerken şımarıkça altdudağını uzatmış, Yahuda’ya da hayatında<a id="GBS.0394.04"/> gördüğü bu en güzel yüz böyle daha da güzel gelmişti.</p>
      <p>“Canım sıkılıyordu,” diye cevap verdi genç kadın. “Sizin bayramınız var ama ben ne yapayım? Taraçamda oturup seni mi dinleyeyim? Hizmetçinin gidip her şeyi kocama anlatacağı korkusuyla mı yaşayayım? Hayır, hayır. Kıra çıkıp bülbülleri dinlemeye karar verdim.”</p>
      <p>“Kıra mı?” diye sordu iyiden iyiye kendinden geçen Yahuda. “Tek başına<a id="GBS.0394.05"/> mı çıkacaksın kıra?”</p>
      <p>“Tabii, tek başıma,” diye cevap verdi Niza.</p>
      <p>“Dinle, izin ver de seninle geleyim,” dedi boğulacak gibi olan Yahuda. Kafası karışmıştı, karanlıkta simsiyah kesilen Niza’nın mavi gözlerine yalvaran bir bakış atarak yeryüzündeki her şeyi unuttu. Niza cevap vermeden, daha da hızlandı.</p>
      <p>Adımlarını genç kadınınkilere uyduran Yahuda, “Neden bir şey söylemiyorsun<a id="GBS.0395.01"/> Niza?” diye sızlandı.</p>
      <p>Genç kadın durdu ve birden, “Ama seninleyken canım sıkılmaz mı?” diye sordu.</p>
      <p>Yahuda’nın kafası iyiden iyiye allak bullak oldu.</p>
      <p>“Peki,” dedi Niza sonunda yumuşayarak, “hadi gidelim.”</p>
      <p>“İyi ama nereye, nereye?”</p>
      <p>“Bekle... Şu avluya girip düşünelim, yoksa tanıdıklarımdan biri görürse, dostumla sokakta dolaştığımı gidip kocama yetiştirir.”</p>
 <div style="display:none;"><a id="GBS.0395.02"/></div>     <p>Pazardan uzaklaşan Niza ile Yahuda, hiç tanımadıkları bir avlunun büyük kapısının önünde durdular.</p>
      <p>Peçesini yüzüne indiren ve tam o sırada elinde kovayla sundurmanın altına giren bir adama sırtını çeviren Niza, “Zeytin bahçelerine git,” dedi, “Sedron’un öte yanına, Getsemani’ye. Anladın mı?”</p>
      <p>“Evet, evet, evet.”</p>
      <p>“Ben önden yürüyorum,” diye devam etti Niza, “ama sakın peşimden<a id="GBS.0395.03"/> gelme. Başka bir yoldan git. Irmağı geçince... Mağaranın yerini biliyor musun?”</p>
      <p>“Biliyorum, biliyorum...”</p>
      <p>“Yağhanenin önünden geç, yokuşa sap ve mağaraya doğru dön. Ben orada olacağım. Sakın hemen ardımdan gelmeye kalkma, sabırlı ol, önce burada biraz bekle.”</p>
      <p>Bu sözler üzerine Niza, sanki Yahuda’yla hiç konuşmamış gibi, sundurmanın altından çıkıp gitti.</p>
      <p>Yahuda, darmadağın<a id="GBS.0395.04"/> olan zihnini toplamaya çalışarak bir süre olduğu yerde durdu. Kafasını en çok kurcalayansa, bayram sofrasında yer almayışını ailesine nasıl açıklayacağıydı. Bir yalan bulmaya çalıştı, ama o şaşkınlık içinde elle tutulur bir şey uyduramadan ağır ağır sundurmadan uzaklaştı.</p>
      <p>Kentin aşağı kesimine doğru yürüyecek yerde, yolunu değiştirip Kayafa’nın sarayına yöneldi. Yahuda artık etrafındakileri<a id="GBS.0395.05"/> çok zor görebiliyordu. Kent bayram havasına girmişti bile. Yahuda’nın çevresindeki bütün pencereler aydınlanmıştı, okunan dualar sokaktan işitiliyordu. Yolun ortasında, geç saate kalmış insanlar eşeklerinin ardından koşup kırbaçlayarak hayvanları hızlandırmaya çalışıyorlardı. Yahuda’nın bacakları kendiliğinden gidiyordu, altlarından geçerken Antonia Kalesi’nin yosun kaplı korkunç kulelerinin<a id="GBS.0396.01"/> farkına bile varmadı, kalenin içini çınlatan boru seslerini duymadı. Bir meşalenin titrek ışığıyla yollarını aydınlatan atlı devriyelere de hiç aldırmadı.</p>
      <p>Kulenin çevresini dolanan Yahuda, başını çevirdiğinde, tapınağın tepesinde, baş döndürücü bir yükseklikte alev alev yanan beş kollu iki dev şamdanı gördü; ama pek üzerinde durmadı. Sanki Kudüs’ün tepesinde dev boyutlarda on lamba yakılmış,<a id="GBS.0396.02"/> bunlar da kentin üzerinde gitgide yükselen o tek lambayla, ayla parlaklık yarışına girmişti.</p>
      <p>Artık kendini oyalayabileceği hiçbir şeyi kalmamış olan Yahuda, bir an önce kentten çıkmak isteğiyle, geniş adımlarla Getsemani kapısına yöneldi. Zaman zaman gelip geçenlerin sırtlarıyla yüzleri arasında, dans edercesine yürüyen ufak bir gölge görür gibi oluyor ve onun peşinden sürükleniyordu. Oysa<a id="GBS.0396.03"/> bu bir hayaldi. Yahuda, Niza’nın kendisinden epey önde olduğunu biliyordu. Hızla bir dizi sarraf dükkânının önünden geçti ve sonunda Getsemani kapısına vardı. Sabırsızlıktan yanıp tutuştuğu halde, kapıda duraklamak zorunda kaldı. Suriyeli askerlerden kurulu bir devriye birliği, önünde develerle kente giriyordu, Yahuda içinden hepsine lanet yağdırdı... Ama her şeyin bir sonu vardır. İçi içine sığmayan<a id="GBS.0396.04"/> Yahuda surların dışına çıkmıştı nihayet... Solunda, kıyısına hacıların birkaç çadır diktiği küçük mezarlığı gördü. Ay ışığıyla iyice aydınlanmış tozlu bir yolu geçerek Sedron Irmağı’na koştu. Su ayaklarının altında mırıldanarak akarken, taştan taşa atlayarak karşı kıyıya, Getsemani tarafına vardı, büyük bir sevinçle bahçelerin altından geçen yolun bomboş olduğunu gördü. Az ötede, zeytinlikleri<a id="GBS.0396.05"/> çevreleyen, iyice yana yatmış çit seçiliyordu.</p>
      <p>Kentin boğucu havasından sonra Yahuda, ilkbahar gecesinin baş döndürücü kokusuyla kendinden geçti. Getsemani çalılıkları arasında biten akasya ve mersinağaçlarının kokuları çiti aşarak dalga dalga dışarı yayılıyordu.</p>
      <p>Zeytinliğin bekçisi yoktu, çevrede kimseler görünmüyordu, az sonra Yahuda dev zeytin ağaçlarının esrarlı gölgesinde koşmaya<a id="GBS.0397.01"/> başlamıştı bile. Yol iyice dikleşmişti. Yahuda, güçlükle soluk alarak yokuşu çıkıyor, ara sıra karanlık bölgelerden ay ışığının arabeskler çizdiği, Niza’nın kıskanç kocasının dükkânında gördüğü halıları hatırlatan daha aydınlık yerlere geçiyordu.</p>
      <p>Yahuda bir süre sonra, solunda ağaçların arasındaki bir açıklıkta zeytin ezdikleri presin ağır taştan tekerleğini fark etti; yanında da belli<a id="GBS.0397.02"/> belirsiz bir varil yığını seçiliyordu. Bahçede kimseler yoktu, hava kararınca iş paydos edilmişti. Yahuda’nın tepesinde bülbüller bir ağızdan ötüşüp duruyorlardı.</p>
      <p>Yahuda’nın varmak istediği yer artık iki adım ötedeydi. Az sonra sağında, karanlıklar içinde, mağaranın duvarlarından sızan suyun mırıltısını duyacağını biliyordu. Gerçekten de öyle oldu. Hava serinledi. Yahuda yavaşlayarak hafifçe<a id="GBS.0397.03"/> seslendi: “Niza!”</p>
      <p>Ama Niza’nın yerine, bir zeytin ağacının kalın gövdesinden ayrılıp belirginleşen tıknaz bir erkek gövdesi gördü, adamın elinde bir an parlayıp hemen sönen bir şey vardı. Yahuda hafif bir çığlık atarak kendini geriye attı ama ikinci bir adam yolunu kesti.</p>
      <p>İlk karşısına çıkan adam Yahuda’ya sordu:</p>
      <p>“Canını seviyorsan kaç para aldığını söyle!” Yüreği umutla dolan<a id="GBS.0397.04"/> Yahuda deli gibi bağırdı:</p>
      <p>“Otuz <em>tetradrahmi</em><a class="si-noteref" epub:type="noteref" href="#f48" id="ref_f48">48</a>! Otuz <em>tetradrahmi</em>! Bütün para üzerimde! İşte! Alın ama beni öldürmeyin!”</p>
      <p>Adamların ilki keseyi hemen Yahuda’nın elinden çekip aldı. Aynı anda da, Yahuda’nın arkasında bir bıçak boşluğu yardı ve âşık gencin kürekkemiğinin altına saplandı. Yahuda öne doğru sendeledi, parmakları birden gerilen ellerini havaya kaldırdı. İkinci adam Yahuda’yı<a id="GBS.0397.05"/> kamasının ucuyla karşılayarak keskin aleti kabzasına kadar kalbine soktu.</p>
      <p>Genç, gür, duru sesiyle değil, sitem dolu hafif bir fısıltıyla, “Ni... za!” diyebildi Yahuda, ağzından başka söz çıkmadı. Gövdesi toprağa kapanırken ağırlığından yer sarsıldı.</p>
      <p>Bunun üzerine yolda üçüncü bir gölge belirdi. Bu da, kukuletalı bir pelerine sarınmıştı.</p>
      <p>“Çabuk bitirin işinizi,” dedi.</p>
      <p><a id="GBS.0398.01"/>Katiller, göz açıp kapayıncaya kadar keseyi üçüncü adamın onlara verdiği kısa mektupla birlikte bir parşömen kâğıdına sarıp iple bağladılar. İkinci adam paketi gömleğinin içine soktu, sonra katiller yoldan ayrıldılar, karanlık zeytin ağaçları arasında onları yuttu. Üçüncü adam diz çöküp ölünün yüzünü inceledi. Loş ışıkta tebeşir gibi bembeyazdı, bu dünyaya ait olmayan bir güzelliğe sahipti.</p>
 <div style="display:none;"><a id="GBS.0398.02"/></div>     <p>Birkaç saniye sonra, yolda tek canlı kalmamıştı. Cansız gövde, kolları açılmış olarak yerde yatıyordu. Sol ayağı ay ışığının iyice aydınlattığı bir noktadaydı, sandalının bağları rahatlıkla seçilebiliyordu. Ve bu arada Getsemani bahçelerinde bülbül sesleri yankılanıyordu.</p>
      <p>Yahuda’nın iki katilinin, cinayetten sonra nereye gittiğini kimse öğrenemedi ama üçüncü adamın ne yaptığı biliniyor.<a id="GBS.0398.03"/> Yoldan ayrılıp zeytinliklerin en sık yerine daldı ve hızla güneye yöneldi. Girişin epey uzağından, bahçenin güney köşesinden, taş duvardaki gedikten içeri girdi. Az sonra da Sedron’a vardı. Suya girdi, bir süre akıntıyı izledi ve iki atla bir adamın gölgesini uzaktan seçinceye kadar yürüdü. Atlar ırmağın içindeydi, su toynaklarını ıslatıyordu. Atların başındaki adam hayvanlardan birine atladı,<a id="GBS.0398.04"/> kukuletalı adam da öbürünü mahmuzladı. Atların toynaklarının altında çakılların takırdadığı duyuluyordu. Bir süre sonra atlılar ırmaktan ayrılıp Kudüs kentinin bulunduğu kıyıya çıktılar ve sur dibinde at sürmeye devam ettiler. Sonra atları bekleyen adam hızlandı, dörtnala uzaklaşıp kayboldu. Yolda tek başına kalan kukuletalı adam durdu, yere indi, pelerinini tersine çevirdi, elbisesinin içinden<a id="GBS.0398.05"/> gösterişsiz yassı bir miğfer çıkarıp kafasına geçirdi. Ardından yeniden atına atlayan adam, pelerini ve yandan sarkan kısa kılıcıyla tam bir asker gibi görünüyordu. Atını hafifçe mahmuzladı, iyi eğitilmiş, kabına sığamayan hayvan süvarisini hafifçe sarsarak dörtnala ileri fırladı. Yol fazla sürmedi, az sonra süvari Kudüs’ün güney kapısındaydı.</p>
      <p>Kemerin altında meşalelerin alevleri titreşiyor,<a id="GBS.0399.01"/> oynaşıyordu. Yıldırım Lejyonu’nun ikinci bölüğüne bağlı nöbetçiler, taş sıralara oturmuş zar atıyorlardı. Süvariyi görünce yerlerinden fırladılar; adam onları eliyle selamladıktan sonra kente girdi.</p>
      <p>Bayramı kutlayan kent ışıklar içindeydi. Dört bir yanda, bütün pencerelerde meşaleler yanıyor, uyumsuz ve dağınık koro parçaları halinde birbirine karışan dualar ortalığı çınlatıyordu. Süvari,<a id="GBS.0399.02"/> zaman zaman sokağa açılan bir pencereden içeri göz attığında sofralara oturmuş, şarap kupaları ve baharlı otlarla dolu tabakların çevrelediği kuzu etlerini yiyen insanları görebiliyordu. Islıkla bir şarkı çalarak, aşağı kentin ıssız sokaklarını tırısta geçti. Antonia Kalesi yönünde ilerliyor, ara sıra tapınağın tepesinde, hatta daha da yukarıda, gökyüzünde parıldayan aya doğru alevler saçan, görülmemiş<a id="GBS.0399.03"/> boyutlardaki beş kollu meşalelere bakıyordu.</p>
      <p>Büyük Herodes Sarayı, Hamursuz Bayramı kutlamalarına hiçbir şekilde katılmıyordu. Sarayın çevresinde, güneye bakan, içinde bölük subaylarıyla lejyon komutanının kaldığı ufak binalar ışıl ışıl yanıyor, içeride büyük bir canlılık seziliyordu. İstemediği halde, Vali’nin tek başına kaldığı sütunlar ve altından heykellerle dolu ana bina ayın canlı<a id="GBS.0399.04"/> ışığı altında kör ve dilsiz gibiydi. Orada, sarayın göbeğinde, karanlık ve sessizlik hüküm sürüyordu.</p>
      <p>Vali, Afranius’a da dediği gibi, sarayın içine girmek istememişti. Yatağının sundurmanın altına, o sabah sorguyu yaptığı, daha sonra da yemeğini yediği yere açılmasını emretti. Sonra uzandı, ama gözüne bir türlü uyku girmiyordu. Çırılçıplak ay, pürüzsüz gökyüzüne asılmıştı sanki, Vali gözlerini<a id="GBS.0399.05"/> saatlerce ondan ayıramadı.</p>
      <p>Sonunda, gece yarısına doğru uyku, Hegemon’a merhamet etti. Çeneleri ayrılırcasına esneyerek pelerinini çıkarıp yere bıraktı, kını içinde geniş bir çelik hançerin asılı olduğu, pelerini belden sıkan kalın kemeri de çözdü ve yatağın yanındaki sedirin üzerine koydu, sandallarını da çıkarıp yatağa uzandı. Hemen Banga da yatağa atladı ve efendisinin yanına yattı,<a id="GBS.0400.01"/> Vali, köpeğiyle baş başa, eli hayvanın boynunda, gözlerini sonunda kapadı. Köpek de, ancak o zaman uyudu.</p>
      <p>Yatak bir sütunun gölgesindeydi, ama basamakların tepesinden yatağa kadar incecik bir ışık süzülüyordu. Vali, çevresindekilerle her türlü ilişkiyi kestikten sonra, bu ışıklı yol üzerinde yukarıya, aya doğru yürümeye koyuldu. Bu masmavi ve saydam yol üzerinde her şeyin nasıl kolaylıkla<a id="GBS.0400.02"/> düzene girdiğini gördükçe, mutlulukla gülümsüyordu bile. Banga da yanındaydı, serseri filozof da onlarla birlikte gidiyordu. İki adam önemli ve karışık sorunları tartışıyor, ikisi de ötekini alt edemiyordu. Tek bir noktada bile görüş birliğine varamıyorlar, bu nedenle tartışma iyice ilginç hale geliyor, uzadıkça da uzuyordu. Bugünkü infazın, bir yanlış anlaşılma olduğunu söylemek bile yersizdi;<a id="GBS.0400.03"/> hem filozof –bu arada bütün insanların iyi olduğu gibi inanılmaz saçma bir şey söyleyen filozof– Hegemon’un yanı başında yürüdüğüne göre hayatta demekti.</p>
      <p>Tabii onun gibi bir adamın infaz edilmesini düşünmek bile korkunçtu. Hayır, infaz yapılmamıştı. Hayır! Ay yolundaki gezinti de, işte bu nedenle böylesine güzeldi.</p>
      <p>İstedikleri kadar zaman vardı önlerinde, fırtına ancak akşama doğru<a id="GBS.0400.04"/> patlayacak gibiydi ve korkaklık, tartışmasız, insanoğlunun en korkunç kusurlarından biriydi. Bunu Yeşu Ha-Nozri söylüyordu. Hayır, filozof, sana itiraz ediyorum: Bu en korkunç kusurdur.</p>
      <p>Örneğin, şu anda titreyen, bugünün Filistin Valisi değil, Bakireler Vadisi’nde, kızgın Germenler, Farezehri denen devi parçalamaya kalktıkları sırada araya giren eski lejyon hatibiydi. İnsaf, filozof! Bu<a id="GBS.0400.05"/> zekânızla, Caesar’a karşı suç işlemekten hüküm giymiş bir adam yüzünden, Filistin Valisi’nin bütün meslek hayatını yıkmasını nasıl istersiniz?</p>
      <p>“Evet, evet...” diye inledi Pilatus hıçkırarak.</p>
      <p>Tabii, yıkacaktı bütün meslek hayatını. Sabah bundan vazgeçecekti, ama şimdi gece çökmüşken, enine boyuna düşünüp taşındıktan sonra meslek hayatını mahvetmeye karar vermiş durumdaydı. O doktoru,<a id="GBS.0401.01"/> hiçbir suçu olmayan o çılgın hayalperesti infazdan kurtarmak için her şeyi yapmaya hazırdı.</p>
      <p>Anlaşılmaz bir biçimde, altın mızraklı şövalyenin yoluna çıkan paçavralar içindeki filozof, “Bundan böyle hiç ayrılmayacağız,” diyordu. “Birimizi gören öbürümüzü de görecek! Benden söz ettiklerinde, senden de söz edecekler! Ben, anası babası belirsiz, bulunmuş çocuk ve sen, bir müneccim kralla bir<a id="GBS.0401.02"/> değirmencinin, güzel Pila’ nın oğlu.”</p>
      <p>“Evet, özellikle benden, müneccimin oğlundan söz etmeyi unutma,” dedi Pilatus düşünde.</p>
      <p>Yanında yürüyen En-Saridli dilencinin rızasını aldıktan sonra Filistin’in aman vermez valisi sevinçten bir gülmeye, bir ağlamaya başladı düşünde.</p>
      <p>Hepsi iyiydi güzeldi, bu yüzden Hegemon’un uykudan uyanması güç oldu. Banga homurdandı, yağ gibi kaygan,<a id="GBS.0401.03"/> masmavi ay yolu Vali’nin önünde kayboldu. Gözlerini açtı ve aklına ilk gelen infazın yerine getirildiği, ilk yaptığı şeyse her zamanki gibi elini uzatıp Banga’ nın tasmasını yakalamak oldu. Sonra acılı bir bakışla ayı aradı, hafifçe yana kaydığını ve öncekinden daha gümüşsü bir renge büründüğünü gördü. Kuşkulu ve tatsız bir parıltıyla gölgelenmiş olan ışığı, sütunların altında, tam gözlerinin önünde<a id="GBS.0401.04"/> oynaşıyordu. Parıltı, Yüzbaşı Farezehri’nin elinde tuttuğu meşalenin isli alevinden geliyordu. Farezehri’ne gelince; ürkek ve nefret dolu gözlerle, yan yan her an üzerine saldırmaya hazır hayvanı kolluyordu.</p>
      <p>Vali, acı dolu bir sesle, “Sakin ol Banga!” dedi ve öksürdü. Elini meşalenin alevinden korunmak için gözlerine siper ederek, “Gece, ay ışığında bile huzur bulamıyorum,” dedi... “Tanrılar...<a id="GBS.0401.05"/> Sizin de tatsız bir göreviniz var Marcus. Askerleri sakat bırakmak...”</p>
      <p>Marcus büyük bir şaşkınlıkla Vali’ye baktı, ama Pilatus hemen kendini toplayıverdi. Sözlerinin yansıtabileceği hakaret anlamını gidermek için, “Kızmayın Yüzbaşı,” dedi. “Tekrar ediyorum, benim durumum sizinkinden bin beter. Ne istiyorsunuz?”</p>
      <p>“Gizli muhafızların komutanı sizinle görüşmek istiyor,” dedi Marcus sakin<a id="GBS.0402.01"/> sakin.</p>
      <p>Vali, gırtlağını öksürerek temizleyip ayaklarının ucuyla sandallarını arayarak, “Çağırın, çağırın onu,” diye emretti.</p>
      <p>Yüzbaşı’nın sandalları mozaiklerin üzerinde şakırdarken, alev de sütunlar arasında titredi. Farezehri bahçeye çıktı.</p>
      <p>“Ay ışığında bile huzur nedir bilmiyorum,” diye tekrarladı Vali kendi kendine, dişlerini gıcırdatarak.</p>
      <p>Yüzbaşı’nın yerine, kukuletalı<a id="GBS.0402.02"/> adam göründü.</p>
      <p>“Sakin ol Banga,” dedi hafif bir sesle Vali ve köpeği başını eğmeye zorladı.</p>
      <p>Konuşmaya başlamadan önce Afranius, her zamanki gibi etrafı kolaçan etti, gözleriyle karanlığı yokladı. Banga’nın dışında orada istenmeyen hiç kimsenin bulunmadığına emin olduktan sonra, boğuk bir sesle, “Sizden rica ediyorum, beni mahkemeye verin Sayın Vali,” dedi. “Haklıymışsınız. Yahuda<a id="GBS.0402.03"/> İskariyot’un korunmasını sağlayamadım, öldürüldü. Görevimden alın beni ve mahkemeye verin.”</p>
      <p>Afranius dört gözü –iki köpek iki de kurt gözü– üzerinde hissetti.</p>
      <p>Pelerininin altından yer yer kabuklaşmış kanla kaplı, iki yerinden mühürlü bir kese çıkardı.</p>
      <p>“İşte katillerin Hahambaşı’nın evine götürdükleri para kesesi,” dedi. “Üzerindeki kan Yahuda İskariyot’un kanı.”</p>
      <p>“İçinde<a id="GBS.0402.04"/> kaç para var, merak ediyorum?” dedi Pilatus keseye doğru eğilerek.</p>
      <p>“Otuz <em>tetradrahmi</em>.”</p>
      <p>Vali gülümsedi ve, “Pek az,” dedi.</p>
      <p>Afranius hiç cevap vermedi.</p>
      <p>“Ceset nerede?”</p>
      <p>Kukuletasını başından hiç çıkarmayan adam, ağırbaşlılıkla, “Hiç bilemiyorum,” dedi. “Sabah araştırmaya başlayacağız.”</p>
      <p>Vali irkildi, bir türlü bağlayamadığı sandalının atkılarını bıraktı.</p><div style="display:none;"><a id="GBS.0402.05"/></div>
      <p>“Ama öldürüldüğünden eminsiniz, değil mi?”</p>
      <p>Cevap sert oldu:</p>
      <p>“Sayın Vali, on beş yıldır Filistin’de çalışıyorum. Valerius Gratius’un hizmetinde işe başladım. Bir adamın öldüğünü bilmem için cesedini görmek gerekmiyor, Yahuda İskariyot denen adamın birkaç saat önce öldürüldüğünü size bildiriyorum.”</p>
      <p>“Bağışlayın beni Afranius,” dedi Pilatus. “Henüz uyku sersemliğini üzerimden<a id="GBS.0403.01"/> atamadım, size de o yüzden böyle söyledim. Doğru dürüst uyuyamıyorum –Vali gülümsedi– durmadan da düşümde bir ay ışığı görüyorum. Oldukça da garip, düşünebiliyor musunuz, bu ışığı takip ederek yürüyorum... Neyse. Öğrenmek istediğim, bu olayla ilgili varsayımlarınız. Yahuda’nın ölüsünü nerelerde aramayı düşünüyorsunuz? Oturun, gizli örgütün başkanı.”</p>
      <p>Afranius eğildi, koltuğu yatağın yanına<a id="GBS.0403.02"/> çekti ve kılıcını yere sürüyerek oturdu.</p>
      <p>“Onu, yağhanenin çevresinde, Getsemani bahçesinde aramayı düşünüyorum.”</p>
      <p>“Güzel. Neden özellikle orada?”</p>
      <p>“Düşüncelerime göre, Hegemon, Yahuda ne Kudüs’ün içinde öldürüldü ne de kente uzak bir yerde. Kudüs’ün hemen yakınındaki bir yerde can verdi.”</p>
      <p>“Sizi, kendi alanınızda en seçkin uzmanlardan biri sayarım. Roma’da durum nedir<a id="GBS.0403.03"/> pek bilmem doğrusu, ama sömürgelerde kimse elinize su dökemez. Niye böyle düşündüğünüzü söyleyin öyleyse.”</p>
      <p>“Yahuda’nın, Kudüs sınırları içinde kuşkulu kişilerin eline düştüğünü kesinlikle kabul edemem,” dedi Afranius. “Sokak ortasında gizlice adam öldürülmez. Dolayısıyla, onu bir mahzene çekmeleri gerekirdi. Ama adamlarım, Aşağı Şehir’in her yanını taradılar, böyle bir şey olsaydı Yahuda’nın<a id="GBS.0403.04"/> ölüsünü bulurlardı. Şehirde değil, bunu kesinlikle söyleyebilirim. Şehrin uzağında öldürülseydi, para kesesi buraya bu kadar çabuk ulaşmazdı. Şehrin yakınlarında öldürüldü, demek ki onu surların dışına çekmenin bir yolunu bulmuşlar.”</p>
      <p>“Bu işi nasıl becerdiklerine bir türlü akıl erdiremiyorum.”</p>
      <p>“Evet, Sayın Vali, bu olayda en zor soru budur. Bilemiyorum zaten onu çözebilecek miyim?”</p><div style="display:none;"><a id="GBS.0403.05"/></div>
      <p>“Gerçekten de esrarlı bir durum! Bir bayram gecesi, kimsenin anlayamadığı bir nedenden dolayı, bir hacı bayram yemeğini bırakıyor, şehrin dışına çıkıyor ve ölüyor. Onu kim şehir dışına çekti, nasıl çekti?”</p>
      <p>Birden, kafasında bir şimşek çakan Vali, “Bir kadın söz konusu olmasın sakın?” dedi.</p>
      <p>“Asla, Sayın Vali,” dedi Afranius. “Bu kesinlikle mümkün değil. Mantıklı düşünmek gerek.<a id="GBS.0404.01"/> Yahuda’nın ölmesinde kimin çıkarı vardı? Gözü dönmüş birkaç serserinin, her şeyden önce aralarında kadınların bulunmadığı küçük bir topluluğun. Evlenmek için, Sayın Vali, para gereklidir. Bir çocuk dünyaya getirmek de yine para demek. Ama bir kadının yardımıyla adam öldürmek için büyük para gerekir ki, bu serserilerden hiçbirinde büyük para bulunmaz. Olayda kadın parmağı yok, Sayın Vali. Daha<a id="GBS.0404.02"/> da ötesi: Cinayetin bu yoldan açıklanması işimi karıştırmaktan, beni yanlış bir izin peşine takıp işimi güçleştirmekten başka şeye yaramaz.”</p>
      <p>“Afranius, tamamen haklı olduğunuzu görüyorum,” dedi Pilatus. “Benimkisi sadece bir varsayım.”</p>
      <p>“Ne yazık ki, hatalı bir varsayım bu Sayın Vali.”</p>
      <p>“Peki ama öyleyse ne oldu?” diye bağırdı Vali büyük bir merakla Afranius’u süzerek.</p>
      <p><a id="GBS.0404.03"/>“Her şeye rağmen, bence bu bir para meselesi.”</p>
      <p>“Dikkate değer bir görüş! Ama kim, hangi nedenle, şehrin dışında ona para vermeyi teklif etmiş olabilir?”</p>
      <p>“Hayır Sayın Vali, demek istediğim bu değil. Ben ortada tek bir varsayım görüyorum; o da yanlışsa, herhalde olayı başka türlü açıklayamayacağım.” Afranius, Pilatus’a iyice sokulup fısıldadı: “Yahuda parasını, sadece kendisinin bildiği<a id="GBS.0404.04"/> bir yere gizlemek istiyordu.”</p>
      <p>“Son derece zekice bir açıklama. Herhalde olay böyle olup bitti. Şimdi anlıyorum ne demek istediğinizi: Yahuda’yı şehir dışına çeken birtakım adamlar değil, kendi niyetiydi. Evet, evet, böyle olmuştur.”</p>
      <p>“Böyle oldu. Yahuda kuşkucuydu, insanlardan parasını gizledi.”</p>
      <p>“Evet ama Getsemani dediniz. Onu neden özellikle orada aramak niyetindesiniz? Bunu<a id="GBS.0404.05"/> pek anlayamadım doğrusu.”</p>
      <p>“Sayın Vali, çok çok basit. Kimse parasını yol kıyısına, açıklık ya da ıssız bir yere saklamaz. Yahuda ne Hebron yolu üzerindeydi, ne de Bitinya yolu üzerinde. Dolayısıyla dışarıdan görünmeyecek, ağaçların gözden gizlediği bir yerde olmalıydı. Çok basit: Getsemani dışında, Kudüs çevresinde böyle bir yer yok. Daha da uzağa gidemeyeceğine göre...”</p>
      <p>“Beni ikna<a id="GBS.0405.01"/> ettiniz. Şimdi ne yapmak gerekiyor?”</p>
      <p>“Yahuda’yı şehrin dışına kadar izleyen katilleri bulmak için, araştırmaları hemen başlatacağım. Bu arada da ben, size bildirdiğim gibi, mahkemede yargılanacağım.”</p>
      <p>“Neden?”</p>
      <p>“Adamlarım geceleyin onu, Kayafa’nın sarayından çıktıktan sonra pazarın içinde kaybettiler. Bu iş nasıl oldu, hiç bilmiyorum. Hayatımda ilk kez böyle bir şey başıma geliyor.<a id="GBS.0405.02"/> Konuşmamızdan hemen sonra peşine adam takılmıştı. Ama pazarın kurulduğu mahallede bilinmeyen bir yere süzüldü, o kadar iyi gizlendi ki ardında tek bir iz bırakmadı.” </p>
      <p>“Peki, sizi mahkemeye vermeyi gerekli görmediğimi belirtmek isterim. Elinizden geleni yaptınız. Yeryüzünde hiç kimse,” Vali gülümsedi, “sizden fazlasını yapamazdı. Yahuda’yı izlemekle görevli olup da onu gözden kaybedenleri<a id="GBS.0405.03"/> cezalandırın. Ama sizi uyarıyorum, vereceğiniz cezada özellikle sert davranmanızı istemem. Eninde sonunda, bu köpeği korumak için elimizden geleni yaptık! Ha, az kaldı sormayı unutuyordum.” Vali elini alnında gezdirdi: “Parayı, Kayafa’nın sarayına bırakmayı nasıl becermişler?”</p>
      <p>“Pek karışık değil buldukları yol, Sayın Vali. Ha-Nozri’nin öcünü alanlar, Kayafa’nın sarayının arkasında, yolun<a id="GBS.0405.04"/> karşısında kalan avlunun önünden geçmişlerdir. Orada, paketi duvarın üzerinden aşırtıvermişlerdir.”</p>
      <p>“Bir de mektup koymuşlar tabii içine, değil mi?”</p>
      <p>“Evet, düşündüğünüz gibi yapmışlar Sayın Vali. Hem üstelik...” Afranius, paketin üzerindeki mühürleri söktü ve içindekini Pilatus’a gösterdi.</p>
      <p>“Hey, ne yapıyorsunuz Afranius? Bunlar tapınağın mühürleri.”</p>
      <p>“Sayın Vali hiç<a id="GBS.0405.05"/> merak etmesin,” dedi Afranius paketi kapatırken.</p>
      <p>“Sakın gerekli mühürler sizde de olmasın?” diye sordu Pilatus gülerek.</p>
      <p>Afranius hiç gülmeden, hatta sert bir edayla, “Başka türlü olamaz Sayın Vali,” diye cevap verdi.</p>
      <p>“Olup bitenler Kayafa’yı kim bilir ne kadar altüst etmiştir!”</p>
      <p>“Gerçekten de, Sayın Vali, olay büyük heyecan uyandırdı. Beni hemen çağırdılar.”</p>
      <p><a id="GBS.0406.01"/>Karanlıkta, Pilatus’un gözlerinin parıldadığı görülüyordu.</p>
      <p>“İlginç, çok ilginç...”</p>
      <p>“Ben karşı bir görüş belirtmek cesaretini gösteriyorum, Sayın Vali. Hiç ilginç değildi. Çok sıkıcı ve yorucu bir iş oldu. Kayafa’nın sarayında, bu parayla birine ödeme yapılıp yapılmadığını sorduğumda, kesinlikle böyle bir şey olmadığı cevabını verdiler.”</p>
      <p>“Yok canım? Neyse, tamam, kimseye para<a id="GBS.0406.02"/> ödememiş olsunlar. Ama o zaman katilleri bulmak da bir o kadar güçleşecek.”</p>
      <p>“Gerçekten de öyle Sayın Vali.”</p>
      <p>“Ama söyler misiniz bana Afranius. Aklıma yeni bir şey geldi. Yahuda sakın kendi eliyle hayatına son vermiş olmasın?”</p>
      <p>“Hayır Sayın Vali –Afranius o şaşkınlıkla kendini koltuğunda geri attı–. Özür dilerim ama bu hiç akla yatkın bir görüş değil!”</p>
      <p>“Ah ah! Bu kentten<a id="GBS.0406.03"/> her şey beklenir! Bahse girerim, kısa süre sonra intihar söylentisi bütün Kudüs’e yayılır.”</p>
      <p>Afranius gene o garip bakışlarıyla Vali’yi süzdü, biraz düşündükten sonra da, “Mümkündür Sayın Vali,” dedi.</p>
      <p>Artık her şey açıklığa kavuştuğu halde Vali bir türlü Kiryatlının ölümünü kafasından atamıyordu. Hülyalı bir sesle, “Onu nasıl öldürdüklerini görmek isterdim,” dedi. </p>
      <p>Afranius,<a id="GBS.0406.04"/> Pilatus’u alaycı bakışlarla süzerek, “Son derece büyük bir ustalıkla öldürmüşler,” dedi.</p>
      <p>“Yok canım? Bunu nereden biliyorsunuz?”</p>
      <p>“Dikkatinizi şu para kesesine çevirme lütfunu gösteriniz Sayın Vali. Size kesinlikle söyleyebilirim ki, Yahuda’nın kanı oluk gibi akmış. Hayatımda pek çok cinayet gördüm.”</p>
      <p>“Dolayısıyla da yerinden kalkamayacak halde, değil mi?”</p>
      <p>“Kalkacak Sayın<a id="GBS.0406.05"/> Vali, kalkacak,” dedi Afranius filozofça bir edayla gülümseyerek. “Buranın insanlarının beklediği Mesih’in borusu kendisi için çaldığında kalkacak. Ama o zamana kadar yerinden kımıldamayacak.”</p>
      <p>“Peki, bu kadarı yeter Afranius. Sorun açıklığa kavuştu. Cenazeye geçelim.”</p>
      <p>“Mahkûmların hepsi gömüldü, Sayın Vali.”</p>
      <p>“Ey Afranius, sizi yargılamak bir suç olur. En büyük ödüllere hak<a id="GBS.0407.01"/> kazandınız siz. Cenaze nasıl geçti?”</p>
      <p>Afranius, Yahuda olayıyla uğraşırken, gizli muhafızlardan bir teğmenin komutasındaki müfreze, mahkûmların çarmıha gerildiği tepeye varıyordu. Gece olmuştu. Yalnız, ölülerden biri yerinde yoktu.</p>
      <p>Pilatus ürperdi, bozuk bir sesle, “Ah!” dedi. “Bunu önceden nasıl düşünmedim?”</p>
      <p>“Merak etmeyin Sayın Vali,” diye cevap verdi Afranius, sonra sözlerine<a id="GBS.0407.02"/> devam etti: “Adamlarım, Hestas ile Dismas’ın, gözleri leşkargaları tarafından oyulmuş ölülerini kaldırdılar, hemen ardından da üçüncü ölünün peşine düştüler. Onu da bulmakta gecikmediler. Adamın biri...”</p>
      <p>“Matta Levi,” dedi Pilatus soru değil, cevap tonuyla.</p>
      <p>“Evet, Sayın Vali... Geceyi beklemek üzere, tepenin kuzey yamacındaki mağaralardan birine gizlenen Matta Levi. Yeşu Ha-Nozri’nin<a id="GBS.0407.03"/> çıplak ölüsü onun yanındaydı. Müfrezeye bağlı adamlardan birkaçı ellerinde meşalelerle mağaraya girdiklerinde Levi bir öfke ve umutsuzluk nöbeti geçirdi. Bağırarak cinayet işlemediğini, kanunun her isteyene, işkence edilerek öldürülmüş bir mahkûmu gömme hakkını tanıdığını söylüyor, ayrıca ölüyü bırakmayacağını da belirtiyordu. Kendinden geçmişti, ipe sapa gelmez şeyler haykırıyor, bir yalvarıyor,<a id="GBS.0407.04"/> bir tehdit savuruyor ya da lanet okuyordu.”</p>
      <p>“Kıskıvrak yakalamak zorunda mı kaldılar onu?” diye sordu Pilatus somurtarak.</p>
      <p>“Hayır Sayın Vali, hayır,” diye cevap verdi Afranius güven verici bir sesle. “Ölünün gömüleceğini söyleyince o küstah deli de yatıştı. Söylenenleri anladığı zaman sakinleşti, ama yerinden kımıldamayacağını, cenazede hazır bulunmak istediğini söyledi. Canını almaya<a id="GBS.0407.05"/> kalkışan çıksa bile gitmeyeceğini kesinlikle söyledi, bu iş için üzerinde taşıdığı ekmek bıçağını vermeyi bile teklif etti.”</p>
      <p>“Kovdular mı onu?” diye sordu Pilatus boğulurcasına.</p>
      <p>“Hayır Sayın Vali, hayır. Müfrezenin başındaki adamım, cenazede hazır bulunmasına izin verdi.”</p>
      <p>“Bu işle uğraşan yardımcınızın adı ne?” diye sordu Pilatus.</p>
      <p>“Tolmay,” diye karşılık verdi Afranius,<a id="GBS.0408.01"/> sonra kuşkuyla ekledi: “Bir suç mu işlemiş?”</p>
      <p>“Devam edin,” dedi Pilatus. “Suç muç işleyen yok. Artık söyleyecek söz bulamıyorum Afranius, çünkü karşımda hiç hata yapmayan biri var. Bu adam da sizsiniz.”</p>
      <p>“Matta Levi’yi, mahkûmların ölüleriyle birlikte arabaya bindirdiler. İki saat sonra da, Kudüs’ün kuzeyinde, ıssız bir nehir yatağında durdular. Müfreze orada, gruplara ayrılıp bir<a id="GBS.0408.02"/> saate kalmadan koca bir çukur açtı ve mahkûmları içine gömdü.”</p>
      <p>“Çırılçıplak mı?”</p>
      <p>“Hayır Sayın Vali. Askerler, özellikle bunu düşünerek yanlarına birkaç pelerin almışlardı. Ayrıca mahkûmların parmaklarına yüzükler geçirdiler. Çentikli yüzükler. Bir çentiklisi Yeşu’nun, iki çentiklisi Hestas’ın, üç çentiklisi de Dismas’ın. Sonra çukur kapatıldı, üzeri de taşlarla örtüldü. Yeri unutmamak<a id="GBS.0408.03"/> için konulan işaretleri Tolmay biliyor.”</p>
      <p>“Ah, önceden düşünebileydim!” dedi Pilatus, yüzünün hatları gerilmişti. “Şu Matta Levi’yi görmeyi çok isterdim...”</p>
      <p>“Kendisi burada, Sayın Vali.”</p>
      <p>Gözleri yuvalarından uğrayan Pilatus, bir süre Afranius’a baktıktan sonra karşılık verdi:</p>
      <p>“Yahuda’yı izlemekle görevli olanlara bir ihtar verin. Matta Levi ise hemen gelsin. Şimdi, Yeşu<a id="GBS.0408.04"/> olayının ayrıntıları gerekli bana. Bu meseleyi çözmek için yapılan her şey için size teşekkür ederim. Sizden yarın bana Tolmay’ı göndermenizi rica ediyorum; ama ona, kendisinden çok memnun olduğumu söyleyin. Size gelince Afranius –Vali masanın üzerinde duran palaskasına bağlı bir keseden bir yüzük çıkarıp gizli muhafızların şefine verdi– bunu benden bir hatıra olarak kabul etmenizi rica ediyorum.”</p><div style="display:none;"><a id="GBS.0408.05"/></div>
      <p>Afranius eğildi.</p>
      <p>“Benim için bir onurdur, Sayın Vali,” dedi.</p>
      <p>“Cenaze işleriyle uğraşan müfrezeyi de tarafımdan ödüllendirin.”</p>
      <p>“Emredersiniz Sayın Vali,” dedi Afranius ve büyük bir saygıyla Pilatus’u selamlayıp çekildi.</p>
      <p>Vali el çırparak seslendi:</p>
      <p>“Hey! Buraya biri gelsin! Işık da getirilsin!”</p>
      <p>Pilatus’un ardındaki uşaklar ışığı getirdiklerinde, Afranius<a id="GBS.0409.01"/> bahçeye varmıştı bile. Masanın üstüne, Vali’nin tam önüne üç şamdan kondu, ay ışığıyla aydınlanan gece de, sanki Afranius alıp gitmiş gibi, bahçeden çekildi. Onun yerine, kısacık boylu ve çok zayıf bir yabancı göründü, yanında da dev yapılı Yüzbaşı vardı. Yüzbaşı, Vali’ nin bir bakışıyla hemen uzaklaştı ve bahçede kayboldu.</p>
      <p>Vali, yeni geleni hem merak dolu, hem de biraz ürkek bakışlarla<a id="GBS.0409.02"/> süzdü. Adı çok duyulan, üzerinde çok düşünülen ve sonunda ortaya çıkan birine öyle bakılır.</p>
      <p>Kırk yaşlarında gösteren yabancı hırpani kılıklı, karayağız biriydi, üstü başı kurumuş çamurla kaplıydı, alttan alta etrafına vahşi bakışlar fırlatıyordu. Tek kelimeyle iğrenç görünüyordu. Tapınağın taraçalarında ya da aşağı kentin pislik içinde yüzen, gürültülü pazarlarında kaynaşan dilencileri<a id="GBS.0409.03"/> andırıyordu.</p>
      <p>Uzayıp giden sessizlik Pilatus’un çağırttığı adamın garip davranışıyla bozuldu. Yüzü birden değişti, sendeledi, kirli eliyle masanın ucunu yakalamasa yere düşecekti.</p>
      <p>“Neyin var?” diye sordu Pilatus.</p>
      <p>“Hiçbir şey,” diye cevap verdi Matta Levi; ağzında bir şey varmış gibi yutkundu, böylece çıplak, esmer, ipince boynu şişiverdi.</p>
      <p>“Neyin var?” diye tekrarladı<a id="GBS.0409.04"/> Pilatus. “Cevap ver!”</p>
      <p>Mozaik kaplı zemine bakarak, “Yorgunum,” diye karşılık verdi Matta Levi.</p>
      <p>“Otur,” diye emretti Pilatus adama koltuğu göstererek.</p>
      <p>Levi kuşkuyla Vali’ye baktı, koltuğa yaklaştı, koltuğun altın yaldızlı kenarlarını ürkek ürkek süzdü, sonra koltuğa değil de hemen yanına yere çöktü.</p>
      <p>“Neden koltuğa oturmadığını söyler misin bana?” dedi Pilatus.</p>
      <p><a id="GBS.0409.05"/>“Temiz değilim, oturduğum yeri kirletirim,” diye karşılık verdi Levi, gözlerini yerden kaldırmadan.</p>
      <p>“Sana hemen yiyecek getirecekler.”</p>
      <p>“Yemek istemiyorum.”</p>
      <p>“Yalan söylemek neye yarar?” diye sordu Pilatus yumuşak bir sesle. “Ağzına lokma koymayalı bir gün, belki daha fazla oluyor. Üzerindeki bıçağı gösteresin diye çağırttım seni.”</p>
      <p>“Askerler, beni buraya getirirken bıçağımı<a id="GBS.0410.01"/> aldılar,” dedi Levi. Sonra da somurtarak ekledi: “Bıçağı bana vermelisiniz ki, ben de çaldığım adama iade edebileyim.”</p>
      <p>“Bıçağı neden çaldın?”</p>
      <p>“İpleri kesmek için,” dedi Levi.</p>
      <p>“Marcus!” diye seslendi Vali.</p>
      <p>Yüzbaşı, sütunların altında boy gösterdi.</p>
      <p>“Şunun bıçağını verin bana.”</p>
      <p>Farezehri, kemerindeki iki kının birinden kirli bir ekmek bıçağı çıkarıp Vali’ye<a id="GBS.0410.02"/> verdi ve uzaklaştı.</p>
      <p>“Bıçağı kimden aldın?”</p>
      <p>“Hebron kapısının oradan, şehre girer girmez soldaki ilk fırıncıdan.”</p>
      <p>Pilatus, epey enli bıçağı dikkatle inceledi, ortada bir neden yokken parmağının ucuyla keskin olup olmadığına baktı.</p>
      <p>“Bıçağı merak etme, fırıncıya geri götürülecektir,” dedi. “Şimdi bana lazım olan başka bir şey: Üzerinde taşıdığın, Yeşu’nun sözlerinin olduğu<a id="GBS.0410.03"/> papirüsü bana göster.”</p>
      <p>Levi, nefret dolu bir bakış attı Pilatus’a, sonra öyle kötü güldü ki yüzü olduğu gibi değişiverdi.</p>
      <p>“Her şeyimi mi almak istiyorsunuz? Elimde kalan son varlığı da mı?”</p>
      <p>“Sana, ver demedim, göster dedim,” diye karşılık verdi Pilatus.</p>
      <p>Levi gömleğinin içini karıştırıp bir parşömen tomarı çıkardı. Pilatus tomarı aldı, açtı, şamdanların altına yaydı;<a id="GBS.0410.04"/> gözlerini kısarak, mürekkeple üzerine yazılmış, çözülmesi hemen hemen imkânsız işaretleri incelemeye koyuldu. Eğri büğrü satırları izlemek zor oluyordu, kaşlarını çatan Pilatus parşömenin iyice üzerine eğilip işaretleri parmağıyla izlemeye koyuldu. Sonunda zor da olsa, parşömendekinin, özdeyişlerden, tarihlerden, günlük hayatla ilgili notlardan ve şiirlerden oluşan kopuk ve tutarsız bir metin olduğunu<a id="GBS.0410.05"/> anladı, “Ölüm yoktur... Dün, nefis ilkbahar incirleri yedik...” sözlerini okudu Pilatus.</p>
      <p>Gergin bir yüzle, yüzünü buruşturarak okumaya devam etti: “Hayatın saf ırmağını göreceğiz... İnsanlık güneşe, saydam bir billurun ardından bakacak...”</p>
      <p>Pilatus irkildi. Parşömenin en altında seçebildiği son sözler şunlardı: “En büyük kusur, korkaklık...”</p>
      <p>Pilatus parşömeni dürüp sertçe Levi’ye<a id="GBS.0411.01"/> uzattı.</p>
      <p>“Al,” dedi. Bir süre sessiz kaldıktan sonra ekledi:</p>
      <p>“Gördüğüm kadarıyla okumuş, yazmış birisin. Tek başına, dilenci gibi partal giysilerle, odsuz ocaksız sürünmen için hiçbir sebep yok. Ben çok zenginim, büyük bir kütüphanem var, seni hizmetime almak istiyorum. Papirüslerimi sıraya koyup koruyacaksın, sana yiyecek ve giyecek de verilecek.”</p>
      <p>Levi yerinden kalktı ve,<a id="GBS.0411.02"/> “Hayır. İstemiyorum,” dedi.</p>
      <p>Yüzü bir anda kararan Vali, “Neden istemiyorsun?” diye sordu. “Hoşlanmadın mı benden... Yoksa benden korkuyor musun?”</p>
      <p>Levi’nin yüzü, az önceki gibi kötü bir gülüşle çarpıldı.</p>
      <p>“Hayır,” dedi, “sen benden korkacaksın. Artık onu öldürdüğüne göre, benim yüzüme bakamayacaksın.”</p>
      <p>“Sus,” dedi Pilatus. “Al şu parayı.”</p>
      <p>Levi, başıyla hayır, dedi.</p><div style="display:none;"><a id="GBS.0411.03"/></div>
      <p>Vali, “Biliyorum,” dedi, “kendini Yeşu’nun öğrencilerinden biri sayıyorsun. Ama sana bir şey söyleyeceğim: Sana öğrettiklerinden hiçbir şey anlamamışsın. Anlasaydın, benden herhangi bir şey kabul ederdin. Unutma ki o, ölmeden önce, kimseye sitem etmediğini, kimseyi suçlamadığını söylüyordu. –Pilatus ciddi bir tavırla parmağını kaldırdı, yüzü titredi.– O, hayatta olsa sanırım bir şeyler kabul<a id="GBS.0411.04"/> ederdi. Sen şiddet yanlısısın, o değildi. Nereye gideceksin?”</p>
      <p>Levi birden yerinden kalkıp masaya yaklaşmıştı. İki eliyle masaya dayandı, yakıcı bakışlarını Vali’ye dikip, “Şunu iyi bil Hegemon,” dedi, “Kudüs’te öldüreceğim biri var. Daha kan akacağını bilesin diye bunu sana söylemek istiyordum.”</p>
      <p>“Daha kan akacağını senin kadar ben de biliyorum, sözlerin beni şaşırtmıyor. Tabii, öldürmek<a id="GBS.0411.05"/> istediğin adam benim, değil mi?”</p>
      <p>Dişlerini göstererek sırıtan Levi, “Seni öldürmeyi başaramam,” diye yanıt verdi. “Böyle bir niyet besleyecek kadar enayi de değilim. Ama Yahuda İskariyot’u öldüreceğim, gerekirse ömrümün kalanını buna adayacağım.”</p>
      <p>Vali’nin gözlerinde, büyük bir zevk parıltısı yanıp söndü. Parmağıyla, Matta Levi’ye yaklaşmasını işaret etti.</p>
      <p>“Bunu da başaramazsın,”<a id="GBS.0412.01"/> dedi, “boşuna uğraşma, Yahuda bu gece sonunda öldürüldü.”</p>
      <p>Levi bir adım geri sıçradı, çılgın bakışlarını çevresinde gezdirerek, “Bu işi kim yaptı?” diye sordu.</p>
      <p>“Kıskanma,” dedi Pilatus, ellerini ovuşturup sırıtarak. “Korkarım onun öldürülmesi gerektiğini düşünen başka insanlar da vardı.”</p>
      <p>“Kim yaptı bunu?” diye sordu Levi boğuk bir sesle.</p>
      <p>Pilatus cevap verdi:</p>
      <p><a id="GBS.0412.02"/>“Bunu ben yaptım.”</p>
      <p>Ağzı bir karış açık kalan Levi, gözlerini Vali’den ayıramıyordu. Vali, tatlı bir sesle ekledi:</p>
      <p>“Önemsiz bir şey tabii ama yine de ben yaptım. Hâlâ benden bir şey kabul etmek istemiyor musun?”</p>
      <p>Levi düşündü, yüzü biraz yumuşadı, sonunda, “Söyle de, bana temiz bir parşömen parçası getirsinler,” dedi.</p>
      <p>Bir saat sonra Levi saraydan ayrılmıştı. Tanyerinin<a id="GBS.0412.03"/> sessizliğini, bahçede gezinen nöbetçilerin ayak seslerinden başka bozan bir şey kalmamıştı artık. Ayın rengi hızla açılıyor, gökyüzünün öbür ucunda sabah yıldızının beyaz lekesi seçilebiliyordu. Kent ışıkları çoktan sönmüştü. Vali yatağına uzanmıştı. Elini yanağına dayamış uyuyor, sessizce soluk alıp veriyordu. Banga da yanı başında uyuyordu.</p>
      <p>Beşinci Filistin Valisi Pontius Pilatus, nisan<a id="GBS.0412.04"/> ayının on beşinci gününün sabahını işte böyle karşıladı.</p>
    </section>
	<section class="si-footnotes" epub:type="footnotes">
	<aside class="si-footnote" epub:type="footnote" id="f47"><a class="si-backref" href="#ref_f47">47</a>. Uzun, tek parça bir yerel giysi. (Y.N.)</aside>
		<aside class="si-footnote" epub:type="footnote" id="f48"><a class="si-backref" href="#ref_f48">48</a>. Dörtlük drahmi. (Y.N.)</aside>
  </section>
  <div style="display:none;"><a id="GBS.0412.05"/></div></body>
</html>