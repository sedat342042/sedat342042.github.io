<?xml version="1.0" encoding="UTF-8" standalone="no"?><html xmlns="http://www.w3.org/1999/xhtml">
	<head>
		<title>Usta ile Margarita</title>
		<link href="main.css" rel="stylesheet" type="text/css"/>
<meta name="Adept.resource" value="urn:uuid:9a306e4f-5f83-29ee-fd04-e3fd7b236a56"/>
	</head>
	<body xmlns:epub="http://www.idpf.org/2007/ops" class="chapter" epub:type="chapter"><div style="display:none;"><a id="GBS.0132.01"/></div>
    <section>
      <header>
        <h1 class="ch">8</h1>
        <h2>Bir profesörle bir şairin düellosu</h2>
      </header>
      <p>Styopa’nın Yalta’da kendinden geçtiği sırada –yani sabahın on bir buçuğuna doğru– İvan Nikolayeviç Biezdomni uzun ve derin bir uykudan uyanarak kendine geliyordu. Neden bu beyaz duvarlı, şaşırtıcı, parlak madenden komodin, ardından güneş ışınları seçilen storlarıyla bu yabancı odada bulunduğunu, buraya nasıl geldiğini<a id="GBS.0132.02"/> belli bir süre hatırlamaya çalıştı.</p>
      <p>Başını salladı, canının yanmadığından emin olunca birden bir klinikte bulunduğunu hatırladı. Bu düşünce kafasında Berlioz’un ölümünün anısını canlandırdı. Ama bu eskisi gibi etkilemiyordu İvan’ı. Uyuyunca İvan Nikolayeviç biraz yatışmış, sakin kafayla düşünebilmeye başlamıştı. Esnek, tatlı, rahat ve tertemiz yatakta bir süre hareketsiz yattıktan sonra<a id="GBS.0132.03"/> İvan, yanında zilin düğmesini gördü. Gereksiz eşyalara dokunma alışkanlığıyla düğmeye bastı. Zil sesinin duyulmasını ya da birinin görünmesini bekliyordu. Genellikle zil çalındığında bunlar olurdu. Oysa çok başka bir şeyle karşılaştı.</p>
      <p>İvan’ın yatağının ayakucunda beliren silindir biçimindeki mat camda “İçecek” sözleri belirdi. Cam silindir bir an hareketsiz durup ardından, “Hastabakıcı”<a id="GBS.0132.04"/> sözü yanıncaya dek dönmeye koyuldu. Bu hünerli kutu, söylemek gereksiz, İvan Nikolayeviç’i bir hayli şaşırttı. “Hastabakıcı” sözünün yerini “Doktoru Çağırın” sözleri aldı. Bu silindire ne yapacağını bir türlü anlamayan İvan, “Hıımm!” dedi.</p>
      <p>Ama rastlantı ona yardım etti. “Asistan” sözünde düğmeye ikinci kez bastı. Karşılığında cam silindir hafif bir uğultu çıkararak durdu ve söndü. Kar gibi<a id="GBS.0132.05"/> bembeyaz gömleğiyle şişman, sevimli bir kadın odaya girdi. İvan’a, “Günaydın!” dedi.</p>
      <p>İvan, bu selamı bu koşullarda yersiz buldu, hiç karşılık vermedi. Sonuç olarak aklı başında bir adamı akıl hastanesine yatırıyor, üstelik buna olağan bir şey gözüyle bakıyorlardı.</p>
      <p>Bu arada kadın, sakin havasından hiçbir şey kaybetmeden, bir düğmeye basıp storu açtı. Yere kadar inen geniş delikli<a id="GBS.0133.01"/> telin arasından süzülen güneş ışınları, dalga dalga doldu odaya. Telin ardında, balkondan tatlı bir çam ormanının yanında uzanan ırmağın kıvrıla kıvrıla gidişi görülüyordu.</p>
      <p>“Lütfen yıkanır mısınız?” dedi kadın; parmaklarının altında kendiliğinden ortaya çıkan bölme çok iyi düzenlenmiş bir banyoya ve tuvalete açılıyordu.</p>
      <p>İvan kadınla konuşmamaya kararlıydı, ama pırıl pırıl bir musluktan<a id="GBS.0133.02"/> banyonun içine fışkıran suyu görünce, alaylı alaylı, “Hey, şuna bakın!” dedi. “İnsan kendini Metropol’de sanıyor!”</p>
      <p>“Yok canım,” dedi kadın gururla. “Burası Metropol’ den çok daha iyidir. Yabancı ülkelerde bile böyle yer bulamazsınız. Özellikle kliniğimizi gezmek için bilginler ve doktorlar gelir. Yabancı turistler her gün kapımızı çalar.”</p>
      <p>“Turist” sözü üzerine İvan, bir gün önceki<a id="GBS.0133.03"/> danışmanı hatırladı. Somurttu, kadına dik dik bakarak, “Turistler mi?..” dedi. “Hepiniz turistlerin önünde elpençe divan duruyorsunuz! Her neyse, turistten turiste de fark var. Örneğin, dün rastladığım, benzerlerinden çok farklıydı!”</p>
      <p>İvan, Pontius Pilatus’tan söz edecekti. Haklı olarak anlatacağı öykünün kadını hiç ilgilendirmeyeceğini, kendisine de bir yararının dokunmayacağını düşündü;<a id="GBS.0133.04"/> tam zamanında kendini tuttu.</p>
      <p>İvan Nikolayeviç tertemiz olduğunda, banyodan çıkan bir adamın ihtiyaç duyacağı her şeyi verdiler kendisine: iyi ütülenmiş bir gömlek, bir don, çoraplar. Kadın küçük bir dolabı açıp içini gösterdi.</p>
      <p>“Ne istersiniz?” diye sordu. “Bir sabahlık mı, yoksa pijama mı?”</p>
      <p>Böylece, zorunlu olarak yeni ikametgâhına zincirlenen İvan, kadının utanmazlığı karşısında<a id="GBS.0133.05"/> kollarını açacak oldu, sonra bir şey demeden ince, kırmızı pazenden bir pijamayı parmağıyla göstermekle yetindi.</p>
      <p>İvan Nikolayeviç’i ıssız ve sessiz bir koridordan dev boyutlu bir yere götürdüler. İvan bu dört dörtlük binada bütün gördüklerini alaya almaya kararlıydı, buraya hemen “ana mutfak” adını verdi.</p>
      <p>Haksız da sayılmazdı, pırıl pırıl araçlarla dolu, her boyda camlı dolaplar,<a id="GBS.0134.01"/> ne idüğü belirsiz karmakarışık koltuklar, şişkin karınlı pırıl pırıl abajurlar, sayılamayacak kadar çok kavanoz ve şişe, Bunsen ocağı, elektrik telleri ve bir yığın yabancı araçla doluydu içerisi.</p>
      <p>Girer girmez İvan’a üç kişi yapıştı: karbeyaz giyimli iki kadınla bir adam. Onu önce, köşedeki ufak masanın önüne götürdüler; niyetlerinin ona sorular sormak olduğu belliydi.</p>
      <p>İvan, o an<a id="GBS.0134.02"/> durumunu düşündü. Önünde üç yol vardı. Birincisi en çekicisiydi: bu lambaların ve bütün parıltılı boruların üstüne saldırıp bin parçaya ayırmak, içerde ne var ne yoksa cehenneme yollayıp keyfî olarak tutuklanmasını protesto etmek. Ama bugünün İvan’ı dünkünden çok farklıydı. Bu ilk yol ona güvenilir gelmedi. Varacağı tek sonuç, zırdeli olduğu konusundaki inançları güçlendirmek olacaktı. İvan ilk düşünceyi<a id="GBS.0134.03"/> kafasından attı. Bir ikinci yol vardı: Hemen danışmanın ve Pontius Pilatus’un hikâyesini anlatmak. Oysa akşam başından geçenler, anlatacaklarına kimsenin inanmayacağını ya da sözlerini tersinden anlayacaklarını ortaya koyuyordu. İvan bu ikinci görüşü de kafasından atıp üçüncü yolu seçti: Küçümseyici bir sessizliğe gömülmek.</p>
      <p>Yine de, bu düşüncesini tam olarak hayata geçiremedi. İster istemez<a id="GBS.0134.04"/> –asık suratla da olsa– bir sürü soruya yanıt vermek zorunda kaldı. On beş yıl önce nasıl kızıla yakalandığına varıncaya dek, hayatını didik didik ettiler. İvan’ın anlattıklarıyla bütün bir sayfayı dolduran beyazlı kadın, sayfanın öbür yüzünü çevirip ailesi ve yakınlarıyla ilgili sorulara geçti. Can sıkıcı bir konu açılmıştı: Kim, ne zaman, nasıl ölmüştü? Ailede içkiden ölen var mıydı? Zührevi<a id="GBS.0134.05"/> hastalıklardan birine yakalanmış mıydı? Daha bir sürü şey. En sonunda bir gün önce göl kıyısında olup bitenleri anlatması istendi, ama bu konuda fazla diretilmedi. Pontius Pilatus’la ilgili bilgiler de şaşkınlık belirtisi gösterilmeden karşılandı.</p>
      <p>Kadın, İvan’ı beyazlı adama devretti; adam, bambaşka bir yol tutturdu: Hiç soru sormadı. İvan’ın ateşine baktı, nabzını ölçtü, küçük bir lambayla<a id="GBS.0135.01"/> aydınlattığı gözlerini inceledi. Ardından da öbür kadın, adamın yardımına geldi: Ne olduğunu anlamadığı bir şeyi sırtına batırdılar, hiç canı acımadı. Küçücük bir çekicin sapıyla göğsüne bilinmeyen işaretler çizdiler, aynı çekiçle hafifçe dizlerine vurdular. Bacakları havaya fırladı. Parmağına iğne batırıp birkaç damla kanını aldılar, birkaç damla kan da dirseğinin içindeki damardan çektiler,<a id="GBS.0135.02"/> koluna bir çeşit kauçuk bilezik geçirdiler...</p>
      <p>İvan bütün bunların ne kadar aptalca ve tuhaf olduğunu düşünüp acı acı gülümsemekle yetiniyordu! Vay canına! Düşününce, herkes ona hak verirdi. Yabancı bir danışman yüzünden ne büyük tehlikelerle karşı karşıya geldiklerini, onu yakalamak için neler yaptığını ve sonunda da kendini garip bir çalışma odasında bulduğunu, danışmanın da hiç durmadan<a id="GBS.0135.03"/> kafayı çeken, Vologda’daki Fyodor amcasıyla ilgili bir yığın saçmalık anlattığını söylemek istiyordu. Bağışlanmaz bir eşeklik!</p>
      <p>Sonunda İvan’ı rahat bıraktılar. Odasına geri götürüldü, önüne bir fincan kahveyle iki rafadan yumurta, bembeyaz ekmek ve yağ kondu. Verilen yemekten sonra İvan hastane yöneticilerinden birinin gelmesini, daha büyük bir özenle durumunu aydınlatmaya çalışmasını ve<a id="GBS.0135.04"/> adalet göstermesini beklemeye koyuldu.</p>
      <p>Bekleyişi uzun sürmedi. Kahvaltıdan az sonra oda kapısı birden açıldı, beyaz gömlekli bir sürü insan içeri doldu. En öndeki artistler gibi tıraşlı, keskin ama sevimli bakışlı, kibar tavırlı, kırk beş yaşlarında bir adam, ölçülü adımlarıyla odaya girdi. Ardındakiler ona saygı gösteriyorlardı, bu nedenle girişi de tantanalı ve gösterişli oldu. “Tıpkı<a id="GBS.0135.05"/> Pontius Pilatus gibi,” diye düşündü İvan.</p>
      <p>Hastanenin önemli kişilerindendi kuşkusuz. Arkalıksız bir iskemleye oturdu, ötekiler de arkasına toplanıp duruyorlardı. Adam, İvan’a dostça bakıp, “Doktor Stravinski,” diye kendini tanıttı.</p>
      <p>Çenesinin ucundaki sakalı özenle taranmış biri, İvan’la ilgili notlarla kaplı kâğıdı şefe uzatırken, “Buyurun Aleksandr Nikolayeviç,” dedi.</p>
      <p>“Her<a id="GBS.0136.01"/> şeyi önceden ayarlamışlar,” diye düşündü İvan. Şef, arada bir, “Hımm!.. Hıımm!..” diyerek profesyonel bir gözle kâğıdı inceledi. Sonra çevresindekilerle, pek bilinmeyen bir dilde bir şeyler konuştu. İvan acıyla, “Pilatus gibi Latince konuşuyor,” dedi kendi kendine. Bir sözcük, irkilmesine neden oldu. Ne yazık ki bu, bir gün önce Patriarşiye Göleti Parkı’ndaki kahrolası yabancının söylediği “şizofreni”<a id="GBS.0136.02"/> sözcüğüydü, Profesör Stravinski’nin tekrarladığı. İvan korku içinde, “Bunu da biliyordu!” diye düşündü.</p>
      <p>Herkes ne derse desin, şef, herkese uymayı, her şeyden her zaman hoşnut kalmayı kural bilmişti sanki. Bunu da, “Mükemmel, mükemmel,” sözleriyle belirtiyordu. Kâğıdı birine geri verdi.</p>
      <p>“Mükemmel!” dedi yeniden.</p>
      <p>Sonra İvan’a sordu:</p>
      <p>“Şair misiniz?”</p>
      <p>Nedendir bilinmez,<a id="GBS.0136.03"/> hayatında ilk kez şiirden iğrenen ve kendi dizelerinin anısından bir tatsızlık duygusu alan İvan, somurtarak, “Evet, şairim,” dedi.</p>
      <p>Ardından yüzünü buruşturarak sordu:</p>
      <p>“Siz profesör müsünüz?”</p>
      <p>Stravinski, büyük bir içtenlikle başını salladı.</p>
      <p>“Buranın şefi misiniz?” diye devam etti İvan.</p>
      <p>Stravinski, yine eğildi. </p>
      <p>“Sizinle konuşacaklarım var,” dedi İvan,<a id="GBS.0136.04"/> anlamlı bir sesle.</p>
      <p>“Burada bulunuşumun nedeni de bu zaten,” dedi Profesör.</p>
      <p>Zamanın geldiğini sezen İvan, “Olup biten şu,” dedi. “Bir kere beni deli sanıyorlar, kimse anlattıklarımı dinlemek istemiyor!..”</p>
      <p>Stravinski, güven veren ağır bir sesle, sakinleştirmek istercesine, “Ne ilgisi var,” dedi. “Sizi büyük bir dikkatle dinliyoruz. Size deli demelerine gelince; buna hiçbir zaman<a id="GBS.0136.05"/> izin vermeyiz.”</p>
      <p>“Öyleyse beni dinleyin. Dün akşam Patriarşiye Göleti Parkı’nda gizemli bir kişiye rastladım. Yabancı değildi ama öyleydi; Berlioz’un öleceğini önceden biliyordu, Pontius Pilatus’u şahsen görmüştü.”</p>
      <p>Profesör’ün ardındakiler İvan’ın anlattıklarını sessizce, hiç kıpırdamadan dinliyorlardı. </p>
      <p>İvan’ın yüzündeki belirtileri kaçırmamak için iyice gözlerini kısan Stravinski<a id="GBS.0137.01"/> sordu:</p>
      <p>“Pilatus mu? İsa’nın döneminde... yaşayan mı?” </p>
      <p>“Hem de ta kendisi.”</p>
      <p>“Ah! Ah!” dedi Stravinski. “Berlioz da, yoksa tramvay altında kalan Berlioz mu?” </p>
      <p>“Evet. Tramvay başını kopardığı sırada ben oradaydım. Oysa bu gizemli yoldaş...”</p>
      <p>Keskin zekâsıyla sivrildiği anlaşılan Stravinski, “Pontius Pilatus’u tanıyan mı?” diye sordu yine, İvan, Stravinski’ye süzerek,<a id="GBS.0137.02"/> “Ta kendisi,” dedi. “Her neyse, Annuşka’nın ayçiçeğiyağı döktüğünü önceden bildirmişti, Berlioz da tam Annuşka’nın yağı döktüğü yerde kaydı! Buna ne dersiniz?”</p>
      <p>İvan’ın sesinde, gizli anlamlar taşıyan, sözlerinin büyük etki uyandıracağını uman bir hava vardı.</p>
      <p>Ama sesinin pek bir etkisi olmadı, Stravinski ise basit bir şekilde yeni sorusunu sordu:</p>
      <p>“Bu Annuşka kim peki?” </p>
 <div style="display:none;"><a id="GBS.0137.03"/></div>     <p>Soru, İvan’ı oldukça sarstı, yüzü allak bullak oldu. Sinirli sinirli, “Annuşka’nın hiç önemi yok!” dedi. “Kim olduğunu şeytan bilir. Sadovaya Caddesi’nde oturan sersemin biri. Önemli olan olayı önceden bilmesi, anlıyor musunuz, ayçiçeğiyağının döküleceğini önceden bilmesi! Beni anlamadınız mı?”</p>
      <p>“Sizi gayet iyi anlıyorum,” dedi Stravinski, ciddi ciddi. Parmaklarının ucuyla Şair’in dizine<a id="GBS.0137.04"/> dokunup, “Heyecanlanmayın,” dedi. “Devam edin.”</p>
      <p>İvan, geçirdiği acı deneyimin sonucunda, yardım görmek istiyorsa sakin olması gerektiğini biliyordu. Stravinski’nin havasına girmeye çalışıp, “Devam ediyorum,” dedi. “Her neyse, danışman olduğundan söz ederken de yalan söylüyordu, bu iğrenç adamın bir çeşit doğaüstü gücü var! Örneğin, peşinden koşuyorsunuz ama yakalamanız imkânsız... Yanında<a id="GBS.0137.05"/> da o çift var, kendi türünde pek de küçümsenmemesi gereken o çift: kırık gözlüklü fasulye sırığı herifle, akıl almaz boyda, tek başına tramvaya binen Kedi.” Kimse sözünü kesmiyor, İvan, gitgide daha büyük bir güven ve ateşle konuşmasına devam ediyordu: “Üstelik yabancı, Pontius Pilatus’la birlikte taraçadaydı. Bundan kimsenin kuşkusu olmasın. Bütün bunlar ne demektir öyleyse? Hemen tutuklanması<a id="GBS.0138.01"/> gerekir, demektir. Yoksa anlatılmaz kötülükler yapacaktır.”</p>
      <p>“İsteğiniz bu mu? Onu yakalatmak mı yani? Sizi doğru mu anladım?” diye sordu Stravinski.</p>
      <p>“Zeki ve akıllı,” diye düşündü İvan. “Aydınlar arasında, az da olsa, akıllı kişilere rastlandığı oluyor. İnkâr etmemek gerek!” Sonra yanıt verdi:</p>
      <p>“Beni çok iyi anladınız! Nasıl olur da insan, onu yakalatmaya çalışmaz? Anlıyor<a id="GBS.0138.02"/> musunuz? Bunun yerine beni zorla burada tutuyor, gözlerimin içine ışık tutuyor, banyoya sokuyor, Fyodor amcamın bilmem nesini soruyorlar! Öleli kim bilir kaç yıl olmuş! Serbest bırakılmak istiyorum. Hemen!..” </p>
      <p>“Tamam, çok güzel, çok güzel,” dedi Stravinski. “Şimdi her şey anlaşıldı. Aklı başında bir adamı neden klinikte tutsunlar? Çok iyi. Hiçbir şeyiniz olmadığını bana söylerseniz sizi<a id="GBS.0138.03"/> hemen bırakacağım. Kanıtlamanızı istemiyorum, yalnızca söyleyin yeter. Haydi bakalım, iyi misiniz?”</p>
      <p>Büyük bir sessizlik oldu. Sabah İvan’a o kadar yakınlık gösteren şişman kadın, Profesör’e hayranlıkla bakıyordu. İvan, bir kez daha, “Mutlaka çok akıllı ve zeki biri!” diye kendi kendine söylendi.</p>
      <p>Profesör’ün önerisi hoşuna gitmişti. Ama yanıt vermeden önce uzun uzun düşündü, alnını<a id="GBS.0138.04"/> kırıştırdı. Sonunda, titremeyen bir sesle, “Çok iyiyim,” dedi.</p>
      <p>“İşte bu çok güzel!” diye bağırdı Profesör Stravinski. Rahatlamış gibiydi. “Öyleyse mantıklı düşünelim. Dünü ele alalım.”</p>
      <p>Başını çevirdi, yanındakiler hemen İvan’la ilgili kâğıdı uzattılar. </p>
      <p>“Dün, size kendini, Pontius Pilatus’un bir yakını olarak tanıtan yabancıyı ararken şunları yaptınız...”</p>
      <p>Stravinski,<a id="GBS.0138.05"/> bir İvan’a, bir kâğıda bakıp uzun parmaklarını teker teker kıvırarak saymaya koyuldu.</p>
      <p>“Göğsünüze bir kutsal resim iğnelemişsiniz, doğru mu?” </p>
      <p>“Doğru,” diye kabul etti İvan, somurtarak.</p>
      <p>“Bir tahta perdeyi aşarken düşüp yüzünüzü yaralamışsınız, öyle mi? Elinizde yanan mum, içdonunuzla lokantaya girmiş ve lokantada da birine vurmuşsunuz. Sizi bağlayıp buraya getirmişler. Buraya<a id="GBS.0139.01"/> geldiğinizde polise telefon edip birkaç makineli tüfek istemişsiniz. Ardından kendinizi pencereden atmaya kalkmışsınız. Evet mi? Karşımızda bir sorun var şimdi: Böylesi davranışlarla, birini yakalamak ya da yakalatmak mümkün mü? Hiçbir eksiği olmayan, sağlam bir adamsanız yanıtını kendiniz vereceksiniz: olanaksız. Buradan gitmek mi istiyorsunuz? Nasıl isterseniz öyle olsun. Ama sorarım size, nereye<a id="GBS.0139.02"/> gitmeyi düşünüyorsunuz?”</p>
      <p>Profesör’ün bakışları altında, kendine güvenini biraz yitiren, sesi eskisi kadar sağlam çıkmayan İvan, “Tabii polise,” diye karşılık verdi.</p>
      <p>“Buradan çıkar çıkmaz, doğru mu?”</p>
      <p>“Hııı!.. Evet.”</p>
      <p>“Daha önce evinize uğramayacak mısınız?” diye sordu Stravinski çabucak.</p>
      <p>“Eve uğrayacak zamanım olmayacak ki! Bu süre içinde bir de eve uğrarsam rahat<a id="GBS.0139.03"/> rahat kaçacak zaman bulur!”</p>
      <p>“Güzel. Peki önce neden söz edeceksiniz polise?” </p>
      <p>Gözleri bir sisle buğulanan İvan Nikolayeviç, “Pontius Pilatus’tan söz edeceğim,” dedi.</p>
      <p>“Öyleyse harika!” diye bağıran Stravinski, işi oluruna bırakmış gibi bir havada, sivri sakallı adama dönüp emretti: “Fiyodor Vasiliyeviç, lütfen Yoldaş Biezdomni’yi taburcular listesine kaydedin. Ama odasına başka<a id="GBS.0139.04"/> birinin yatırılmamasına dikkat edin, çarşafları da değişmesin. İki saat sonra Yoldaş Biezdomni buraya dönecek. Hem,” diye Şair’e dönerek ekledi, “girişimlerde başarı kazanmanızı da dilemiyorum, çünkü bu başarıya zerre kadar inanmıyorum. Az sonra görüşmek üzere!”</p>
      <p>Yerinden kalktı, ardındakiler hemen dalgalandılar. İvan, kuşkuyla, “Neden iki saat sonra buraya dönecekmişim?” diye sordu.</p>
 <div style="display:none;"><a id="GBS.0139.05"/></div>     <p>Bu soruyu önceden bekliyormuş gibi, Stravinski, hemen gene oturdu.</p>
      <p>“Neden mi? Şundan: İçdonuyla karakola girip Pontius Pilatus’u tanıyan birini gördüğünüzü söylerseniz hiç vakit geçirmeden sizi buraya getirirler. Kendinizi aynı odada bulursunuz.”</p>
      <p>İyiden iyiye aptallaşan İvan, “İçdonu mu? İçdonunun burada işi ne?” diye sordu.</p>
      <p>“Her şeyden önce Pontius Pilatus var. Ama içdonu<a id="GBS.0140.01"/> da önemli. Sizi buradan çıkarmadan önce devletin verdiği çamaşırları geri almak ve size giysilerinizi geri vermek zorundayız. Oysa siz buraya içdonuyla geldiniz. Üstelik, az önce çıtlattığım halde evinize uğramaya da niyetiniz yok. Bunların üstüne bir de Pilatus’u ekleyin... Söylenecek başka şey kalmıyor, iş tamamdır!”</p>
      <p>İvan Nikolayeviç’e tuhaf bir şey oldu. Sanki bütün iradesi bir anda<a id="GBS.0140.02"/> kırılıverdi. Bitkin hissetti kendini, öğüt dinlemeye hazırdı. Utana sıkıla, “Öyleyse ne yapmalı?” diye sordu.</p>
      <p>“Hah, bu güzel işte!” dedi Stravinski. “Çok çok akıllıca bir soru bu. Şimdi, gerçekten başınıza ne geldiğini size söyleyeceğim. Dün biri sizi çok korkutmuş, sonra da Pontius Pilatus ya da bu tür hikâyelerle iyice kafanızı karıştırmış. Kendinizden geçip sinirleriniz bozulunca siz<a id="GBS.0140.03"/> de bütün kenti dolaşıp Pontius Pilatus’la ilgili hikâyeler anlatmışsınız. Bu durumda sizi deli sanmaları akla yakın. Şimdi sizi kurtaracak bir tek şey var: eksiksiz dinlenme. Burada kalmanız da kaçınılmaz.”</p>
      <p>İvan, bu kez yalvarırcasına, “Ama onu yakalamak gerek!” diye bağırdı.</p>
      <p>“Tabii. Ama neden her şeyi tek başınıza siz üstünüze alıyorsunuz? Bir kâğıda, bu adamla ilgili kuşkularınızı<a id="GBS.0140.04"/> ve ona yönelttiğiniz suçları yazın. Ondan sonra, bu açıklamanızı ilgili kişiye iletmekten kolay ne var? Sizin dediğiniz gibi, bir katille karşı karşıya bulunuyorsak her şey hemen ortaya çıkar. Yalnız, bir tek koşulum var: Kafanızı yormaktan kaçınacak, Pontius Pilatus’u da biraz daha az düşüneceksiniz. Önüne gelen bir şey anlatıyor. İnsan herkese güvenemez ya!”</p>
      <p>İvan, kararlı bir sesle, “Kabul!”<a id="GBS.0140.05"/> dedi. “Kâğıt kalem verin bana!” </p>
      <p>Stravinski, şişman kadına, “Ona birkaç kâğıt ve kısacık bir kurşunkalem verin,” diye emretti. Sonra İvan’a dönüp devam etti: “Bugün, bir şey yazmamanızı salık veririm ama.”</p>
      <p>Kuşkulanan İvan, “Olmaz, olmaz!” diye bağırdı. “Hemen şimdi yazacağım.”</p>
      <p>“İyi, peki! Ama beyninizi yormayın. Bugün olmazsa yarın olur.”</p>
      <p>“Yarına kadar da o kaçacak!”</p><div style="display:none;"><a id="GBS.0141.01"/></div>
      <p>Stravinski, inançla, “Hayır,” dedi. “Size yemin ederim, bir yere gidemez. Hem şunu unutmayın: Burada size bütün olanaklarımızla yardım ederiz. Biz olmadan bir şey yapamazsınız. Anlıyor musunuz?”</p>
      <p>Ardından, anlamlı bakışlarla İvan Nikolayeviç’in ellerini avuçlarına alıp uzun uzun onun gözlerinin içine baktı.</p>
      <p>“Size yardım edeceğiz, anlıyor musunuz?” dedi. “Burada, hepimiz size<a id="GBS.0141.02"/> yardımcı olacağız... Yavaş yavaş rahatlayacaksınız... Burası sessizlik, dinlenme yeridir... Size yardım edeceğiz.”</p>
      <p>İvan Nikolayeviç, esnemeye başladı, yüzü gevşedi.</p>
      <p>“Evet, evet,” dedi güçlükle.</p>
      <p>“Çok güzel!” diye, alışkın bir tavırla sohbeti bitiren Stravinski ayağa kalktı. “Hoşça kalın!” </p>
      <p>İvan’a elini uzattı. Kapıda, sakallı adama dönüp, “Evet, oksijeni deneyin,” dedi.<a id="GBS.0141.03"/> “Oksijeni ve banyoyu...”</p>
      <p>Hemen ardından Stravinski’yle ardındakiler gözden kayboldu. Pencere telleri ardında, ırmağın öbür kıyısında orman, neşe içinde ilkbaharlık süslerini sergiliyor, ırmak pırıl pırıl parlıyordu.</p>
    </section>
  <div style="display:none;"><a id="GBS.0141.04"/></div></body>
</html>