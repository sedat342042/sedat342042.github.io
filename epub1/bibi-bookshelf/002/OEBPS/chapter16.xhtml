<?xml version="1.0" encoding="UTF-8" standalone="no"?><html xmlns="http://www.w3.org/1999/xhtml">
	<head>
		<title>Usta ile Margarita</title>
		<link href="main.css" rel="stylesheet" type="text/css"/>
<meta name="Adept.resource" value="urn:uuid:9a306e4f-5f83-29ee-fd04-e3fd7b236a56"/>
	</head>
	<body xmlns:epub="http://www.idpf.org/2007/ops" class="chapter" epub:type="chapter"><div style="display:none;"><a id="GBS.0230.01"/></div>
    <section>
      <header>
        <h1 class="ch">16</h1>
        <h2>İnfaz</h2>
      </header>
      <p>Güneş, Çıplaktepe’den aşağı süzülüyordu. Tepenin çevresinde çift sıra asker nöbet tutmaktaydı. </p>
      <p>Öğleye doğru, Vali’nin yolunu kesmekten gelen süvari birliği dörtnala Hebron Köprüsü’nden geçiyordu. Kapadokya piyadeleri, katırları ve develeri ite kaka yolun iki yanına sürüp süvarilerin önünü açmışlardı. Beyaz toz bulutları bırakarak ilerleyen<a id="GBS.0230.02"/> askerler kavşağa vardılar: Yollardan biri güneyden Beytlehem’e kadar ulaşıyor, öteki kuzeybatıya, Yafa’ya yöneliyordu. Süvariler Yafa yolunu tuttular. Yol boyu sıralanan Kapadokyalılar, bayram dolayısıyla Kudüs’e akın eden kervanları yoldan sürmüşlerdi. Otların üzerine rastgele kurulmuş çizgili çadırlarından çıkan hacılar, piyadelerin ardına yığılıyorlardı. Süvariler, Yıldırım Lejyonu’na bağlı<a id="GBS.0230.03"/> ikinci birliği de geçtikten sonra bir kilometre daha ilerleyip Çıplaktepe’nin eteklerine vardılar. Hepsi atlarından indiler. Komutan adamlarını gruplara ayırdı; gruplar tepenin eteklerini iyice kuşatıp Yafa yoluna bakan dar bir geçit bıraktılar.</p>
      <p>Arkadaki birlik hemen yetişti, süvariler öne geçip tepeyi daha yüksekten ikinci bir çembere aldı.</p>
      <p>Sonunda Farezehri Marcus’un emrindeki<a id="GBS.0230.04"/> birlik göründü. Askerler yolun yanlarında tek kol halinde ilerliyor, bu iki sıranın arasında, gizli muhafızların eşliğinde, içinde üç mahkûmun bulunduğu araba gidiyordu. Mahkûmların boyunlarına beyaza boyalı yaftalar asılmış, yaftanın üzerine de Aramca ve Yunanca “Haydut ve Asi” yazılmıştı.</p>
      <p>Mahkûm arabasının ardında, yeni yontulmuş üç çarmıh, sürüyle kürek, ip, kova ve balta taşıyan öteki<a id="GBS.0230.05"/> arabalar vardı. Arabalara altı da cellat yerleşmişti. Üç atlı, Yüzbaşı Marcus, Kudüs Tapınağı muhafızlarının şefi ve sarayın karanlık odasında Pilatus’la kısa bir görüşme yapan, yüzü kukuletayla örtülü adam arabaların ardından ilerliyor, onları da yine bir dizi asker izliyordu.</p>
      <p>Askerlerin arkasında sıcaktan yılmayan, bu ilginç görüntüyü kaçırmak istemeyen iki bin meraklı vardı. Hacılar<a id="GBS.0231.01"/> da şehirden gelen meraklı kafilesine mahkûmlar geçtikten sonra katılabildiler. Pilatus’un, taştan kürsünün tepesinden söylediklerini tekrarlayan tellalların cılız sesi uzaktan uzağa yankılanıyor, kafile, ağır ağır Çıplaktepe’ye doğru ilerliyordu.</p>
      <p>Süvariler, ikinci asker dizisine varıncaya dek herkese yol verip kimsenin geçişini engellemediler, ikinci kademede tepeyi çeviren birlikse, ancak<a id="GBS.0231.02"/> infaz görevlilerine geçme izni verdi. Sonra, ustaca bir manevrayla kalabalığı tepenin çevresine yaydılar. Meraklı kalabalığı, aşağıdaki süvarilerle ikinci kademedeki piyadeler arasında kalarak işkenceyi, piyadelerin seyrek sıraları ardından izleyebildi.</p>
      <p>Kafilenin tepeye tırmanmaya başlamasından bu yana üç saat geçmiş, güneş Çıplaktepe’yi dönmüştü. Sıcaklık dayanılır gibi değildi; en büyük<a id="GBS.0231.03"/> eziyeti çeken askerler sıkıntıdan patlıyor, üç mahkûmu yürekten lanetleyerek en kısa sürede gebermelerini diliyorlardı. Tepenin eteğinde, süvarilerin açık bıraktığı geçidin yakınında, alnı ıslanmış, uzun beyaz ceketinin sırtı terden sırılsıklam kesilmiş olan süvarilerin ufak tefek komutanı, ara sıra, önce askerlerin getirdiği bakır kovadan avuçlarıyla su içiyor, başındaki sarığı ıslatıyordu. Bir<a id="GBS.0231.04"/> süre için rahatlayınca tepeye giden tozlu yolu düzenli adımlarla arşınlamaya koyuluyor; uzun kılıcı, deri çizmesinin bağcıklarını dövüyordu. Süvarilerinin karşısında bir dayanıklılık örneği sergilemek ister gibiydi; ama yine de onlara acımış, yere sapladıkları mızraklarını çatıp üzerine uzun pelerinlerini atmalarına izin vermişti. Suriyeliler bu uydurma çadırların içinde, amansız güneşten korunuyorlardı.<a id="GBS.0231.05"/> Kovalar kısa sürede boşalmıştı; çeşitli takımlardan birer süvari, nöbetleşe, alçak tepenin eteğindeki boğaza iniyor, cehennem sıcağında usul usul akan, cılız böğürtlenlerin gölgesinde son günlerini yaşayan çamurlu, ip gibi dereden kovalarını dolduruyorlardı. Zor bulunan, seyrek gölgeliklerden birini bulmaya çalışan seyisler, aynı yerde, hareketsiz duran atların bakımıyla görevlendirilmişlerdi.</p><div style="display:none;"><a id="GBS.0232.01"/></div>
      <p>Askerlerin bitkinliği, mahkûmlara yönelttikleri küfürler boşuna değildi. Vali verilen cezanın uygulanmasının, nefret ettiği bu Kudüs şehrinde büyük kargaşalara yol açacağından korkmuştu. Korkusunun yersizliği şimdi ortadaydı. İnfazın dördüncü saatine girildiğinde, iki dizi çemberin –tepede piyadeler, eteklerde süvariler– arasında artık kimse yoktu. Güneşin boğucu sıcaklığı kalabalığı yaktı,<a id="GBS.0232.02"/> Kudüs’e geri dönmeye zorladı. Yamaçlarda, iki birliğin sınırladığı bölgede, kime ait olduğu, nereden geldiği bilinmeyen iki köpek kalmıştı. Sıcaktan boğulacak gibiydi hayvanlar da; güçlükle soluk alıyor, dillerini bir karış dışarıya sarkıtmış yatıyor, bu bölgede sıcaktan korkmayan tek türü oluşturan kertenkelelerin alev alev yanan taşlarla birbirine geçmiş dikenli bitkiler arasında gezinmelerine<a id="GBS.0232.03"/> aldırmıyorlardı bile.</p>
      <p>Asker dolu Kudüs’te de, şimdi kuşatılan tepede de kimse mahkûmları kaçırmaya kalkmamıştı. Kalabalık, şehre dönmüştü. İdamın ilginç bir yanının olmadığı belliydi, oysa şehirde, o akşam yapılacak olan, büyük Hamursuz Bayramı’nın başlangıcını belirleyen eğlencelerin hazırlıkları yapılıyordu.</p>
      <p>Tepeye yakın yerde duran Romalı piyadeler, Suriyeli süvarilerden daha<a id="GBS.0232.04"/> fazla sıkıntıdaydılar. Yüzbaşı Marcus, askerlerine, yalnızca tolgalarını çıkarıp başlarına suya batırılmış beyaz bezler sarmalarına izin vermişti. Ama onları, mızrak elde, ayakta durmaya mecbur tutuyordu. Kendisi de başına bir bez sarmıştı ama onunki kuruydu. Cellatların çevresinde dönüp duruyordu; sırtındakileri çıkartmak aklına bile gelmemişti: Kılıcı, hançeri, göğsünü süsleyen gümüşten aslan kafaları<a id="GBS.0232.05"/> yerli yerindeydi. Tam karşıdan gelen güneş görünürde onu hiç rahatsız etmiyordu. Göğsündeki aslanlara bakmak imkânsızdı; eritilmiş gümüş gibi parıldıyor, insanın gözünü kamaştırıyorlardı. Farezehri’nin darmadağınık yüzünde ne yorgunluk ne de can sıkıntısı belirtisi vardı. Dev Yüzbaşı, bütün gün, ardından bütün gece ve ertesi gün –tek kelimeyle ne kadar yürümesi gerekirse o kadar– yürüyeceğe<a id="GBS.0233.01"/> benziyordu. Hep aynı düzenli adımlarla, elleri bakır kaplamalı kalın kemerinde, aynı sert bakışlarla bir çarmıhları bir nöbetçileri süzerek, ara sıra ayağının ucuyla, yılların beyazlattığı, insan kemiği parçalarını ve çakıltaşlarını kayıtsızca iterek.</p>
      <p>Kukuletalı adam, çarmıhların orada üç ayaklı, arkalıksız bir iskemleye oturmuştu. Sıkıntıdan, arada bir elindeki değnekle kumları karıştırıyor,<a id="GBS.0233.02"/> fazla dikkati çekmeden sakin sakin bekliyordu.</p>
      <p>Tepeyi kuşatan iki çemberin arasında kimsenin olmadığını söylemiştik; aslında bu pek doğru değildi. Herkes gitmiş ama biri kalmıştı geride. Yalnız kalan adamı görmek çok güçtü. Askerlerin bir geçit bıraktıkları infazın en rahat izlenebileceği yere değil, kuzeye doğru, tepenin yamacının dik, ulaşılması zor yerine yerleşmişti. Onun bulunduğu<a id="GBS.0233.03"/> yanda engebeler, dik kayalıklar, derin yarıklar vardı. Bütün engebelerin, lanetlenmiş kurak toprağın bir köşesine, uçurumun kenarına ise, yaşamak için çabalayan cılız bir incir ağacı yapışmıştı.</p>
      <p>Gölge etmesi imkânsız bu ağacın altına yerleşmişti infazın tek seyircisi (aktörü değil); ta başından beri, yani aşağı yukarı üç saati geçkin bir süredir, bir taşın üzerinde oturuyordu. Gerçekten,<a id="GBS.0233.04"/> infazı izlemek için en iyi değil, en kötü yeri seçmişti. Yine de, bulunduğu yerden, iki dizi asker ve Yüzbaşı’nın göğsünde parlayan aslan kafalarının ötesinde, üç çarmıh görülebiliyordu. Görülmekten, rahatsız edilmekten kaçtığı açıkça belli olan bir adam için burası yeter de artardı bile.</p>
      <p>Dört saat önce, infaz yeni başlarken bu adam ilginç davranışlarıyla herkesin dikkatini çekmişti; herhalde<a id="GBS.0233.05"/> bu nedenle tutumunu değiştirip bir köşeye büzülmüş olmalıydı.</p>
      <p>Kafilenin, ikinci asker çemberini geçip tepeye varacağı anda, kalabalıktan ayrılıp geç kalmaktan korkarcasına ileri atılan o olmuştu, soluk soluğa, dirseklerini böğrüne yapıştırmış, yamacı koşarak tırmanmıştı; herkes gibi kendisinin önünde de askerlerin, geçmek isteyenlere engel olmak amacıyla safları sıklaştırdığını görünce,<a id="GBS.0234.01"/> kendisine yöneltilen kızgın haykırışları anlamazdan gelip mahkûmların arabadan indirildikleri işkence yerine varmak için sıraları safça zorladı. Bu arada göğsüne zorlu bir mızrak sapı yedi, acıyla değil umutsuzlukla haykırarak kendini geriye attı. Acı duymazcasına, kendisine vuran askere donuk, kayıtsız bakışlarla baktı.</p>
      <p>Göğsünü tuttu, boğulurcasına öksürerek tepeyi çepeçevre dolaştı ve<a id="GBS.0234.02"/> kuzeye bakan yamaca doğru koştu. Asker zincirinde bir aralık bulup süzülebileceğini sanıyordu. Geç kalmış, çember kapanmıştı. Adam, yüzünde büyük bir acıyla içindeki kocaman kazıkları indirdikleri arabalara ulaşmaktan umudu kesti. Üstelik, bütün bu çabalar tutuklanmasından başka işe yaramayacaktı. Oysa o günkü planında tutuklanmak yer almıyordu.</p>
      <p>Uçurumun kenarına, incir ağacının altına,<a id="GBS.0234.03"/> kimsenin kendisini rahatsız edemeyeceği bu sakin köşeye çekildi.</p>
      <p>Taş üzerinde oturan bu kara sakallı, güneş ve uykusuzluktan gözleri yaş ve çapak içindeki adam, keder ve sıkıntıyla kendi kendini yiyordu. Arada sırada çekip sırtına doladığı, maviden griye dönmüş eski <em>tallit</em>’ini<a class="si-noteref" epub:type="noteref" href="#f33" id="ref_f33">33</a> açıyor, bu hareketiyle, mızrak sapının zedelediği, kapkara terlerin süzülüp indiği çıplak göğsü görünüyordu.<a id="GBS.0234.04"/> Anlatılmaz bir acıyla dolu gözlerini gökyüzüne kaldırıp eli kulağındaki şöleni bekleyerek dönüp duran üç akbabayı gözleriyle izliyordu. Ardından umutsuz bakışlarını yere dikip çevresinde kertenkelelerin koşuştuğu bir köpek leşinin tanınmaz haldeki kalıntılarını seyrediyordu.</p>
      <p>Adamın acıları öylesine büyüktü ki, ara sıra kendi kendine konuşmaya başladığı görülüyordu. Ruhunu delmeye çalışan<a id="GBS.0234.05"/> dertten kurtulmak istercesine, oturduğu taşın üstünde debelenerek güneşten yanan göğsünü tırmalıyor, “Aptal herif!” diye inliyordu. “Ben aptalın biriyim, beyinsiz bir karı, bir ödlek! İnsan değilim ben, leşim leş!”</p>
      <p>Sustu, başını eğdi. Tahta matarasından bir yudum ılık su içti, canlanır gibi oldu. Ara sıra, ya <em>tallit</em>’inin altına gizlediği bıçağına yapışıyor ya da yanına, taşın üstüne bıraktığı<a id="GBS.0235.01"/> parşömeni, mürekkep şişesini ve ince sopayı alıyordu.</p>
      <p>Parşömenin üzerine birkaç şey yazmıştı bile:</p>
      <blockquote>
        <p>Dakikalar geçiyor, ben Matta Levi hep aynı yerdeyim, Çıplaktepe’de!.. Ve ölüm gelmek bilmiyor!</p>
      </blockquote>
      <p>Biraz ötede:</p>
      <blockquote>
        <p>Güneş batacak, ölüm yok ortada.</p>
      </blockquote>
      <p>Matta Levi, parşömeni alarak ince sopasının ucuyla üzerine, umutsuzca şu sözleri çizdi: “Tanrım!<a id="GBS.0235.02"/> Neden gazabın onun üstünde? Ona ölümü yol</p>
      <p>Kuru, kısa bir hıçkırık, sonra, tırnaklarını yeniden göğsüne geçirdi. Levi’nin umutsuzluğu, Yeşu’yla birlikte uğradıkları büyük başarısızlıktan, bir de yaptığına inandığı büyük hatadan geliyordu. Evvelki gün Yeşu ile Levi, Kudüs yakınlarındaki Beytanya’daydılar. Yeşu’nun sözlerinden çok etkilenen bir bostan sahibi çağırmıştı onları. Bütün sabahı,<a id="GBS.0235.03"/> adama yardım etmek için bostanda çalışmakla geçirmişlerdi. Niyetleri akşama, hava serinlediğinde Kudüs’e dönmekti. Öğlene doğru Yeşu sabırsızlanmaya başladı; şehirde acele bir işi olduğunu öne sürerek tek başına çıkıp gitti. İşte Matta Levi’nin ilk hatası buydu: Neden, neden yalnız başına bırakmıştı onu?</p>
      <p>Akşam, ani bir hastalık Matta’yı yatağa serdi, bu nedenle Matta, Kudüs’e dönemedi.<a id="GBS.0235.04"/> Bütün gövdesi alev alev yanıyordu. Ateşten titriyor, dişleri birbirine vuruyor, durmadan su istiyordu.</p>
      <p>Hiçbir yere gidemezdi. Bostan sahibinin ahırında, bir at örtüsüne uzandı, cuma sabahına kadar orada kıvrıldı kaldı. O sabah hastalık, geldiği gibi birden yok oluverdi. Bitkin olduğu, bacakları titrediği halde bir felaket önsezisiyle belli belirsiz bir kuşkuya kapılıp ev sahibinden izin<a id="GBS.0235.05"/> istedi, Kudüs’e döndü. Önsezisinin kendisini yanılttığını anladı: Felaket gelmişti bile. Vali cezayı açıkladığında Levi kalabalığın arasındaydı.</p>
      <p>Mahkûmlar, işkencenin yapılacağı tepeye doğru götürülürken Levi, meraklı kalabalığının başında, askerlerin peşi sıra yürüdü. Yürürken, kimseye belli etmeden Yeşu’nun dikkatini çekme yollarını arıyordu. Hiç olmazsa dostu Levi’nin orada, yakınında<a id="GBS.0236.01"/> olduğunu, son yolculuğunda kendisini yalnız bırakmadığını, ölümün en kısa sürede yetişip Yeşu’yu kurtarması için dua ettiğini göstermek istiyordu. Ama uzaklara, götürüldüğü yere bakan Yeşu, tabii Matta’yı göremedi.</p>
      <p>Kortej böylece yaklaşık yarım kilometre ilerlemişken, kalabalığın yolu kesen askerlere doğru ittiği Matta’ nın aklına bir şey geldi. Basit, ama basit olduğu kadar da dâhiyane<a id="GBS.0236.02"/> bir fikirdi bu. Kendine özgü bir coşkuyla daha önce düşünmediği için, kendi kendisine lanetler yağdırdı. Mahkûmlara eşlik eden askerler seyrek diziler halinde ilerliyor, geniş aralıklar bırakıyorlardı. Ustalıkla davranır, iyi hesaplarsa, iki büklüm kıvrılıp askerlerin arasından ok gibi geçebilir, arabaya koşar ve içine atlardı... O zaman da Yeşu, bütün acılarından kurtulmuş olurdu.</p>
      <p>“Yeşu!<a id="GBS.0236.03"/> Seni kurtarıyor ve seninle birlikte geliyorum! Biricik sadık dostun Matta’yım ben!” diye bağırdıktan sonra, bir saniye Yeşu’yu bıçaklamasına yetecekti.</p>
      <p>Eğer Tanrı, birkaç saniye daha yaşamasına izin verirse Levi kendini bıçaklama fırsatını da bulacak, böylece çarmıha gerilip öldürülmekten kurtulmuş olacaktı. Ama bu son nokta eski tahsildar Matta Levi’yi pek ilgilendirmiyordu. Tek isteği,<a id="GBS.0236.04"/> hayatında kimseyi incitmemiş olan Yeşu’nun işkenceden kurtulmasıydı.</p>
      <p>Planı çok iyiydi, ama tek kusuru vardı: Levi yanına bıçak almamıştı. Üstelik üzerinde tek kuruş bile yoktu.</p>
      <p>Kendi kendine söverek kalabalıktan sıyrıldı, koşarak şehrin yolunu tuttu. Ateşler içinde yanan kafasını tek bir düşünce kurcalıyordu: şehirde, hangi yoldan olursa olsun bir bıçak edinip kafileye zamanında<a id="GBS.0236.05"/> yetişmek.</p>
      <p>Koşarak şehrin kapılarına vardı, içeri giren kervanların arasından sıyrılıp geçti, solunda bir ekmek fırınının açık kapısını görerek durdu. Güneş altında yanan yolda koştuğu için soluk almakta güçlük çekiyordu. Yine de kendini toplayıp ciddi bir edayla dükkâna girdi, tezgâhın ardında duran kadını selamladı, her nedense canı en çok onu çekmiş gibi, en üst raftaki ekmeği istedi;<a id="GBS.0237.01"/> kadın arkasını döner dönmez tezgâhın üzerinde duran ustura gibi bilenmiş uzun ekmek bıçağını el çabukluğuyla kapıp saniye geçirmeden dışarı fırladı.</p>
      <p>Yine Yafa yolu üzerindeydi. Ama kafile ortalarda yoktu. Ara sıra tozların içine boylu boyunca yatıp soluklanması gerekti. Yayalar, katır sırtında Kudüs’e dönenler onu görünce şaşırıp kalıyorlardı. Ama Levi, yalnız göğsünde değil, kafasında<a id="GBS.0237.02"/> ve kulaklarında da atan kalbinin sesinden başka şey duymuyordu. Soluk alışı düzene girince hemen fırlıyor, başlıyordu koşmaya. Fakat giderek yavaşlıyor, iyice yavaşlıyordu. Ama toz bulutunu gördüğünde, kafile çoktan tepenin eteklerine varmıştı. Geç kalacağı düşüncesiyle, “Ah Tanrım!” diye inledi Levi.</p>
      <p>Gerçekten de geç kalmıştı.</p>
      <p>İnfazın dördüncü saati de dolunca Levi’nin acıları en<a id="GBS.0237.03"/> üst noktasına ulaştı, çılgınca bir kızgınlığa kapıldı. Ayağa kalkıp artık gereksiz bulduğu çalıntı bıçağı yere attı, kendini kalan sudan yoksun bırakmak için tahta matarasını ayaklarının altında ezdi, kafasındaki sarığı çözüp seyrek saçlarını yoklamaya, kendi kendini lanetlemeye koyuldu.</p>
      <p>Anlaşılmaz sözlerle kendini lanetliyor, kükrüyor, tükürüyor, anasıyla babasına, böyle bir salağı dünyaya<a id="GBS.0237.04"/> getirdikleri için sövüyordu.</p>
      <p>Küfürlerinin, lanetlerinin hiçbir etkisi olmadığını, koca güneşin altında hiçbir şeyin değişmediğini görünce cılız yumruklarını sıktı, gözlerini kırpıştırarak gökyüzüne, gitgide alçalarak gölgeleri uzatan, uzaklaşarak Akdeniz’e gömülmekte olan güneşe baktı; hemen bir mucize istedi Tanrı’dan. Tanrı’dan o an, Yeşu’ya ölüm göndermesiydi dileği.</p>
      <p>Gözlerini<a id="GBS.0237.05"/> açtı, Yüzbaşı’nın göğsündeki parıltıların sönüşünden başka bir değişiklik görmedi tepede. Güneş batıyor ve ölüm bir türlü gelmiyordu; zavallı yüzler Kudüs’e dönüktü. Levi haykırdı:</p>
      <p>“Seni lanetliyorum Tanrı!”</p>
      <p>Çatlak bir sesle, Tanrı’nın adaletsiz olduğuna inandığını, artık onu tanımayacağını söyledi.</p>
      <p>“Sağırsın sen!” diye kükredi. “Sağır olmasan beni duyar, onu hemen öldürürdün!”</p><div style="display:none;"><a id="GBS.0238.01"/></div>
      <p>Matta Levi, gözlerini kapatıp, gökyüzünden inip kendisini devirecek ateşi bekledi. Bir şey olmayınca gökyüzüyle alay etmeye, ona yaralayıcı sözler yağdırmaya devam etti. Büyük kırgınlığını haykırdı, başka tanrılar, başka dinler olduğunu söyledi, hayır, dedi, hayır; başka bir tanrı, Yeşu gibi birinin çarmıha gerilip güneşin altında ölmesine göz yummazdı. Artık güç duyulan bir sesle, haykırdı:</p><div style="display:none;"><a id="GBS.0238.02"/></div>
      <p>“Yanılmışım!” diyordu. “Sen kötülük tanrısısın! Gözlerin, tapınağı dolduran tütsü dumanlarıyla kör olmuş. Kulakların kendi papazlarının borusundan başka şey duymaz olmuş! Güçlü bir tanrı değilsin sen! Kapkara bir tanrısın! Haydutların tanrısı, koruyucusu ve ruhu, lanet olsun sana!”</p>
      <p>Eski tahsildarın yüzü sanki bir solukla okşandı, ayaklarının altında bir şey hışırdadı. Sonra yine bir<a id="GBS.0238.03"/> soluk gezindi yüzünde. Levi gözlerini açtı: Lanetlemelerinin etkisi ya da bilinmeyen başka bir nedenle dünyadaki her şeyin birden değiştiğini gördü. Güneş her akşam gömüldüğü denize erişemeden kaybolmuştu. Batıdan yükselen, kaçınılmaz bir fırtına tehlikesi taşıyan bulut onu yutmuştu. Bulutun çevresinde beyaz köpükler vardı sanki. Karnındaki kara kara kıvrımlar sarı parıltılar saçıyordu. Buluttan<a id="GBS.0238.04"/> devamlı bir gürleme geliyor, ara sıra yanlarından alevden çizgiler fışkırıyordu. Yafa yolu ve cılız Gehenne Vadisi boyunca, hacıların çadırlarının üstünde, birden bastıran rüzgârın kaldırdığı toz bulutları uçuşuyordu. Levi sustu, Kudüs’ün üstüne çöken fırtınanın, zavallı Yeşu’nun kaderinde değişiklik yapıp yapmayacağını düşündü. Yeşu’nun çarmıhına yıldırımın çarpmasını istedi. Gökyüzünün, bulutun<a id="GBS.0238.05"/> kaplamadığı, akbabaların kanat çırpıp fırtınadan kaçtıkları, hâlâ pırıl pırıl olan bölümüne pişmanlıkla baktı ve Tanrı’yı lanetlemekte acele etmekle delilik yaptığını düşündü; artık Tanrı kendisini dinlemeyecekti.</p>
      <p>Gözlerini tepenin eteğine çevirip süvarilerin yayıldığı noktaya baktı, orada da büyük değişiklikler olduğunu gördü. Askerlerin koşuştuklarını, mızraklarını söktüklerini, pelerinlerini<a id="GBS.0239.01"/> sırtlarına attıklarını, seyislerin de tırısa kaldırdıkları yağız atları yola çıkardıklarını fark etti. Alayın yola düzüldüğü açıkça belliydi. Levi, yüzüne çarpan tozdan korunmak için kolunu siper edip tükürerek, süvarilerin gidişine bir anlam vermeye çalışıyordu. Gözlerini biraz yukarı kaldırınca, sırtında kırmızı asker peleriniyle bir küçük karaltının, işkence yerine doğru tırmandığını gördü.<a id="GBS.0239.02"/> O an, mutlu sonu sezinleyen eski tahsildarın yüreği sıkıştı.</p>
      <p>İşkencenin beşinci saatinde tepeye tırmanan kırmızı pelerinli adam, yanında emir eriyle Kudüs’ten dörtnala gelen komutandan başkası değildi. Farezehri’nin bir işaretiyle asker dizisi açıldı, Yüzbaşı karşısındaki halk temsilcisini selamladı. Yeni gelen, Marcus’u kenara çekip kulağına bir şeyler fısıldadı. Yüzbaşı onu ikinci kere<a id="GBS.0239.03"/> selamlayıp hemen üç çarmıhın dibinde oturan cellatlara yöneldi. Halk temsilcisine gelince; kendisini görüp saygıyla ayağa kalkan, üç ayaklı taburedeki adama doğru yürüdü. Alçak sesle ona da bir şeyler söyledi. Birlikte çarmıhlara yöneldiler. Tapınak muhafızlarının şefi de onlara katıldı.</p>
      <p>Farezehri, çarmıhların altında duran paçavralara doğru eğildi, yüzü tiksinti doluydu. Bu paçavralar<a id="GBS.0239.04"/> az önce mahkûmların sırtındaydı; şimdi cellatlar bunları aralarında bölüşmeye hak kazanmışlardı, ama hiçbirinin paçavraları istediği yoktu. İçlerinden ikisini çağırıp emretti:</p>
      <p>“Peşimden gelin!”</p>
      <p>En yakın çarmıhtan saçma bir şarkının boğuk sesleri geliyordu. Orada çarmıha gerilen adam –Hestas– üçüncü saatin sonuna doğru güneş ve sinekler yüzünden aklını kaçırmıştı; şimdi de tatlı tatlı,<a id="GBS.0239.05"/> üzümle ilgili bir şarkı mırıldanıyor, yine de arada bir, bez sarılı kafasını sallıyor, sinekler de tembel tembel yüzünden havalanıp bir an sonra yeniden konuyorlardı. </p>
      <p>İkinci çarmıhtaki Dismas öteki ikisinden daha çok acı çekiyordu, çünkü karanlıklar zihnini kaplamamıştı. Hiç durmadan, düzenli olarak kafasını bir sağa bir sola sallıyor, başını kulağını omzuna değdirecek kadar yana yatırıyordu.</p><div style="display:none;"><a id="GBS.0240.01"/></div>
      <p>En şanslıları Yeşu’ydu. İlk saat içinde birkaç kez bayılmış, bir daha da kendine gelememişti. Başı göğsüne düşmüş, kafasındaki bez çözülmüştü. Her yanı sineklerle, atsinekleriyle kaplıydı; öyle ki yüzü kapkara ve kıvıl kıvıl bir maskenin altında görünmez olmuştu.</p>
      <p>Elleriyle birtakım işaretler yapan kukuletalı adamın emirlerine uyan iki cellat, Yeşu’nun çarmıhının yanına bir mızrak,<a id="GBS.0240.02"/> bir kova ve bir sünger getirdiler. Birincisi mızrağı kaldırdı; Yeşu’nun, yere çakılı kazığa yatay gelen tahtaya bağlı gergin kollarından önce birini, sonra öbürünü dürttü. Derinin altından kemikleri belli olan gövde hareketlendi. Cellat mızrağın sivri ucunu karnı boyunca gezdirdi. O an Yeşu başını kaldırdı. Sinekler vızıldayarak uçuştular, gözleri şiş, sinek ısırıklarıyla davul gibi olmuş, tanınmaz<a id="GBS.0240.03"/> hale gelmiş bir yüz ortaya çıktı.</p>
      <p>Ha-Nozri, güçbela gözkapaklarını birbirinden ayırıp ayaklarına baktı. Genellikle pırıl pırıl parlayan gözleri artık bulanık, sisli gibiydi.</p>
      <p>“Ha-Nozri!” diye seslendi cellat.</p>
      <p>Ha-Nozri şiş dudaklarını oynattı, içkiden boğuklaşmış, tam bir haydut sesiyle karşılık verdi:</p>
      <p>“Ne istiyorsun? Bana neden yaklaşıyorsun?”</p>
      <p>“İç!” dedi cellat.</p><div style="display:none;"><a id="GBS.0240.04"/></div>
      <p>Sonra mızrağının ucuna sapladığı, suya batırılmış süngeri uzattı.</p>
      <p>Zavallının gözlerinde bir sevinç ışığı yandı; dudaklarını süngere yapıştırıp bütün gücüyle ıslaklığı içine çekti. Derken, komşu çarmıhtan Dismas’ın sesi geldi:</p>
      <p>“Yaptığınız ayıp, ayıp! Ben de onun gibi bir haydudum!”</p>
      <p>Dismas kaslarını gerdi ama kıpırdanamadı. Kollarının ikisi de, üç düğümle tahtaya sıkı<a id="GBS.0240.05"/> sıkı bağlanmıştı. Karnını içeri çekip tırnaklarıyla kazığın kenarına yapışarak Yeşu’nun bağlı olduğu çarmıha dönüp bakmayı başardı. Gözleri öfkeyle parlıyordu.</p>
      <p>Aydınlığı gizleyen yoğun bir toz bulutu çöktü tepeye. Bulut dağıldığında Yüzbaşı haykırdı:</p>
      <p>“İkinci çarmıhtaki, kes sesini!”</p>
      <p>Dismas sustu. Yeşu dudaklarını ıslak süngerden ayırdı. Sesine tatlı, inandırıcı bir hava vermeye<a id="GBS.0241.01"/> çalışarak –bunu başaramadı ya– boğuk bir sesle, cellada, “Ona da içecek ver!” dedi.</p>
      <p>Ortalık iyice kararıyordu. Su ve ateş dolu kara bulut gökyüzünün yarısını kaplamış, Kudüs’e doğru hızla ilerliyor, önünde sürüyle küçük beyaz bulutu sürüklüyordu. Tepenin üstünde bir şimşek çaktı, ardından gök gürültüsü duyuldu. Cellat mızrağının ucundaki süngeri çıkardı.</p>
      <p>Alçak ve tumturaklı bir sesle,<a id="GBS.0241.02"/> “Cömert Hegemon’u övmelisin!” dedi.</p>
      <p>Ardından mızrağını Yeşu’nun kalbine soktu.</p>
      <p>Yeşu titredi, mırıldandı:</p>
      <p>“Hegemon...”</p>
      <p>Kan karnına akmaya başladı. Çenesi titredi, sonra başı göğsüne düştü. İkinci gök gürültüsü duyulduğunda cellat, Dismas’a da içecek vermişti. Aynı sözleri tekrarladı:</p>
      <p>“Cömert Hegemon’u övmelisin!”</p>
      <p>Sonra onu da öldürdü.</p>
      <p>Celladı yanında<a id="GBS.0241.03"/> gören Hestas, aklını kaçırdığından korkunç bir çığlık attı.</p>
      <p>Bir kükreme koyuverip dudaklarına değen süngere dişlerini geçirdi.</p>
      <p>Birkaç saniye sonra onun da gövdesi, tahtaya bağlayan iplerin elverdiği ölçüde gevşiyordu.</p>
      <p>Kukuletalı adam, cellatla Yüzbaşı’nın peşinden yürüdü, tapınak muhafızları şefi de arkalarından gitti. Kukuletalı adam ilk çarmıhta durdu, Yeşu’nun kanlı gövdesini<a id="GBS.0241.04"/> dikkatle inceledi, bembeyaz eline dokundu ve arkadaşlarına, “Ölmüş!” dedi.</p>
      <p>Aynı şey, öbür iki çarmıhta da tekrarlandı.</p>
      <p>İşini bitiren halk temsilcisi, başıyla Yüzbaşı’ya selam verdi, yanında kukuletalı adam ve tapınak muhafızlarının şefiyle tepeden aşağı inmeye koyuldu. Ortalık iyiden iyiye kararıyor, şimşekler simsiyah gökyüzünü yırtıyordu. Birden bir alev fışkırdı gökyüzünden; Yüzbaşı’nın<a id="GBS.0241.05"/> komutu gök gürültüsünün gümbürtüsü içinde kaynadı gitti:</p>
      <p>“Dağılın!”</p>
      <p>Bu komuta sevinen askerler tolgalarını başlarına geçirip bayır aşağı inmeye başladılar.</p>
      <p>Kudüs’ün üstüne karanlık çöküyordu.</p>
      <p>Birden bardaktan boşanırcasına bastıran yağmur, askerleri şaşırttı. Ortalığı seller kapladı; öyle ki sel suları koşarak inen askerlere yetişip onları geçti. İliklerine kadar ıslanan<a id="GBS.0242.01"/> süvariler durmadan kayıyor, dörtnala Kudüs’e doğru uzaklaştıkları düz yola erişme çabası içinde acele ederken balçığa yuvarlanıyorlardı. Birkaç dakika sonra, yağmur, bulut ve ateşten oluşan yoğun kara sisin içinde, tepede tek adam kalmıştı.</p>
      <p>Boşuna çaldığı bıçağı sallayıp sendeleyen, çukurlara yuvarlanan, ne bulursa ona tutunan, ara sıra dizüstü sürünmek zorunda kalan, bir sis okyanusunda<a id="GBS.0242.02"/> yok olup şimşeklerin göz kamaştırıcı titreşimleriyle aydınlanan adam çarmıhlara doğru tırmanıyordu.</p>
      <p>Ayak bileklerine kadar suya girerek tepeye vardı. Az kalsın kafasını ilk çarmıha çarpıyordu. Islanıp ağırlaşan örtüsünü sırtından çıkardı, sırtında yalnızca gömleğiyle Yeşu’nun ayaklarının dibine yığıldı. Bacaklarını kazığa bağlayan ipleri çözdü, çarmıha tırmanarak bir koluyla ona sarıldı;<a id="GBS.0242.03"/> öbürüyle de, onu kazığa bağlayan öteki ipleri kesti. Yeşu’nun çıplak ve sırılsıklam gövdesi Levi’nin üstüne yıkıldı, birlikte yere yuvarlandılar. Matta onu hemen sırtlayıp götürmek istedi, ama anlaşılmaz bir düşünce bunu hemen yapmasına engel oldu. Yeşu’nun gövdesini suların içinde bıraktı, kollarını açıp başını geri atarak, her adımda ayağının kaymasına aldırmadan, sallanarak ötekilere koştu. Onların<a id="GBS.0242.04"/> da iplerini kesti, iki ceset kayarak yere indi.</p>
      <p>Birkaç dakika sonra tepede, üç çıplak çarmıhla sellerin sürüklediği iki ölüden başka şey kalmamıştı. Levi’yle Yeşu’nun ölüsüne gelince; ikisi de ortadan kaybolmuştu.</p>
    </section>
	<section class="si-footnotes" epub:type="footnotes">
	<aside class="si-footnote" epub:type="footnote" id="f33"><a class="si-backref" href="#ref_f33">33</a>. Yahudi erkeklerin, sabah dualarında omuzlarına aldığı beyaz üzerine mavi çizgili, kısa kenarları püsküllü örtü. (Y.N.)</aside>
  </section>
  <div style="display:none;"><a id="GBS.0242.05"/></div></body>
</html>