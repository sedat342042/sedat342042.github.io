<?xml version="1.0" encoding="UTF-8" standalone="no"?><html xmlns="http://www.w3.org/1999/xhtml">
	<head>
		<title>Usta ile Margarita</title>
		<link href="main.css" rel="stylesheet" type="text/css"/>
<meta name="Adept.resource" value="urn:uuid:9a306e4f-5f83-29ee-fd04-e3fd7b236a56"/>
	</head>
	<body xmlns:epub="http://www.idpf.org/2007/ops" class="chapter" epub:type="chapter"><div style="display:none;"><a id="GBS.0319.01"/></div>
    <section>
      <header>
        <h1 class="ch">22</h1>
        <h2>Mum ışığında</h2>
      </header>
      <p>Çok yüksekten uçan arabanın tekdüze homurtusu Margarita’ya ninni gibi geliyor, ay ışığı genç kadını tatlı tatlı ısıtıyordu. Gözlerini kapayıp yüzünü rüzgâra verdi, az önce ayrıldığı ve herhalde bir daha göremeyeceği yabancı ırmağı hüzünle düşündü. Gece boyunca gördüğü bütün büyücülük numaralarından ve mucizelerden sonra kimin yanına götürüldüğünü<a id="GBS.0319.02"/> tahmin ediyor, ama bu onu korkutmuyordu. Mutluluğuna yeniden kavuşma umudu genç kadına cesaret vermişti. Öte yandan, mutluluk düşlerine kendini uzun süre bırakma fırsatını da bulamadı. Ekinkargası mı işini iyi biliyordu, yoksa araba mı çok güçlüydü, her neyse, kısa süre sonra gözlerini açan Margarita altında kopkoyu bir orman değil, Moskova’nın insana göz kırpan ışıktan gölünün uzandığını<a id="GBS.0319.03"/> fark etti. Arabayı kullanan siyah kuş, uçarken sağ ön tekerleği söktü. Sonunda da arabayı, Dorogomilov Mahallesi’nde ıssız bir mezarlığa indirdi.</p>
      <p>Kuş, hiç soru sormayan Margarita’yı ve süpürgesini bir mezar taşının yanına bıraktı, ardından arabayı yeniden çalıştırıp dosdoğru mezarlığın ardındaki yara sürdü. Araba gürültüyle yardan aşağı uçtu ve yok oldu. Karga hazır ola geçip saygı duruşunda<a id="GBS.0319.04"/> bulunduktan sonra yanına aldığı araba tekerleğine atladı ve havalandı.</p>
      <p>O an, anıtsal bir mezarın ardından kocaman bir kara palto belirdi. Ay ışığında sapsarı bir köpekdişi parıldadı, Margarita, Azazello’yu tanıdı. Azazello eliyle işaret ederek Margarita’yı süpürgeye binmeye davet etti, kendisi de upuzun bir kılıcın üstüne atladı. Birlikte havalandılar. Birkaç saniye sonra, kimseciklere<a id="GBS.0319.05"/> görünmeden, Sadovaya Caddesi’ndeki 302 numaralı binanın önünde yere konuyorlardı.</p>
      <p>Süpürgeyle kılıcı koltuklarına kıstıran iki yolcu ana kapıdan içeri girerken, Margarita, birini beklediği ve canının epey sıkıldığı anlaşılan kasketli ve uzun çizmeli adamı fark etti. Azazello ile Margarita’nın ayaklarının ucuna basarak yürümesine karşın adam onları duydu ve seslerin nereden geldiğini anlayamayarak<a id="GBS.0320.01"/> kuşkuyla ürperdi.</p>
      <p>6 numaralı apartmanın merdivenin ağzında, öncekine tıpatıp benzeyen ikinci bir adama rastladılar. Aynı olay tekrarlandı. Ayak sesleri duyuldu, adam kuşkuyla döndü ve kaşlarını çattı. Kapı açılıp kapandığında görünmeyen konukların peşinden atıldı, girişte durup dört yana bakındı, bir şey göremedi tabii.</p>
      <p>İkincinin ve dolayısıyla birincinin tıpatıp eşi üçüncü bir adam<a id="GBS.0320.02"/> üçüncü kat sahanlığında nöbet tutuyordu. Sigarası çok sert bir tütündendi, Margarita önünden geçerken öksürdü. Sigara içen adam, bir yerine iğne batırılmışçasına oturduğu sıradan fırladı, ürkek bakışlarını çevresinde gezdirdi. Sonra korkuluktan sarkıp aşağı baktı. Bu arada, Margarita ile rehberi 50 numaralı dairenin kapısına varmışlardı bile.</p>
      <p>Zilini çalmak gereğini duymadıkları 50 numaralı<a id="GBS.0320.03"/> dairenin kapısında Azazello bir anahtarı kilide sokup kapıyı gürültü etmeden açtı.</p>
      <p>Margarita’yı ilk hayrete düşüren, dairede hüküm süren kopkoyu karanlık oldu. Burası, yerin epey altındaki bir mahzen gibiydi, göz gözü görmüyordu. Bir eşyaya çarpıp sendelemekten çekinen Margarita, ister istemez Azazello’nun paltosunun eteğine yapıştı. Ama, çok uzakta, yükseklerde bir yerde bir lambanın ışığı<a id="GBS.0320.04"/> karanlıklarda göz kırptı, onlara yaklaşmaya başladı. Azazello, süpürgeyi Margarita’nın koltuğunun altından çekti ve süpürge, sessizce karanlıkta kayboldu.</p>
      <p>Ardından, birlikte geniş bir merdivenden çıkmaya koyuldular, Margarita’ya, basamaklar hiç bitmeyecekmiş gibi geliyordu. Büyük bir şaşkınlıkla, görünmediği halde insanın dokununca hissedebildiği, olağanüstü boyutlardaki böyle bir merdivenin<a id="GBS.0320.05"/> Moskova’daki sıradan bir apartmana nasıl sığdığını düşündü. Ama son basamaklara varmışlardı. Margarita bir sahanlıkta olduğunu fark etti. Işık ona yaklaştı ve Margarita, çok uzun boylu, siyah giysili, elinde şamdan tutan bir adamın yüzünü seçebildi. O cılız ışıkta bile, son günlerde yoluna çıkma felaketiyle karşılaşanlar olsa, onu hemen tanırlardı hiç kuşkusuz. Bu adam Korovyev, namı diğer Fagot’tu.</p><div style="display:none;"><a id="GBS.0321.01"/></div>
      <p>Doğrusu Korovyev’in dış görünüşü epey değişmişti. Mumun titrek ışığı, çoktan çöp tenekesine atılmayı hak eden çatlak camlı bağa gözlüğü değil, yine çatlak bir monoklü aydınlatıyordu. Küstah yüz çizgilerini süsleyen bıyıklar, kıvırcık ve pomatlıydı. Bunun dışında kapkara görünmesinin tek sebebi kıyafetiydi. Yalnız gömleğinin kolalı göğüslüğü beyazdı.</p>
      <p>Sihirbaz –büyücü, sanatçı ya da<a id="GBS.0321.02"/> şeytan bilir neyin nesi olan adam– tek kelimeyle Korovyev, eğildi ve şamdanı tutan elinin geniş bir hareketiyle Margarita’ya peşinden gelmesini işaret etti. Azazello kaybolmuştu.</p>
      <p>“Ne garip bir gece,” diye düşündü Margarita. “Her şeyi bekliyordum ama bunu asla. Elektrikleri mi kesilmiş ne? Ama en garibi, içinde bulunduğumuz dairenin genişliği... Bütün bunlar, sıradan bir eve nasıl sığar?<a id="GBS.0321.03"/> Basbayağı imkânsız bir şey bu!..”</p>
      <p>Korovyev’in mumunun verdiği ışık ne kadar cılız olursa olsun, Margarita, kocaman, sütunlarla süslü, insana ilk bakışta uçsuz bucaksız gelen karanlık bir salonda bulunduğunu anlayabildi. Korovyev, sedire benzeyen bir eşyanın yanında durdu, şamdanı bir kaidenin üstüne bıraktı, kendisi üzerinde düşünülmüş bir tavırla kaideye yaslanırken Margarita’yı oturmaya<a id="GBS.0321.04"/> davet etti.</p>
      <p>“İzninizle kendimi tanıtayım,” dedi Korovyev iç gıcıklayan bir sesle. “Korovyev. Burada ışık olmaması sizi şaşırtıyor mu? Tabii, masraf olmasın diye bu yola başvurduğumuzu sandınız, öyle değil mi? Hayır, hayır! Yalan söylüyorsam ilk rastlayacağımız cellat –örneğin, az sonra ayaklarınızın dibinde diz çökme şerefine erişeceklerden biri– kellemi hemen şu gördüğünüz kaidenin üzerinde<a id="GBS.0321.05"/> koparıversin! Hayır, sadece Efendimiz elektrik ışığını sevmiyor: Dolayısıyla, lambaları ancak son anda yakacağız. Ama, inanın bana, bir kere yanınca da elektrikten hiç yoksun kalmayacağız! Belki, ışığın daha az olmasını bile dileyeceğiz.”</p>
      <p>Korovyev Margarita’nın hoşuna gidiyor, gereksiz yere uzattığı konuşması genç kadını rahatlatıyordu.</p>
      <p>“Hayır,” diye cevap verdi Margarita, “beni<a id="GBS.0322.01"/> asıl şaşırtan, bütün gördüklerimin buraya nasıl sığdığı.”</p>
      <p>Kolunu sallayarak salonun uçsuz bucaksızlığını vurguladı. Korovyev, burnunun iki kıyısında gölgelerin oynaşmasına yol açan tatlı ve kurnaz bir gülümsemeyle, “Dünyanın en basit şeyi,” cevabını verdi. “Beşinci boyutu çok iyi tanıyan biri için, oturduğu yeri dilediği kadar büyütmek bir çocuk oyuncağıdır. Pek saygıdeğer bayan, bundan<a id="GBS.0322.02"/> da öte; genişlemenin sınırını ancak Şeytan’ın kendisi bilir! Hem,” diye gevezeliğine devam etti, “ne beşinci boyut hakkında bilgisi olan, ne de genellikle herhangi bir kavramdan haberi bulunan kişiler tanıdım. Bir şey bilmedikleri halde, oturdukları yeri genişletme konusunda gerçek mucizeler yarattılar. Bakın, örneğin, Zemlyaniy Val’da üç odalı bir daire edinen Moskovalı yurttaşın hikâyesini duydum.<a id="GBS.0322.03"/> Ne beşinci boyuta ne de sıradan insanların başını döndüren şeylerden herhangi birine başvurarak, göz açıp kapayıncaya dek, odalardan birini ikiye bölmekle üç odalı dairesini dört odaya çıkardı. Sonra bu daireyi, değişik mahallerde bulunan, biri iki, diğeri de üç odalı iki daireyle değiş tokuş etti. Artık beş odası olduğunu kabul edersiniz sanırım. Üç odalı daireyi, ikişer odalı iki daireyle değişti<a id="GBS.0322.04"/> ve böylece, gördüğünüz gibi, Moskova’nın dört köşesine dağılmış altı odanın sahibi oluverdi. Sonuncu ve en güzel oyununu oynamaya hazırlanıyordu –gazeteye ilan vermiş, Moskova’nın çeşitli mahallelerindeki altı odasını Zemlyaniy Val’da beş odalı bir daireyle değiştireceğini duyurmuştu– ama çabaları, elinde olmayan birtakım nedenlerle sona erdi. Sanıyorum, şimdi tek odada yaşıyor, onun da Moskova’da<a id="GBS.0322.05"/> olmadığını rahatlıkla söyleyebilirim. Kurnaz bir arkadaşmış, değil mi? Siz de bunun üstüne kalkmış beşinci boyuttan söz ediyorsunuz!”</p>
      <p>Margarita, hayatında beşinci boyut diye bir şey duymadığı halde –tam tersine, bundan ona söz eden Korovyev’di– kurnaz adamın kira serüvenlerine çok güldü. Ama Korovyev tekrar konuşmaya başladı:</p>
      <p>“Peki, artık daha ciddi konulara geçelim Margarita Nikolayevna.<a id="GBS.0323.01"/> Siz oldukça zeki bir kadınsınız ve tabii konuğumuzun kim olduğunu anlamışsınızdır.”</p>
      <p>Yüreği iyice hızlanan Margarita, başıyla anladığını doğruladı.</p>
      <p>“Peki, mükemmel,” dedi Korovyev. “Biz her türlü kapalı ifadenin ve esrarın düşmanıyız. Her yıl, Efendimiz bir balo verir, adına da ilkbaharın dolunay balosu ya da yüz kral balosu denir. O kadar kalabalık olur ki!.. –Korovyev, dişi ağrıyormuş<a id="GBS.0323.02"/> gibi yanaklarını avuçladı.– Hem, sizin de bana hak vereceğinizi umuyorum. Oysa, herhalde tahmin ettiğiniz gibi, Efendimiz bekârdır. Baloya da bir ev sahibesi gerekir –Korovyev kollarını açtı– kabul edersiniz değil mi, ev sahibesi olmadan...”</p>
      <p>Margarita, tek kelime söylememeye çalışarak, yüreğinde buz gibi bir duyguyla Korovyev’i dinliyor, mutluluk umudu başını döndürüyordu.</p>
      <p>“Böylece<a id="GBS.0323.03"/> bir gelenek doğdu,” diye devam etti Korovyev. “Ev sahibesinin, baloyu başlatan kişinin adının Margarita olması gereklidir, bir de o sırada bulunduğumuz yerde dünyaya gelmiş olmalıdır. Çok yolculuk ederiz biz, bildiğiniz gibi de şu aralar Moskova’dayız. Bu şehirde tam yüz yirmi bir Margarita keşfettik. Düşünün –Korovyev umutsuzca bacağına bir şaplak indirdi– içlerinden bir teki bile işimizi görmüyordu!<a id="GBS.0323.04"/> Neyse, talih yüzümüze güldü de...”</p>
      <p>Korovyev anlamlı anlamlı gülümseyerek başını eğdi, Margarita’nın yüreği yine buz kesti.</p>
      <p>“Kısa keselim!” diye bağırdı Korovyev. “Çok kısa keselim: Bu görevi üzerinize almayı kabul ediyor musunuz?”</p>
      <p>“Kabul ediyorum!” dedi Margarita kararlı bir sesle.</p>
      <p>“Tabii ki,” dedi Korovyev, sonra şamdanını kaldırarak ekledi: “Lütfen beni izler misiniz?”</p><div style="display:none;"><a id="GBS.0323.05"/></div>
      <p>İki sütun dizisinin arasından geçerek başka bir salona çıktılar. Nedendir bilinmez, bu salonda oldukça kuvvetli bir limon kokusu vardı ve içeride birtakım hışırtılar duyuluyordu. Margarita’nın kafasına bir şey sürtündü. Genç kadın ürperdi.</p>
      <p>“Korkmayın,” diye tatlı bir sesle onu rahatlattı, koluna giren Korovyev. “Bunlar Behennot’un kibarlık gösterileri, başka şey değil. Cüretimi mazur<a id="GBS.0324.01"/> görürseniz, hiçbir zaman hiçbir şeyden korkmamanızı salık veririm size, Margarita Nikolayevna. Korkmak çok aptalca ve mantıksız bir şey olur. Balo gösterişli geçecek, bunu sizden saklayacak değilim. Yaşadıkları çağda, son derece geniş yetkilere sahip olmuş kişiler göreceğiz. Maiyetinden olmakla onur duyduğum kişinin elindekilerle karşılaştırıldığında, onların araçları o kadar küçük kalıyor ki,<a id="GBS.0324.02"/> her şey gülünç, hatta üzücü geliyor insana. Hem, sizde de kral kanı var.”</p>
      <p>Korovyev’e yaklaşan Margarita dehşetle, “Neden kral kanı?” diye sordu.</p>
      <p>Çenesi kapanmak bilmeyen geveze, “Ah Kraliçe,” diye takıldı, “yeryüzünün en karışık sorunları kanla ilgili olanlardır! Bazı ninelerin ninelerini, özellikle namusluluk örneği diye nam salmış olanları sorguya çeksek, şaşırtıcı sırlar öğrenirdik<a id="GBS.0324.03"/> saygıdeğer Margarita Nikolayevna! Bunu söylerken, kâğıtların tuhaf bir biçimde karıştırıldığı bir iskambil oyununu düşünüyorsam günah işlemiş sayılmam. Bazı şeyler vardır ki onlara karşı ne toplumu bölen duvarlar, hatta ne de ülkeleri ayıran sınırlar para eder. Bir tek şeye değineceğim:</p>
      <p>XVI. yüzyılda yaşayan bir Fransa kraliçesine, uzun yıllar sonra çok güzel bir torununun-torununun-torununun-torununun<a id="GBS.0324.04"/> torunu Moskova’da, bir adamın kolunda, balo salonlarında salınarak gezecek dense herhalde çok şaşırırdı. Ama geldik işte!”</p>
      <p>Korovyev mumunu üfleyince mum elinden kayboldu. O an Margarita, yerde, koyu renkli ahşap bir kapının altından sızan ince ışık huzmesini fark etti. Korovyev yavaşça kapıyı vurdu. Margarita o kadar heyecanlıydı ki dişleri birbirine çarpıyor, sırtı ürperip duruyordu.</p><div style="display:none;"><a id="GBS.0324.05"/></div>
      <p>Kapı açıldı. Oda küçücüktü. Margarita, kirli, buruşuk çarşaflar ve yastıklarla kaplı geniş bir meşe yatak gördü. Yatağın önüne, ayakları oymalı bir meşe masa çekilmiş, üzerine kolları ve mum yuvaları yırtıcı kuş pençesi biçiminde olan bir şamdan konmuştu. Bu yedi altın pençenin içinde, yedi kalın mum yanıyordu. Masanın üstünde, şamdanın dışında, taşları olağanüstü bir ustalıkla oyulmuş kocaman<a id="GBS.0325.01"/> ve ağır bir satranç takımı vardı. Yatağın önündeki havı epey dökülmüş halının üzerine arkalıksız, alçak bir iskemle bırakılmıştı. Üzerinde altın bir kupayla kolları yılan biçiminde başka bir şamdanın durduğu ikinci bir masa daha vardı odada. İçerisi kükürt ve katran kokuyordu. Şamdanların ışığıyla beliren gölgeler yerde birbirine karışıyordu.</p>
      <p>Odada bulunanların arasında, Margarita, sırtında<a id="GBS.0325.02"/> frakla yatağın başucunda duran Azazello’yu hemen tanıdı. Bu kılığıyla, Aleksandr Bahçesi’nde Margarita’nın karşısına çıkan hayduda artık hiç benzemiyordu. Margarita’nın önünde büyük bir incelikle eğildi.</p>
      <p>Çıplak büyücü –Varyete Tiyatrosu’nun saygıdeğer büfecisini büyük bir şaşkınlığa düşürmüş olan Hella, o ünlü kara büyü gösterisinin yapıldığı gece ne yazık ki horozun da korkuttuğu kadın–<a id="GBS.0325.03"/> yatağın ayakucuna oturmuş, içinden kükürtlü dumanlar savrulan bir tencereyi karıştırıyordu.</p>
      <p>Odada, satranç takımının önündeki arkalıksız iskemlede oturan ve ön ayağıyla satranç takımının atlarından birini tutan kocaman bir kara Kedi de vardı.</p>
      <p>Hella, yerinden kalkıp Margarita’nın önünde eğildi. Kedi de arkalıksız iskemlesinden atlayıp aynısını yaptı. Reveransını tamamlamak için sağ<a id="GBS.0325.04"/> art bacağını geriye doğru kıvırırken taşı bıraktı; at, yatağın altına yuvarlandı. Kedi de onun peşinden yatağın altına dalıverdi.</p>
      <p>Korkudan ölüp ölüp dirilen Margarita, bütün bunları şamdanların ışığında güçlükle seçebiliyordu. Gözleri, yatakta yatan ve kısa süre önce Patriarşiye Göleti kıyısında zavallı İvan’ın şeytanın var olmadığına ikna ettiği kişiye takıldı. İşte, bu var olmayan da<a id="GBS.0325.05"/> yatağın üstünde oturuyordu.</p>
      <p>Bir çift göz, Margarita’nın yüzüne dikilmişti. Sağ gözün derinliklerinde bir kıvılcım parıldıyordu. Bu güçlü göz, bir ruhun en gizli kıvrımlarını karıştıracak yeteneğe sahip gibi görünüyordu. Sol göz kapkara, bomboş, dar, zifirî karanlık bir delik, dipsiz bir karanlıklar kuyusundaki baş döndürücü uçurum gibiydi. Woland’ın yüzü çarpılmıştı, ağzının sağ kenarı<a id="GBS.0326.01"/> aşağı doğru sarkıyordu, yüksek ve saçsız alnı sipsivri kaşlarına paralel, derin çizgilerle kaplıydı. Cildi, bir daha ağarmayacak biçimde yanıp esmerleşmiş gibiydi.</p>
      <p>Woland yatağa sere serpe uzanmıştı, üzerinde de sol omzu yamalı, kirli bir gecelik entarisi vardı. Çıplak bacaklarından birini altına almış, öbürünü uzatıp topuğunu küçük ve arkalıksız iskemleye dayamıştı. Hella, dumanı tüten<a id="GBS.0326.02"/> bir merhemle esmer dizini ovalıyordu.</p>
      <p>Geceliğin önündeki aralıktan Margarita, Woland’ın pürüzsüz göğsündeki büyük bir ustalıkla oyulmuş, arkasına esrarlı harfler kazınıp bir altın zincire geçirilmiş kara taştan böceği gördü. Woland’ın yanında, ağır bir kaide üzerinde, yarıkürelerden biri güneşle aydınlanmış, canlı gibi duran garip bir yerküre vardı.</p>
      <p>Sessizlik daha saniyeler sürdü.<a id="GBS.0326.03"/> Margarita iradesini zorlayıp bacaklarının titremesini önlemeye çalışırken, “Beni inceliyor,” diye düşündü.</p>
      <p>Sonunda Woland gülümsedi –kıvılcımlı sağ gözü canlanır gibi oldu– ve, “Sizi selamlarım Kraliçe,” dedi, “üzerimdeki yatak kıyafetinden ötürü de beni bağışlamanızı dilerim.”</p>
      <p>Woland’ın sesi o kadar kalındı ki, bazı heceler boğuk ve anlaşılmaz bir hırıltıya dönüşüyordu.</p>
      <p><a id="GBS.0326.04"/>Woland çarşafların üzerinde duran uzun kılıcı aldı, eğildi ve, “Çık oradan!” diyerek kılıçla yatağın altını karıştırdı. “Oyun iptal edildi. Konuğumuz burada.”</p>
      <p>“Sakın!” diye fısıldadı Korovyev kuşkuyla, tiyatrolardaki suflörler gibi, Margarita’nın kulağına.</p>
      <p>“Sakın...” diye başladı Margarita.</p>
      <p>“Efendimiz...” diye fısıldadı Korovyev yine.</p>
      <p>Kendini toparlayıp, “Sakın, Efendimiz,”<a id="GBS.0326.05"/> diye tekrarladı Margarita, hafif ama anlaşılabilir bir sesle. Sonra gülümseyerek ekledi: “Oyununuzu yarıda kesmemeniz için yalvarıyorum. Bana öyle geliyor ki, bu partiyi yayımlamak için satranç dergileri bir servet verirler.”</p>
      <p>Azazello, Margarita’nın tutumunu beğendiğini gösteren hafif bir gurultu koyuverdi, Woland da genç kadını dikkatle süzdükten sonra, kendi kendine söylendi:</p>
      <p><a id="GBS.0327.01"/>“Evet, Korovyev haklı. Kartlar çok ilginç bir biçimde karıştırılmış! Soylu kandan geliyor tabii!”</p>
      <p>Elini kaldırıp Margarita’ya yaklaşmasını işaret etti. Margarita söyleneni yaparken, sanki çıplak ayakları yere basmıyor gibiydi. Woland elini Margarita’nın omzuna koydu –taştan yapılmış gibi ağır, ateşten meydana gelmiş gibi yakıcıydı bu el– onu kendine çekti ve yanına, yatağın üzerine oturttu.</p><div style="display:none;"><a id="GBS.0327.02"/></div>
      <p>“Eh,” dedi, “bu kadar tatlı olduğunuza göre –sizden de başka türlüsünü beklemezdim ya– teşrifatı bir yana bırakabiliriz.” Yeniden yatağın kenarından sarkarak, “Aşağıdaki bu maskaralık daha sürecek mi?” diye bağırdı. “Çıkacak mısın aradan, uğursuz Hans?”</p>
      <p>Kedi, boğuk, güven vermeyen bir sesle, “Atı bir türlü bulamıyorum!” dedi. “Kim bilir nereye çekip gitmiş, onun yerine de bula bula<a id="GBS.0327.03"/> kurbağa buldum.”</p>
      <p>“Yoksa kendini panayır yerinde filan mı sanıyorsun?” diye sordu Woland sahte bir öfkeyle. “Yatağın altında kurbağa murbağa yoktu. Bu adi numaraları Varyete Tiyatrosu’na sakla! Hemen ortaya çıkmazsan seni mağlup sayacağız, uğursuz kaçak!”</p>
      <p>Saniyesinde, patisinde atla yatağın altından fırlayan Kedi, “Dünya yıkılsa oyundan kaçmam!” diye haykırdı.</p>
      <p>“Size tanıştırmakla<a id="GBS.0327.04"/> şeref...” diye başladı Woland, ama kendi sözünü bölerek: “Hayır, imkânsız, bu gülünç palyaçoya bakamam! Bakın, yatağın altında ne hale gelmiş.”</p>
      <p>Baştan aşağı toza bulanmış olan Kedi, iki ayağının üzerinde dikilmiş, Margarita’nın önünde eğiliyordu. Boynuna gece davetlerinde takılan türden beyaz bir papyon bağlamıştı, göğsüne sarkan kordonun ucunda da sedef çerçeveli bir kadın gözlüğü vardı.<a id="GBS.0327.05"/> Üstelik, bıyıkları da altın rengiydi.</p>
      <p>“Bu da nesi?” diye bağırdı Woland. “Neden bıyıklarını altın rengine boyadın? Üstelik pantolon yokken kravat neye yarar?”</p>
      <p>“Pantolonlar, kediler için yapılmamıştır Efendimiz,” diye karşılık verdi Kedi büyük bir kibarlıkla. “Bana çizme giymemi de mi emredeceksiniz yoksa? “Çizmeli Kedi”lere ancak masallarda rastlanır Efendimiz. Ama baloya kravatsız<a id="GBS.0328.01"/> gelindiğini gördünüz mü hiç? Gülünç bir kılıkta ortaya çıkıp kapı dışarı edilmek istemiyorum! Herkes, elinin altında ne varsa onu giyer ve süslenir. Bu dediklerimin kelebekgözlük için de geçerli olduğunu göz önünde tutmanızı rica ederim Efendimiz.”</p>
      <p>“Ama bıyıklar...”</p>
      <p>Kedi sert bir sesle, “Azazello ile Korovyev’in, tıraş olduktan sonra neden beyaz pudra sürdüklerini ve pudralarının<a id="GBS.0328.02"/> benim altınlı boyamdan niçin üstün sayıldığını anlayamıyorum,” dedi. “Ben de bıyıklarımı pudraladım, hepsi bu! Tıraş olsaydım, o zaman da ortaya başka bir mesele çıkardı tabii! Tıraş olmuş bir Kedi, gerçekten korkunç bir şeydir – bunu sonuna kadar kabule hazırım... Ama temelde –burada Kedi’nin sesi öfkeyle titredi– bilmediğim bir nedenden hır çıkarmak isteniyor gibi geliyor bana. Ve karşıma önemli<a id="GBS.0328.03"/> bir sorunun dikildiğini görüyorum: Bu baloda yer almalı mıyım? Buna ne cevap vereceksiniz Efendimiz?”</p>
      <p>Uğradığı haksızlığa ne kadar üzüldüğünü göstermek isteyen Kedi şişti, şişti, neredeyse patlayacak hale geldi.</p>
      <p>“Ah haylaz! Düzenbaz!” dedi Woland başını sallayarak. “Ne zaman satranç oynasak böyle olur: Durumunun umutsuz olduğunu görünce, bütün büyük şarlatanlar gibi, insanın kafasını<a id="GBS.0328.04"/> cafcaflı sözler ve birtakım palavralarla ütülemeye koyulur.”</p>
      <p>“Oturuyorum,” diye karşılık verdi Kedi yerine yerleşirken, “ama son sözlere karşı çıkıyorum. Benim sözlerim, bir hanımın huzurunda kullanmayı göze aldığınız deyimi kullanacak olursak, hiç de palavra değil. Ama Sekstos Empeirikos, Martianus Capella, hatta belki –neden olmasın– Aristoteles gibi uzmanların bile değer verecekleri,<a id="GBS.0328.05"/> sıkı sıkı birbirine bağlı halkalardan oluşan bir mantık zinciri.”</p>
      <p>“Şah!” dedi Woland.</p>
      <p>Kelebekgözlüğünü yüzüne yaklaştırıp satranç tahtasını incelemeye koyulan Kedi, “Rica ederim buyurun, buyurun,” dedi.</p>
      <p>“İşte,” dedi Woland, Margarita’ya dönerek, “Hanımefendi, size yakınlarımı tanıtmaktan şeref duyarım. Şu maskaralık yapıp duran Kedi, Behennot. Azazello ve Korovyev’le daha<a id="GBS.0329.01"/> önce tanıştınız. Bu da hizmetçim Hella. Beceriklidir, zekidir, benim için yapmayacağı iş yoktur.”</p>
      <p>Güzel Hella, yeşil parıltılı gözlerini Margarita’ya çevirerek gülümsedi; bir yandan da avcunu merhemle doldurup Woland’ın dizini ovuşturmayı sürdürüyordu.</p>
      <p>Hella dizini biraz fazla sıkınca yüzünü buruşturan Woland, “İşte bu kadar!” dedi. “Gördüğünüz gibi yardımcılarımın sayısı kabarık<a id="GBS.0329.02"/> değil, üstelik aralarında zerre kadar uyum yok, kafalarında da kurnazlığın esamisi okunmuyor.”</p>
      <p>Sustu ve dalgın dalgın yerküreyi çevirdi. Küre öylesine büyük bir ustalıkla yapılmıştı ki, mavi okyanuslar kıpırdıyor, kutuplar gerçekten buz ve karla kaplı gibi görünüyordu.</p>
      <p>Yalnız bu arada, satranç tahtasında büyük bir kargaşa hüküm sürüyordu. İyiden iyiye kendinden geçen beyaz pelerinli<a id="GBS.0329.03"/> şah bulunduğu karenin içinde tepiniyor ve umutsuzlukla kollarını havaya kaldırıyordu. Piyade askeri kılığındaki, kargı taşıyan üç küçük piyon, ne yapacaklarını şaşırmış halde, subayın birine bakıp duruyorlardı. Subay da, kılıcını sallayarak piyonların tam önündeki, biri siyah diğeri beyaz iki kareyi gösteriyordu. Bu karelerin içindeyse Woland’ın iki siyah atı duruyor, toynaklarıyla satranç tahtasının<a id="GBS.0329.04"/> yüzeyini kazıyorlardı. </p>
      <p>Margarita, büyük bir şaşkınlık ve ilgiyle, oyundaki bütün taşların canlı olduğunu gördü.</p>
      <p>Kedi kelebekgözlüğü yüzünden çekti, şahı hafifçe sırtından itti; umutsuzluk içindeki şah, elinde olmaksızın kolunu yüzüne siper etti.</p>
      <p>“İşler kötü gidiyor sevgili Behennotçuğum,” dedi Korovyev zehir gibi, hafif bir sesle.</p>
      <p>“Durum ciddi ama hiç de umutsuz değil,”<a id="GBS.0329.05"/> diye karşılık verdi Behennot. “Üstelik, zaferin bende kalacağından da çok eminim. Durumu büyük bir dikkatle gözden geçireyim yeter.”</p>
      <p>Yüzünü durmadan buruşturup şaha ikide bir göz kırparak garip bir şekilde durumu gözden geçirmeye koyuldu.</p>
      <p>“Bir işe yaramaz,” dedi Korovyev.</p>
      <p>“Ay!” diye bağırdı Behennot. “Papağanlar kaçtı, söylemiştim böyle olacağını.”</p>
      <p>Gerçekten de, bir<a id="GBS.0330.01"/> yerlerden, yoğun kanat sesleri geldi. Korovyev’le Azazello hemen odadan dışarı fırladılar.</p>
      <p>“Sizin de, şu sosyetik oyunlarınızın da canı cehenneme,” diye mırıldandı Woland gözlerini yerküresinden ayırmaksızın.</p>
      <p>Korovyev’le Azazello gözden kaybolur kaybolmaz, Behennot’un göz kırpmaları iyice sıklaştı. Beyaz şah, sonunda kendisinden bekleneni anladı. Pelerinini çıkarıp bulunduğu kareye<a id="GBS.0330.02"/> bıraktığı gibi satranç tahtasından kaçtı. Subay pelerini yerden aldı, sırtına geçirdi ve şahın yerine geçti.</p>
      <p>Korovyev’le Azazello geri döndü.</p>
      <p>“Her zamanki gibi yalan haber,” diye homurdandı Azazello yan gözle Behennot’a bakarak.</p>
      <p>“Bana papağanlar uçtu gibi gelmişti,” dedi Kedi.</p>
      <p>“İyi ama bu iş daha ne kadar sürecek?” diye sordu Woland. “Şah dedik!”</p>
      <p>“Herhalde iyi<a id="GBS.0330.03"/> duymamış olacağım ustam,” dedi Kedi. “Şah ortalıkta gözükmediğine göre, mat edilemez.”</p>
      <p>“Tekrar ediyorum: Şah.”</p>
      <p>“Efendimiz,” dedi Kedi, sesine sahte bir gerginlik katarak. “Herhalde aşırı yorgunluktan doğru dürüst düşünemiyorsunuz. Bu tahtada şah yok!”</p>
      <p>Woland, satranç tahtasına bakmadan, “Senin şahın g2’de,” dedi.</p>
      <p>Yüzüne dehşetli bir hava veren Kedi, “Efendimiz, dehşet<a id="GBS.0330.04"/> içindeyim!” diye böğürdü. “Bu satranç tahtasında şah yok.”</p>
      <p>“Bu da ne demek oluyor,” dedi Woland şaşkın şaşkın satranç tahtasına bakarak. Şahın yerinde duran subay hemen sırtını çevirip koluyla yüzünü kapadı.</p>
      <p>“Ucuz kurtuldun köpek!” dedi Woland düşünceli bir edayla.</p>
      <p>“Efendimiz! Mantığınıza sığınıyorum bir kere daha!” dedi Kedi ön ayaklarını göğsünde birleştirerek. “Bir oyuncu<a id="GBS.0330.05"/> şah derse, ama satranç tahtası üzerinde de şahtan eser yoksa kimse mat filan olamaz!”</p>
      <p>“Oyunu bırakıyor musun, bırakmıyor musun!” diye bağırdı Woland korkunç bir sesle.</p>
      <p>“Bırakın da düşüneyim,” dedi Kedi alçakgönüllülükle. Dirseklerini masaya dayadı, iki kulağını ön ayaklarının arasına gömüp düşünmeye koyuldu. Uzun uzun düşündü, sonunda, “Oyunu bırakıyorum,” dedi.</p>
      <p>“İnsanın içinden<a id="GBS.0331.01"/> şu inatçı yaratığı öldürmek geliyor,” diye mırıldandı Azazello.</p>
      <p>“Evet, oyundan çekiliyorum,” dedi Kedi, “ama sırf bu hava içinde oynayamayacağım, birtakım kıskanç kişilerden baskı gördüğüm için!”</p>
      <p>Yerinden kalktı, satranç takımının taşları da kutularına doluştular.</p>
      <p>“Hella, vakit geldi!” dedi Woland.</p>
      <p>Hella odadan çıktı.</p>
      <p>“Bacağım ağrıyor,” diye devam etti Woland.<a id="GBS.0331.02"/> “Üstüne bir de balo var...”</p>
      <p>“İzin verir misiniz,” diye sordu Margarita tatlı bir sesle.</p>
      <p>Woland ona dikkatle baktı, sonra dizini uzattı.</p>
      <p>Sıvı erimiş lav gibi Margarita’nın elini yaktı. Ama genç kadın yüzünü hiç buruşturmadan, Woland’ın canını acıtmamaya çalışarak dizini ovmaya koyuldu.</p>
      <p>Woland, gözlerini Margarita’dan ayırmaksızın, “Yakınlarım bunun romatizma olduğunu<a id="GBS.0331.03"/> söylüyorlar,” dedi. “Ama ben dizimdeki bu acının, 1571 yılında Brocken Dağı’nda<a class="si-noteref" epub:type="noteref" href="#f43" id="ref_f43">43</a> yapılan iblisler toplantısı sırasında, çok yakından tanıdığım güzel bir büyücü kadının bende bıraktığı bir hatıra olduğundan kuşkulanıyorum.”</p>
      <p>“Ya! Mümkün mü bu?” dedi Margarita.</p>
      <p>“Canım, önemsiz bir şey. Üç yüz yıl sonra izi bile kalmaz! Bir sürü ilaç salık verdiler, ama ben ninemin ilaçlarından şaşmam.<a id="GBS.0331.04"/> Gerçekten de, iğrenç ihtiyar, bana şaşırtıcı otlar bıraktı! Hem söyler misiniz, bir yerinizin ağrıdığı olmaz mı sizin? Belki ruhunuzu zehirleyen bir üzüntünüz, bir yasınız vardır?”</p>
      <p>“Hayır Efendimiz, hiçbir şey yok,” diye cevap verdi akıllı Margarita. “Şu anda, sizin yanınızda, kendimi son derece iyi hissediyorum.”</p>
      <p>“Soylu kan başka şey,” dedi Woland neşeyle. Ötekiler sözlerdeki anlamı<a id="GBS.0331.05"/> pek çözemediler. Woland devam etti:</p>
      <p>“Kürem çok ilginizi çekti, bakıyorum.”</p>
      <p>“Evet, hayatımda hiç böyle bir şey görmedim.”</p>
      <p>“Güzel bir şey, değil mi? Açık konuşmak gerekirse, radyoda yayımlanan son dakika haberlerini sevmiyorum. Bir kere, yer adlarını doğru dürüst söylemeyi beceremeyen, ne idüğü belirsiz genç kızlar okur bunları. Üstelik bu hanım kızların üçte birinde kekemelik<a id="GBS.0332.01"/> ya da başka bir söyleyiş kusuru vardır, özellikle de bunlardan ötürü seçilirler sanki. Benim kürem yüz kere daha kullanışlı, üstelik olayların gerçek yüzünü öğrenmek zorundayım ben. Bakın, örneğin, bir yanını okyanusun dövdüğü şu küçük kara parçasını görüyor musunuz? Dikkat edin: Ateşle kaplanıyor. Orada kısa süre önce bir savaş patlak verdi. Yaklaşırsanız ayrıntıları görürsünüz.”</p>
      <p>Margarita<a id="GBS.0332.02"/> kürenin üzerine eğildi ve küçük kara parçasının büyüdüğünü, rengârenk olduğunu, bir çeşit kabartma haritaya dönüştüğünü fark etti. Sonra bir akarsuyun incecik şeridini, kıyısındaki küçük köyü gördü. Bezelye tanesi boyutlarındaki minicik ev giderek büyüdü ve kibrit kutusu kadar oldu. Birden, evin damı, sessizce, kapkara bir bulutun içinde havaya uçtu, duvarları yıkıldı, iki katlı küçük kibrit<a id="GBS.0332.03"/> kutusundan geriye dumanı tüten bir yıkıntı kaldı. Margarita yüzünü küreye iyice yaklaştırınca, yerde yatan bir kadının minicik yüzünü, onun yanında iki yana açılmış kollarıyla bir kan gölünün ortasına serilmiş küçük çocuğu seçebildi.</p>
      <p>“İşte,” dedi Woland gülümseyerek. “Bu çocuk, fazla günah işleyecek zamanı bulamadı. Abadonna işini eksiksiz görür.”</p>
      <p>“Abadonna’ya düşman cephede yer<a id="GBS.0332.04"/> almak istemem,” dedi Margarita. “O hangi cephede?”</p>
      <p>“Konuştukça sizin çok akıllı olduğunuza daha çok inanıyorum,” dedi Woland sevimli bir havayla. “İçinizi rahatlatayım. Abadonna az rastlanır bir tarafsızdır, çarpışan tarafların her ikisini de tutar. Dolayısıyla iki cephenin elde ettiği sonuçlar hep birbirine benzer. Abadonna!” diye seslendi Woland. Derhal duvardan, zayıf ve kara gözlüklü<a id="GBS.0332.05"/> bir adam çıktı. Bu gözlük Margarita’yı öylesine etkiledi ki, hafif bir çığlık koyuvererek yüzünü Woland’ın bacağına gömdü. “Yeter artık!” diye bağırdı Woland. “Günümüzde insanlar amma sinirli.” Margarita’nın sırtına okkalı bir şaplak indirdi. Genç kadının tüm gövdesi sarsıldı. “Bunların altı üstü gözlük olduğunu görüyorsunuz. Üstelik, Abadonna’nın herhangi bir kimseye vaktinden önce göründüğüne<a id="GBS.0333.01"/> ne rastlanmıştır ne de rastlanacak. Hem sonra, ben buradayım. Benim konuğumsunuz! Size sadece onu göstermek istiyordum.”</p>
      <p>Abadonna, kılını kıpırdatmadan bekliyordu.</p>
      <p>Ürperip Woland’a iyice sokulan, ama meraklanmaya başlayan Margarita, “Gözlüğünü bir dakika için çıkarabilir mi?” diye sordu.</p>
      <p>Woland, Abadonna’ya eliyle gitmesini işaret etti, Abadonna kayboldu.</p>
      <p>“Bu imkânsız,”<a id="GBS.0333.02"/> dedi sonra ciddi ciddi. “Azazello, nedir derdin?”</p>
      <p>“Efendimiz,” dedi Azazello, “izin verirseniz burada iki yabancının bulunduğunu söylemek istiyorum. Genç kız ağlayıp duruyor ve hanımefendiyle kalmak için yalvarıyor. Yanında da –özür dilerim– domuzu var.”</p>
      <p>“Bu güzel kızlar amma tuhaf davranıyorlar!” dedi Woland.</p>
      <p>“Nataşa’dır o, Nataşa!” diye bağırdı Margarita.</p>
      <p>“Peki, Hanımefendi’nin<a id="GBS.0333.03"/> yanına gelsin. Ama domuzun yeri mutfaktır.”</p>
      <p>“Onu boğazlayacaklar mı?” diye sordu Margarita dehşet içinde. “Yalvarırım Efendimiz, o domuz birinci katta oturan Nikolay İvanoviç’tir! Bir yanlışlık oldu, anlıyor musunuz, Nataşa onu bir güzel kremledi...”</p>
      <p>“İzin verirseniz,” diye sözünü kesti Woland, “size boğazlamaktan söz eden kim, hem neden boğazlayalım onu? Aşçılarla birlikte otursun,<a id="GBS.0333.04"/> o kadar. Kabul etmelisiniz ki, onu balo salonuna alacak halim yok!”</p>
      <p>“Bu...” diyecek oldu Azazello, sonra sözünü yarım bırakıp, “neredeyse gece yarısı olacak Efendimiz,” dedi.</p>
      <p>“Peki.” Woland, Margarita’ya döndü: “Haydi, öyleyse lütfen... Size daha baştan teşekkür ederim. Soğukkanlılığı elden bırakmayın, hiçbir şeyden korkmayın. Suyun dışında da bir şey içmeyin, sonra hararet basar<a id="GBS.0333.05"/> ve çok kötü bir duruma düşersiniz. Hadi gidelim, tam zamanıdır.”</p>
      <p>Margarita halının üzerinden kalktı, tam o sırada Korovyev de kapıda belirdi.</p>
    </section>
    <section class="si-footnotes" epub:type="footnotes">
		    <aside class="si-footnote" epub:type="footnote" id="f43"><a class="si-backref" href="#ref_f43">43</a>1. Doğu Almanya’da Harz Sıradağları’nın 1142 metrelik en yüksek tepesi. Halkın inancına göre büyücülerin toplantı yeri. (Y.N.)</aside>
  </section>
  <div style="display:none;"><a id="GBS.0333.06"/></div></body>
</html>