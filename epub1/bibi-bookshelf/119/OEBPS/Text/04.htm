<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/epub.css" rel="stylesheet" type="text/css" />
</head>

<body>
  <h1 class="chapter"><span class="small">DÖRDÜNCÜ BÖLÜM</span><br />
  HİZİPÇİLİK VE BAŞKALDIRMA</h1>

  <div class="block">
    <p class="bl_nonindent">Reaya hükümdarın buyruğunu dinlemez oldu; askerler sultana başkaldırdı. Yetkililere saygı kalmadı; saldırılar sözlü olmaktan çıkıp darbelere dönüştü. Herkes kendi kafasına göre davranır oldu. Zorbalık ve adaletsizlik çoğaldıkça, taşra halkı İstanbul’a kaçmaya başladı. Eski düzen ve uyum kalmadı. Sonunda bunlar kökten göçünce, felaket kaçınılmaz olacak.<a class="hlink" href="../Text/notlar.htm#not1_04" id="ref1"><sup>1</sup></a></p>

    <p class="nonindent"><span class="dropcaps3lines">A</span>yrıca, gerçeği arayan kişi şunu da gönül gözüyle görmemiş olamaz: Devlet-i Aliyye’de, sözünü geçirmek ve bağımsız eylemde bulunmak, her dönemde bir grup insana (ya da başka gruba) nasip oldu. Etkili olma ve denetim, Allah’ın izniyle, o topluluktan başka bir topluluğa geçinceye değin, hazır hükümdarın gözüne girmişken her grubun aptalca şişinmesi ve kârdan gönlünün çektiğince pay alarak coşmasından daha doğal bir şey olamaz. Fakat şunu eklememek olmaz: Böylesi özel talih sonucu göze giren ve şan, şöhret elde edenler -her kim olurlarsa olsunlar- sağduyulu davranmalıdır ve Allah’ın hakkı ile kul hakkı arasındaki sınırın nerede başlayıp bittiğini dikkate almaktan geri durmamalıdır.<a class="hlink" href="../Text/notlar.htm#not2_04" id="ref2"><sup>2</sup></a></p>
  </div>

  <p class="indent">Osmanlı savaş makinesi 16. yüzyılın büyük bölümünde ne denli yenilmez, Osmanlı toplumu ne denli ahenkli görünmüş ve devlet hazinesine ne denli çok para akmış olursa olsun, monarşik bir yapı olan imparatorluk tek bir insanın yeteneklerine bağımlı kalmaya devam etti. Her ne kadar bir yandan iyi talih, öte yandan sağgörüye ve yaratıcılığa dayalı tahta geçiş ilkeleri bir dizi yetenekli sultanın tahta çıkmasını sağladıysa da, despot bir yönetim, sağduyuya ve akla olduğu kadar kapris ve kuruntuya da dayalı olduğu sürece, doğası gereği istikrardan yoksun olacaktır. Kanuni Sultan Süleyman (1520-66) Osmanlıların altın çağı olduğu varsayılan bir dönemde hükümdarlık yaptı ve olumlu olumsuz, bütün bu nitelikleri sergiledi. Hem bir fatih, hem de vezir-i azamı ile oğlunun katiliydi; hem romantik bir şair, hem de Osmanlı tahta geçiş modelini çiğneyen kişiydi. Hem olgun bir devletin nimetlerinden yararlandı, hem de, birçok kişinin ısrarla Osmanlının çöküşüne yol açtığını söylediği pek çok dönüşümün tohumlarını ekti.</p>

  <h2 class="section">Süleyman: İmparatorluğun Ete Kemiğe Bürünmüş Hali</h2>

  <p class="indent">Süleyman’ın babası Selim büyük bir fatihti. 1514 yılında Çaldıran Savaşı’nda Safevileri yenerek ve 1516-17 yıllarında Arap dünyasının büyük bir kısmını ele geçirerek, Osmanlının kuvvetini bir kez daha kanıtlamakla kalmadı, imparatorluğun ideolojik ve stratejik odak noktasını da dönüşüme uğrattı. O zamana kadar yönetim, devletin İslami temeline rağmen, en az Müslümanların sayısı kadar Hıristiyanları da egemenliği altında tutmuş ve daha çok Katolik düşmanlarla cebelleşmişti. Şii Safevi devletiyle kapışmanın hemen ardından Halep ile Kahire, Mekke ile Medine’nin ele geçirilmesi üzerine, Osmanlılar bundan böyle karşıt bir Müslüman güce karşı Sünniliğin kuralcı (ortodoks) kolunu savunmanın yanında, İslamın en kutsal kentlerinin korunması ve hac yolculuğuna çıkan Müslümanların güvenli gidiş gelişinin sorumluluğunu da yüklendiler.<a class="hlink" href="../Text/notlar.htm#not3_04" id="ref3"><sup>3</sup></a> Dahası, Osmanlılar büyük çoğunluğu Müslüman Arap olan halkları miras almakla kalmayıp, onların güçlü kimlik duygusunu, uzun tarihlerini ve İbrahim’in büyük oğlu İsmail ile Muhammed’in soyundan gelmekten duydukları gururu da devraldılar. Son olarak, Selim’in toprak kazanımları Osmanlıları güçlü imparatorlukların saldırılarına, o güne değin görülmemiş ölçüde açık duruma getirdi. Kızıldeniz’de, Basra Körfezi’nde ve Hint Okyanusu’nda ödün vermez bir Katolik Portekizli varlığı ile karşı karşıyaydılar; Mezopotamya’da ve Doğu Anadolu’da saldırgan bir Şii Safevi İmparatorluğu ile boy ölçüşmek zorundaydılar; Akdeniz’de ve Balkanlar’daysa, çok geçmeden V. Karl’ın başını çektiği Kutsal Roma İmparatorluğu ile hesaplaşacaklardı. Süleyman’ın 1520’de devraldığı imparatorluk daha öncelerden daha güçlü rakiplerle karşı karşıyaydı. Ayrıca, Roma’dan bu yana var olmuş Avrupa devletlerinin her biriyle boy ölçüşebilecek bir güçteydi. Toprakları Balkanlar, Anadolu, Mezopotamya ve Mısır’ı içine alıyor, Tuna nehrinden Kızıldeniz’e, Hazar Denizi’nden Mora Yarımadası’na dek uzanıyordu. Yeni sultanın taht için dövüşeceği kardeşi de kalmamıştı; saltanata direnişle karşılaşmadan konmanın keyfîni çıkarıyordu.</p>

  <div class="textbox">
    <p class="center"><img alt="" src="../Images/23.png" /></p>

    <p class="textbox"><b>Resim 18.</b> Belgrad, Süleyman’ın fethettiği ilk önemli kentti. Osmanlı kuşatmalarına özgü top ve kent surlarını yıkmakta kullanılan lağım patlamaları, bu kalabalık görüntülü ağaç oymada dikkat çekiyor. Önde, beyaz ata binmiş kişi, genç sultan olsa gerek.<br />
    Lonicer, <i>Chronicorum Turcicorum</i>, c. II (tek cilt olarak), s. 22.</p>
  </div>

  <p class="indent">Sonuç olarak, Süleyman imparatorluğunu genişletmeyi sürdürmek için elverişli bir konumdaydı; o da işe, 1521’de Habsburgların başkenti Viyana’ya giden yolu kontrolünde tutan Macar kenti Belgrad’ı, 1522’de, özellikle Mısır’dan İstanbul’a tahıl ve para taşıyan Osmanlı gemilerine saldıran Haçlı St. Jean Şövalyelerinin elindeki Rodos’u ele geçirerek başladı. Bu iki fetih sayesinde Süleyman yalnız Avrupa ve Akdeniz’deki topraklarına çekidüzen vermekle kalmadı, hükümdarlığı hak ettiğini de kanıtladı ve bir fatih olduğunu dosta düşmana bildirdi.</p>

  <p class="indent">Bununla birlikte, uluslararası durum yerinde saymayıp değişime uğramıştı. II. Mehmed’in karşısındaki güç, can çekişen bir Bizans kent devletinden öte bir şey değilken, Selim (Safevi Şah İsmail’i Çaldıran Savaşı’nda yenmek için toplara başvurup) karışıklık içindeki Memluk topraklarını ele geçirmişken, Süleyman’ın karşısına iki genç ve saldırgan düşman çıkmıştı: Akdeniz dünyasında, başında V. Karl’ın bulunduğu ve Katolik Avrupa’nın neredeyse tümünü içeren Habsburg İmparatorluğu; Hint Okyanusu’nda ise, bu bölgenin her yerinde -özellikle, Basra Körfezi ve Kızıldeniz’de- harıl harıl varlığını kanıtlamaya çalışan denizci Portekiz İmparatorluğu bulunuyordu. Osmanlı İmparatorluğu bu iki ülkenin her birinden daha güçlü ve daha iyi konumda olabilirdi; fakat Süleyman her ikisiyle birden aynı anda kapışma olasılığıyla karşı karşıyaydı.</p>

  <p class="indent">Bu işe -her zaman başarılı olamasa da- canla başla girişti. 1526’da Macarları Mohaç Savaşı’nda yendi ve Buda’yı kısa süre elinde tuttu. Üç yıl sonra Macaristan üzerine yeniden sefer düzenledi ve ülkenin tümüne yerleşti; hatta Viyana’yı üç hafta süreyle kuşattı. Bununla birlikte, Osmanlılar ele geçirdikleri toprakları elde tutmakta zorlandılar. İstanbul’un bu eyaletlere uzaklığı, her sefer mevsiminin sonunda kışlağa çekilme geleneği, Habsburgların kuvvetlerini örgütleme ve seferber etme yeteneği, Osmanlıların kontrolü her zaman elde tutmasını zora sokuyordu. Gerçekten de, Osmanlıların Buda ve Temeşvar gibi kentleri çevreleyen bölgelerde eyalet örgütlenmesi kuracak denli kendilerini güvende hissetmeleri ancak 1540’lardan sonra oldu. Dahası, Habsburg ve Osmanlı toprakları arasında, iki imparatorluğu adı konmamış ama çok gerçek bir sınır çizgisiyle ayıran, oldukça istikrarlı bir “hudut bölgesi” ortaya çıktı.</p>

  <div class="textbox">
    <p class="center"><img alt="" src="../Images/24.png" /></p>

    <p class="textbox"><b>Harita 4.</b> Osmanlı İmparatorluğu’nun Avrupa’daki Toprakları.</p>
  </div>

  <p class="indent">Osmanlıların yaratıcı örgütlenmede gösterdikleri beceri bu 16. yüzyıl fetihlerinde açıkça görülüyor. Örneğin, devlet Osmanlıya özgü vergi toplama yöntemlerini Macar topraklarında, daha önce Avrupa’da fethettiği yerlerde yaptığı gibi eksiksiz bir biçimde uygulamadı. İslam ülkesiyle bütünleşmenin göstergesi olarak gayrimüslimlerden alınan “cizye” gibi temel bir vergide bile yönetim pek çok muafiyet tanıdı. Diğer vergiler ise çoğunlukla İslami ilkelerden ziyade yerel geleneklere göre toplanıyordu.<a class="hlink" href="../Text/notlar.htm#not4_04" id="ref4"><sup>4</sup></a></p>

  <p class="indent">Böylesi bir esneklik, Erdel, Eflak ve Boğdan gibi, 15. ve 16. yüzyıllar boyunca seyrek aralıklara ele geçirilen uç boyu devletlerinde daha da açıkça görülür. Daha 14. yüzyıl sonlarında, Bayezid Eflak topraklarına akıncılar göndermişti; oğullarından Musa’nın, kralın kızıyla 1409 ya da 1410 yılında evlenmesinden sonra bu devlet Osmanlı etki alanına daha doğrudan girmiş oldu. Ancak, II. Murad’ın Macarları ve çeşitli Haçlı kuvvetlerini (bu arada Eflaklıları -Ulahlar- da) bozguna uğrattığı ikinci Kosova Savaşı’ndan (1444) sonradır ki, Osmanlılar prensliğin kesin olarak kendilerine bağımlı olmasını sağladılar. Oğlu Mehmed, IV. Vlad’ın Osmanlı egemenliğini kabul etmesi üzerine, 1460 yılında prensliğin konumunu resmen onayladı. Boğdan Osmanlı egemenliğine yalnızca yirmi yıl sonra, Osmanlı ve Kırımlı Tatar ordularının Karadeniz liman kentleri Kilya ve Akkirman’ı almasından sonra, 1484 yılında girdi. 1503 yılında hem Macaristan, hem de Lehistan (Polonya), bu <i>fait accomplis’i</i> (oldubittileri) kabul ettiler, fakat Boğdan prensi 1511 yılına değin kabul etmedi ve Süleyman ancak 1538 yılında, prensin Osmanlı denetiminden kurtulma girişiminden sonra, buralara Osmanlı askeri yerleştirdi.</p>

  <p class="indent">Eflak ve Boğdan, Osmanlı devleti ve toplumuyla hiçbir dönemde tam anlamıyla kaynaşmadı. Osmanlı birlikleri buraları işgal etmiş ve haraç almışlardı, fakat eyaletlerin tahriri yapılmadığı gibi, ne sipahilere tımar verilmiş, ne de bu bölgelere kadı atanmıştı. Bu tür dolaylı yönetim yöntemleri, Osmanlı yörüngesine daha geç giren Erdel’de daha açıkça görülüyordu. 1440’lar gibi erken bir tarihte, Erdel Beyi Hunyadi Yanoş Osmanlılara karşı bir dizi başarılı sefer düzenlemişti. Osmanlılar ise, yaptıkları birkaç akın dışında ve haraç alarak egemenliklerini oldukça gevşek bir biçimde tanıtmanın dışında bu prenslikle hemen hemen hiç ilgilenmemişlerdi, ta ki, Erdel yalnızca Habsburg ve Osmanlı imparatorlukları arasında değil, Katolikler ve Protestanlar arasındaki çekişmede de kilit bir nokta olana değin.</p>

  <div class="textbox">
    <p class="center"><img alt="" src="../Images/25.png" /></p>

    <p class="textbox"><b>Resim 19.</b> Bu resimde, 16. yüzyıl ortalarından bir grup Osmanlı askeri, olağanüstü korkunç biçimde ve stilize edilerek betimlenmiş.</p>
  </div>

  <p class="indent">Süleyman 1551 yılında, topraklarında artan Kalvinizm tehdidini ortadan kaldırmaya yardımcı olsun diye Habsburglarla bağlaşan (başka nedenler de vardı kuşkusuz) Erdel Prensi II. Sigismund’un üzerine Sadrazam Sokullu Mehmed Paşa komutasında bir ordu gönderdi. Osmanlılar bir yıl içinde Erdel’in büyük kısmını ele geçirip vasal statüsüne soktu. Savaş, bu iki imparatorluk arasındaki uzun mücadelenin bir uzantısını oluşturmanın yanında, Osmanlıların Hıristiyan dünyasındaki çatlaklardan yararlanma yeteneğini de ortaya sermişti: Nasıl Balkan toprakları kısmen Yunan ve Sırp Ortodoks yerli halkların Katoliklere karşı nefreti yüzünden Osmanlıların eline geçmişse, Doğu Macaristan’ın büyük bölümünün Osmanlıların eline geçmesinin de bir nedeni, Protestan nüfusun Katoliklerin katı hoşgörüsüzlüğünden (ki bu, Engizisyon mahkemelerinde daha yeni sergilenmişti) korkmasıdır. Öte yandan, Erdel konusunda Osmanlılar özellikle yumuşak elli davrandı. Eflak ve Boğdan prensliklerinin tersine, Erdel topraklarına Osmanlı askeri yerleşmedi; Erdel’in kendi Diyet meclisi prensi seçmeye devam etti; prensler İstanbul’a tutsak göndermezlerdi ve ödedikleri vergiler olağanüstü düşük düzeydeydi.</p>

  <p class="indent">Osmanlılar Tuna boyu eyaletlerini de imparatorluğun öteki bölgeleri gibi özgün ve yaratıcı yöntemlerle yönettiler. Örneğin, hükümet ne Selim’in ele geçirdiği Arap topraklarında, ne de Süleyman’ın fethettiği Tuna boylarında Anadolu ya da Balkan uygulamalarını örnek aldı. Her iki durumda da, farklı nedenlerle bile olsa, göreli özerklik tanıdı ve pek çok geleneksel yasayı yerli yerinde bıraktı. Hatta devlet her bölgenin kendi içinde bile esneklik gösterdi. Osmanlılar özgün tarihsel ve siyasal koşulları iyi anlamışlardı ve ne Erdel’de, ne de Mısır’da hiçbir zaman Macaristan’ın ya da Suriye’in geri kalan bölümlerindeki kadar bile sıkı bir idari denetim uygulamadılar. Devlet kan dökecek denli acımasız olabilirdi, kuşkusuz, ama durumun gereğine göre şaşılacak ölçüde yumuşak davranıyordu.</p>

  <h2 class="section">“Hanlar Hanı” Süleyman</h2>

  <p class="indent">Bu padişah, iktidarını ve meşruiyetini, yalnızca savaşta gösterdiği yiğitliklerle perçinlememişti. Gerçekten de, her sefere çıkışını ve seferden dönüşünü neredeyse seçilmiş bir devlet görevlisi gibi değerlendiriyordu; başka bir deyişle, iktidarını halka sergileme ve şanını artırma olanağı olarak görüyordu. Örneğin, 1534 yılında, Osmanlı ordusunun Tebriz üzerine yürüyüp Bağdat’ı Safevilerden aldığı seferde Süleyman yol boyunda kullarının şikâyetleriyle bizzat ilgilenmek ve kutsal, tarihsel yerleri ziyaret amacıyla Kütahya, Akşehir, Konya, Kayseri, Sivas ve Erzincan’da oyalandıktan sonra Diyarbekir, Halep, Antakya, Adana ve Konya’ya (yeniden) uğrayarak geledursun, seferin zor aşamalarının çoğu Sadrazam İbrahim Paşa’ya kaldı.<a class="hlink" href="../Text/notlar.htm#not5_04" id="ref5"><sup>5</sup></a> Padişah cepheye tam zamanında ulaşarak, Bağdat’ın alınmasını kendisine mal etti. Böylece, fırsatçı bir davranışla aynı anda gerek kullarına, gerekse dünyaya adalete olan düşkünlüğünü ve askeri yiğitliğini gösterebilmiş oluyordu.</p>

  <p class="indent">Süleyman’ın, büyükbabasının babası II. Mehmed’in başlattığı Osmanlı kanunnamelerini bir düzene sokma çalışmalarını sürdürmesi de ayrıca adalete olan ilgisinin bir göstergesiydi ve bu izlenimi canlı tutmak istiyordu. Bir Osmanlı vakanüvisi, padişahın ölümünden kısa bir süre sonra yazdıklarında, “yaptıklarının tatlı kokusunun dünyanın dört bucağına nasıl yayıldığını... adaletinin nasıl dillerden düşmediğini, reayayı kolladığının işte bundan anlaşıldığını” anlatır.<a class="hlink" href="../Text/notlar.htm#not6_04" id="ref6"><sup>6</sup></a> Gerçekten de, bu ilgisinden dolayı Türkler günümüzde onu Muhteşem Süleyman olarak değil, Kanuni Sultan Süleyman olarak anarlar.</p>

  <p class="indent">Padişahın adalete düşkünlüğü kadar çarpıcı olan bir yanı da, bütün dünyayı bu durumdan haberdar etmek isteğiydi. Süleyman (ya da en azından danışmanları) gerek mimarlık, gerekse edebiyat alanındaki himayeciliği ve kişisel alışkanlıklarıyla, şanının sergilenmesine neredeyse takıntı derecesinde bir düşkünlük gösterdi. Meslek yaşamına askeri köprüler tasarlayarak başlayan ve bir devşirme olan büyük mimarı Sinan daha sonra dünyanın en önemli kamusal yapılarından bazılarını inşa edecekti; bunlar arasında, Edirne’deki Selimiye Camii ile günümüzde bile İstanbul’un ufuk çizgisinin hâkim yapılarından olan, bu büyük padişahın ve hükmettiği imparatorluğun anılarıyla yankılanarak şehrin semalarına yükselen Süleymaniye Camii de vardı.<a class="hlink" href="../Text/notlar.htm#not7_04" id="ref7"><sup>7</sup></a> Sultan bırakacağı edebi miras konusunda da en az aynı düzeyde dikkatliydi. Sevgili dost anlamına gelen “Muhibbi” mahlasıyla şiirler yazmakla kalmadı, aynı zamanda Bâki ve Hayali gibi önemli klasik Osmanlı şairlerini himayesi altına aldı. Bu şairler hükümdarlarını, Bâki’nin aşağıdakiler gibi dizeleriyle anıtlaştırdılar:</p>

  <div class="block">
    <p class="bl_nonindent">Hakkâ ki zîb ü ziynet-i ikbâl ü câh idi</p>

    <p class="bl_nonindent">Şah-ı Sikender-efser ü Dârâ-sipâh idi</p>

    <p class="bl_nonindent">Gerdûn ayağı tozına eylerdü ser-fürû</p>

    <p class="bl_nonindent">Dünyâya hâk-i bârgehi secdegâh idi<a class="hlink" href="../Text/notlar.htm#not8_04" id="ref8"><sup>8</sup></a></p>
  </div>

  <p class="indent">Süleyman saray tarihçilerini de himayesine aldı; onlar da çekinmeden koruyucularının kişiliğine ve başarılarına ün kazandırdılar.</p>

  <p class="indent">Padişahın ölümünden yaklaşık yirmi yıl sonra yazan tarihçi Lokman hükümdarı şöyle anımsar: “Yetenek, bereket ve cömertlik ocağıydı; zarifliği ve etkileyiciliğiyle eşsizdi; gösteriş ve kendini beğenmişlikten onda iz yoktu; büyüklenmezdi.”<a class="hlink" href="../Text/notlar.htm#not9_04" id="ref9"><sup>9</sup></a> Süleyman’ın kendisini ne denli başarıyla pazarladığı gerçekten dikkat çekici. Savaşta ustalığıyla, hakça hükümdarlığıyla, sanatçılığıyla edindiği ün, hak edilmiş olabilir; fakat bu ünün zaman içinde arttığı da şüphe götürmez; ta ki, ülke içinde ve dışında, hükümdarların en mükemmel örneği olarak gösterilene dek. Şanını yaymada öylesine başarılıydı ki, gerçekten de ardından gelen hiçbir padişah onunla boy ölçüşemeyecekti. Bunun sonucu olarak, gözü kapalı yüceltilmiş bu geçmişin yüceltilmesi, Osmanlı İmparatorluğu’nun daha sonra sıkça söylendiği üzere, 17. ve 18. yüzyıllarda bir dirlik düzensizlik içine düştüğü düşüncesine büyük olasılıkla katkıda bulundu.</p>

  <p class="indent">Bâki’nin şiirindeki benzetmeler, Süleyman ve sarayının hükmettiği toprakların ve yönetmeyi gönlünden geçirdiği bölgelerin tarihi konusunda ne denli bilinçli olduğunu gösteriyor. Şair onu överken, bilinen dünyanın çoğu yerini ele geçirerek oralara Helen uygarlığını götüren Makedonyalı İskender’e benzettiği gibi, Pers İmparatoru Darius’la da kıyaslıyor. Süleyman yalnız tarihin büyük fatihleriyle boy ölçüşmekle kalmıyor, kendisini çağdaşı olan önderlerden de üstün görüyordu. Yunan, İran ve Arap uygarlıklarıyla bağ kurduğu gibi, kendisini Roma İmparatorluğu’nun halefi görerek Kutsal Roma imparatoru ve papa ile de bilinçli bir rekabete girmişti.</p>

  <div class="textbox">
    <p class="center"><img alt="" src="../Images/26.png" /></p>

    <p class="textbox"><b>Resim 20.</b> Süleyman, ölümünden yalnızca on iki yıl sonra yayımlanan bu dev kitapta resimleri bulunan birçok padişahın en muhteşemi olduğu izlenimini bırakıyor. Bu yapıttakiler içinde eşsiz özellikte olan bu resimde, Süleyman tek başına, yalnızca kavuğunu değil, kavuğun üzerine kondurulmuş bir imparator tacını da gururla taşıyor.<br />
    Lonicer, <i>Chronicorum Turcicorum</i>, Cilt I (tek ciltte toplanmış), s. 34.</p>
  </div>

  <p class="indent">Süleyman bu tutkuları öncüllerinden, en başta da 1453 yılında Konstantinopolis’i fethederek kendisini Roma tahtının vârisi ilan eden, büyükbabasının babası II. Mehmed’den miras almıştı. O II. Mehmed ki, Roma tahtı üzerindeki iddiasını, Osmanlılarca İtalya’nın -1481 yılında ölümüyle yarım kalan- ele geçirilişiyle sağlama bağlamaya çabalamıştı ve birçok Avrupalı ressamı İstanbul’a çağırarak bir dünya imparatorluğuna hükmettiğini simgesel olarak kanıtlamaya uğraşmıştı. Bu ressamlardan en dikkat çekeni Gentile Bellini 1479 yılında Mehmed’in çağrısı üzerine İstanbul’a gelmiş ve padişahın çeşitli portrelerini yapmıştı. Neredeyse bir yüzyıl sonra Süleyman’ın danışmanları da benzer bir yol izlediler. 1520’lerin sonu ve 1530’ların başında, Sadrazam İbrahim Paşa ile sürgündeki Venedikli yoldaşı Alvise Gritti, padişahın Macaristan ve Avusturya içlerine açtığı seferler sırasında bir dizi kutlama ve alaylar düzenlediler. Örneğin, iki Habsburg elçisinin Niş kentindeki gözlemlerine göre, “Türk imparatoru bütün görkemi, saygı ve korku uyandıran görünüşüyle altın bir tahtta oturuyordu... Tahtın direkleri ya da ayaklarının her yanı değerli taşlar ve pahalı incilerle kaplanmıştı.”<a class="hlink" href="../Text/notlar.htm#not10_04" id="ref10"><sup>10</sup></a> Böyle bir gösteri yalnızca Avusturya elçilerine küçük dillerini yutturmak için yapılmamıştı; padişahın gücünün Batıya yansıtılması da amaçlanıyordu.</p>

  <p class="indent">İmparatorluğun başkentindeyse Osmanlı törenselliği Batı’yı daha çok taklit etmeye başladı. Bu değişmenin bir göstergesi, Sultan Süleyman’ın 1530’lardan başlayarak, elçileri ve diğer önemli kişileri huzura kabulünde, artık öncülleri gibi bir divana bağdaş kurarak oturmayıp, huzurdakilere göre çok yüksekteki görkemli ve mücevher kaplı bir tahtta oturmasıydı. Gerçekten, padişahın süslü ve gösterişli giysiler seçimi ve yapılan törenler, imparatorluğunun düşmanlarının iddialarını havada bırakmayı amaçlıyordu. Örneğin, Avrupalı krallarla rekabet etme yöntemlerinden biri, Roma ve Katolik imparatorluk gelenekleriyle ilişkili (ama Ortadoğu ve Orta Asya geleneklerine hiç benzemeyen) otorite simgelerinden taç ve hükümdarlık asasını benimsemesiydi.<a class="hlink" href="../Text/notlar.htm#not11_04" id="ref11"><sup>11</sup></a> Gerçekten de, yine 1530’ların başında Balkanlar’a düzenlediği aynı seferde, Venedikli zanaatkârların tasarlayıp yaptığı, Kutsal Roma İmparatoru V. Karl ile Papa VII. Clement’in taç giyme törenlerinde giydikleri taçların motiflerini birleştiren görkemli bir taçla gösteriş yaptı. V. Karl’ın 1529 yılında taç giydiği törenin ağaç baskı resimleri Avrupa’da elden ele dolaşıyordu ve hiçbir Batılı gözlemci, imparatorun dünya yayılmacılığı iddialarına karşı, Osmanlı padişahının bu başlık seçimiyle ona meydan okuduğunu fark etmemiş olamazdı.</p>

  <p class="indent">14. ve 15. yüzyıllarda Osmanlılar Avrupa devlet yapısının bazı özelliklerini ödünç alırken, Süleyman döneminde, Avrupa tarihinin Katolik versiyonuna meydan okuyor gibiler: Hıristiyanlık öncesi geçmişe bakarak, papalık ya da Kutsal Roma İmparatorluğu’nu değil de Osmanlı İmparatorluğu’nu Yunan ve Roma uygarlıklarının haklı vârisi olarak tahayyül etmeye çalışmışlardı. Her ne kadar Avrupa tarihine bu yeniden biçim verme girişimi başarısız olmuşsa da, düşünce hiç de o denli gerçeklikten uzak değildi. Coğrafyaya bakınca kesinlikle akla yakın geliyordu, hatta tarihe bakınca bile; öyle ya, Roma’nın bayrağını taşımaya Türki barbarların değil de (V. Karl’ın temsil ettiği) Germen barbarların neden daha çok hakkı oluyordu? Osmanlıların savı ideolojik bakımdan bile güçlüydü: Hıristiyanlık Museviliğin yerini aldığını öne sürerken, İslam yandaşları biricik katışıksız tek tanrılı dinin İslam olduğunda, İslamiyetin İbrahim’den doğan inancın uzantısı olduğunda, Musevilik ve Hıristiyanlığın her ikisinin de İslamiyetin yozlaşmış türlerinden başka bir şey olmadığında ısrar ediyorlardı. Demek ki, Süleyman’ın saltanatında, Osmanlı yöneticileri Avrupa’yı imparatorluğun kendi bakış açısıyla yeniden yaratmayı istemişlerdi; tam da, Protestanlığın Batı Avrupa’yı, kendini yeniden yaratmaya zorladığı bir sırada.</p>

  <h2 class="section">Osmanlılar Ve Hıristiyanlığın 1517’deki Bölünmesi</h2>

  <p class="indent">Pek azımız Osmanlı İmparatorluğu’nu Reformasyon dönemiyle ilişkilendiririz. Reformasyon, Hıristiyan dünyasında bir iç savaşı simgeliyordu. Kavga Hıristiyan devletler arasında geçti; barış pazarlıkları da onların arasında oldu. Osmanlılar ile ilgilenenlerimiz ise düşünce dünyasına odaklanma eğilimindedir. Niyeti Hıristiyan dünyasını Katolik, Kalvinist ve Lutherci diye ayırt etmeden yok etmek olan kâfir Türk imajını benimseriz hemen; bu, o dönemde kimilerince paylaşılmış bir görüştü.</p>

  <p class="indent">Yine de, erken modern çağ Hıristiyanlarının çoğunun, Osmanlı İmparatorluğu hakkında birçoğumuzun değerlendirmelerinden daha derinlikli ve gelişkin görüşleri vardı. Köylüler, papalık, Museviler ve daha başkaları da dahil olmak üzere hemen hemen herkese karşı kötü niyetle bakmasıyla tanınan Martin Luther bile, “Türklerle Savaşmak Üstüne”<a class="hlink" href="../Text/notlar.htm#not12_04" id="ref12"><sup>12</sup></a> adlı yazısında, Osmanlılardan göreli bir ılımlılıkla söz eder. Şu düşüncede olduğu elbette doğrudur: “Türk... şeytanın hizmetkârıdır; yalnız kılıçla toprağı ve insanları kasıp kavurmakla kalmaz, ... Hıristiyan inancını ve sevgili Efendimiz İsa Mesih’i yerle bir eder.” Bununla birlikte, Osmanlı padişahını hiçbir zaman, papayı nitelendirdiği gibi Hıristiyan düşmanı olarak nitelendirmez; ya da Türkleri Musevileri gördüğü gibi insan kılığına girmiş şeytanlar olarak görmez. Luther gerçekten de şöyle bir ayrım yapar: Bazıları var ki, “onlar aslında Türklerin gelip kendilerini yönetmelerini ister; çünkü, bizim Alman halkının vahşi ve uygarlaşmamış olduğunu düşünürler -gerçekten de Alman halkı yarı şeytan, yarı insandır-” der ve memleketlilerine ilişkin bu yargıyı reddetme zahmetine asla girmez. Devam ederek, “her ne kadar kimileri Türk yönetimini -dünyanın efendisi kaldığı sürece- herkesi istediğine inanmakta özgür bıraktığı için övüyorsa da, bu ünü gerçeğe dayanmıyor; çünkü Hıristiyanların topluca bir araya gelmelerine izin vermiyor”<a class="hlink" href="../Text/notlar.htm#not13_04" id="ref13"><sup>13</sup></a> der ki, bu da gönülsüzce bir kınamadır olsa olsa.</p>

  <p class="indent">Bu değerlendirme tam Süleyman’ın 1529 yılında, düşmesinden her an korkulan Viyana’yı kuşattığı sırada yapılmıştır. Korku ve nefretin Avrupa’yı sarmış olmasının bekleneceği bir andı bu. Luther kuşkusuz bu tür duygular sergilemekle birlikte, bu alıntılarda ve metninin başka yerlerinde, Katolik olmayan Hıristiyanlara yalnız yerleşme ve ibadet hakkı tanımakla kalmayıp aynı zamanda papa ve Kutsal Roma imparatoru gibi kendi baş düşmanlarının baş düşmanı olan bir yönetime karşı gönülsüzce bir saygı da gösterir. Başka din reformcuları Martin Luther’in sergilediği kararsızlıkları yinelediler. Tümünün içine düştüğü başlıca paradoksal durum belki de şuydu: Her ne kadar Osmanlılar Hıristiyan dünyasına ve özellikle Hıristiyan devletine korkunç bir tehdit oluştursalar da, yine de en çok tehdit altında olan, bu reformcuların İsa karşıtı olarak niteledikleri Katolik dünyası (en başta başındaki papa) idi. Bir yandan, Osmanlı İmparatorluğu V. Karl’ın imparatorluğunun "yumuşak karnını” durmadan dövüyordu; öte yandan Luther’i, John Calvin’i ve diğer Protestanları inançlarından zorla döndürmeye ant içmiş olanlar Karl ve papa idi. Birçok Protestan yok edilmelerini önleyen gücün yalnızca Osmanlılar olduğunu anlıyordu.</p>

  <p class="indent">Avrupalı devletlerin ve çeşitli Hıristiyan mezheplerinin temsilcilerinin eylemleri, “Türk”e karşı yaygın hınç içeren söylemlerimizi daha da hafifletmeli ve bir ölçüde yalanlamalı. Eğer İtalyan kent devletinin yükselişi Hıristiyan dünyasında siyasal parçalanmanın habercisi olduysa, Martin Luther’in 1517 yılında Doksan Beş Tez’ini kilisenin kapısına asması da Hıristiyan dünyasında ideolojik parçalanmanın göstergesi ve yüz yıldan uzun sürecek din savaşlarının habercisiydi. Gerek Kutsal Roma İmparatoru V. Karl, gerekse Fransa Kralı François, Osmanlılarla savaş halindeyken bile bu din savaşlarına karıştılar. Öte yandan, bu hükümdarlar arasında şiddetli bir rekabet vardı ve “korkunç Türk”le başa çıkma yöntemleri birbirine taban tabana zıttı: François Süleyman’la 1535 yılında, kısa süreli de olsa, ucu ticari ve askeri anlaşmaya kadar varan bağlaşma pazarlıkları yaparken, Karl padişahın ülkesine hem Akdeniz’de, hem de Balkanlar’da durmadan saldırıyordu. Şurası kesin ki, V. Karl’ı kuzeyindeki Protestan ayaklanmasını bastırma niyetinden alıkoymakta (ki bu niyetini ilan etmişti), İtalya’da başka hanedanların hak iddiaları ve siyasal hırsları kadar Osmanlı tehdidi de etkili olmuştu.</p>

  <p class="indent">Osmanlı yönetimi, Hıristiyan dünyası kumaşının yırtıldığını gördü ve bu durumdan yararlandı. Macaristan ve Erdel’de olan bitenler, Osmanlı devletinin dinsel çatışmalara sadece en doğrudan katıldığı anlardı. Süleyman, Almanya’daki Protestan prensleri direnmeleri ve V. Karl’a karşı Fransızlarla işbirliği yapmaları konusunda yüreklendiren en az bir mektup yazmıştır; Osmanlı yönetimi Kalvinistleri yalnızca Erdel ve Macaristan’da değil, Fransa’da da desteklemeyi sürdürdü; diğer yanda, Fransızlarla yapılan işbirliği, bir Osmanlı donanmasının 1543 yılında Toulon’da kışlaması ve bir Fransız topçu birliğinin Macaristan’daki Osmanlı ordusu komutasına bağlanmasıyla sonuçlandı. Bu karışıklık yıllarında imparatorluk ayrıca din baskısından kaçanların sığınağı oldu. Örneğin, Fransa’dan zorla sürgün edilen Huguenot’ların bir kısmı, 17. yüzyıl ortalarında İstanbul’da kaldı ve İngiltere’de Cromwell’den kaçmış bazı Anglikan din adamları, Quaker mezhebi mensupları, Anabaptistler ve hatta Katolik Cizvitler ve Kapuçinler imparatorluğa yerleştiler ve topraklarında dolaştılar.</p>

  <p class="indent">Böyle eklektik bir Hıristiyan karışımına bakınca, Batı Avrupalı dinsel muhalifler için kolonyal dönemin başlarındaki tek sığınağın Kuzey Amerika olmadığı akla geliyor. Gerçekten, dinsel baskı gören Hıristiyanların da Museviler gibi Osmanlı İmparatorluğu’na sığınabileceği genelde biliniyordu. Hıristiyanların açık açık ibadet edemediklerinden yakınmasına rağmen Luther daha 1529’larda, Osmanlı toplumundaki göreli ılımlılığın farkındaydı. 1580’lere gelindiğinde Jean Bodin gibi bir siyaset kuramcısı, Osmanlı toplumunun bu yönü konusunda hayranlığını gizlemeden şunları yazabiliyordu:</p>

  <div class="block">
    <p class="bl_nonindent">Türklerin büyük imparatoru, yeryüzündeki her soylunun göstereceği denli büyük bir bağlılıkla atalarından aldığı dini yüceltir ve gereklerini yerine getirirken, başkalarının yabancı dinlerine nefret duymuyor; tam tersine, her insanın yüreğinin sesine göre yaşamasına izin veriyor: Evet böyle, ve dahası, Pera’daki sarayının hemen dibinde dört değişik dine, sayarsak, Musevilerin, Hıristiyanların, Yunanlıların ve Muhammed’in dinine izin veriyor.<a class="hlink" href="../Text/notlar.htm#not14_04" id="ref14"><sup>14</sup></a></p>
  </div>

  <p class="indent">Bodin imparatorluğu dinsel hoşgörüye örnek olarak gösteriyordu ki, bu değerlendirmeye bugün bile katılacaklar çıkacaktır. Bazen şöyle bir sav ileri sürüldüğü oluyor: Osmanlıların kurduğu İslam devletinde azınlıklar, rakip Avrupa devletlerindeki ve hatta modern laik devletteki yaşamlarından çok daha rahat ve daha az korkulu bir yaşam sürüyorlardı. Habsburg, Fransa, Venedik ve Rusya gibi 17. yüzyıl devletleriyle karşılaştırıldığında, bu sav elbette doğrudur; ayrıca, yurttaşlığı yalnızca kurgulanmış etnik köken, ırk ya da din kategorileri üzerinden tanımlayan bazı modern ulus-devletlerle karşılaştırıldığında da büyük olasılıkla geçerlidir. Yine de, Bodin’in gözlemini her devleti içine alacak biçimde genelleştirmek yanlış olurdu. Örneğin, bir Hıristiyan ya da Musevinin, Osmanlı “millet” ya da “taife”sinin yapısal olarak garanti altına alınmış eşitsizliklerini yeğleyerek, birçok modern demokrasinin sağladığı anayasal eşitlik güvencelerinden kendi isteğiyle vazgeçeceğini düşünmek zordur. Bir Müslümanın bir Hıristiyan ya da Musevi devletinde isteyerek ikinci sınıf yurttaş olmasını hayal etmek de o denli zordur.<a class="hlink" href="../Text/notlar.htm#not15_04" id="ref15"><sup>15</sup></a></p>

  <h2 class="section">17. Yüzyıl Başındaki Bunalım</h2>

  <p class="indent">Süleyman’ın Osmanlı gücünün doruk noktasını temsil ettiği ve ardından ne geldiyse gerileme olduğu kanısı bugün de devam ediyor. Bu görüşün inatla sürmesi kısmen, Osmanlılarla, V. Karl’ın ölümünden kısa bir süre sonra (tümden çökmese bile) kesin olarak ikiye bölünen Habsburg İmparatorluğu arasında bir bağlantı kurulmasından ileri geliyor; kısmen de, bütün Akdeniz dünyasını ikincil bir role itecek olan İngiltere, Fransa ve diğer Avrupa devletlerinin güçlenmesinden kaynaklanıyor. Bazı 16. yüzyıl sonu ve 17. yüzyıl Osmanlı yazarlarının, devletlerinin gerçekten yaşlandığı ve dayanıksızlaştığı konusunda ısrar etmeleri, bu savın belgesel kanıtlarını oluşturmuştur. 1590’larda yazan Mustafa Âli, 1630’larda yazan Peçevi ve özellikle IV. Murad’a devletin yetersizlikleri konusunda “nasihat” veren Koçi Bey gibi eleştirmenlerin tümü, Süleyman sonrası imparatorlukta yolsuzluğun arttığı, düzen ve güvenliğin azaldığı ve önderliğin zayıfladığı konularında uyarıda bulunurlar.</p>

  <p class="indent">Bu yapıtların çoğunda, -kıskançlık yüzünden sadrazamı İbrahim’i astırmakla, cariyesi Hürrem ile skandala yol açacak bir biçimde evlenmekle, oğlu Mustafa’yı teamüllere aykırı bir yolla katlettirmekle (her ne kadar, Süleyman’ın babası Selim, kendi babası Bayezid’i tahttan indirerek ve iddiaya göre Süleyman’ın kardeşlerini katlettirerek buna emsal oluşturmuş görünse de)- yozlaşmanın yolunu açanın Süleyman olduğu ima edilir. Yine de bu yazarlar, hanedanın Süleyman’ın ölümünü izleyen yirmi otuz yılda daha da işlevsiz bir hale geldiğine inanıyorlardı: Taht uğruna kardeş katli geleneği bırakılıp yerine zindana atma getirilmişti; iktidarın padişahın elinden kayıp ailesinden kişilerin ve danışmanların eline geçmesine izin verilmişti ve devlet görevlilerini atama ve görevden almadaki ölçü başarı olmaktan çıkıp, işe kayırma ve kollama karıştırılmıştı. Vakanüvis Peçevi, Süleyman’ın ölümünü izleyen altmış yılın padişahlarını açıkça suçladığı aşağıdaki satırlarda tam da bu gerekçelere dayanır: “Onun hükümdarlığı sırasında hiçbir devlet görevlisi, asker ya da yargı görevlisi haksız yere işten atılmadı... Dolayısıyla bütün görevliler, bundan sonra başka bir işe atanma umutlarını yitirmek korkusuyla, hak gözeterek ve anlayışlı davrandılar.”<a class="hlink" href="../Text/notlar.htm#not16_04" id="ref16"><sup>16</sup></a> Peçevi, Naima ve daha birçok Osmanlı devlet adamı ve bilgini açısından, iktidarı sulandıran, yolsuzluğu doğuran, hazineyi iflas ettiren, imparatorluğu yıkımla sonuçlanan savaşlara sürükleyen, paranın değerini hiçe indirecek biçimde düşüren, yeniçeri ocağını yozlaştırıp zayıflatan ve Osmanlı devletini genel olarak güçten düşüren, öncelikle önderlerdeki bozulmaydı.</p>

  <p class="indent">Modern tarihçiler bu gerileme masalını hemen reddetmediler, ama onu baş aşağı çevirdiler. Başka bir deyişle, kötü önderlik, Yeni Dünya’dan ülkeye akan gümüşün neden olduğu enflasyon, savaş teknolojisindeki değişmeler ve Batı Avrupa’da yeni bir devlet yapısının yaratılması gibi daha yapısal zorlukların bir nedeni değil de bir belirtisi olarak düşünüldü çoğunlukla. 20. yüzyıl sonlarında yapılan akademik çalışmaların büyük bir kısmına göre ise pek çok Osmanlı kurumu -yeniçeri ocağı, taşra idaresi, padişahlık makamının kendisi- büyük ölçüde dış kaynaklı olan bu köklü dönüşümlere devletin tepki gösterme çabaları sırasında yara aldı.</p>

  <p class="indent">Osmanlı devleti, sürekli ve çok cephede birden savaşmanın sıkıntılarını 1570’ler ve 1580’lerde dışa vurmaya başladı. Her defasında daha çok sayıda iyi eğitilmemiş deniz askeri (levend) ve piyadeyi seferber etmek zorunda kalması, bunun en gözle görülür belirtilerinden biriydi. Örneğin, 1571 yılında İnebahtı’da koskoca bir levend ve okçu kuşağının silip süpürülmecesine yitirilişi, hemen eksik eğitimli yedek okçuların ve acemi tüfekli askerlerin silah altına alınması zorunluluğunu doğurmuştu. Daha da beteri, Habsburg ve Safevi imparatorluklarına karşı yürütülen uzun ve kanlı savaşlar, yeniçeri askerinin toplanması ve eğitimine ilişkin çok iyi tasarlanmış örgütlenmeyi bozdu ve Osmanlı devletini, yalnız yeniçerilerin eğitimini aceleye getirmeye, ocağa girenlerin sayısını artırmaya ve hatta doğuştan Müslümanları ocağa almaya zorlamakla kalmadı, düzensiz birlikleri de ocağa dahil etmeye zorladı. Örneğin, 1560’larla 1630’lar arasında silah altındaki yeniçerilerin sayısı yaklaşık 16.000’den 40.000 dolayına çıktı. Gerek deniz, gerek kara cephelerinde savaşan bu askerlerin yedeği olan ve zaman içinde onların yerini alacak piyade askeriyse, rastgele toplanıp çabucak ateşli silah kullanımı eğitiminden geçirilmişti ve Osmanlı askerlik kurumunu tarih boyunca hem biçimlendirmiş, hem de yüreklendirmiş karmaşık kurallardan bihaberdi.</p>

  <div class="textbox">
    <p class="center"><img alt="" src="../Images/27.png" /></p>

    <p class="textbox"><b>Resim 21.</b> Bu kaba, neredeyse karikatürü andıran yeniçeri resmi, ürpertici olmaktan çok, eğlendirici. Yine de, silahları ve tavırlarıyla belli bir şiddet yetisine sahip olduğunu düşündürüyor.<br />
    Helffrich, <i>Kurtzer und warhafftiger Bericht</i>.</p>
  </div>

  <p class="indent">Asker sayısındaki bu artışın en çarpıcı sonuçlarından biri parasaldı.<a class="hlink" href="../Text/notlar.htm#not17_04" id="ref17"><sup>17</sup></a> Yılın büyük bölümünde toprağın getirisiyle geçinen Osmanlı sipahilerinin tersine, hükümet piyade askerine yatacak yer vermek ve devlet hazinesinden nakit ücret ödemek zorundaydı. Yeniçeri ocağı ve yardımcı kuvvetleri büyüdükçe, hazine giderek daha çok zorlanır oldu. Bunun sonuçlarından biri, gümüş Osmanlı sikkesinin sürekli değer yitirmesiydi; bu durum, hükümetin dolaşımdaki parayı toplayıp aynı miktar gümüşten daha fazla sayıda sikke keserek, askere değeri düşük akçeyle ödeme yapmasının olduğu kadar, Amerika kıtasından taşınan gümüşün bolluğunun da bir sonucuydu.<a class="hlink" href="../Text/notlar.htm#not18_04" id="ref18"><sup>18</sup></a> Asker sayısındaki artışın ikinci etkisi, daha çok vergi toplayarak daha çok gelir yaratmaları için yetkililere yapılan baskıydı. Bu baskı, sonunda tımar sisteminin yıkılmasına ve yerini bir dizi yeni doğrudan nakit vergiye ve iltizam yöntemine bıraktı. Bir üçüncü sonucu ise ateşli silahların yaygınlaşması ve bunları kullanma eğitimi almış kişilerin sayısındaki artıştı, çünkü hazineyi oluk gibi boşaltması nedeniyle Osmanlılar ücret karşılığı tutulmuş yedek askerleri -kendi atı silahıyla gelen levend/sekban askerlerini- olabildiğince çabuk terhis etmek zorunda kalıyordu.</p>

  <h2 class="section">17. Yüzyıl Başındaki Yenileşme</h2>

  <p class="indent">Bu dönüşümlerin tümü Osmanlı iktidarının ademimerkezileşmesi yönünde bir eğilime yol açıyordu. Fiyat artışları bir nakit ekonomisinin yaratılmasını hızlandırdı ve bölgesel ticaretin canlanmasına katkıda bulundu (dolayısıyla, İstanbul’a rakip çıkan taşra merkezlerinin doğmasını teşvik etti); artan giderler, vergi toplama işinin özel ellere kaymasına (özellikle sefer için hızla nakit toplamak amacıyla iltizama verilmesine) katkıda bulundu. Oysa bu değişmelerin en sonuncusu olan ateşli silahların her tarafta yaygınlaşması, aşağıdaki 1587 tarihli padişah fermanının da gösterdiği gibi, Osmanlı kullarını en doğrudan ve derinden etkileyen değişmeydi: “Suğla valisi ile Ayasoluğ kadısı, bölgedeki eşkıya ve denizcilerden bin silah topladı. Bu silahlar şimdi Ayasoluğ kalesinde depolanmıştır. Silahhanem bu silahlara acil gereksinim duymaktadır... Derhal gönderesiniz.”<a class="hlink" href="../Text/notlar.htm#not19_04" id="ref19"><sup>19</sup></a> Bu buyruk, binlerce delikanlının Anadolu’nun kırsal kesimine dağılmasının nasıl çabucak bir kamu düzeni bunalımı doğurduğunu akla getirmekle kalmıyor, 1580’lerde Habsburg ve Safevi orduları karşısında olduğu gibi, Osmanlı ordusunun muharebelerde erken modern çağın bu savaş malzemesine ne kadar büyük bir gereksinim duyduğunu düşündürüyor.</p>

  <p class="indent">Öte yandan, yönetim açısından sorun, basitçe yasa tanımazların ellerindeki tüfeklerin toplanarak orduya aktarılması meselesinden ibaret değildi. Kamu ve kişi güvenliğine ilişkin sorunlar da vardı. Örneğin 1593 yılında, Batı Anadolu kıyısındaki Urla’da oturan halk, Osmanlı hükümetine bir arzuhal ile başvurdu:</p>

  <div class="block">
    <p class="bl_nonindent">Urla halkı arz eder ki: “bizler uç boyunda oturuyoruz ve kâfirlerin gemileri kaç kez gelip ilimizi yağmaladılar. Muhtemelen yine gelecekler. Mülkümüzü savunmak için silaha gereksinim duyuyoruz.” Bu durum tasdik edilmiştir. Urla ve çevre köylerin halkının silahlarını muhafaza etmelerinde fayda görülmektedir... Geri kalanlara gelince, silahlarını devlet adına toplamalısınız. Lâkin silahlarını yasa tanımazlara kaptırmamaları konusunda Urla halkını yeniden uyarınız.<a class="hlink" href="../Text/notlar.htm#not20_04" id="ref20"><sup>20</sup></a></p>
  </div>

  <p class="indent">Bu tür arzuhaller Osmanlı yönetimi açısından, özellikle günümüz Amerika’sından yankılar taşıyan bir açmazı akla getirmektedir: halk hangi koşullarda silah taşıma hakkına sahip olmalıdır? Osmanlıların bu soruya gayrimüslimler açısından verdiği yanıt basitti, başka bir deyişle, İslam hukukuna göre bu hak onlara yasaklanmıştı. Oysa İslam, müminlerin silah taşımasına izin vermekle kalmıyor, kâfirlerle savaşarak din görevlerini yerine getirmeleri için silah taşımalarında ısrar ediyordu. Urla halkının istediği de buydu. Öyleyse, İstanbul’un Urla’da ve imparatorluğun başka yerlerinde Müslüman kulların silah taşımasına izin vermekten başka çıkar yolu yoktu. Bu da, doğal olarak, ateşli silahların yayılmasını, eşkıyalık ve şiddet suçlarının artmasını teşvik etti.</p>

  <p class="indent">Bu durum, merkezi hükümetin elinden iktidarı zayıflatan birkaç etmenden biriydi. Kimi zaman yöresel ağalar ve taşra âyânı, bu sayısız başıbozuk genç askerden kendilerine fedai topluyor ya da Batı Anadolu’da olduğu gibi, zaman zaman padişahın ordularına kafa tutacak denli büyüyen kişisel ordular bile oluşturuyorlardı. Merkezdeki otorite sahiplerine kafa tutanlar kimi zaman da geleneksel önderler arasından çıkıyordu. Bu tür tehditlerin en ciddi olanı, 17. yüzyıl başında Kürt komutan Hüseyin Canbuladoğlu’nun Halep valisi olarak Osmanlı yönetiminde önce görev alıp sonra idam edilmesi üzerine yeğeni Ali’in devlete karşı giriştiği sarsıcı isyanıydı. Ali isyanını iki yıl sürdürmeyi becerdi; Kuzey Suriye’nin büyük bir kısmının denetimini elinde tuttu ve Halep’te oturan yabancı cemaatlere korunma güvencesi verdi; sonunda, Osmanlıların ona karşı koca bir ordu göndermesi üzerine, 1607 yılında yenildi.<a class="hlink" href="../Text/notlar.htm#not21_04" id="ref21"><sup>21</sup></a></p>

  <p class="indent">Bu tür isyanlar 17. yüzyıl başlarında imparatorluğun her yerinde baş gösteriyordu. Dikkat çeken yanlarından biri, elebaşlarının hemen hemen hiçbirinin yeni bir rejim kurma peşinde olmayışıdır. Örneğin Ali, bağımsızlık isteğinde bulunmak yerine, amcasını idam ettiren devletin Halep valiliğini kabul etti. Bu güçlü adamların çoğu, imparatorluğun yönetiminde ve karar almada -kimi zaman kendi adlarına, kimi zaman da başında bulundukları halk adına (o zamanlar kimlik sorunu bu çatışmaların önemli bir nedeni olabiliyordu)- daha önemli mevkilere göz dikiyorlardı sadece. İmparatorluğun merkezindeki bunalımı, İstanbul’dan biraz daha fazla yetki koparmak için bir fırsat olarak görmüşlerdi.</p>

  <p class="indent">17. yüzyıl başında Osmanlı dünyasını sarsan başka tür isyanlar da vardı. Genç, işsiz medrese öğrencileri (softalar), yüzyılın ilk yirmi otuz yılında, pek çok kentte yönetim karşıtı etkinliklere katılıyorlardı ve İstanbul bu tür kargaşaların merkezi durumuna gelmişti. Burada, Birgili Mehmed adında bir din bilgini ile öğrencisi Kadızade Mehmed, Osmanlıların çeşitli “yenileşme” çabalarına, özellikle de türbelere tedavi gibi güçler atfedilmesine, vakıfların kurulmasına, şarap, kahve ve tütün içilmesine, özellikle de Osmanlı toplumunun dokusuna işlemiş pek çok tarikata karşı çıktılar. Birgili Mehmed, Süleyman’ın etkili şeyhülislamı Ebussuud’un fetvalarını bile eleştirdi; öğrencisi de, mevcut dinsel kurumu hedef aldı. Cumaları vaaz veren güçlü bir hatip olması nedeniyle, Kadızade Mehmed en önemli mevkilerde hızla yükselerek, 1631 yılında padişahın camii Ayasofya’nın imamı olmayı başardı. Yeniliklerin kötülüğünü vurguladığı vaazlarında sıkça yer verdiği hadislerden biri, “her yenilik sapkınlıktır; her sapkınlık yanılgıdır; her yanılgının yolu cehenneme çıkar” idi. Bu ateşli eylemci, yandaşlarını zamanın ve çok sayıda uygarlığın getirdiği eklemeleri bir yana atarak Muhammed döneminin müminler toplumunu yeniden canlandırmaya teşvik etti.<a class="hlink" href="../Text/notlar.htm#not22_04" id="ref22"><sup>22</sup></a></p>

  <div class="textbox">
    <p class="center"><img alt="" src="../Images/28.png" /></p>

    <p class="textbox"><b>Resim 22.</b> IV. Murad (1623-40) 17. yüzyıl padişahları arasında en tanınmışıdır. Osmanlı siyasal dönüşüm döneminin en kargaşalı yıllarında hükümdarlık yaptı.<br />
    Happel, <i>Thesaurus exoticorum</i>, 4. kısım, 14. sayfanın ardından.</p>
  </div>

  <p class="indent">Taşradaki isyanlar askeri ve siyasal eylemler olarak ortaya çıkarken, Kadızadeliler büyük ideolojik etkisi olan bir akım oluşturdular. Tekkelerin, kahvehanelerin ve meyhanelerin toplumsal ve siyasal hareketin toplanma yerleri olarak usul usul caminin yerini alması karşısında cami imamlarının kendilerini tehdit altında duyumsadıklarına kuşku yok. Hem kahve, hem de tütün imparatorluğa gireli çok olmamıştı<a class="hlink" href="../Text/notlar.htm#not23_04" id="ref23"><sup>23</sup></a> ve Kadızadeliler bu alanda -birkaç kez sert, fakat boşuna yasaklar koyan- Sultan IV. Murad’dan destek gördüler. Hatta bu münakaşa meşhur bir dava haline geldi ve Şeyhülislam Zekeriyazade Yahya gibi din bilginleri elinde acı eleştiri malzemesine dönüştü. Yahya Efendi, Kadızadeliler’i şu beyitle şiddetle eleştirdi:</p>

  <div class="block">
    <p class="bl_nonindent">Mescide riyâ-pişeler itsün ko riyâyı</p>

    <p class="bl_nonindent">Meyhâneye gel kim ne riya var ne mürâyi<a class="hlink" href="../Text/notlar.htm#not24_04" id="ref24"><sup>24</sup></a></p>

    <p class="bl_extract">[Bırak ikiyüzlüler camide ikiyüzlülüklerini sürdüredursun</p>

    <p class="bl_nonindent">Sen meyhaneye gel, orada ne sahte tavırlar, ne de sahtekârlar var]</p>
  </div>

  <p class="indent">Bu tür eleştirilere rağmen, Kadızadeliler’in vesveseleri yalnızca kendileriyle ilişkili değildi. Birçoğu, gerek Osmanlı ordusunu, gerekse Osmanlı toplumunun üst katmanlarını beceriksiz ve ahlak yoksunu buluyor, savaş alanında üst üste gelen ağır yenilgilerin yanı sıra sarayın hiç bitmeyen skandallarının, gerçek İslama sırt çevirmenin belirtileri olduğunu düşünüyorlardı. Onlar, Müslüman devletlerin Batı önünde yenilgisinin nedeninin tamamen Müslüman önderlerin dinsel köklerini unutmalarından kaynaklandığını durmadan savunacak olan daha sonraki yüzyılların -ister Osmanlı ya da Mısırlı olsun, isterse Vahabi ya da İranlı olsun- İslam reformcularına, birçok önemli açıdan öncü oldular. Hepsi de, Muhammed dönemindeki İslam devleti bir kez geri getirilirse, o zaman İslamın dünya düzeninde lider konuma kavuşacağını iddia ediyordu.</p>

  <p class="indent">Oysa 17. yüzyılın ortasında dinsel kargaşa İslamın ötesine uzanıyordu. Örneğin, Osmanlı Musevileri dünyası 1650’lerle 1660’larda, Sabetay Sevi adında, karizmatik ve gizemli bir kişiliğe sahip birinin kendini mesih ilan etmesi üzerine, ideolojik ve toplumsal çalkantılar içine düştü.<a class="hlink" href="../Text/notlar.htm#not25_04" id="ref25"><sup>25</sup></a> Sevi, o dönemde gerek nüfus ve ekonomik canlılık, gerekse toplumsal ve düşünsel uç noktalar açısından eşi bulunmayan kent İzmir’de büyüdü. Sadece güçlü bir zekâya ve muhtemelen manik-depresif bir kişiliğe sahip değildi; aynı zamanda, Tanrı ve ahreti inkâr eden birtakım inançların etkisinde kalmıştı ve bunlar onun kendine özgü din düşüncesini biçimlendirmesine yardımcı olmuştu. En açık örnek olarak, Musevi mistisizmi ve bunun Luria Kabalası adıyla bilinen, özellikle erişilebilir ve yaygın biçimi, bu dönemde saygı görmüş ve neredeyse dünyanın her yerinde öğrenilmişti. Sevi de bu inanç sisteminden etkilendi. Genç mistik böylesi düşünceleri, o değişken dünyada büyük olasılıkla ilişki kurduğu, heterodoks tarikatların inançlarıyla birleştirmiş olabilir. Ayrıca, Sevi’nin babası ve erkek kardeşi, İzmir’de oturan İngiliz aracı tüccarların temsilciliğini yürüttüğü için onlardan İngiltere’nin nasıl kendini dinsel çalkantılar içinde yitirmiş olduğunu duymuş olabilir.</p>

  <p class="indent">Sevi, baş “peygamber”i Gazzeli Natan ve müritleri bu düşünceleri birleştirip tüm Musevi dünyasında yankılar uyandıran bir eskatologyaya özgü din düşüncesi kurguladılar. Mesajı, on beş yıl süren boşuna gezici vaizliğin sonunda, 1665 yılında nihayet kabul gördüğünde, dünyadaki Musevilerin büyük çoğunluğu onu mesih olarak bağırlarına bastılar. Amsterdam ve Hamburg gibi uzak yerlerde bile, Museviler mallarını mülklerini satıp Kudüs’e gitmeye hazırlandılar. O sıralar Hamburg'da oturan Hameln’li Glückel’in bildirdiğine göre:</p>

  <div class="block">
    <p class="bl_nonindent">Pek çok kişi evini, toprağını ve tüm malını sattı; çünkü yaşadıkları her gün için günahlarından kurtulmayı umuyorlardı. Sevgili kayınpederim yurdu Hameln’den ayrılıp evini, topraklarını ve bütün güzelim eşyalarını geride bırakarak Hildesheim’a taşındı. Hamburg’daki bizlere, içleri yatak takımları, bezelye, fasulye, pastırma, kıyılmış erik kurusu ve benzeri her türlü dayanıklı yiyecek dolu iki dev fıçı gönderdi. Çünkü ihtiyar her an Hamburg'dan Kutsal Topraklar’a doğru yola çıkmayı bekliyordu.<a class="hlink" href="../Text/notlar.htm#not26_04" id="ref26"><sup>26</sup></a></p>
  </div>

  <p class="indent">Sevi nasıl Musevi dünyasının kuzeybatı ucunda bunca etkili olduysa, merkezinin bulunduğu Osmanlı dünyasının neredeyse her yerine yayılmış azmiyle gerçek bir toplumsal ve ideolojik bunalımı tetikledi. Osmanlı Musevilerinin bu azmi ayrıca ticareti felç etti ve imparatorluğun bütününde iktisadi bir bunalımı başlattı.</p>

  <p class="indent">İmparatorluğun kentlerinde ve kırsal bölgelerindeki bu tür huzursuzluklara Osmanlı yönetimi çeşitli biçimlerde karşılık verdi. Yukarıda gördüğümüz gibi, çoğunlukla isyanın elebaşlarının ve taşra valilerinin taleplerini uzlaştırmaya ve onları yönetime katmaya çabaladı. Yüksek mevkilerdeki birçok devlet görevlisi, Kadızadelilerin 1630’lardaki ilk büyük protesto dalgasını sempatiyle karşılamıştı. Hatta IV. Murad küstahlığa varan bazı şatafat gösterilerini ve sapkın davranışları baskı altına almada Kadızade Mehmed’le işbirliği yaptı. Tarikatlara karşı ikinci büyük kışkırtma dalgası 1650’lerde meydana geldi. Kadızadeliler önce şeyhülislamı çeşitli dergâhlara karşı fetvalar vermeye ikna ettiler; ancak 1656’da daha yeni sadrazam olan Köprülü Mehmed liderlerinin toplanarak Kıbrıs’a sürülmesini buyurdu. Örgüt bu darbeden sonra bir daha tam toparlanamadı. On yıl sonra, Mehmed Paşa’nın oğlu Ahmed, imparatorlukta yaşayan Museviler arasındaki karışıklıkla başa çıkmak için işe önce Sabetay Sevi’yi hapse atmakla başladı; ardından, ona İslam dinine dönmek ya da ölmek arasında bir seçim hakkı tanıdı. Kendisini mesih sayan bu kişinin yaşamını kurtarmayı seçmesi, başını çektiği akımın kısa sürede dağılmasına yol açtı.</p>

  <p class="indent">Toplumsal ve siyasal karışıklıklara yönetimin verdiği karşılıklardan daha etkili ve sonuçta yaygın olanı, kent kalelerine yeniçeri garnizonları konuşlandırmak ve bu askerlerden suç işlenmesini ve toplum düzeninin bozulmasını önlemede yararlanmaktı. Örneğin, daha 1590’lar gibi erken yıllarda, devlet Batı Anadolu kıyısında Foça kalesinde görevli yeniçerilerin, ürünlerin başka bir yere götürülmesini engellemek için, İstanbul’a meyve ve sebze taşıyan gemileri denetlemelerini buyurdu. Ayrıca, yeniçeri birliklerinin bahçe ve köylerde devriye gezmelerini ve saklanmış ürünlere el koymalarını buyurdu.<a class="hlink" href="../Text/notlar.htm#not27_04" id="ref27"><sup>27</sup></a> Her ne kadar hükümetin niyeti, saray ve başkentin gereksinimi olan yeterince yiyeceği güvence altına almak idiyse de, bu tür politikalar hiç akılda olmayan sonuçlar da doğurdu. Bu yeniçerilerden bazıları kısa sürede yerel ekonominin ve toplumun içine yerleştiler: Tıpkı Batı Anadolu kasabası Seferihisar’a yerleşen birkaç yeniçerinin 1617 yılında sefere katılmayı reddetmekle kalmayıp, aynı zamanda konumlarından yararlanarak kendilerine yerel ekonomi içinde “kasap, fırıncı ve pazarcı” olarak yer edindikleri gibi.<a class="hlink" href="../Text/notlar.htm#not28_04" id="ref28"><sup>28</sup></a> Dahası, yeni katıldıkları toplumda evlendiler ve ayrıcalıklarını çocuklarına aktarmanın yollarını buldular.</p>

  <div class="textbox">
    <p class="center"><img alt="" src="../Images/29.png" /></p>

    <p class="textbox"><b>Resim 23.</b> Orta alanda, geride gözdağı verircesine beliren Bab-ı Hümayun’dan Topkapı Sarayı’nın birinci avlusuna bir atlı araba alayı giriyor. Solda eski büyük Bizans kilisesi Ayasofya.<br />
    D’Ohsson, <i>Tableau général d l'Empire othoman</i>, cilt III, s. 238 öncesinde.</p>
  </div>

  <p class="indent">Uzun erimde bu tür politikalar, etkili bir orduyu yetersiz bir kolluk kuvvetine dönüştürmekten başka işe yaramadı. Tarihçiler yeni düzenlemelerin bu yanını vurgulama eğiliminde olmuşlardır. Öte yandan, yeniçeri ocağının halkla karışması, sadakat bağlarını zayıflattı ve Osmanlı kentlerinde yeni ve güçlü seçkinler doğmasına yol açtı. Yeniçeriler askeri sınıfın üyeleri olarak sahip oldukları hakları yalnızca rejimle bağlarını sürdürmede değil, yerel zanaatkâr loncalarını ve yerel yönetimleri denetim altında tutmakta da kullanıyorlardı. Sofistike bir sivil toplumun gelişmesini teşvik ettiler muhtemelen; çoğunlukla yerel ve merkezi otoriteler arasında etkili aracılar oldular; ademimerkezileşme sürecinin siyasal parçalanma doğurmamasını sağlamaya katkıda bulundular.</p>

  <p class="indent">Gerçekten de, monarşik mutlakıyetçilik yönünde gelişen akımı ters çeviren ve giderek padişahı iktidardan (otoriteden olmasa bile) yoksun bırakan ve 1660’lara gelindiğinde Osmanlı devletini padişahın yalnızca unvanının kaldığı bir tür oligarşiye döndüren bir sürecin başlangıcı Süleyman’ın hükümdarlığına dek geri gider. Bu siyasal değişim süreci en üst düzeylerde, padişah kızlarını Osmanlı devlet adamlarıyla evlendirme göreneğiyle başlatıldı. Bu evlilik geleneği 15. yüzyıl sonlarından beri yerleşmişti. Süleyman’ın hükümdarlığında ise, padişah soyundan kadınlarla imparatorluğun en güçlü yöneticilerinin evlilikleri olağanlaşmaya başladı. Süleyman’ın dokuz sadrazamı vardı: Bunlardan üçü kız kardeşleriyle, biri kızıyla, ikisi torunlarıyla evlendi (kalan üçünden biri yaşlıydı, ikincisi adı hovardaya çıkmış biriydi, üçüncüsü de bir hadımdı).<a class="hlink" href="../Text/notlar.htm#not29_04" id="ref29"><sup>29</sup></a> Devlet adamlarını, sözcüğün tam anlamıyla saray hanehalkı arasına katan bu özgül aile içi düzenleme 17. yüzyılda siyasi bir uygulama halini aldı. Bu uygulama, saray halkının hiziplere bölünmesini ve siyasallaşmasını kesinlikle teşvik etmesine rağmen, saraya erişimi de kolaylaştırdı; ayrıca, padişah ailesiyle kurulan bağlar aracılığıyla, en güçlü vezir ailelerinin bile sadık kalmalarının sağlanmasına katkıda bulundu ve merkezkaç eğilimlerin, ne kadar büyürse büyüsün, Osmanlı siyasal yapısını parçalayamamasını güvence altına aldı.</p>

  <h2 class="section">Gerileme Değilse, Peki Ne?</h2>

  <p class="indent">“Gerileme paradigması”nın monarşilere uygulanmasından çıkan bir görüş, hükümdarın ülkesinin yansıması olduğudur; başka bir deyişle, zayıf bir merkezi yönetim, tanımı gereği, güçsüz bir toplum anlamına gelir ve yetkin olmayan bir hükümdar, krallığını da kendisiyle birlikte çöküşe sürükleyecektir. Dolayısıyla, ademimerkezi devlet yapısının gelişmesi -başka bir deyişle, mültezimlerin, taşra seçkinlerinin ve İstanbul’a rakip kentlerin ortaya çıkışı- başındaki "büyük adam”ın yeteneksizliği yüzünden bunalıma girmiş bir devlet ve toplum belirtisinden başka bir şey değildir. Kısmen toplumsal tarihin ortaya çıkması yüzünden ve bu alanın uzun erimli neden-sonuç ilişkilerine ilgisi nedeniyle, 1950’ler ve 1960’larda Osmanlı tarihçileri bu kuralı sorgulamaya ve gerileme için padişahın dışında birtakım nedenler aramaya başladılar.<a class="hlink" href="../Text/notlar.htm#not30_04" id="ref30"><sup>30</sup></a> Daha yakın zamanlarda ise, belki de modern topluma damgasını vuran büyük hükümet ve bürokratikleşme korkusu yüzünden ve merkezileşmeye karşı yetki devri ve özelleştirmenin uygulanabilir seçenekler olarak kabul edilmesi nedeniyle, tarihçiler bu erken modern çağ imparatorluğunun gerileyip gerilemediğini sorgulamaya başladılar.<a class="hlink" href="../Text/notlar.htm#not31_04" id="ref31"><sup>31</sup></a></p>

  <p class="indent">Eğer savaş alanındaki yenilgiler, görünüşte deli padişahlar, saraydaki skandallar, Kadızadeliler ve başka gericilerin tehditleri, taşradaki isyanlar, kronik yeniçeri ayaklanmaları ve yaygın rüşvet olayları bozulmanın belirtileri değilse, ne idiler? Kimileri bunların hiç de gerileme göstergesi olmadığını, tersine, pek çoğunun aslında imparatorluğu güçlendirecek biçimde çözüme kavuşturulmuş bir bunalımlar dizisi olduğunu iddia etmiştir. Bu akıl yürütmeye göre, imparatorluğun 20. yüzyılın başında çöktüğünü biliyor oluşumuz ve yok oluşa doğru giden bu önlenemez düşüşün köklerini bulma arayışımız, başka olgular ve karşıt açıklamaları bırakıp Osmanlıların gerilediği düşüncesini öne çıkarmamıza yol açtı.</p>

  <p class="indent">Örneğin, ortaya atılmış şöyle bir fikir var: 16. yüzyıl sonlarından başlayarak imparatorluğu felç etmiş görünen kronik parasal sıkıntılar, aynı zamanda para bulmak için yönetimi, gittikçe ayrıntılı bir hal alan iltizam yöntemi ve yeni doğrudan vergiler gibi yaratıcı yöntemler bulmaya ve siyasal bakımdan etkili olmakla birlikte gittikçe gücünü yitirmiş tımarlı sipahileri besleyen eskimiş dirlik sistemini yeniden değerlendirerek yerine başka bir şey koymaya zorlamıştır. Bu varsayımı destekleyenler daha ileri giderek, iltizam yönteminin yalnız vergi toplamaya yenilik getirmekle kalmadığını, aynı zamanda yönetici askeri sınıfa çok gereksinim duyduğu taze kanı ve yeni düşünceleri sağladığını iddia ettiler, çünkü kimi tüccarlar ve taşra âyânı, malikâne sistemi ve diğer yenilikler nedeniyle elde ettikleri seçkinler katmanına erişim olanağını, askeri sınıfa girmek için kullanabiliyorlardı.<a class="hlink" href="../Text/notlar.htm#not32_04" id="ref32"><sup>32</sup></a> Bu görüş, iltizam yönteminin başlıca sonuçlarının merkezi otoriteyi zayıflatmak, Osmanlı kullarını (“reaya"yı) sömürmek ve moralini bozmak olduğu biçimindeki bildik savdan çok farklıdır.</p>

  <p class="indent">Saray hanehalkının 17. yüzyıl başlarındaki durumuna ilişkin kabul görmüş anlatı da son yıllarda değişikliğe uğratıldı.<a class="hlink" href="../Text/notlar.htm#not33_04" id="ref33"><sup>33</sup></a> Bu dönem öteden beri “kadınlar saltanatı” olarak adlandırılmıştır; görünüşe göre bunun nedeni, padişahın annesinin, kız kardeşlerinin, kızlarının ve ailedeki diğer kadınların sahip oldukları olağanüstü güçtü. Bu gücü ortaya çıkaran, şehzadelerin sancağa çıkmayıp hareme çekilmeleri ve iktidarın değişik ellere yayılması süreciydi. “Kadınlar saltanatı” deyimi aşağılayıcı bir anlamda kullanılmıştı; bu kadınların, tam da gerileme dönemine girildiğinin düşünüldüğü sırada sarayın başında olduklarına özellikle dikkat edilmişti. Anlatılmak istenen açıktır: Otoritenin kadınların eline (özellikle de “yabancı” kadınların, çünkü hasekilerin, gözdelerin ve cariyelerin birçoğu “yabancı”ydı) terk edilmesiyle imparatorluk kökünden çürümeye başladı.</p>

  <p class="indent">Örneğin, padişah annesinin (valide sultan) katkısını ele alalım: Valide sultan padişahın gücünü kendi elinde topladığı için açıkça suçlanmıştır. Bir İngilizin anlattığına göre, III. Mehmed’in annesi Safiye Sultan “hep itibar görüyor ve oğluna hükmediyordu: oysa müftü ve askerlerden valide sultanın padişahı yanılttığı ve yönettiğine ilişkin çok şikâyet geliyordu.”<a class="hlink" href="../Text/notlar.htm#not34_04" id="ref34"><sup>34</sup></a> Gerek Osmanlı, gerekse yabancı birçok gözlemci, kadınların siyasete karışmaları suçlamasını dile getirdi; gerek o dönemden, gerekse günümüzden birçok yorumcu bu gidişi yıkıcı olarak değerlendirdi. Oysa durumu ele almanın bir başka yolu daha var. Şehzade annelerinin birinci görevi, öteden beri oğullarının eğitimi ve korunması olagelmişti. 15. ve 16. yüzyıllarda, iyi yetiştirilmiş ve artık büyümüş oğul, kardeşlerini yenip de tahta geçince, valide sultanın görevi bitmiş oluyordu. Oysa 17. yüzyılda, hareme kapanıp kalmanın yol açtığı deneyimsizliğe ve yaşının küçük olmasına rağmen bu iyi yetişmemiş şehzadelerin sık sık padişah olması nedeniyle, valide sultanın şehzadenin yol göstericisi olarak kalmasının uygun görüldüğü iddia edilebilir.</p>

  <p class="indent">Bazı Osmanlılar bu önemli rolün kesinlikle farkına varmışlardı. Bunlardan Mustafa Âli sözünü ettiğimiz Safiye Sultan için şöyle yazıyor:</p>

  <div class="block">
    <p class="bl_nonindent">Padişah zulme göz yummadığı halde vezirleri... layık olmayan kişileri hizmete kabul ve rüşvet ile memleketin düzenini bozmaktadır... Padişaha gerçekleri söyleyemiyorlar. Padişahın öfkesinden korkup valide sultanla konuşmanın daha mı kolay olduğunu düşünüyorlar? O, düzenin böyle bozulmasına ve sevgili oğlunun şanına leke sürecek böyle işlere asla izin vermeyecektir.<sup>35</sup></p>
  </div>

  <p class="indent">Âli yönetimin kokuştuğu varsayımını reddetmiyorsa da, kaynağını padişahın annesinin ve ailesinin dışında arıyordu. Onun açısından kabahat, rüşvetle satın alınabilir saray çevreleri ile yolsuzluğa batmış Osmanlı yönetimindeydi.</p>

  <p class="indent">Valide sultanın neredeyse bir saltanat vekili gibi davrandığı söylenebilir; yani oğlu şehzade iken yerine getirdiği güvenilir danışmanlık hizmetini sürdürüyordu. Kadınlara iktidar kazandırdığı için suçlanmasına karşın, bu sistem devlete istikrar kazandırmış ve tahtı, -XIV. Louis’nin küçüklüğünde Mazarin ve Richelieu gibi naiplerin ya da Süleyman’ın çocukluğunda İbrahim Paşa’nın yaptığından- çok daha etkili ve güvenilir bir biçimde korumuştur. Bir annenin hükümdara sadakatinden hiç kimsenin kuşku duymaması bir yana, bu uygulama, iktidarı Osmanlı toplum birimlerinin en önemlisi olan aile içinde tutuyordu. Bu nedenledir ki, imparatorluğun varlığını devam ettirmesinin yanında, devletin bu tür yapısal ayarlamalara dayandığı ve onlar sayesinde esneklik, dayanıklılık kazandığı öne sürülmüştür.</p>

  <p class="indent">Benzer bir açıklama, İstanbul’un taşra ile etkileşimi konusunda ortaya atılabilir. Vergi toplama ve karar alma gücü merkezi devletin elinden çıkıp mültezimlerin, yerel âyânın ve tüccarların eline geçtikçe, Anadolu, Arap toprakları ve Balkanlar ademimerkezileşme sürecinin sonuçlarını doğrudan ve çarpıcı bir biçimde hissetti. Yine, bu sonuçların Osmanlı devletini zayıf düşürdüğü ve tebaanın yaşamını zorlaştırdığı öteden beri savunulagelmiştir. Belki de günümüzde büyük devlete karşı duyduğumuz kuşkudan ötürü, bu kestirme açıklama da sorgulanmaktadır. İstanbul’un karar alma gücünün bir kısmını yitirmesi o denli kötü bir şey miydi? Halep ve İzmir gibi kentlerde daha karmaşık ve yerel bir siyasal yapının yükselmesi, taşradaki yetkililere, tüccarlara, hatta yabancılara ve çiftçilere kentlerinin ve topluluklarının yönetiminde bir rol kazandırdı. Örneğin, İzmir’in antrepo olarak sağlam bir konum edinmesi, ancak İstanbul’un İzmir’in art bölgesinin tarım ürünlerine el koyamayışı ve ne yetiştirileceği, hangi pazar için yetiştirileceği konularındaki söz hakkını yerel âyâna bırakmak zorunda kalışından sonra oldu. Sonuçta bu kentin ürettiği, devlet hazinesi için de büyük önemi olan devasa servet güçlü bir merkezi devlet altında gerçekleşmeyebilirdi. İzmir “gerileme” dönemde taşradaki yenileşme örneklerinden yalnızca biridir.</p>

  <p class="indent">Kültürel açıdan bile, birçok araştırmacı erken modern çağ Osmanlı uygarlığını yaratıcı ve üretken olmaktan çok, kısır ve başka uygarlıklardan türetme olarak düşünmüşlerdir. Bu tür değerlendirmelerde imparatorluğun tartıldığı terazinin ölçütleri elbette hep Batı Avrupa kaynaklıdır: İtalyan Rönesans’ının düşünsel devrimi, ulus-devletin önünü açmaya katkıda bulunan askeri devrim, bilimsel devrim, Amerikan ve Fransız demokratik devrimleri ve İngiliz sanayi devrimi... Osmanlıların, yerçekimi kuramına, buharlı makineye ya da anayasal demokrasiye uzaktan yakından benzeyen bir şey ortaya koymadıkları kuşkusuz doğru. Yine de, yaratıcılık ve başarıyı ölçmek için Avrupa’nın koyduğu ölçütlerden başka ölçütler var.</p>

  <p class="indent">Örneğin, 21. yüzyıl başlarında çeşitliliği ve çokkültürlülüğü benimseyenler, Osmanlıların birçok yaşam biçimini dinamik ve özgün bir mozaikte birleştirme yeteneğine hayranlık duymalıdır; hem de tam Batı Avrupa’nın kendisini modern milliyetçiliğin ve emperyalizmin ufuklarına doğru kanatlandıran dışlayıcı kimlikleri icat ettiği ve ardından modern ırkçılığı, ekonomik sömürüyü ve soykırımı doğurduğu bir sırada. Osmanlı Beyliğinin ilk yirmi otuz yılında iyice belli olan bu eklektizm eğilimi, imparatorluğun olgunluk yılları boyunca da yok olmadı. Toplumsal yaşama baktığımızda, gayrimüslim cemaatlerin sürüp giden canlılığında da görülür; bilgi dünyasına baktığımızda, Mustafa Âli ve diğerlerinin Arap, İran ve Orta Asya geleneklerinden ödünç aldıkları öğelerde de kendini gösterir;<a class="hlink" href="../Text/notlar.htm#not36_04" id="ref36"><sup>36</sup></a> mimaride, yüzden fazla cami tasarlamış ve yapımlarını denetlemiş Sinan ile öğrencileri kamusal yapılarda Bizans ve Selçuklu geleneklerini göğüslerini gere gere kullandılar ve aştılar; şiirde, 16. yüzyılda Bâki ve 17. yüzyılda Nâ’ili, İran kalıplarını ve imgelerini kendi günlerine ve kültürlerine bütün canlılığıyla uyarladılar. Nâ’ili [sadeleştirilmiş halini verdiğimiz] aşağıdaki gibi kışkırtıcı ve kaderci gazeller üretti:</p>

  <div class="block">
    <p class="bl_nonindent">Yeryüzünde şefkat bekleyen cahiller,</p>

    <p class="bl_nonindent">Bir de devrilmiş şarap kadehiyle mest olmayı umarlar</p>

    <p class="bl_nonindent">Onlar ki, yeryüzü fetvalarından medet umarlar</p>

    <p class="bl_nonindent">Bir avuç samandan lezzetli yemek yemeyi bekleyedursunlar.<a class="hlink" href="../Text/notlar.htm#not37_04" id="ref37"><sup>37</sup></a></p>
  </div>

  <p class="indent">Nâ’ili burada ve başka yerlerde, yerleşik kalıplardan yararlanarak ustura keskinliğinde özgün benzetmeler ve imgelerle, kendinden daha meşhur öncülü Bâki gibi usta bir şair olduğunu kanıtlıyor. Parlaklığına ve canlılığına karşın, o da haksız olarak birçok çağdaşı gibi pek tanınmamıştır; bunun tek nedeni, Osmanlının bozulma, gericilik ve taklitçilik yaşadığı varsayılan bir dönemde yazmış olmasıdır.</p>

  <p class="indent">Değişmeyen bir gerçek var ki, o da imparatorluğun en sonunda çöktüğüdür ve nihai çözülüşten önceki bir noktada, galiba önce bir hastalık ve ardından da bir gerileme bünyeye yerleşmiş olmalı. Yine de, tarihçinin her zaman geriye dönüp bakma gibi bir avantaja sahip olduğunu düşünerek, en azından bu acımasız gerçekliğin koşullarını saptamaya çalışabiliriz. Unutmamamız gerekir ki, Birinci Dünya Savaşı sonrasında Osmanlı İmparatorluğu hâlâ yaşıyordu. Örneğin, 1669 yılında yaşayan biri için, Osmanlı İmparatorluğu’ndan ziyade İtalya’nın dağılma olasılığı daha yüksek görünürdü kuşkusuz; 1789 yılında yaşayan birine, Osmanlılardan ziyade Fransa’nın varlığının sona ermesi daha mümkün görünmüş olmalı; hatta 1919 yılında yaşayan birine bile, Osmanlı varlığının, güdük de olsa, sürmesi hâlâ olası görünmüş olmalı. Öyle sanıyorum ki, erken modern çağ Osmanlı dünyasını, uzun bir ölüm yürüyüşünün başlangıcındaki bir devlet gibi dar bir bakış açısından kavramak yerine, çok yönlü bir varlık olarak kavramak, onu meydana getiren bileşenlerin bir kısmındaki çürümenin onun baştan aşağı tükenip bittiği anlamına gelmediğinde, hatta toplumun ve devletin diğer niteliklerine parlaklık getirmiş olabileceğinde ısrar etmek akla yakın olur. Başka bir deyişle, gerileme modelinin, yanlış olup olmadığını tartışmaktan ziyade, büsbütün yetersiz kaldığını anlamamız gerekiyor; görünüşünün arkasında yaratıcı, sürekli ve dayanıklı pek çok şeyi gizliyor kısacası.</p>
</body>
</html>
