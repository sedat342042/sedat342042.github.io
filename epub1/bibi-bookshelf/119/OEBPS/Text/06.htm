<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/epub.css" rel="stylesheet" type="text/css" />
</head>

<body>
  <h1 class="chapter"><span class="small">ALTINCI BÖLÜM</span><br />
  TİCARET VE DİYASPORALAR</h1>

  <div class="block">
    <p class="bl_nonindent">Kudüs kadısı ve beyine buyrulur: Venedik balyosu Bab-ı Hümayun’a başvurarak, Venedik soylularının kullarından Kudüs’ü ziyarete gelenlerin zarar görmemelerini diledi; hiç kimse Kutsal Kabir Kilisesi’nde oturan keşişlere de karışmasın. Kilisenin yıkılmış bölümlerini eski durumuna göre onarmak ve yenilemek istediklerinde, Venedik ahidname ve nişanı uyarınca izin alacaklardır. Bu Frenk keşişlere böyle bir ferman verilmiştir.<a class="hlink" href="../Text/notlar.htm#not1_06" id="ref1"><sup>1</sup></a></p>

    <p class="nonindent"><span class="dropcaps3lines">P</span>era’da her dil konuşuluyor: Türkçe, Rumca, İbranice, Ermenice, Arapça, Farsça, Rusça, Slavca, Ulahça, Almanca, Felemekçe, Fransızca, İtalyanca, Macarca... Bu yetmezmiş gibi, evimde bu dillerden onu birden konuşuluyor. Seyislerim Arap, uşaklarım Fransız, İngiliz ve Alman; Dadım Ermeni, oda hizmetçilerim Rus, daha bir yarım düzine kadar hizmetkârım Rum; kâhyam İtalyan, yeniçerilerim Türk olduğu için sürekli bir curcunayla yaşıyorum. Bu curcunanın buranın yerlileri üzerinde olağanüstü bir etkisi var; dillerin tümünü aynı anda kapıyorlar; fakat hiçbirini okuyup ya da yazmaya yetecek kadar bilmiyorlar.<a class="hlink" href="../Text/notlar.htm#not2_06" id="ref2"><sup>2</sup></a></p>
  </div>

  <p class="indent">Venedik ile diğer Batı Avrupa devletlerinin Levanten dünyadaki yerleşimlerini nasıl örgütlediklerini keşfetmek için Batı Avrupa tarihinden çok, Osmanlı tarihine eğilmeliyiz, çünkü Osmanlı toplumunun temeldeki tasarımı, imparatorluk içindeki ticari ve diplomatik yerleşimlerin isteklerini yerine getirmeye ve gelişmelerini kolaylaştırmaya çok yardımcı olmuştu. Devlet, 14. ve 15. yüzyıllar boyunca, İslamiyetin rakip tektanrılı dinlere karşı tutumunun geniş görüşlü bir yorumuna dayanan, böylece Anadolu ile Balkanlar’da ele geçirilen topraklardaki Hıristiyan ve Musevilere de katılma hakkı tanıyan bir sistem kurdu.</p>

  <h2 class="section">Osmanlı Dünyasında Gayrimüslimler</h2>

  <p class="indent">Hz. Muhammed döneminden (yaklaşık 570-632) beri İslam hemen hemen her gittiği yerde büyük Musevi ve Hıristiyan topluluklarıyla yüz yüze gelmişti. Bu durum karşısında din, bir eşit davranma öğretisi değil de, hoşgörülü davranma öğretisi geliştirdi: Tevrat’a ya da Hıristiyanlığın İncil’ine inananlar, “zimmi” ya da “ehl-i kitap” kullar olarak Darü’l-İslam’da inançları gereğince yaşayabiliyor ve ibadet edebiliyor; karşılığında bir kelle vergisi (cizye) ödüyor ve boyun eğişlerinin sembolü niteliğindeki bazı uygulamaları kabul ediyorlardı. Hıristiyanlar ve Museviler bu kural sayesinde rakip bir dinin egemenliği altında ayakta kalabildiler, hatta varsıllaşabildiler.</p>

  <p class="indent">Daha sonraki yüzyıllarda ve çeşitli yerlerde Müslüman hükümdarlar ve devletler, Kuran’ın böylesi beyanlarını bazen geniş ve hoşgörülü yorumuyla, bazen de, katı ve sert tanımlamalarla uyguladılar.<a class="hlink" href="../Text/notlar.htm#not3_06" id="ref3"><sup>3</sup></a> Osmanlılar, belki seçimden ziyade zorunluluk nedeniyle, hoşgörülü yorumu benimsediler. 14., 15. ve 16. yüzyılların hızlı yayılmacılığı, en azından nüfus bakımından Hıristiyanların ağırlıklı olduğu bir imparatorluğun temellerini attı. Bu durum, yöneticilerin Müslüman olmayan kulları da din öğretisinin elverdiğince hoş tutmalarını zorunlu kıldı.</p>

  <p class="indent">Yayılma koşulları da Osmanlıların böyle davranmalarına yardım etti. İmparatorluk hazinesine akan muazzam mal ve para, şeriat yasalarına göre bir İslam devletinde gayrimüslimlerin boyun eğdiğinin göstergesi olan kelle vergisini devletin azaltmasına olanak sağladı. Kimi durumlarda Musevi ve Hıristiyan topluluklar pazarlık yoluyla, oldukça önemsiz miktarlarda bir toptan ödeme <i>(maktu)</i> karşılığında, geniş kapsamlı toplumsal ve hukuki özerklik elde ettiler.<a class="hlink" href="../Text/notlar.htm#not4_06" id="ref4"><sup>4</sup></a> Kuran’ın gayrimüslimlerin mal varlığına ve gösterişe koyduğu sınırlamalara karşın, devlet çoğu kez harcamalara ilişkin sınırlamaları hafifletti ve yıkılmış kilise ve sinagogları onarma yetkisi verdi. Böylesi araçları kullanarak Osmanlılar bir yandan hukukun gereklerine itaat ederken, bir yandan da uygulamayı iyileştirmişlerdi. Kimi zaman daha da ileri gidildiği oldu: Örneğin, şeriatı doğrudan doğruya çiğnediğine bakmaksızın yeni Hıristiyan ve Musevi tapınaklarının yapımına izin verdiler.</p>

  <p class="indent">Konstantinopolis’in alınmasıyla Osmanlılar, Bizans’ın siyasal merkezi yanında dinsel merkezinin mirasına da konduklarında, II. Mehmed, gayrimüslim kullarla -daha önce açıkça ortaya konmamış- ilişkiyi belli bir hukuki düzene oturttu. Yeni hükümdar, kadim başkentin siyasal yönetiminde ve ekonomik yapısında reform yapmanın yanında, Rum Ortodoks kilisesinin kutsal örgütlenmesini de ya tanımak ya da ortadan kaldırmak zorundaydı. Mehmed birinci yolu seçti ve Osmanlıyla bütünleşmeyi din gereği Roma’yla birleşmeye yeğ tutan Gennadios Sholarios’u Osmanlı egemenliğindeki ilk Rum Ortodoks Patriği olarak atadı. Padişah 5 Ocak 1454 tarihinde Gennadios’u Patriklik görevine getirerek -her yeni padişahın tahta çıkışında yenilenmek ya da geçerliğine son verilmek üzere- kendisine bir “ahdname” verdi. Bu belgede Rum Ortodoks cemaatinin örgütlenmesi, ayrıcalıkları ve sorumlulukları ana çizgileriyle belirleniyordu. Osmanlı otoritesinin tam desteğini almış olmasının yanı sıra, belge Gennadios’a Bizans İmparatorluğu döneminde kendinden öncekilerin hiç taşımadığı ölçüde toplumlararası güç bağışlıyordu.</p>

  <p class="indent">Yalnızca Osmanlı Rum Ortodoks toplumunun din işleri, yasaları, iş yaşamı ve vergi ödemelerinin sorumluluğu patrik ile astları ve ardıllarınca yüklenilmiş olmadı; Mehmed ve danışmanları, büyüyen Osmanlı Ermeni ve Musevi toplulukları için de benzer örgütler tasarladılar. Bu cemaatler stratejisi 15. yüzyılda tam olarak biçimlenmemişti; 19. yüzyıla gelinceye dek de asla köken, coğrafya ya da dil temelli bir niyet ya da haklılaştırma taşımadı. Bu örgütlenmelerin her biri duruma göre biçimleniyordu ve kendi dini cemaatinin özgül gereksinimlerini ve niteliklerini yansıtıyordu. Ermeni Gregoryen Patriği hiçbir zaman Rum Ortodoks meslektaşının taşıdığı otoriteye sahip olamadı; bunun başlıca nedeni, Ermeni cemaatinin çok dağınık olması ve birçok mensubunun Osmanlı İmparatorluğu'nun sınırlarının dışında, dolayısıyla patriğin denetiminin dışında yaşamasıydı. Hahambaşının otoritesi daha da sınırlı kaldı, çünkü Osmanlı Musevi cemaati, baskıcı Bizans döneminde evrilen, büyük ölçüde merkezden bağımsız, dağınık siyasal yapısını korudu. İstanbul dışında (çoğu kez, İstanbul’un birçok sinagoglu semtlerinde bile) cemaatler üzerindeki otoriteyi elinde tutanlar hahambaşı dışındaki önderlerdi.</p>

  <p class="indent">Daha sonraki birkaç yüzyıl boyunca, üç büyük gayrimüslim toplumun ve yönetimlerinin her biri kendi belirgin yolunda evrilecekti. Bununla birlikte, bu örgütlenmeler, daha ilk ortaya çıkışlarından başlayarak (ancak çok daha sonra “millet” olarak anılacaklardır) üyelerine önemli ölçüde özerklik tanıdılar. Devletin özellikle dini, iktisadi ve hukuki alanlarda cemaatlerin işlerine karışmama siyaseti, onlara Osmanlı dünyasında kendilerine üretken alanlar açma umudunu kazandırdı.</p>

  <p class="indent">Böylece, heterojenlik Osmanlı toplumunun belirgin bir niteliği durumuna geldi; özellikle de, savaştan doğan gereksinimlerin ve ticaret olanaklarının ekonomileri çeşitlendirme eğilimi gösterdiği, her türden insanı ve düşünceyi bir araya getirdiği kıyı boylarında ve sınırlarda. Neredeyse her Osmanlı kentinde, kendilerini Gregoryen Ermeni, Ortodoks Rum, Musevi, Müslüman olarak tanımlayan grupların iç içe geçtiği, zengin bir etnik köken ve dil çeşitliliği sergilenir oldu. Kimi uğraşlarda uzmanlaşmalarına karşın bu topluluklar, çalışma yerlerini oluşturan pazarlarda, sanayi bölgelerinde özgürce bir araya geldiler. Evlerin kilise, cami ya da sinagoglar çevresinde kümelendiği mahalleler ayrıma daha eğilimliydi; yine de, bu daha kişiye özel çevrede bile bir miktar dinsel ve kökensel karışım oluyordu. Ankara, İstanbul, Selanik ve daha başka erken modern çağ Osmanlı kentlerinde ticaret bölgelerinin bir insan harmanı olması beklenirdi; mahallelerse daha çok (ama her zaman değil) Hıristiyan, Musevi ya da Müslüman kalmaya yatkındı. Osmanlıların gayrimüslimlere bir yandan bağrını açıp, öbür yandan eşitlik tanımama stratejisi, kentlerin içlerini bir dinler ve insan çorbasına çevirdi. İnsanlar hem yan yana yaşayıp çalışmayı sürdürdüler, hem de durmadan değişen, fakat çoğu zaman ayrı olan dinsel, hukuksal, kültürel ve zaman zaman da etnik kimliklerini korudular.</p>

  <h2 class="section">Yabancılara Karşı Tutum</h2>

  <p class="indent">1453 yılı bir Osmanlı din stratejisi yaratılmasında nasıl bir dönüm noktası olmuşsa, imparatorlukta yabancıların oturması konusunda da belirleyici bir dönemeç oldu, çünkü padişah o yıl yalnız Konstantinopolis’i değil, aynı zamanda Galata’daki Katolik kolonisini de miras aldı ve yönetmek zorunda kaldı. Büyük kentin tersine, dış mahalle Galata Mehmed’in ordusuna direnmeden boyun eğmişti; dolayısıyla, padişah yağmalamaları için askerlerine Galata’yı bırakmak zorunda değildi. Bunun yerine, Galata’yla ilişkiyi kendi oluşturabilirdi. Sonuç, padişah fermanı biçiminde verilen (tıpkı Gennadios’u patrik atayan ahdname gibi) resmi bir güvence oldu: “Ahdname”ye göre, Mehmed Ceneviz cemaatinin yönetim kuruluna <i>(Magnifica Communita di Pera)</i> dokunmayacak, semte hukuksal ve bir miktar da siyasal özerklik verecek ve yabancı halkına Osmanlı topraklarında ticaret yapma özgürlüğü hakkını tanıyacaktı. Bunlara karşılık Latinler silahlarını bıraktılar, kilise çanlarını (Mehmed’in ve diğer Müslümanların özellikle aşağılayıcı buldukları anlaşılan) susturdular, surlarını stratejik noktalarda yıktırdılar ve bir kelle vergisi ödemeye başladılar.</p>

  <p class="indent">Bu ahdname bir bakıma, Bizans döneminden Osmanlı dönemine geçişin nasıl olduğunu örneklemektedir. Latinler (ve Dördüncü Haçlı Seferi’nden bu yana da özellikle Cenevizliler) Bizans Galata’sında, Gotik kulesiyle, İtalyan tarzı kiliseleri ve meydancıklarıyla tam bir İtalyan kenti kurmuşlardı. İtalyan kültürünün bir ileri mevzii olma nitelikleri Osmanlı yönetiminde de sürdü. Venedikli düşmanlarına karşı her türlü üstünlük arayışındaki Mehmed, Floransalı tüccarları bile Galata’ya yerleşmeye çağırdı ve onlara hoşgörülü ayrıcalıklar tanıdı. Onları kısa sürede başka Avrupalılar izledi; başlangıçta daha çok İtalyanlar (aralarında Venedikliler de vardı), ardından Fransız, İngiliz ve Felemenkliler. Galata Osmanlı yönetiminde hızla gelişti. Kentin ticari işlerinin yürütüldüğü yüreği duruma geldi ve arkasını yasladığı Pera sırtlarının bağ ve bahçelerine doğru ağır ağır yayılarak, Avrupalı elçileri, maiyetlerini ve çevrelerini İtalyan havasındaki ortamına çekti.</p>

  <p class="indent">Bir başka deyişle, Mehmed’in Cenevizlilerle pazarlığı, İslam dünyasından ve daha özgül olarak rakip Batı Anadolu beyliklerinden kalma bir geleneğin sürdürülmesinden başka bir şey değildi. Venedik kolonileri uzun zamandan beri Memluk İmparatorluğu’nun kentlerinde var olagelmişlerdi; 1331 gibi erken bir tarihte, Anadolu’nun güneybatı köşesinden geçen kervan ve deniz yollarını denetimi altında tutan Menteşe beyi, Girit’in Kandiye kentinin Venedikli Dukası Marino Morosini ile ticari anlaşmalar yapmıştı. Altı yıl sonra duka, İzmir limanında üslenmiş güçlü bir donanmaya komuta eden Aydın beyi ile bir anlaşma yaptı. Ardından 1352 yılında Osmanlı beyi Orhan Cenevizli tüccarların yeni ele geçirilmiş Bursa kentinden ve dışarı uzanan yollardan yararlanmalarına razı olan benzer bir sözleşme imzaladı. Saldırgan Venedik İmparatorluğu’na karşı Doğu Akdeniz’de bağlaşıklar arayan Orhan, antlaşmayı büyük olasılıkla ticari amaçlı değil, siyasi bir taktik nedeniyle imzaladı. Yine de, Murad’ın 1380’lerde, bu kez Venedikli rakipleriyle imzaladığı benzer bir anlaşma, Osmanlıların ticarete verdikleri önemi doğruluyor.</p>

  <p class="indent">Gerçekten de, bu anlaşmalar, tasarım ve amaç bakımından temelde ticarete yönelikti, çünkü gümrük ve başka vergi gelirlerine karşılık, Türkmenlerin elindeki Bursa ve İzmir gibi kentlerden geçen yaşamsal önemde kervan yollarından yararlanma ayrıcalığını Latin tüccarlara tanıyordu. Oysa bununla kalmayıp siyasal, ideolojik ve kültürel ereklere ulaşmakta da yardımcı oldular. Beyler Hıristiyan bağlaşıklar kazanmış ve Doğu Akdeniz devletleri topluluğunda kabul görmüş oldular; bu da hükümetlerinin tanınmasını, doğudaki Selçuklu sultanlarından bağımsızlıklarını kazanmalarını ve uluslararası ilişkilerini yoluna koymalarını sağladı. Bursa’nın Osmanlılarca alınmasından yalnızca bir yıl sonra, 1327 yılında, Orhan’ın kendi adına sikke kestirmesi, büyük olasılıkla, Osmanlı parasının kervan yollarında dolaşımından doğan geliri elde etme ve ticari ilişkileri görünür kılma tasarımı olduğu kadar, bağımsızlığı simgelemeyi hedefleyen siyasal bir manevraydı. Öte yandan Latinler yalnız bağlaşık ve servet kazanmakla kalmadı; kasabaları, kulları ve hükümdarlarını tanıma imkânı buldukları bu önemli ve tehlikeli olabilecek yeni devletleri daha yakından tanıma fırsatı da buldular.</p>

  <p class="indent">Bu örneklere karşın, Mehmed’in 1453 tarihli ahidnamesi yenilikler de içeriyordu; Osmanlının gayrimüslim kullarına yaklaşımına çok zekice bir farklılık getirdi. Sözleşme Batılı yabancılara, yalnızca varlıklarını sürdürmelerine ve hatta <i>pax ottomanica</i> döneminde kârlı ticaretlerini büyütmelerine yarayan bir düzenleme gibi görünmüş olabilir. Oysa Osmanlılar bunu, yabancıların İslami hukuka göre Darü’l-İslam’a çekilmesinin ilk adımı olarak algılıyordu. Bu tür anlaşmalar, Batılıların yalnızca ziyaretçi <i>(müste’min)</i> olduğunu ve dolayısıyla, başka ve hatta İslam dışı devletlere bile bağlılıklarını sürdürüp, istedikleri zaman gelip gidebileceklerini onaylıyordu. Oturma süresi kuramsal olarak yalnızca bir yıl ile sınırlıydı ve cizye ödemeye razı olmakla da Avrupalı konuklar zamanla “zimmi” sınıfına katılarak toplum bünyesine soğurulmaya açık duruma geliyorlardı. En azından kuramsal olarak, konukluk süresini aşmak kulluk konumu edinmeye yetiyordu.</p>

  <div class="textbox">
    <p class="center"><img alt="" src="../Images/34.png" /></p>

    <p class="textbox"><b>Resim 25.</b> Eyüp’te bir cenaze alayı. Hz. Muhammed’in sahabesinden Eyüb Ensari İstanbul’un ilk kuşatması sırasında (674-78) şehit düşünce buraya gömülmüştü. Osmanlı padişahlarının kılıç kuşanma töreni burada yapılırdı.<br />
    D’Ohsson, <i>Tableau général de l’Empire othoman</i>, c. I, s. 248'den sonra.</p>
  </div>

  <p class="indent">Her ne kadar Mehmed’in böyle zamana yayılmış bir bütünleşmeyi aklından geçirdiğinin bazı kanıtları varsa da, bu durum, padişah ve danışmanlarının ille de böyle bir sonucu amaçladıkları anlamına gelmiyor. Bununla birlikte, Pera kadısı ve imparatorluğun dört bir yanındaki meslektaşları, dışarıdan gelmiş kişileri gayrimüslim Osmanlı kulları gibi görme ve öyle davranma eğilimindeydiler. Ne de olsa bu yargıç-yöneticiler medrese eğitimi görmüş, “ulema”dan kişilerdi. İslam hukukunun derinliklerine dalmışlardı ve bölgelerini bu hukuk uyarınca yola getiriyorlardı.</p>

  <p class="indent">17. yüzyıl başlarına ait Osmanlı resmi kayıtları, Avrupalı diplomatların, kendilerini ve korumaları altındaki kişileri diğer Osmanlı kullarını yönettikleri gibi yönetmeye kalkan Osmanlı görevlilerini protesto edişleriyle doludur. 1605 tarihli bir şikâyet, Venedik balyosunun, adamlarından beş tercüman ve kâhyanın evlerinin Osmanlı görevlilerince gayrimüslim kullara ait vergi defterine işlenmemesi gerektiğini dile getiriyor. Yalnızca birkaç ay sonrasına ait bir resmi kayıtta da, vergi tahsildarlarının Galata, İstanbul ve Üsküdar’da gümrük vergisi, yeniçerilerce korunma parası ve Venedikli diplomatlar için kesilen büyükbaş hayvanlardan mum yapımcıları için içyağı toplama girişimlerine karşı çıkıldığı yer alıyor. Ertesi yıla ait bir üçüncüsü, Galata ve İstanbul’da dükkânları olan Venedikli tüccarların “gümrük vergilerini ödediklerini ve gayrimüslim Osmanlı tebaayla aynı sınıfa katılmamaları gerektiğini, çünkü bunun ellerindeki ahidnameye aykırı olacağını”<a class="hlink" href="../Text/notlar.htm#not5_06" id="ref5"><sup>5</sup></a> açıkça ortaya koyuyor.</p>

  <p class="indent">Osmanlı görevlileri ile ülkede oturan yabancı topluluklar arasındaki ilişkilerde bu tür yakınmalar sık sık görülür. Sakız Adası’nda daha da renkli örnekler ortaya çıkıyor. Osmanlıların Sakız’ı 1566 yılında ele geçirdiklerini ve kenti fiilen serbest bir limana dönüştürmeyi amaçladıklarını görmüştük. Yirmi otuz yıl geçmeden, yerel görevliler adanın ele geçirilmesinden sonra orada kalmış olan Sakızlı Latinlere “zimmi” muamelesi uygulamaya çalıştılar. 1615 yılında yerel yöneticiler “Sakız’da uzun zamandan beri oturan” bir Venedikli tüccardan olağandışı zamanlarda alınan “avarız” ve “kasabiye” vergilerini ödemesini istediler. İki yıl sonra ve 1618’de bir kez daha Venedik balyosu Divan-ı Hümayun’a şikâyette bulunarak, vergi tahsildarlarının adada oturmakta olup ticaretle uğraşan Venedik tebaasından kelle vergisi (cizye) istediklerini bildirdi.<a class="hlink" href="../Text/notlar.htm#not6_06" id="ref6"><sup>6</sup></a> Statüye ilişkin anlaşmazlıkların sergilendiği bu tür yakınmalara, genellikle Osmanlıların açgözlülüğü ve yolsuzluğa batmalarının neden olduğu yorumu yapılır. Her ne kadar Osmanlı bürokrasisinin rüşvetle kandırılmakta muhtemelen başka bürokrasilerden aşağı kalır yanı olmadığı doğruysa da, yine de olanlar, yabancının Osmanlı toplumundaki konumuna ilişkin farklı algılama biçimlerini en çarpıcı içimde ortaya koyuyor.</p>

  <p class="indent">Kısacası, her ne kadar Mehmed’in Cenevizlilere 1453’te bağışladığı ahidname ve onu izleyen ahidnameler ticaret ve toplum ilişkilerini kesinlikle rahatlatmış olsa da, bunların Osmanlı ve Avrupalı kafalar için taşıdığı anlamlar birbirinden oldukça farklıydı. Dahası, özgül bir bağlamda bile, bu farklı kültürel anlamalar arasındaki gerilimin sonuçları da zaman içinde değişime uğruyordu. Örneğin, toplumsal koşullardaki çarpıcı değişimler dolayısıyla II. Mehmed’in Cenevizlilere bağışladığı anlaşma koşulları, Osmanlı devletinin 1569 yılında Fransızlara bağışladığı daha hoşgörülü koşullardan dikkat çekici biçimde farklıydı.</p>

  <h2 class="section">Venedik’e Rakip Kent Devletleri</h2>

  <p class="indent">Osmanlılar kapitülasyon pazarlıkları yaparken ve dağıtırken, kafalarında ticari kaygılar kadar siyaset de vardı. Tıpkı Orhan’ın 1350 yılında Cenevizlilere ticaret anlaşmaları bağışlamasında başlıca itici gücün Venedik’e karşı ortak nefret olduğu gibi, II. Mehmed’in 15. yüzyıl sonlarında Floransalı tüccarları benimsemesinde de uzun Osmanlı-Venedik Savaşı (1463-79) güdüleyici olmuştu. Gerçekten de, bundan sonraki yüzyıl boyunca Venedikliler, Osmanlılarla ticaretten pay kapabilmek için giriştikleri yarışta, Fransa, İngiltere ve Felemenk gibi Atlas Okyanusu kıyısında yeni doğmakta olan ulus-devletleri değil, Akdeniz kent devletlerini uzak tutmaya uğraştılar. Kazançlı çıkıp zenginleşen çoğunlukla Venedik’ti. Fakat ne zaman bir Osmanlı-Venedik savaşı patlasa, Ancona, Floransa, Ceneviz, Dubrovnik ya da bu kentlerin birkaçı birden, -Venedik’in zararına- daha iyi ticaret yapma koşullarına kavuştular.</p>

  <p class="indent">Venedik ile Osmanlı İmparatorluğu arasındaki (II. Mehmed’in saltanatının ikinci yarısına damgasını vuran) uzun savaştan, özellikle Floransa kârlı çıktı.<a class="hlink" href="../Text/notlar.htm#not7_06" id="ref7"><sup>7</sup></a> Güzel yünlü kumaşlarıyla ünlü, denize çıkışı olmayan Floransa bu değerli malını doğuya Venedik kanalıyla ve Venedik gemilerinin ambarlarında akıtmak zorundaydı; ta ki 1421 yılında Pisa kentini ve bu kentin limanı Livorno’yu ele geçirinceye dek. Bu tarihten sonra Floransalı tüccarlar Osmanlı pazarına doğrudan girmeye kalkıştılar. Bu çabaları İtalyan rakiplerince 1450’lere değin etkili biçimde engellendi.</p>

  <p class="indent">II. Mehmed denizlerdeki başlıca rakibi Venedik’in aynı zamanda Akdeniz dünyasında en önde gelen ticari ortağı olmasındaki çelişkiye duyarlıydı. 1453 yılından sonra padişah, bu bağımlılıktan kurtulmak amacıyla, Venedik’in en önde gelen İtalyan rakibi Floransa’ya arka çıkmaya başladı. Floransa Mehmed’den yalnız kapitülasyonlar koparmakla kalmadı; aynı zamanda, daha 1454’lerden başlayarak yünlülerle yüklü Floransa gemileri İstanbul limanına demir atmaya başladı. Venedik’le Osmanlılar arasında büyümekte olan gerginlik sırasında, imparatorluk 1462’de Galata’daki hükümet yapılarından birçok Venedikliyi kovarak, yerlerine Floransalıları yerleştirdi. Savaşın başlamasının üzerinden çok geçmeden Osmanlılarla Floransalılar arasındaki ticaret ilişkisi, Venediklilerle ilişkinin yerini aldı ve gelişti.</p>

  <p class="indent">Floransa’nın başarıları geçici oldu: Livorno deniz yolunun uzunluğunun yanı sıra, 1590’larda Toscana dukasınca serbest liman yapılıncaya dek Livorno’nun önemsiz bir liman olmaktan öteye gidemeyişi bunda etken oldu. Üstelik, Venedikliler Doğu Akdeniz’de o denli kök salmışlardı ki, bir başka İtalyan devletinin Osmanlı desteğini arkasına almadan Venediklileri yerinden kıpırdatması olanaksızdı. Floransa’nın başarısı Osmanlıların desteğini arkasına almasına bağlıydı; bu destek gevşeyince (1479 barış anlaşmasından sonra olduğu gibi) bu yeni yakınlaşmanın hızı kesildi.</p>

  <p class="indent">Bundan başka, Mehmed’in birdenbire Floransalılara arka çıkması, sevgisinden ya da yalnızca bir siyaset oyunu olmaktan kaynaklanmıyordu; nedeni basitçe, Osmanlıların önünde Latin tüccarlardan başka seçenek olmamasıydı. Çünkü İtalyanlar Akdeniz’in ticaret yolları üzerinde en az iki yüzyıldan beri egemenlik kurmuşlardı. Üstünlük sorununu 1204 yılında Bizans başkentini yağmalayarak ve işgal ederek çözüme bağlamışlardı ve 15. yüzyılın sonlarına dek onlara meydan okuyabilecek bir Osmanlı tüccar topluluğu çıkmamıştı. Oysa 1500 yılına gelindiğinde, Osmanlıların insan harmanından bazı sağlam görünümlü rakipler ortaya çıkmıştı. Bunlar arasında, İber Yarımadası’ndan sürgün edilen Sefardiler Selanik, İstanbul ve başka Osmanlı kentlerine yerleştikleri gibi, Akdeniz dünyasının dört bir yanındaki liman kentlerine ve daha uzaklara dağılmışlardı. Ermeniler, İran'dan batıya giden ipek yollarını işletip varsıllaşarak yaygın bir ticaret diyasporası ağı kurmuşlardı.<a class="hlink" href="../Text/notlar.htm#not8_06" id="ref8"><sup>8</sup></a> Bir de, Osmanlı dünyasının uç boylarında yerleşik -Dubrovnik, Eflak ve Sakız Adası gibi- yarı özerk yönetimler vardı. Şu bir gerçek ki, bunların Osmanlı deviyle gönüllü, fakat zaman zaman duraksama geçiren bağlaşmaları, bir yandan onları imparatorlukça soğurulmaları tehlikesiyle karşı karşıya bırakmış, fakat öte yandan, arkalarında uzanan uçsuz bucaksız Osmanlı ticaret art bölgesinin dev olanaklarını onlara sunmuştu. Bu Osmanlı tebaası ve onlara bağımlı bölgeler, olgunlaşarak sağlam ticaret örgütleri durumuna geldiler; Venedik’in gittikçe küçülen bir askeri tehdit oluşturması nedeniyle, Osmanlı yönetimi İtalyan devletlerini, ister ticari ister askeri amaçlarla olsun, birbirine düşürme merakından vazgeçti ve kendi tüccarlarını desteklemeye başladı.</p>

  <p class="indent">Katolik olan ve İtalyanca konuşan Dubrovnik’in durumu, bir İtalyan kent devletine çok benzemesi ve çoğu kez Venedik’e doğrudan rakip olması nedeniyle, konumuzla yakından ilgilidir.<a class="hlink" href="../Text/notlar.htm#not9_06" id="ref9"><sup>9</sup></a> Dalmaçya’nın bu liman kenti, Venedik’le birlikte Adriyatik Denizi’ne girişi paylaşmakla kalmıyordu; aynı zamanda, bulunduğu konum onu, -Adriyatik’deki Avlonya gibi Osmanlı limanlarının ve 1570’ten sonra Venedik’e bağlı liman kenti Spalato’nun bir miktar rekabetine karşın- Osmanlı Balkanları’na ve buraların zengin pazarlarına Batı’nın giriş kapısı durumuna getirdi. Dubrovnikli tüccarlar İtalya’ya tahıl, tuz, deri ve yün götürüp, karşılığında Balkanlar’a kumaş, altın, gümüş getirdiler.</p>

  <p class="indent">Osmanlı İmparatorluğu’na bilerek bağımlı kalarak, bu kent devleti coğrafi konumundan en üst düzeyde yararlandı. Darü’l-harb ile Darü’l-İslam arasında bir tür kuramsal ara bölge olan “Darü’l-ahd” içindeki kendine özgü yeri Dubrovnik’e, Osmanlı toprakları içinde de ticarette en öncelikli devlet konumunu -ağır bir vergi ödeme pahasına da olsa- kazandırmıştı. Dubrovnikli tüccar grupları, imparatorluğun dört bir yanındaki belli başlı Osmanlı kentlerine yerleşmişti. Ayrıca Balkanlar’a da yayıldılar ve konumunun Dubrovnik’e kazandırdığı Adriyatik Denizi’ne açılan kapı olmanın üstünlüğüyle, Balkanlar’ın bölgelerarası ticaretine egemen oldular.</p>

  <p class="indent">Dubrovnik kent devleti herkeste olmayan bu üstün yanını, Osmanlı devletine sunduğu, saldırgan Osmanlı korsanlarına, usanç veren yerel görevlilere ve zorba Venedikli rakiplere yönelik protestolar içeren arzuhallerle canlı tuttu. Hıristiyan kıyılarını yağmalamak, Venedik ve diğer Hıristiyan gemilerine saldırmak üzere Avlonya, Dıraç ve Bar gibi Osmanlı Arnavutluk’u limanlarından her an çıkıveren “deniz gazileri”ne karşı Dubrovnik, Osmanlı koruması istiyor ve elde ediyordu. Osmanlı devleti ayrıca, Rodosçuk, Edirne ve başka yerlerdeki Dubrovnik yerleşimlerini çeşitli angarya ve vergi yükümlülüklerine karşı koruması altına alıyordu; dahası, Bosna ve Hersek’e taşınan tuz üzerindeki Dubrovnik tekeline Venedik’in çöreklenmesine engel oluyordu. Hatta Osmanlı yönetimi, Dubrovnik’i 1617 yılında yağmalayan ve denizden ablukaya alan Venedik’i suçladı ve aynı şekilde karşılık verme tehdidinde bulundu.<sup>10</sup> Sağlanan bu tür ayrıcalıklar ve koruma, Dubrovnik’in Balkan art bölgelerindeki güçlü ticaretini Venedik’in bozma çabalarını boşa çıkarmaya yarıyordu.</p>

  <p class="indent">Dubrovnik’in iç pazardaki rekabet üstünlüğüne karşın, uluslararası alanda, olağan koşullarda Venedik’le ve diğer İtalyan devletleriyle yarışması olanaksızdı; dış ticaret, yalnızca Venedik’le Osmanlı İmparatorluğu arasındaki bağlar tümüyle koptuğu zaman gelişiyordu. Tıpkı Floransa’nın 15. yüzyıldaki uzun süren çatışmadan yararlandığı gibi, daha sonraki Osmanlı-Venedik savaşlarında da Dubrovnik’in ticaret trafiği palazlandı. Her defasında başlıca neden Venedik’in içine düştüğü zor durumdu ve Dubrovnik’in oturmuş Venedik pazarlarına saldırırcasına girme yeteneği, Serenissima’nın Osmanlı İmparatorluğu ile barış yapma ve sürdürme gereksinimini iyice artırdı. Bunda çoğunlukla başarılı oldu. Öte yandan, son büyük Osmanlı-Venedik çatışması olan Girit Savaşı (1645-69) daha önceki çatışmaların her birinden daha uzun sürdü ve bu savaş sırasında Dubrovnik’in uluslararası pazarlarla ticareti tek sözcükle patladı. Savaşın başlangıcında, Venedik’e meydan okuyan Dubrovnik’in transit ticaretinden geliri 20.000 dukaydı; 1669 yılına gelindiğinde bu gelir (25 kat artarak!) 500.000 dukaya çıkmıştı. Osmanlıların Venediklilerden Girit’i almasından bir yıl sonra yeniden tepe taklak 60.000 duka dolayına düştü.<a class="hlink" href="../Text/notlar.htm#not11_06" id="ref11"><sup>11</sup></a> Her ne kadar çabucak eski durumuna gelmiş olsa da, ticaretin gidişatındaki bu aşırı dalgalanmadan Venedik büyük zarara uğramış olmalı; yine de, 16. yüzyıl başlarındaki savaşlarda Venedik Cumhuriyeti fazla mali sıkıntıya düşmedi.</p>

  <h2 class="section">Venedik’e Osmanlı İçinden Rakipler</h2>

  <p class="indent">Bu sayıların ortaya koyduğu gibi, Dubrovnik olağan zamanlarda Venedik’in engin ticaret deneyimi ve imparatorluğu ile rekabet etmede Floransalılardan daha becerikli değildi. Başarılı olabilmeleri, Osmanlı desteğini arkalarına almalarına bağlı olduğu gibi, ayrıca, Osmanlıların Venedikli rakiplerinden yüz çevirmesine bağlıydı. Oysa Osmanlı tebaası diğer cemaatler İtalyan devletinin üstünlüğünü sarsabilirdi ve bunu becermeyi öğrendiler. Osmanlı Musevileri ve Ermenileri 16. yüzyılda bu cemaatlerin önde gelenlerindendi.</p>

  <p class="indent">14. yüzyılda Osmanlılar sahneye çıktığında, Museviler Avrupa ve Akdeniz dünyalarının her yerine zaten dağılmış durumdaydı. Yüzyıllardır hâkim -Memluk, Bizans, İtalyan, Germen ya da İspanyol- toplumlarla yan yana ve uyum içinde yaşamış olmak, bu toplulukları yaşam biçimi ve inançlarında birbirinden farklılaştırmıştı. Her ne kadar Musevi kimliklerini korudularsa da, Memluk İmparatorluğu’nda yaşayan Museviler kültürel bakımdan Arap topraklarını paylaştıkları Müslümanlara, yemekleri, dilleri, evlilik ve aileye yaklaşımları farklı ve hatta tapınmaları bile apayrı Alman ya da İspanyol dindaşlarına kıyasla daha çok benziyorlardı.</p>

  <p class="indent">Birazını yayılma yoluyla, birazını da göç yoluyla içine alan Osmanlı İmparatorluğu, bünyesinde bu Musevi cemaatlerinin tümünün temsilcilerini bulunduruyordu. Birçoğu İstanbul’a yerleşmişti; 1477 yılına gelindiğinde İstanbul’da 1500’ün üzerinde Musevi hanesi vardı. Safed, Kudüs, Manisa, İskenderiye ve Selanik gibi başka kentlere yerleşenler de oldu. Bunlar arasında Selanik, imparatorlukta Musevi yerleşimine belki de en iyi ışık tutan, en iyi ayırt edilen örnektir. Göründüğü kadarıyla, 1478 yılında Selanik’te hiç Musevi yaşamazken, 1519 yılına gelindiğinde, her biri kendi sinagoguna ve hahambaşına sahip yirmi dört Musevi cemaati <i>(kehillot)</i> kentin nüfusunun yarıdan çoğunu oluşturuyordu.<a class="hlink" href="../Text/notlar.htm#not12_06" id="ref12"><sup>12</sup></a> Selanik dünyadaki tek “Musevi kenti” durumuna geldi ve uzun süre öyle kaldı.</p>

  <p class="indent">Selanik ayrıca, açıkça anlaşılacağı gibi, Avrupa ve Akdeniz dünyalarındaki Musevilerin akın akın geldikleri bir göçmenler kentiydi. Bu göçleri kolayca izlememize yarayan bir nokta da, imparatorluktaki Musevi cemaatlerin kendilerini genellikle köklerini bıraktıkları yere göre tanımlamalarıydı. Selanik’e göçenler bu kuralın dışında değildi. Cemaat adları -Apulia, Aragon, Kalabria, Kastilyalı, Katalan, Korfu, Portekiz Evora’sı, Alman, İtalya, Lizbon, Mağrip, Otranto, Provençal, Aragon Saragossa’sı, Sicilya ve İspanya- çok çeşitli kökenlerden geldiklerini, cemaatlerin dışarıya kapalı olduğunu ve İber Yarımadası’ndan gelenlerin çoğunlukta olduğunu düşündürüyor.<a class="hlink" href="../Text/notlar.htm#not13_06" id="ref13"><sup>13</sup></a></p>

  <p class="indent">Bu cemaatler önceleri, ayin yöntemi, dil ve <i>“marrano</i>”lara (Katolik İspanya ve Portekiz’de dinlerinden çıkmaya zorlanmış olan Musevilere) nasıl davranılacağı konularında şiddetli kavgalara tutuştular. Marranolar 15. yüzyıl sonlarından başlayarak Osmanlı İmparatorluğu’na birer ikişer gelmeye başlamışlardı ve bunların şehitliği reddetmeleri, Kuzey Avrupa’dan gelen Musevilerce (Aşkenazlar) özellikle küçümseniyordu. Aralarındaki kavgalara karşın, bu eklektik toplulukta en ağır basan şey dinsel kimlik oldu ve cemaatler zaman içinde uzlaştılar (ya da farklılıklarıyla birlikte yaşamayı öğrendiler). Meydana getirdikleri karışım, temelde İspanyol kökenli olmakla birlikte (bugün onların soyundan gelenlere “Sefardiler” adı veriliyor), Alman, Arap, Bizans kalıtından ve başka kalıtlardan öğelerle de kaynaşmışlardı.</p>

  <p class="indent">Bu kullar Osmanlı yapısına önemli ve değişik katkılarda bulundular. İberya ve İtalya’dan beraberlerinde yeni kumaş dokuma teknikleri ve tıbbi yöntemler getirdiler; Osmanlı mali yönetimini ve vergi toplama sistemini geliştirmeye ve kurumlaştırmaya yardımcı oldular ve Osmanlı uygarlığını çok çeşitli yönlerde geliştirdiler. Ayrıca, ve konumuzla daha da yakından ilgili olarak, Osmanlı İmparatorluğu’nun Avrupa’nın geride kalan bölümüyle, özellikle de ticari ve mali alanlarda bütünleşme sürecini daha ileriye götürdüler.</p>

  <p class="indent">Cemaatin geniş alana yayılmış diyasporası, ticaretteki canlılığını sağlayan etken oldu. İspanya Musevileri yalnız Osmanlı kıyı boylarına değil, Venedik, Ceneviz ve diğer İtalyan devletlerinde de mahalleler oluşturdular. 16. yüzyıl ilerledikçe, atalarının yüzyıllar önce kovulduğu Bordeaux, Londra ve diğer Atlas Okyanusu kıyı boyu kentlerinde kendilerine yeniden yer edindiler ve Hamburg, Amsterdam gibi yerlerdeki Alman dindaşlarıyla bağlantılar kurdular. Tipik olarak, İspanya ve Portekiz’den sürgün edilenler Hıristiyan Avrupa kentlerinde Musevi olarak değil de -dinlerinden- dönerek yer buldular. İberyalıların onlara zorla dayattığı inancı ancak sonraları reddedebildiler. Oysa <i>conversos</i> (dönme) olarak bile, Osmanlı İmparatorluğu ve Avrupa’nın geri kalan bölümündeki kentlerdeki Sefardilerle sık sık ticari bağlantılar örgütleyerek, yalnız Doğu Akdeniz’den yayılan yeni ticaret ağını ileriye taşımakla kalmayıp iki Avrupa’yı birleştirme sürecini de ileriye götürdüler.</p>

  <p class="indent">16. yüzyılın en tanınmış ve en varlıklı Osmanlı Musevi ailesinin uygulamaya giriştiği yöntem tam tamına böyleydi. Portekizli Museviler Beatrice da Luna ile yeğeni Joao Miguez (etkili Mendes ailesinin üyeleri) hükümdarın zoruyla Lizbon’da din değiştirdikten sonra binlerce <i>conversos</i> ile birlikte Engizisyon’dan kaçtılar. Katolik kılığında Anvers’e göçtüler ve İspanyol Engizisyonu oraya da el atınca, ilkin Lyon’a, ardından da Venedik’e kaçtılar. Her durakta, Mendes ailesi oranın Marranoları ve Musevileriyle bağlantı kurarak, hem bir ticaret ağı kurdular, hem de varlıklarına varlık kattılar. 1540’lara gelindiğinde, Mendes ailesi Avrupa’nın baharat ticaretine önemli miktarda yatırım yapmıştı ve 1553 yılında da Luna, Osmanlı hükümetinin çağrısına uyarak, bir daha yer değiştirmemek üzere İstanbul’a yerleşti. Yeğeni kısa sürede arkasından gelerek paralarının çoğunu yanında getirdi ve böylece engin büyüklükteki ticaret ağı için bir Osmanlı merkezi oluşturdu.<a class="hlink" href="../Text/notlar.htm#not14_06" id="ref14"><sup>14</sup></a> Osmanlı topraklarına kazasız belasız kapağı atar atmaz Katolik kılıklarını çıkarıp attılar.</p>

  <p class="indent">Da Luna ve Miguez 16. yüzyılda Osmanlı topraklarına ayak basan birçok Marrano’nun en önde gelenleriydi yalnızca. Joao özellikle siyasete bulaşmasıyla tanındı. Her ne kadar gücü çoğunlukla abartılmışsa da, büyük olasılıkla bazı Osmanlı vezirlerinin sırdaşıydı; Osmanlıların 1554 yılında Papalık Devleti’ne ait Ancona limanını boykot edişini destekledi; II. Selim’e Kıbrıs, Girit ve başka yerlerden iyi şaraplar sağladı; Polonya’ya Osmanlı şaraplarının satışı üzerinde neredeyse tekel kurdu ve 1570’te Osmanlıları Kıbrıs’a çıkmaya isteklendirmekte belki de payı oldu. Yine de, onun ya da başka Osmanlı Musevilerinin Osmanlı siyasetinde gerçek anlamda sözünün geçtiğine, Venedik ve Katolikliğe karşı özel bir kin güttüğüne ya da onları Osmanlı yöneticileriyle birbirine düşürmeye çalıştığına ilişkin hemen hemen hiç kanıt yok. Neredeyse bunun tam tersine, belki de kent devletinin kârlı pazarına erişebilme peşindeki Miguel -artık Naksos adasına duka olmuştu- Venedik’i birkaç kez sert Osmanlı suçlamaları karşısında savunmuştu.</p>

  <p class="indent">Venedik ile Osmanlı-Musevi topluluğu yine de birbirini tehlikeli ticari rakip olarak gördü. Osmanlı İmparatorluğu’na göç eden İberyalılar, Venedik Cumhuriyeti’nin tam en kırılgan olduğu bir anda, kendilerini hırpalanmış Venedik çıkar dünyasının orta yerinde buldular. Cumhuriyet o sıralar siyasi bir imparatorluktan ticari bir imparatorluğa dönüşmenin sancılarını yaşıyordu. Selanik, İstanbul, Halep, İskenderiye ve diğer Doğu Akdeniz kentlerindeki Sefardi yerleşimleri Venedik’in Doğu Akdeniz’deki üstünlüğünü tehdit etmekteydi.</p>

  <p class="indent">Venedik’in ticareti için daha da büyük tehlike, bu olağanüstü ticaret ağından çok, yeni göçmenlerin gerek yerel, gerekse imparatorluk yönetimini oluşturan siyasi ve idari örgütlerde yer bulması ve bu örgütleri kullanabilmesiydi. Osmanlı devletinin Floransalılara, hatta Dubrovniklilere kıyasla Sefardi Musevilerine çok daha fazla güvenmeye istekli olduğu görülüyordu. Ne de olsa, Osmanlı kulları olmaları yanında, Hıristiyan ve özellikle de Habsburg zulmünün ortak kurbanları olmaları nedeniyle onlara daha çok güvenilebilirdi. Cemaatin kendi özgül yetenekleri yanında Osmanlı hükümetinin gösterdiği güvenden dolayı, cemaat mensupları bir dönem Osmanlı iltizam sistemine, gümrük resimlerini toplama ve Osmanlı seçkin sınıfına parasal konularda danışmanlık işlerinde hâkim duruma geldiler. Osmanlı yönetiminin tam göbeğinde edindikleri deneyim, dağınık diyasporalarda yaşarken edindikleri deneyimle yan yana gelerek, Osmanlı Musevi topluluğunu Akdeniz ve Avrupa ticaretinin amansız dünyasında korku salan bir rakip durumuna getirdi. Ellerindeki kârlı ticareti, sanayisi ve pazarları Musevilere kaptırmak korkusu, İtalyanların ve diğer Avrupalıların Osmanlı eylemlerinin içine çekilmeleri ve onlara uyum sağlamaları için bir başka neden daha oluşturuyordu.</p>

  <p class="indent">Ticarette öne çıkarak İtalyan ticaret damarlarını tehdit eden Osmanlı kulları yalnız Musevilerden ibaret değildi. Birçok Osmanlı pazarına ve bazı uluslararası taşıma yollarına, özellikle de kuzey ve doğu yönlerine, Müslüman tüccarlar egemendi. 16. ve 17. yüzyılların daha büyük tehdidi ise Ermeni cemaatiydi. Birbirine çok bağlı olmakla birlikte dağınık durumdaki bu insanlar, kendi toplumsal özellikleri yanında Osmanlı esnekliğini de kullanarak temelleri sağlam bir ticaret diyasporası kurdular. Kurdukları ticaret ağının en canlı dönemine ulaşması her ne kadar 17. yüzyılı bulduysa da (yani İran’dan gelip Osmanlı Anadolu topraklarından geçen ipek yolu üzerindeki Ermeni egemenliğinin aynı zamanda Akdeniz, Avrupa ve Hint dünyalarında da ekonomik etkinliklerini kamçıladığı dönem), başlıca Ortadoğu ve Akdeniz kentlerinde Ermeni yerleşimleri yüzyıllardır var olagelmişti ve çeşitli ticaret yollarını birbirine bağlıyorlardı. Akkirman, Kefe, Bağdat, Halep, Şam, Bursa, İstanbul kentlerinde oturan Ermeni toplulukları vardı; bu Ermeni tüccarlar Osmanlı ve İran dünyalarıyla Polonya, Rusya, Hindistan arasında köprü kurulmasına yardımcı oldular. Özellikle Karadeniz bölgesinde, Kefe’nin daha 1475 yılında Osmanlıların eline geçmesinden bile önce, ticaret merkezlerine yön vermeye başlamış olan Ermeni tüccarlar İtalyan ve özellikle de Cenevizli tüccar toplulukların hatırı sayılır bir rakibi durumuna gelmişlerdi.</p>

  <p class="indent">Osmanlı Musevileri İslam ve Hıristiyan dünyaları arasında bağlantı kurmada kilit görev yaparken, yine çeşitli zengin uygarlıklarda azınlıkta kalmış bir topluluk olan Ermeniler yalnız Osmanlı İmparatorluğu’nun Sünni dünyasıyla Safevi İran’ın Şii dünyası arasındaki derin uçurumu kapatmaya yardımcı olmakla kalmadı, aynı zamanda, Hıristiyan, İslam ve hatta Hindu uygarlıkları arasında köprü oldu. Osmanlı ve Safevi devletleri birbirinin Müslüman kullarına kendi topraklarına yerleşip ticaret yapma izni vermedikleri için, Ermeniler ipek ve diğer lüks malların bu iki büyük imparatorluk arasında akışını ve oralardan da dünyanın geri kalan bölümüne aktarılmasını zamanla neredeyse tekelleri altına aldılar.</p>

  <h2 class="section">Rönesans Diplomasisinde Osmanlılar</h2>

  <p class="indent">Galata ve Osmanlı dünyasının diğer yerlerinde “yabancı” statüsü ne kadar belirsiz olursa olsun, II. Mehmed’in Galata ahidnamesi yabancıların bu kıyıda kalmış dünyada güven içinde ve kendi yasalarına ve inançlarına göre yaşamalarına izin veriyordu. Ahidname ayrıca, Osmanlı İmparatorluğu’yla diğer hükümetler arasında, Batı Avrupa’nın deyimiyle “kapitülasyonlar” olarak anılacak bir dizi anlaşmanın ilk örneğini oluşturdu. İlk anlaşma, Konstantinopolis’in alınmasının hemen ardından, İtalyan ticari güçleri -Cenova, Floransa, Venedik- Doğu Akdeniz ve Karadeniz ticaretindeki çıkarlarını koruma telaşına düşünce yapıldı. Fransa ile Osmanlı İmparatorluğu, Habsburglara karşı birbiriyle yakınlaştıkları 1536 yılında -büyük olasılıkla resmi olarak tasdik edilmeyen- bir anlaşmanın önce pazarlıklarını yaptılar, en sonunda bu tür ayrıcalıkları ancak 1569 yılında onayladılar. İngiltere, Felemenk ve diğer Avrupalı güçler, 16. yüzyıl sonunda ve 17. yüzyılda aynı yolu izlediler.</p>

  <p class="indent">Bu belgeler yalnızca Osmanlı hükümeti ile Avrupa’nın geri kalan bölümü arasındaki bağlantıların çerçevesini simgelemekle kalmıyordu; aynı zamanda, Avrupalı devletlerin diplomatik ve ticari temsilcilerinin imparatorluk içindeki göreli konumlarını da simgeliyordu. Örneğin, Kanuni Sultan Süleyman’ın saltanatının ilk yıllarında en ayrıcalıklı koşulları koparan Venedik olduysa da, yüzyılın sonuna gelindiğinde, bu İtalyan kent devletinin yerini Fransa ve İngiltere almıştı. Bu tür yer değiştirmeler, kısmen, Batı Avrupalı devletin yükselişini yansıtmaktadır; ayrıca, Osmanlıların, rakipleri Habsburgların düşmanlarını ödüllendirme çabalarını sergilemektedir.</p>

  <p class="indent">Erken modern dönemde Osmanlı hükümeti bu kapitülasyonları eşitler arasında yapılmış anlaşmalar olarak görmedi. Osmanlılar yabancıları daha çok Osmanlı devletinin topraklarında yaşayan belirli bir “taife”nin üyeleri olarak düşündüler.<a class="hlink" href="../Text/notlar.htm#not15_06" id="ref15"><sup>15</sup></a> Osmanlı devleti nasıl dinsel, ekonomik ya da toplumsal gruplara belirli ayrıcalıklar bağışlıyorsa, aynı biçimde, yabancı devletlerin uyruklarını da kimi yollardan gözetiyordu; tıpkı devletin, bu ayrıcalıklara karşılık olarak kullarından vergi ödemelerini beklediği ve onlara kısıtlayıcı koşullar koyduğu gibi, yabancı tüccarlar ve temsilcilerin de ticaretini yaptıkları mallar üzerine ek bir ödenti bindiriyor, konutlarında ve giyimlerinde bazı kısıtlamalara uymalarını istiyordu.</p>

  <div class="textbox">
    <p class="center"><img alt="" src="../Images/35.png" /></p>

    <p class="textbox"><b>Resim 26.</b> Pera, 16. yüzyılda diplomatların oturduğu bir semt durumuna geldi ve birçok gayrimüslim Osmanlıyı kendine çekti. Resimde Pera'da oturan bir Rum kadının kıyafeti görülüyor.<br />
    Nicolay, <i>Le navigationi et viaggi nella Turchia</i>.</p>
  </div>

  <p class="indent">Başka krallıkları kapitülasyonlarla ödüllendirmede Osmanlıların amacı ne denli ticari görünürse görünsün, bu düzenleme aynı zamanda yabancı diplomatların ve kültürlerin Osmanlı dünyasına yerleşmesine hizmet ediyordu. Galata, imparatorluğun yalnızca ticari yüreği değildi; aynı zamanda, Batı Avrupa tarzındaki mimari yapılan, kiliseleri, <i>lingua franca</i>’sı ve elçileriyle, 1453 yılından önce bile Doğu Akdeniz’de bir Latin uç yerleşimi olarak biliniyordu. Benzer mahallelerin diğer Osmanlı kentlerinde de kurulması çok sürmedi. Yüzyılın sonuna gelindiğinde, böyle bir dizi mahalle kurulmuş bulunuyordu.<a class="hlink" href="../Text/notlar.htm#not16_06" id="ref16"><sup>16</sup></a> Doğularında dalga dalga yayılan devlete İtalyan kentlerinin ciddi biçimde dikkatlerini çevirmeleri 15. yüzyılın sonlarında oldu. Ayrıca, uluslararası ilişkilerde diplomatlarla temsil edilme sisteminin İtalyanlarca bulunuşu da yine aynı dönemdedir. Siyasal bir mikrokozmos olan Rönesans İtalya’sının parçalara ayrılmış dünyasında biçimlenen bu temsil sistemi kısa sürede kuzeye doğru, Avrupa’nın dört bir yanına yayıldı ve temel örüntüsüyle ulus-devletlerin birbirileriyle ilişkilerinde günümüze dek kullanılageldi. Bu olgu konusunda genel kabul görmüş bir metinde belirtildiği gibi: “...[15. yüzyıl sonlarında] sert dış baskıların yokluğunun en doğrudan sonucu, İtalya devletlerinin birbirleriyle rekabet konusunda özgür kalmaları ve böylece, kendi yarımadalarına özgü sistemin yapısı ve gerilimlerine ilişkin bilgilerini artırmaları oldu.” Yazar şöyle devam ediyor: “Yeni diplomasi tarzını bu baskılar yarattı. Başlangıçta, kendini düşünen, arsız, güç peşinde ve rekabetçi yeni tip bir organizmanın bir tür işlevsel uyarlaması olarak gelişti.” Bu kaynayan kazanda, kısa sürede Avrupa’nın büyük devletlerince (İspanya, Fransa, İngiltere) benimsenecek daha seküler ve kurumsallaşmış bir diplomasi ortaya çıktı. Ayrıca, bu yeni diplomaside Venedik önde gelen bir kural koyucu ve bu yeni oyunda kilit bir oyuncuydu çünkü “İtalya’nın ya da Hıristiyanlığın gönencinin üstünde, herhangi bir din ya da ahlak kaygısının ötesinde, Venedik hükümdarları için öncelikli olan... kendini koruma ve kendi cumhuriyetinin büyümesiydi.”<a class="hlink" href="../Text/notlar.htm#not17_06" id="ref17"><sup>17</sup></a></p>

  <p class="indent">Burada zikredilen incelemede ve Rönesans diplomasisine ilişkin incelemelerin çoğunda, Osmanlı imparatorluğu gölgede kalmış bir fon olmanın ötesine geçmez. Kilit gelişmelerin her zaman İtalyan devletlerinin birbirleriyle ve Alpler ötesi Avrupa krallıklarıyla ilişkileri sonucunda meydana gelmiş olduğu düşünülür. Öte yandan, Venedik’in tam bu dönemde, imparatorluğunun ve donanmasının Osmanlılarca hırpalanması nedeniyle “sert dış baskılara” uğradığı kesindir. Papa da, 1480 yılında bir Osmanlı ordusu Otranto’ya çıkarak Roma üzerine yürümeye hazırlandığında, kaçmaya hazırlanmasını gerektirecek denli rahatsızlık yaşamış olmalı. Gerçekten de, Osmanlı ilerleyişinin Venedik’i ve diğer İtalyan devletlerini, Doğu Akdeniz dünyasındaki konumlarında çarpıcı değişiklikler yapmaya zorladığına kuşku yok.</p>

  <p class="indent">Mattingly’nin savlarının tersine, Osmanlı egemenliğindeki doğuda İtalyanların deneyimleri yalnız yeni bir diplomasinin yapılandırılmasında büyük bir önem taşımakla kalmadı; aynı zamanda, İstanbul’da oturan elçiler yüzyıllar süren düşmanlık ve savaşlar sonunda oluşmuş anlaşılmaz Doğu ve “korkunç Türk”e ilişkin söylencelerin içyüzünü sergilemeye katkıda bulundular (ya da en azından ölçülü duruma getirdiler). Söylencelerin yerini, Osmanlı toplumu üstüne daha somut ve gerçekçi ayrıntılar aldı. Kısacası, Osmanlı görevlilerinin diğer Avrupa başkentlerinde kendi diplomatik temsilciliklerini açmaya ilgisiz kalmalarına karşın (her ne kadar kapitülasyonların karşılıklılık koşulu bunları açma hakkı veriyorduysa da, 18. yüzyıldan önce böyle bir uygulama olmadı), İtalyan devletlerinin Osmanlı sistemini anlamak zorunda kalmasının yanı sıra Osmanlı toplumunun Hıristiyan yerleşimlerini ve temsilciliklerini kabul etmesi, imparatorluğun daha en baştan yeni diplomasinin tam göbeğinde yer alacağını gösterdi. Gerçekten de, modern dünyanın diplomasi sisteminin -daimi temsilcilikler bulundurma, bulunduğu ülkenin yasalarından muaf olma ve karşılıklılık ilkesi gibi- en temel öğelerinden bazıları formüle edilirken, Osmanlı topraklarındaki Floransa, Ceneviz ve Venedik yerleşimlerini yönetenlerin deneyimlerinden yararlanıldı.</p>

  <p class="indent">İtalyanlar daha en baştan, bu temelli yabancı diyarda tüccarlarını, özellikle kölelik ve din değiştirme gibi korkunç felaketlere karşı korumanın gerekli olduğuna inanmışlardı. Bunu bir yandan, sürekli temsilciler atayarak sağlamaya çalışıyorlardı. Konsolos, emin ya da balyos gibi çeşitli adlarla anılan daimi temsilcilerin görevi yalnızca kent devletlerinin uyruklarını yabancı ve belki de düşman bir diyarda yaşamanın tehlikelerinden korumak değil, aynı zamanda, her şeyin eksenindeki başa bela Osmanlı devletinde olan biteni derinlemesine kavrayıp, sık sık yazdıkları mektuplarda ve ülkelerine döndüklerinde <i>relazioni</i>’lerde (elçilerin Venedik Senatosuna gönderdiği raporlarda) betimlemekti.</p>

  <p class="indent">Bu elçiler, İtalyanların çok geçmeden birbirinin başkentlerinde görevlendirmeye başladığı diplomatlarla aynı işlevi yerine getiriyordu ve onlara öncülük etmiş olabilirler. Aralarındaki başlıca fark belki de şuydu: İtalya yarımadası üzerinde ilk atanan daimi elçiler yalnızca bağlaşmaları onaylayıp yürütülmelerini sağlarken, Osmanlı ülkesine atananlar ayrıca, yabancı ve tehlikeli bir düşmanla ilgili bilgi toplamaya ve eylemlerini öngörmeye çabalıyordu. Açıkça görülüyor ki, bu ikinci elçi türü 16. yüzyılın sonlarında Protestan İngiltere’de görevlendirilen Katolik İspanyol diplomatların ya da 20. yüzyıl sonlarında komünist Sovyetler Birliği’nde görevlendirilen Amerikalı diplomatların oldukça benzer bir öncülüydü. Her iki durumda da, temsilcinin başlıca görevlerinden biri, düşmanın politikalarını ve eylemlerini önceden kestirmek, denetim altında tutmak ve karşı eylemde bulunmak üzere olabildiğince çok bilgi toplamaktı.</p>

  <p class="indent">Elçilerin Osmanlı topraklarında uzun süreli oturmaları gibi günümüz diplomasisini çok andıran bir başka yan da, oturdukları ülkenin yasalarına bağlı olmama kuralının pek çok yanıyla sergilendiği, kendi topluluklarının yönetiminde söz sahibi olma koşuluydu. Ülkeye yerleşmiş her yabancıya kendi yasalarına göre yargılanma hakkını veren bu koşul, sözde acımasız ve hiç kuşkusuz akıl karıştıran Osmanlı-İslam adalet sisteminden yabancıları korumayı amaçlıyordu. Giderek hayali bir evrensel Hıristiyan halk kavramı içinde sıkışıp kalan Avrupa’nın büyük bölümü, yabancının kendi yasalarına göre yargılanması düşüncesine büsbütün yabancıydı. Osmanlılar ise bu düşünceyi elbette biliyorlardı ve gayrimüslim kullarını yönettikleri sistemin bir uzantısı olarak kullandılar.</p>

  <p class="indent">İbadet özgürlüğü meselesi, bulunduğu yerin yasalarına bağlı olmama hakkının özünü oluşturuyordu. Protestan Reformu’ndan (1517) bir yüzyıl kadar sonra neredeyse Avrupa’nın tümü <i>cuius regio eius religio</i> - yani hükümdarın dini halkın dini olmalı -düşüncesini benimsedi. Bu ortamda, birçok devlet tarafından yasaklanmış olan ama çoğu elçinin bir hak olarak talep ettiği “sapkın” ibadetin açık açık yapılması, Katolik ile Protestan devletler arasındaki ilişkileri felç etti. Ancak 17. yüzyıldadır ki, bulunduğu yerin yasalarına bağlı olmama hakkı bu açmazı çözüme kavuşturdu. Oysa Osmanlılar için hiçbir zaman böyle bir sorun olmadı. En baştan beri, her elçinin, kendisi ve adamlarının özgürce ibadet edebileceği bir kilise ya da ibadethanesi vardı ve her elçi ya da konsolos kendi “millet”i üzerinde yasal yargılama hakkına sahipti. Başka hiçbir Avrupalı devlette böylesine geniş kapsamlı bir uygulama yoktu; bunun olması için, evrensel hukuk düşüncesinin yıkılmasına yardımcı olan 16. yüzyıl din savaşlarının üzerinden çok zaman geçmesi gerekecekti. Ondan sonra, bu buluş Batı Avrupa’da diplomasinin tartışma kabul etmez temel önermelerinden biri durumuna geldi ve hep öyle kaldı.</p>

  <div class="textbox">
    <p class="center"><img alt="" src="../Images/36.png" /></p>

    <p class="textbox"><b>Resim 27.</b> Her yıl padişah ve Osmanlı devletinin bütün ileri gelenleri, selatin camilerden birinde Mevlid törenine katılırdı. Bu gravür, II. Mahmud döneminde (1803-39), Sultan Ahmed Camii’ndeki böyle bir töreni canlandırıyor.<br />
    D'Ohsson, <i>Tableau général de l’Empire othoman</i>, c. I, 256. sayfa sonrasında.</p>
  </div>

  <p class="indent">Karşılıklılık -hükümetlerin karşılıklı elçi bulundurması- ilkesinin bile Osmanlı dünyasında, diplomasi alanında olmasa bile, bazı öncelleri bulunuyordu. Osmanlılar her kapitülasyon girişiminde, kendi tüccarlarının da aynı haklardan yararlanmasında direndiler; bunun sonucunda Avrupalı devletler, Osmanlı kullarından tüccarların (gerçi bunlar kültürel ve toplumsal engeller nedeniyle pek nadir Müslüman tüccarlar oluyordu) Venedik, Ceneviz, Londra, Amsterdam ve başka büyük Avrupa kentlerine yerleşmelerine izin vermek zorunda kaldı.</p>

  <p class="indent">Böylesi düzenlemeler Batı Avrupa organlarının Osmanlı devlet yönetim biçiminde kök salması sonucunu doğurdu ve Avrupa’nın geri kalan bölümünde yeni bir diplomasinin gelişiminde ilk örneği oluşturdu. Bunlar kaynağını Osmanlı tarzı toplum yapılanmasından aldı ve hiç kuşkusuz onun sayesinde gerçekleşebildi. Hıristiyan ve Musevi kullarını kendi yasalarına ve geleneklerine göre yaşamakta özgür bırakmayı seçmiş olduğundan dolayı, devlet için benzer hakları yabancı konuklara tanımak zor olmadı. Gerçekten de, Osmanlılar her düzenlemeyi geçerli kılan anlaşmalara aynı adı -ahidname- verdi.</p>

  <p class="indent">15. yüzyıl ile 16. yüzyıl başlarında Floransa, Ceneviz ve Venedik Osmanlı pazarlarını ve mallarını denetim altına alma yarışma girdiler. Yaklaşık 1570 yılından sonra Fransa, İngiltere, Felemenk ve diğer Kuzey Avrupalılar da onlara katıldılar ve zamanla bu Latin krallıkların yerini aldılar. Osmanlı tebaası cemaatlerle aynı ticaret tabanında iş görüyorlardı</p>

  <p class="indent">Gerek din çeşitliliğine, gerekse ticarete karşı takındıkları olumlu tavırdan kaynaklanan, “bırakınız yapsınlar”ın öncüsü Osmanlı yaklaşımından, yabancılar kadar Osmanlı tebaası cemaatler de yararlanıyordu. Venedikliler, Floransalılar ve başkaları böylesi karışık toplulukların bir arada çalışıp yaşamalarına izin veren düzenlemelerden bazılarını İtalya’ya aktardılar ve bunları önce öteki İtalyan kent devletleriyle aralarındaki ilişkilere, daha sonra doğmakta olan Batı Avrupalı ulus-devletlerle ilişkilerine de uyarladılar.</p>
</body>
</html>
