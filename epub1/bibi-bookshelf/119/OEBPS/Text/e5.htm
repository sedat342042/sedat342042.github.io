<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/epub.css" rel="stylesheet" type="text/css" />
</head>

<body>
  <h1 class="chapter">İki Dünya Arasında Kubad</h1>

  <div class="block">
    <p class="bl_nonindent">Şu Venediklileri bir gören olsa; o küçücük millet öylesine bir özgürlük içinde yaşıyor ki, içlerinde en yoksulu bile kral olup başa geçmeyi istemez... Kim olursa olsun, bu insanları gördükten sonra bir de adına Büyük Senyör dediğimiz adamın ülkesine gidip, oradaki insanların tek var oluş amacının nasıl bu adama kulluk etmek olduğunu düşündüklerini görse... bu iki milletin ortak bir doğayı paylaştığını mı düşünürdü, yoksa bir kentten ayrılıp, bir koyun ağılına mı düştüğünü sanırdı?<a class="hlink" href="../Text/notlar.htm#not1_e5" id="ref1"><sup>1</sup></a></p>
  </div>

  <p class="nonindent"><span class="dropcaps3lines">K</span><i>ubad sonunda, 12 Şubat 1568’de Venedik’ten ayrıldı. Her ne kadar, Adriyatik ve Ege denizleri üzerinden hızlı ve rahat deniz yolculuğunu yeğlese de, bunun yerine Dubrovrik, Saraybosna, Edirne üzerinden giden karayolunu seçti, çünkü Dalmaçyalı Uskok haydutları ile Maltalı korsanlar Osmanlı gemilerine saldırıp duruyorlardı.<a class="hlink" href="../Text/notlar.htm#not2_e5" id="ref2"><sup>2</sup></a> İstanbul’a dönünce, Divan-ı Hümayun’daki efendilerine bilgi verdi ve Venedik Senatosu’na verdiği söz uyarınca, Soranzo ile di Segura arasındaki sözleşmeye ilişkin tüm yazılı kayıtları sildirdi.<a class="hlink" href="../Text/notlar.htm#not3_e5" id="ref3"><sup>3</sup></a> Hatta Galata kadısını, bu can sıkıcı belgenin kendisindeki suretini dosyasından çıkarıp yakmaya bile kandırdı</i>.</p>

  <p class="indent"><i>Kubad’ın bu yasadışı eylemi üstlenmeye gönüllü oluşu, kısmen, gelecekte ödüllendirilme beklentisinden kaynaklanıyordu. Bundan böyle Osmanlı yargısına bağlı olmaktan kurtulmuş olmak Venedik’e rahat bir nefes aldırdı; gönül borcuyla dolu balyos, çavuşun hizmetini karşılıksız bırakmadı. Oysa daha karanlık bir amaç da vardı. Yargı kararları şeriata dayalı olduğu için, padişahın doğrudan buyruğu olmadan dosyasından bir yaprağı yok etmeye kadıyı hiçbir zaman razı edemezdi. Bu haince gibi görünen iş bitirme, (karşılığında dolgunca bir ücret aldığı) balyosun danışmanı olarak görevini sürdürmesini, Venedik görevlilerinin güvenini kazanmasını ve onlardan edindiği gizli bilgileri sadrazamına aktarmasını sağladı. Sözün kısası Kubad iki yanlı çalışan bir casus oldu.<a class="hlink" href="../Text/notlar.htm#not4_e5" id="ref4"><sup>4</sup></a></i></p>

  <p class="indent"><i>Padişahtan çok sadrazam hesabına casusluk yapıyordu. Kubad devlet yönetiminin hizipçilik yüzünden paramparça olduğunu biliyordu. Di Segura ailesi, dindaşları Don Joseph di Nassi dolayısıyla boğazına dek bu hiziplerin içindeydi. Padişahın güvendiği adamı, şarabının sağlayıcısı olmakla ünlü Nassi, saklısız gizlisiz Venedik yanlısı olduğuna inanılan Sokollu’nun siyasetine karşı çıkıyordu; bu konuda Şeyhülislam Ebussuud Efendi, Selim’in çocukluk öğretmeni Lala Mustafa Paşa ve Selim’in hasekisi (ne çelişkidir ki Venedikli ana babadan olma olduğu söylenen) Nurbanu Sultan’la birlik olmuştu.<a class="hlink" href="../Text/notlar.htm#not5_e5" id="ref5"><sup>5</sup></a></i></p>

  <p class="indent"><i>Kubad, II. Selim’in Nassi’nin etkisinde kaldığı ve Kıbrıs’ı yalnızca rayihalı şarapları (doğrusu olağanüstüydü) yüzünden istediği dedikodularını duymuş, fakat üzerinde durmamıştı. Elçi, Selim’in Kıbrıs’ı ele geçirmekteki içtenlikli amacının, babasının 1522’de Rodos’u alırken güttüğü amaçla aynı olduğu kanısındaydı: Kıbrıs Hıristiyan korsanların ileri karakolu durumuna gelmişti. Kubad savaş yandaşlarının yanında yer aldı; Serenissima’da geçirdiği beş ay boyunca yetersizliklerini iyice kavradığı, hoşgörüsüzlüğüyle kendisini öfkelendiren Venedik İmparatorluğu’na hemen saldırıya geçme düşüncesini savunarak sadrazamıyla ters düştü. Gerçekten de, Kıbrıs’ı ele geçirmenin Anadolu tiftiğinin pazarlanmasına yardımcı olacağı konusundaki ısrarı, özellikle, artık güvenini kazandığı balyos ve çevresinden sızdırdığı haberler, hanlar hanı padişah efendisinin ada üzerine sefer açmaya karar vermesinde belirleyici oldu</i>.</p>

  <p class="indent"><i>Kubad bu düşüncelerini dile getirerek sadrazamına karşı çıktı; onun, Kıbrıs’a saldırının genç ve sınanmamış padişaha karşı büyük bir Katolik bağlaşmasını kışkırtacağından korktuğunu biliyordu. Elçi bu korku saçan ulu sadrazamın, Divan-ı Hümayun huzurunda, Osmanlı himayesindeki Dubrovnik’ten yakınlarda aldığı bir mektubu kaygılarına kanıt olmak üzere gümbür gümbür okuduğuna tanık olmuştu. Dubrovnik’in yöneticileri İtalya’daki gelişmeleri izlemekle görevliydiler.<a class="hlink" href="../Text/notlar.htm#not6_e5" id="ref6"><sup>6</sup></a> Onlardan Divan-ı Hümayun’a ulaşan haberlere göre, Osmanlı saldırısı söylentilerine karşılık, Kral Felipe donattığı 100 gemiyle katkıda bulunmuştu. Gemiler, Venedik’i savunmak ya da Papa nasıl isterse öyle kullanılmak üzere yola çıkmıştı bile</i>.</p>

  <p class="indent"><i>Hıristiyanların hazırlıklı olduğuna ilişkin buna benzer haberlere karşın, sadrazamın rakipleri sefer açıp Kıbrıs’ı kuşatmaya padişahı kandırdılar. Öte yandan, Kubad’ın önerisi üzerine, Divan uluslararası diplomasi kurallarını yerine getirme ve adaya saldırma kararını Venedik Senatosu’na bildirme yolunu seçti; gerçi stratejik ve ekonomik önemi göz önünde bulundurulunca Senato’nun adayı barış yoluyla teslim etmesi umudu yoktu. 1570 yılının hemen başında, Divan’ın Venedik işleri bilirkişisi Kubad, Kıbrıs’ın terk edilmesini istemek üzere, bir kez daha Venedik’e gönderilmesine Divan’ı ikna eti. Venedik’e 28 Mart 1570’te vardı; papayla ve diğer Katolik hükümdarlarla süren yardım pazarlıklarını sonuçlandırıncaya dek saldırıyı geciktirmek uğruna çılgınca çabalamakta olan dukanın huzuruna çabucak kabul edildi.<a class="hlink" href="../Text/notlar.htm#not7_e5" id="ref7"><sup>7</sup></a> Kubad zaman kazanmasına olanak tanımayıp, Osmanlı saldırısının derhal başlayacağını bildirdi</i>.</p>

  <p class="indent"><i>Elçi kötü haber getirdiğinin ve bu ültimatomun başına uzun bir tutsaklık dönemi -en kötüsü de Venedik’te tutsaklık- açabileceğinin farkındaydı. Böylesi bir tepki, Kubad’a göre, tam “bir sizden bir bizden” anlamına gelecekti, çünkü ne zaman çatışma çıksa, padişah da Venedik balyosunu hapse attırırdı. Aklına gelen başına geldi: Elçi hemen tutuklandı. Daha da şaşırtıcı olan, Müslüman olsun olmasın, ne kadar memleketlisi varsa, tutuklanıp mallarına el kondu. Bunun, İstanbul’daki Venedikli tüccarlara yapılanlara misilleme olduğunu sonradan öğrendi.<a class="hlink" href="../Text/notlar.htm#not8_e5" id="ref8"><sup>8</sup></a></i></p>

  <p class="indent"><i>Bir yandan İstanbul’un gözdağları, öbür yandan İstanbul’la sürdürülen pazarlıklar ve bunlara savaşa rağmen uluslararası ticaretin ertelenemez zorunluluklarının eklenmesi hem Osmanlı, hem de Venedikli tutsakların kısa sürede karşılıklı salıverilmelerine yol açtı. Ama Kubad o kadar şanslı değildi.<a class="hlink" href="../Text/notlar.htm#not9_e5" id="ref9"><sup>9</sup></a> Kıbrıs’ın Osmanlıların eline geçişinden başlayarak, Osmanlı İmparatorluğu’na karşı bir Kutsal Katolik Bağlaşması oluşumunu ve İnebahtı açıklarındaki görkemli deniz çatışmasında başarı sağlayışını, Osmanlı donanmasının inanması zor yeniden dirilişini ve onu izleyen kıran kırana pazarlıkları içine alan üç savaş yılı boyunca Venedik’te kaldı</i>.</p>

  <p class="indent"><i>Elçinin olan biteni adım adım izleyebilmesi, di Segure Grimani’nin ve Çerkez kuzeninin sık ziyaretleri sayesinde oldu. Ayrıca, uzayıp giden Osmanlı-Venedik (Kıbrıs) savaşı sırasında, çileden çıkmış halkın zaman zaman taciz etmesine karşın o küçük Osmanlı tüccar grubunun inatla ticari etkinliklerine yeniden başladıklarını da akrabasından öğrendi</i>.</p>

  <p class="indent"><i>1571 yılı eylül ayının sonlarına doğru, sevinçten coşmuş di Segura, on ay süren korkunç bir kuşatmanın ardından Venediklilerin elindeki Magosa’nın düştüğünü bildirmek için elçinin hücresine daldı. Müslüman ile Musevi gece geç vakte kadar oturup, bu önemli olayın anlamı üzerinde ve özellikle de, söylentiler doğruysa, II. Selim’in Kıbrıs’ı, o sırada Nakşa (Naksos) Dukası olan Portekiz ve Venedik göçmeni Joseph Mendes’e armağan edip etmeyeceğini tartıştılar</i>.</p>

  <p class="indent"><i>Birkaç gün geçmişti ki, Kubad atıldığı zindanın dışından geçen kanalda gürültüler duydu. Biraz sonra Grimani sevinçle gelerek Angelo Gabriele adlı kadırganın, parlak fes kırmızısı bir Osmanlı bayrağı ile kesik yeniçeri kafalarından çıkarılmış sarıkları ardından çekerek az önce limana girdiği, Katolik Birliği’nin koca bir Osmanlı donanmasını Korintos Körfezi’nde bozguna uğrattığı haberini verdi. Çavuş yine saatler boyu bu felaketin sonuçlarını tartıştı durdu. Atalarının yetmiş yıl kadar önce Eğriboz Adası’ndaki talihsizliğini, ardından daha kırk yıl önce Andrea Doria’nin Preveze’de uğradığı felaketi Grimani’ye anımsattı ve Katolik arkadaşının, V. Karl’ın gayrimeşru oğlu Avusturyalı Don Juan’ın Osmanlı donanmasını o büyük Konstantinopolis kentinin surlarına dek kovalayacağı sözlerini küçümseyerek, üzerinde bile durmadı</i>.</p>

  <p class="indent"><i>Katoliklerin İnebahtı’da kazandığı zafer Venedik’te olağanüstü bir durum yarattı. Kubad, Müslümanları kılıçtan geçirmekle tehdit eden, zafer sarhoşu, alaycı bir kalabalığın seslerini duymuştu hücresinde. Din kardeşlerinin Rialto ve çevresinde dağınık, korumasız durumda bulunuşu tehlikeyi artırıyordu yalnızca. Bereket Venedik devleti, Müslümanları bir araya toplayıp çevrelerine bekçiler yerleştirerek kan akma tehlikesini önledi.<a class="hlink" href="../Text/notlar.htm#not10_e5" id="ref10"><sup>10</sup></a></i></p>

  <p class="indent"><i>O serin eylül gecesinde şiltesine uzanmış yatan Kubad’ın gözüne uyku girmiyordu. Kuzeydoğudan uluyarak esip gelen dondurucu bora mıydı onu iliklerine dek üşüten? Yoksa o güne değin görülmemiş bir güçle kentin dört bir yanında çınlayan çanlar ve bütün Hıristiyan Avrupa’da yankılandığını bildiği o küçük düşürücü şenlikler miydi?</i></p>
</body>
</html>
