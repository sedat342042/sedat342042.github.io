<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/epub.css" rel="stylesheet" type="text/css" />
</head>

<body>
  <h1 class="chapter"><span class="small">ÜÇÜNCÜ BÖLÜM</span><br />
  DENEYİMLİ YÖNETİM</h1>

  <div class="block">
    <p class="bl_nonindent">Osmanlı hükümeti tümüyle despot bir yönetimdir: Büyük Türk, toprakları içinde var olan her şeyin öylesine efendisidir ki, ülkesinde yaşayanlar kendilerini onun tebaası olarak değil, köleleri gibi görür. Kimse kendi başının efendisi olmadığı gibi, evinin ya da tarlasının hâkimi de değildir. II. Mehmed’in seçtiği ve ayrıcalık tanıdığı Konstantinopolisli bazı aileler bunun dışındadır ancak. Ne denli büyük olursa olsun, hiçbir kişi yoktur ki, Büyük Senyör’ün isteği dışında, canı ve malı güvencede olsun. Bu mutlak gücünü iki yoldan elinde tutar: Kullarını adamdan saymamakla ve her şeyi, çocukluklarında devşirme olarak padişaha kapısına getirilen dönmelere bırakmakla.<a class="hlink" href="../Text/notlar.htm#not1_03" id="ref1"><sup>1</sup></a></p>
  </div>

  <p class="nonindent"><span class="dropcaps3lines">O</span>smanlı, 14. ve 15. yüzyıllarda devleti yönetim biçimini henüz icat etme sürecindeydi. Başlangıç dönemi efsanelerin örtüsü altındadır ve büyük olasılıkla, temellerinin nasıl atıldığını hiçbir zaman kesin olarak bilemeyeceğiz. Yine de, gördüğümüz gibi, kuruluş dönemindeki Osmanlı devleti, işe yaramaz görünen kurumları çıkarıp atmak, bazılarının kusurunu düzeltmek ve gerek duyuldukça yeni oluşumlar yaratmak gibi yeteneklere sahip görünüyordu. Bu beceri, devletin taht kavgaları, birbirini çekemeyen rakipler, iç savaşlar, yenilgi ve parçalanmanın yol açtığı krizlerde ve talihin ters döndüğü diğer zamanlarda varlığını sürdürebilmesine yardımcı oldu.</p>

  <p class="indent">Osmanlı devletinin yeniden toparlandığı 1413’ten sonraki yıllar, Osmanlı yönetiminin ve toplumunun başlıca yapılarının iyice belirginleşmeye başladığı yıllardır. II. Mehmed İstanbul’u aldığında, pek çok kurum ve yönetim yöntemi zaten yerleşmiş durumdaydı. Tarihçiler bu tür örgütlenmelere imparatorluk sarayı, tımar sistemi, kapıkulu sistemi, yeniçeri ocağı ve çifthane sistemi gibi isimler vermişlerdir. Modern araştırmacılar da zaman zaman, erken modern dönemdeki Osmanlı öncülleri gibi, bu yapıların, imparatorluğun ulaşmayı amaçladığı ve sonra da onlardan uzaklaştıkça batacağı ideal biçimlerinin arayışı içine girmişlerdir. 16. yüzyıl sonu ile 17. yüzyılın Osmanlı yorumcuları, bu toplumsal ve siyasal yapıların değişmemek üzere en olgun hallerini aldığını savundukları II. Süleyman dönemindeki “Altın Çağ”da, böylesi hayal ürünü modeller bulduklarına inanmışlardı.<a class="hlink" href="../Text/notlar.htm#not2_03" id="ref2"><sup>2</sup></a></p>

  <p class="indent">Elbette, 16. yüzyıla gelindiğinde böylesi kurumlar ne son biçimini almıştı, ne de durağandı. Bazı Osmanlı tarih çalışmalarının başlıca kusuru, öyle olduğunu sanmalarıdır. İster devlet adamları, ister tarihçiler tarafından olsun, idealler inşa etme, gerçekten de, belirlenmiş standartların ötesinde gelişmeler tasavvur etmeye meydan vermez. Bunun yerine, ortaya konan çerçeve bizi 16. yüzyıldan sonraki her şeyi gerileme olarak görmeye zorlar; üzerinde iyice düşünüldüğünde saçmalığı ortaya çıkan bir görüştür bu. Bununla birlikte, böyle bir modeli reddetmek, önemli kurumların 16. yüzyılda belli bir olgunluk düzeyine erişmediği, bunlardan bazılarının imparatorluğun başarısında yaşamsal işlevleri olmadığı ya da -ne denli yanlı ve kusurlu olursa olsun- bir altın çağ düşüncesinin, pek çok önemli Osmanlı kurumuna ilişkin daha ince ve ayrıntılı bir kavrayış üretmediği konusunda ısrar etmek demek değildir. Çok yakından tanıdığımız bu kurumlardan bazılarının, olgunlaşmakta olan yönetim yapısını güçlendirecek ve örgütlenmesine yardımcı olacak biçimlerde evrim geçirmiş oldukları kesindir.</p>

  <h2 class="section">Saray Halkı</h2>

  <p class="indent">İmparatorluk sarayı halkı -hükümdarla yüz yüze ilişkisi olanlar, aileden kişiler ya da hükümdarla “kulluk” ilişkisi olanlar- her monarşik yapının önemli bir kurumudur.<a class="hlink" href="../Text/notlar.htm#not3_03" id="ref3"><sup>3</sup></a> Osmanlı örneğinde, saray halkının özel bir siyasal önemi vardı; çünkü, daha çok kapıkulu örgütlenmesinin bir sonucu olarak, mensuplarından çoğunun hem askeri, hem de kişisel olmak üzere ikili görevler üstlendiği saray hanehalkı, askeri ve bürokrat sınıfla iyice iç içe geçmişti. Osmanlı devlet yapısı ne denli karmaşıklaşmış olursa olsun, yüksek mevkilerdeki Osmanlı görevlilerinin çoğu, gerçekte onların sahibi olan sultanın hizmetkârlarıydı; dolayısıyla bunlar, en azından kuramsal anlamda, saray halkından, yani padişahın hanehalkındandı.</p>

  <p class="indent">Böylesi kişisel bağlara bakarak, hükümdarın hanehalkının zaman içinde hep aynı kaldığı, bu çerçevenin belirli bir Osmanlı idealine yaklaştığı ya da ondan uzaklaştığı anlamı çıkarmamız gerekmez. Tersine, bu kurum, çarpıcı bir büyümeye, yerleşik bir yaşam biçimine ve yöneticilerin kişiliklerine uyum sağlarken, sarsıntılı değişimlerle dolu bir doğrultuda sıçramalarla yol alıyordu. Örneğin, Osmanlı yönetiminin ilk yirmi otuz yılında hükümdarlar, Bizans ve Karaman gibi rakip devletlerin prensesleriyle evlenip onlardan çocuk sahibi oldular. Oysa, 15. yüzyılın ortalarında, sultanlar eşleri ve çocukları aracılığıyla saltanat hanehalkına yabancı etkilerin sızmaması için daha ihtiyatlı davranmaya başlamakla kalmamış, başka hiçbir devlet hanedanı üyesinin Osmanlı hakanına layık olmadığına da inanmaya başlamışlardı. Sonuç olarak, Osmanlı hanedanı, evlilik kurumu ile üremeyi birbirinden ayırdı ve çocuk sahibi olmak için cariyelere başvurdu. Görünüşte doğal olmayan bu ayırma olayı, Osmanlı hanedanını yalnız dış kaynaklı siyasal ve dinsel etkilere karşı güvenceye almakla kalmadı, aile içi evliliklerden çocuk sahibi olmayı da etkili biçimde önledi.</p>

  <p class="indent">Büyük olasılıkla saltanat hanehalkının geçirdiği en temel dönüşüm, Konstantinopolis’in imparatorluğa katılmasından sonra oldu. Orhan ve Murad gibi 14. yüzyıl beylerinin aileleri, hizmetkârları ve yandaşları, efendilerini yerleşimden yerleşime, hatta seferden sefere izlerken; 15. yüzyılın başlarına gelindiğinde, haneyi oluşturan çekirdek geride, Osmanlı başkentinde (o sıralar Edirne) kalıyordu. 1453’ten sonra ise hanehalkı, öteki yönetim kurumlarıyla birlikte İstanbul’a yerleşti. II. Mehmed ailesinin kadın üyelerini, kent merkezinin yakınındaki -ilerde anılacağı adıyla- “eski” saraya yerleştirdi. Burada kadınlar, tutsak alınıp Fransa, Orta Asya ve (hadım etmenin dince yasaklandığı İslam toprakları dışındaki) başka yerlerde hadım edilmiş harem ağalarının gözetiminde, yalıtılmış olarak yaşarlardı.</p>

  <p class="indent">II. Mehmed aynı anda, Haliç’le Marmara Denizi’nin kavşak noktasında yeni bir sarayın -Topkapı Sarayı’nın- yapımını da başlattı. Bu yapı hızla yükseldi ve 1450’lerin sonuna gelindiğinde, üç büyük ve şaşaalı avlusuyla övünüyordu. Halkla ilişkiler, sarayın birinci ya da dış avlusunda yürütülürdü; ikinci ya da orta avluda padişahın üst düzey görevlileri toplanırdı; padişahın kendi hanesinin erkek üyeleri, yöneticilik eğitimi görmek üzere üçüncü ya da iç avluda oturur, eğitilir ve gözlenirlerdi.</p>

  <p class="indent">Yenilikler bunlarla bitmedi. II. Mehmed iki ayrı sarayda oturarak, özel ve kamusal alanlarını, kadın ve erkek dünyalarını birbirinden ayırdı.</p>

  <div class="textbox">
    <p class="center"><img alt="" src="../Images/13.png" /></p>

    <p class="textbox"><b>Resim 9.</b> Padişahın vezirleri sarayın ikinci avlusunda bulunan bu geniş ve güneş gören odada çubuk, kahve içer, rahatça otururlardı. D’Ohsson, <i>Tableau général de l'Empire othoman</i>, c. II, 129. sayfadan önce.</p>
  </div>

  <p class="indent">Bu ayrı tutma, İran ve başka ülkelerdeki İslama özgü uygulamayı örnek almakla kalmıyor, aile ve siyaset ortamlarını birbirinden ayıran Türkmen uygulamasını da yansıtıyordu. Padişah belki de, hızlı genişleme ve rakip devletlerin etkileri kendi toplumunu dönüşüme uğrattıkça, geleneksel kategorileri sürdürmenin giderek zorlaştığının farkına varmıştı. Sultanın sarayının ihtişamı, Ortadoğu ve Avrupa monarşilerine benzemeye çalışma gayretinin ürünü olabilir; öte yandan, mekânının yatay bir şekilde düzenlenmesi, göçebe atalarının geleneklerini yansıtıyordu.</p>

  <p class="indent">II. Mehmed’in ardıllarının saltanatları döneminde bu iki alan yavaş yavaş birleşti. Bu süreç en üst noktasına Kanuni Sultan Süleyman’ın hükümdarlığı döneminde çıktı; padişah, olgun bir imparatorluğu yönetiyor olmanın verdiği prestijden yararlanarak, hanesiyle ilişkilerini kendi istekleri doğrultusunda yönlendirdi, ilişkilerde köklü dönüşümler yarattı ve hatta onları “Batılı” bir kalıba soktu. Zaten II. Mehmed daha kendi döneminde, en gözde eşlerini yeni sarayın üçüncü avlusuna taşımaya başlamıştı. II. Bayezid ile I. Selim’in hükümdarlığında, siyasal ve kişisel ortamların fiziksel olarak birleşmesi yönündeki bu gidiş devam etti. Süleyman, Topkapı Sarayı’nda bir harem inşa ettirerek, toplamı birkaç yüz kişiyi bulan bütün hasekilerini, cariyelerini ve çocuklarını, hizmetkârlarıyla birlikte buraya yerleştirerek bu sürece son noktayı koydu. Ölen padişahların ve erkek kardeşlerinin aileleri daha önceleri Edirne’ye sürgün edilirken, bundan böyle padişahın dul eşleri ile erkek kardeşlerinin aileleri eski sarayın soğuk duvarları arasına kapatılmış olarak yaşadılar.</p>

  <p class="indent">Süleyman’ın prestiji, öncülleri zamanında oluşmuş bütün kişisel davranış kurallarını kökten dönüştürmesine olanak sağladı. Bunlar içinde belki de Osmanlılara en özgü olanı, padişah eşlerini padişah analarından ayıran gelenekti. İlk sultanlar hem siyasal amaçlarına ulaşmak, hem de çocuk sahibi olmak için evlenirken, 14. yüzyılın sonlarında hükümdar, cinsel ilişkiye yer vermeyen evlilikler yapıp, cinsel ilişkisini köle cariyelerle sınırlamaya başladı. Bu kökten yeniliğin amacı, büyük olasılıkla, Osmanlı devletini yabancı yakınlığından uzak tutmak ve şehzadeleri yerleşik devlet görüşlerine aykırı yollara sapmaktan korumaktı. Böylesi bir uygulama ne denli katı yürekli görünürse görünsün, erken modern çağda İngiltere, Fransa, İspanya ve diğer Avrupa devletlerini içten içe karıştıran, işte bu yabancı eşler ve anneler yoluyla aktarılan, dinsel ve siyasal sapma eğilimleriydi. Yaklaşık aynı zamanda, Osmanlılar her cariyenin doğurabileceği erkek çocuk sayısını da birle sınırladılar ve kardeş katli uygulamasını kurumsallaştırdılar; buna göre, tahta yeni geçen bir hükümdarın erkek kardeşlerini öldürtmesi bekleniyordu. Bu uygulamalardan birincisiyle gerçekleştirilmek istenen, her annenin yalnızca kendi biricik şehzadesinin gönencini önde tutması, onu yönetime hazırlamasıydı; ikincisiyle gerçekleştirilmek istenense, 1389’da, 1402-13 yılları arasında ve tekrar 1481’de imparatorluğu yok olmanın eşiğine getiren iç savaşların yeniden meydana gelmesine karşı devleti güvenceye almaktı.</p>

  <p class="indent">Süleyman, Batı’da Rokselana olarak bilinen Hürrem Sultan’la evlenerek (bu köle cariyeye âşık olmuş, skandala yol açacak bir biçimde onunla evlenmiş ve ondan birden fazla erkek çocuk sahibi olmuştu) bu kayda değer düzenlemeyi paramparça etti. Ne var ki, düşünmeden girişilmiş bu eylem, padişahın soyunun sürdürülmesi örüntülerinde, Türkmen ya da kuruluş dönemindeki Osmanlı üreme normlarına geri dönüşü getirmedi. Aslında, Kanuni Sultan Süleyman’ın cariyesiyle evlenme kararı kökten yenilikçiydi ve imparatorluğun yönetiminde bir başka dönüşümün tohumlarının ekilmesine yardımcı oldu. İlk dönem Osmanlı padişah eşlerinin otoriteleri, çocuk doğurmak kadar Osmanlı dışındaki devletlerle bağlarından da ileri gelirken, Hürrem ve ondan sonra gelen eşlerin ve padişah annelerinin (valide sultanlar) otoritelerinin kaynağı, neredeyse yalnızca saltanat hanehalkı içindeki konumlarıydı.</p>

  <p class="indent">Örneğin Hürrem, sadrazam ve diğer güçlü Osmanlı devlet adamlarıyla bağlaşmalara girmişti. Böyle bağlaşmalar, padişahın haremindeki kadınların etkisini saray duvarlarının çok ötesine taşıyor, padişahın damatları ve kızlarının fiziksel yalıtılmışlıkları, onların gerçek güçlerini yansıtmaktan gittikçe uzaklaşıyordu. Sonuçta ortaya çıkan hizipçilik, erkeklerin iktidarını bile parçalama ve dağıtma eğilimine yol açtı; çünkü, bir başka yeni gelişme de, padişah kızlarını eş alan varlıklı kişilerin padişah damadı olmaları ve eşleri dolayısıyla sultanın hane halkına katılmalarıydı. Her ne kadar padişah otoritesi kurgusal olarak 16. ve 17. yüzyıllar boyunca gücünden bir şey kaybetmediyse de, böylesi bağlaşmalar büyük olasılıkla devlet adamlarının padişaha doğrudan bağlılıklarını azaltma, hükümdarı kendi hareminden bile yalıtma ve özellikle sultanın bağımsız hareket etme yeteneğini azaltma eğilimlerine yol açtı.</p>

  <p class="indent">Daha sonraki Osmanlı gözlemcileri, saltanat hanesindeki böylesi yenilikleri, devletin zayıflamasının başlıca nedeni olarak kınadılar. Daha yakın zamanların tarihçileri ise bu yenilikleri, Osmanlı gerilemesinin doğrudan nedenlerinden ziyade belirtileri olarak algılamışlardır. Osmanlı Beyliğinin güçlenip zenginleşmesinin biricik koşulunun, merkeziyetçi ve despotça bir yönetim ve saldırganca yayılma olduğu kabul edilirse, yukarıdaki yorumların ikisi de geçerli olabilir. Ama başarı başka yollarla da ölçülebilir. 16. yüzyıl sonlarında gerçekleşen bu değişimler, otoriteyi parçalara ayırıp dağıtmanın yanında, becerikli olabileceği gibi beceriksiz olması da olası tek bir kişinin elinden iktidarı alıyordu. Bu değişimler, yönetimi bürokratik bir sisteme doğru geliştirme eğilimi de göstererek, kişisel hevesler, değişmekte olan dünya ticareti, rakip devletlerin artan kuvveti ve Osmanlı devleti içindeki sık sık yön değiştiren ilişkiler karşısında, Osmanlı devletini ve toplumunu korumaya yardımcı oldu.</p>

  <p class="indent">Padişah ailesinin özel yaşamındaki bu dönüşümler, Osmanlıların Avrupa’yla bütünleşmesini de önemli ölçüde kolaylaştırdı; çünkü bir hükümdarın tek kadınla evlenip aynı kadından birkaç çocuk sahibi olması, Venedikli, Fransız, İngiliz diplomatlara alışılmışa uygun ve kolayca açıklanabilir göründü (gerçekten de, Süleyman’ın getirdiği yenilikler öteki Avrupa hanedanlarına benzemek isteğinden kaynaklanmış olabilir). Başka bir deyişle, Osmanlı ve Batı Avrupalı seçkinler gerek yönetimlerinde, gerekse kişisel davranışlarında birbirlerine giderek daha çok yakınlaşıyorlardı. Ayrıca, yeni sistemin niteliklerinden olan hizipçilik ve iç çekişme Avrupa’daki kral saraylarını yakından andırıyordu. Sırların satın alınabildiği, bağlaşmaların yapılabildiği ve entrika çevirmenin bir yaşam biçimi olduğu bu dünya artık kendilerine daha az yabancı geldiği için, Avrupalı diplomatlar oraya daha kolay adım atabiliyorlardı.</p>

  <h2 class="section">Osmanlı Köle (Kul) Kültürü</h2>

  <p class="indent">16. yüzyılda Osmanlılar yönetim kurumları gibi kültürü de Avrupa standartlarına daha çok yaklaştı. Osmanlı toplumunun temellerinin Asya kaynaklı (Türkmen, İranlı ve Arap) görünmesine karşın, Avrupa’yla bağ derinleşti. Avrupa ve Amerika’da uygulanan ve menkul mal olarak kabul edilen kölelerden çok farklı ve alışılmadık görünümlü bir kölelik biçimi, aradaki farklılıklara bir örnektir. Bu kurum, Osmanlı seçkin sınıfının üyesi olmayı tanımlayan belirli bir inanç, davranış biçimleri ve eğitimin belirleyici bir bileşeni olarak ortaya çıkmıştı. Osmanlı kölelik kurumunda Avrupalılara bunca acayip görünen, toplumun seçkin tabakasının köle sahibi olması değil (ki köle sahibi oldukları kesindir), seçkin kişilerin <i>kendilerinin</i> çoğu kez köle olmalarıydı: Başka bir deyişle, Osmanlı hanedanı, yasal olarak, ülkeyi yöneten vezirlerin ve paşaların sahibiydi.</p>

  <p class="indent">Osmanlı seçkinleri başlangıçtan beri daima padişahın köleleri değillerdi. Gerçekten de, daha önce gördüğümüz gibi, Osman, Orhan ve Murad beylerin hükümdarlıklarında askeri, idari ve dini önderler, beyin yoldaşları arasından çıkmıştı. Böylesi yoldaşlar sık sık Osmanlı yönetimine bir şeyden dolayı kızmış, zaman zaman meydan okumuş ve istikrarsız bir rejimin ortaya çıkmasına katkıda bulunmuşlardı. 14. yüzyılın sonlarında Osmanlı yöneticileri, belki de Selçuklu örneğine bakarak, omurgasını tutsak kölelerin oluşturduğu yeni bir ordu (yeniçeri ocağı) düşüncesini kendi gerçekliklerine uyarladılar. Doğdukları kültürlerden koparılmış, güçlerini efendileri padişahtan alan bu yaya askerler ülke içinde Türkmen akıncılarını zararsız hale getirmekte, uluslararası alanda ise Avrupa’nın savaş teknolojisindeki buluşları etkisizleştirmekte etkin oldular. I. Bayezid, I. Mehmed, II. Murad ve II. Mehmed’in hükümdarlıklarında Osmanlı iktidarı, kendisine bağlı bu piyade askerleri sayesinde giderek hükümdarın kendi elinde daha çok toplandı.</p>

  <p class="indent">Yeniçeri ocağı, zamanla Osmanlı bürokrasisinin büyük bölümünü de içine alan kapıkullarının yalnızca bir bileşeniydi. II. Mehmed’den sonra, en üst düzey devlet görevlilerinin birçoğu, II. Mehmed’in veziri Mahmud Paşa’dan (yönetim yılları 1453-66) başlayıp IV. Mehmed’e hizmet eden Köprülü ailesinden üç vezire (yönetim yılları 1656-83) kadar neredeyse bütün vezirler de dahil olmak üzere, “kul” yani köle idi. Gerçekten, II. Mehmed’in torunu Süleyman’ın saltanatına gelindiğinde, kul olmak yükselmenin neredeyse ön koşulu haline gelmekle kalmamış, bu kavram etrafında yeni bir toplumsal sınıf ortaya çıkmıştı. Hiçbir Osmanlı aristokratı Avrupa’nın soylu saraylarında olduğu gibi kan bağı yoluyla ortaya çıkmamışsa da, padişahın kulu olmanın getirdiği gurur, Avrupa’daki durumla ilginç benzerlikler içeren ve onun kadar güçlü bir birleştirici etken oldu. Köprülü ailesinin durumunun anıştıracağı gibi, kan bağının bu sözde aristokraside bir parça payı vardı; öte yandan, kan bağından bile daha önemlisi, bu seçkin sınıfın belirleyici niteliği bir insanın başka bir insanın malı olmasıydı ve bu yanıyla Avrupalılara yanıltıcı bir biçimde acayip görünmüştü. Başka bir deyişle, bu sözde aristokratların tanımlayıcı nitelikleri soyları, dilleri, memleketleri ya da başka herhangi bir özelliklerinden ziyade, birinin mülkü olmalarıydı. Bu kulların Osmanlılaştırılma zorunluluğu -başka bir deyişle, dil ve kültürde türdeşleşmeleri, ayrıcalıklı bir konum edinmeleri- bu özgül toplumsal statüden ileri geliyordu.</p>

  <p class="indent">Bu kul kültürünün kökleri, İslam inancında ve özellikle müminlerin köleleştirilmesine getirilen kısıtlamada yatıyordu. Bu kural, Arap topraklarının kuzeydoğusundaki putperest göçebelerin bolluğuyla birleşince, yeni bir kölelik biçiminin gelişmesine yol açmıştı. Araplar, 8. ve 9. yüzyıllarda, Abbasi halifelerinin yönetimi altında Orta Asya kapılarını zorlarken, Türki diller konuşan göçebelerle çatıştılar, alışveriş yaptılar, savaştılar ve onlara İslamı kabul ettirdiler. Arap önderler bu bozkır halklarını hem paralı asker olarak kiralamaya, hem de savaş alanında tutsak alınanların en güçlü ve en yeteneklilerini, asker ve kâtip olarak eğitilmek üzere ayırmaya başladılar. 10. yüzyıla gelindiğinde, bu eğilim bir sisteme (<i>gulam</i>) dönüşmüştü; buna göre, Müslüman olmayan Türkler köleleştirilip İslam dinine sokuluyor, savaşçı ya da devlet adamı olmak üzere eğitiliyorlardı.<a class="hlink" href="../Text/notlar.htm#not4_03" id="ref4"><sup>4</sup></a> Geç ortaçağda, Ortadoğu’da bu yöntemi pek çok hanedan benimsemişti; içlerinde en ünlü olanı, hizmetkârların yönetenleri alaşağı ederek, köleler yönetimindeki Memluk İmparatorluğu’nu kurduğu Mısır’dır. Osmanlılar da, büyük olasılıkla, 14. yüzyıl sonlarında I. Murad’la başlayarak <i>gulam</i> yöntemini benimsediler ve Osmanlı hanedanına kafa tutabilecek rakip gazi akıncılara karşı sadık bir ordu ve yönetim kurmak için ondan yararlandılar.</p>

  <div class="textbox">
    <p class="center"><img alt="" src="../Images/14.png" /></p>

    <p class="textbox"><b>Resim 10.</b> Avrupalıların yapıtlarında, hatta doğrudan Osmanlıları ilgilendirmeyenlerde bile, yeniçeriler çoğunlukla göz korkutucu kişiler olarak betimlenirdi. Kıyafetlerle ilgili bu kitapta, bıyıkları, uzun başlığı, tüfeği ve palasıyla klasik bir yeniçeri betimlemesi yer alıyor. Vecellio, <i>Habiti antichi</i>, f. 386r.</p>
  </div>

  <p class="indent">Osmanlılar, Selçuklu ve diğer Türki hanedanların Anadolu’ya taşıdıkları bu uygulamayı benimsemekle kalmadılar, aynı zamanda onu kendi koşullarına uyarladılar. İmparatorluğun genişlemesi yavaşlayınca ve buna bağlı olarak, fetihlerin sonucunda tutsak alma ve dolayısıyla orduyla yönetici sınıfı tazeleme yeteneği azalınca devlet, imparatorluğun kuzeydoğu ve güney uç boylarında gittikçe daha fazla gayrimüslim insanı satın almaya (ve kimi zaman hadım ettirmeye) başladı. Ayrıca, sorunlu ama sürdürülebilmesi daha kolay bir program başlatarak, imparatorluğun kendi içinde yaşayan milyonlarca gayrimüslimi de bu amaçla kaynak olarak kullandı. “Devşirme” adıyla bilinen bir süreçte, devlet görevlileri özellikle, günümüzdeki Sırbistan, Bosna ve Hırvatistan’ın dağlık bölgelerindeki kasaba ve köylere gittiler ve padişahın kapısında seçme hizmetkâr olmak üzere Hıristiyan gençlerinden insan “öşür”ü aldılar.</p>

  <p class="indent">Bu uygulamayı, o dönemin Batı Avrupalıları (ve bugün de birçok Avrupalı), Osmanlı yeniliklerinin Avrupa’ya en yabancı ve barbarca olanı saydılar. Devşirme uygulaması gençleri yalnızca ailelerinden ve yurtlarından koparıp almakla kalmadı, aynı zamanda onlara, kendi kültürlerine yabancı bir kültürü ve kendi dinlerine son derece düşman olarak algılanagelmiş bir dini dayattı. Onlara Hıristiyanlık yerine İslama inanmaları, Sırpça-Hırvatça yerine Türkçe konuşmaları ve yeni efendileri (ve ailenin başı) olan padişaha sadakatle bağlanmaları öğretildi. Çocuklarına düşkün ve dini, soyu, diliyle gurur duyan aileler için (ve özellikle modern dönem milliyetçileri açısından) bu gençlerin böyle, bir ceza karşılığı gibi verilmeleri acı bir yenilgi ve utanç oluşturuyordu.<a class="hlink" href="../Text/notlar.htm#not5_03" id="ref5"><sup>5</sup></a> Bununla birlikte, karşılığında telafi edici ödüller de vardı.</p>

  <p class="indent">Birincisi, oğulları taşranın yoksul ve ezilen ortamından, (tartışılabilir de olsa) dünyanın en güçlü ve incelmiş yönetici sınıfına yükseliyordu. En kötü olasılıkla, ünlü Osmanlı askeri birliklerinde piyade olacaklardı; en iyi olasılıksa, yaşama Hıristiyan bir Macar olarak başlayıp kapudanpaşa olan Piyale Paşa gibi ya da Bosnalı bir Hıristiyan olarak başlayıp Sokollu Mehmed Paşa gibi güçlü devlet adamlarından biri olabilmekti.</p>

  <p class="indent">İkincisi, kişinin böylesi bir talihe ancak köklerini iyiden iyiye kazımakla erişilebildiğinde direnen pek çok milli tarih çalışmasına karşın, bu gençlerin doğuştan gelen haklarından vazgeçmeleri konusunda Osmanlıların her zaman çok ısrarlı olmadığının, yakın zamanlarda ortaya çıkmış kanıtları var. Sokollu Mehmed Paşa, devşirme yoluyla seçilip de, ana babasıyla, kardeşleriyle, akrabalarıyla ve geldiği bölgeyle ilişkisini sürdüren, onları koruyan ve hatta para yardımı yapanların en önde gelenlerindendi.<a class="hlink" href="../Text/notlar.htm#not6_03" id="ref6"><sup>6</sup></a> Dolayısıyla, devşirmeler yalnızca durmadan eksilen seçkinlerin yerlerini doldurmakla kalmamış, Hıristiyan illerini bir kişisel bağlar ve kayırma sistemi yoluyla bu İslam devletine bağlamaya da hizmet etmişlerdir. Bu süreç, yöntemi açısından olmasa da, sonucuyla, aynı dönemlerde Güney ve Batı Avrupa’da gelişmekte olan, taşrayı kollayıcı sistemleri andırıyordu. Üstelik, devşirme veren aileler bu tür yararlara öylesine iyi gözle bakıyorlardı ki, kimi aileler, başkasının çocuğunu değil de kendilerininkini alması için görevlilere yalvarıyor, hatta para veriyordu.</p>

  <p class="indent">Bu düzenlemeden doğup gelişen aristokrasi benzeri topluluğunun en tepesinde, 16. yüzyıl boyunca bir sadrazam bulunuyordu. Bununla birlikte, katı bir biçimde dikey bir hiyerarşi değildi bu; çünkü bu “kul kültürü” Osmanlı ülkesinin yönetici sınıflarına ve saltanat hanesine yayılmıştı. Örneğin, kulların kulları oluyordu; yalnız padişahın değil, diğer ileri gelenlerin haremlerindeki özel yaşamları da gözlemekle görevli haremağalarının kullarının olması, en garip ve yakışıksız olanıydı. Padişahın kulları aynı zamanda, hile, adam kayırma, rüşvet ve evlilik yoluyla kendi siyasi ilişki ağlarını da kurmuşlardı. Bunun sonuçlarından biri, 16. yüzyıl sonlarına doğru, genellikle bir padişah kızı ve devlet adamı birleşmesiyle oluşan ve çoğu kez saraydan bir haremağasının da dahil olduğu hiziplerin ortaya çıkmasıydı. Haremağası gücünü, padişahın kamusal yaşamından özel yaşamına kolayca girip çıkmaktaki eşsiz gücünden alıyordu.</p>

  <p class="indent">Kuran-ı Kerim’in, kölelere iyi davranılması ve her olanak çıktığında azat edilmeleri yolundaki öğütlerine karşın, erken modern dönemde Osmanlılar daha gevşek bir kölelik biçimi olan hane içinde köle bulundurmayı, hatta 18. ve 19. yüzyıllarda Amerika kıtasında adı bunca kötüye çıkmış toprakta köle çalıştırmayı (plantasyon türü köleliği) yasaklamadılar. Belki de en acıklı olanı, sarayda sevilen pirincin tarımında tutsakların çalıştırılmasıydı. Plantasyon türü köleliği yasaklama yönünde herhangi bir ideolojik gerekçe olmamasına rağmen ikincil önemde kalması, coğrafyayla ilgili ve kurumsal nedenlerden ileri geliyordu: Köleliliğin yaygın görüldüğü, pirinç, pamuk ve diğer emek yoğun tarım ürünleri, yalnızca imparatorluğun bazı uç kıyı bölgelerinde yetişiyordu. Kısacası, Batı Avrupalı kafasına bunca acayip gelen kul sistemi, zamanla daha az garip görünür olmaya başladı. Gerçekten de bu düzen, içinde hem bir sözde aristokrat sınıfın, hem de plantasyon tarzı köleliğin gelişme olasılığını saklıyordu.<a class="hlink" href="../Text/notlar.htm#not7_03" id="ref7"><sup>7</sup></a> Bu seçeneklerden ikincisinin değil de birincisinin gelişmiş olması neredeyse tamamen rastlantı eseridir.</p>

  <h2 class="section">Dini Seçkinler (Ulema)</h2>

  <p class="indent">Erken modern çağda Osmanlı toplumunun tepesindeki bulunan kullar ile en alt tabakadakiler arasında bir dizi mesleki ve toplumsal gruplaşma vardı. Bu hiyerarşide en önde gelenler, dini seçkinler (ulema) ile “sipahi” adıyla bilinen atlı askerlerdi. Sipahilere, Osmanlı devletinin kurucuları Osman, Orhan ve Murad beylerle omuz omuza savaşmış gazi akıncıların ayrıcalıkları ve sorumlulukları miras kalmıştı. Bu gruplar, Osmanlı yönetiminin birbirinden köklü biçimde farklı yönlerini temsil ediyorlardı: Kabaca söylemek gerekirse, ulema devletin meşruiyetini sağlamaya hizmet ediyordu; sipahiler ise devlet iktidarını uygulamakta işe yarıyordu. Yine de, bu iki seçkin sınıfı bir arada tutan ideolojik bir zemin vardı; her ikisi de yalnızca yüksek Osmanlı kültürüne bağlılığı değil, aynı zamanda Sünni İslam fıkhının Hanefi mezhebine inancı paylaşıyordu.<a class="hlink" href="../Text/notlar.htm#not8_03" id="ref8"><sup>8</sup></a></p>

  <p class="indent">Ulema, diğer İslam devletlerinde olduğu gibi, Osmanlı İmparatorluğu’nda da İslamın başlıca koruyucusu durumuna geldi. Ne var ki, bu konumu bir anda kazanmadılar. Osman Bey’in dini konularda kılavuzu olduğu varsayılan Şeyh Edebali gibi, Osmanlı beylerinin ilk yerli din danışmanları dini inançlarında, adları çıkacak denli kural dışı (heterodoks) idiler. Dinin yerleşik kurallarına daha bağlı (ortodoks) kişiler (efsaneye göre, <i>gulam</i> uygulamasını İslamın anayurdundan Osmanlılara getiren Kara Rüstem gibi) genellikle dışarıdan gelmeydi. Her ne kadar, ulemanın birçoğu heterodoks köklerini tümden terk etmediyse de, Osmanlı devletini kurma süreci ilerledikçe daha ortodoks, daha yerel bir eğitim almış ve daha güçlü duruma geldiler.</p>

  <p class="indent">Dini seçkinler eğitimlerini medreselerde alıyorlardı; bu okullar önemli cami külliyelerinde, imaret, dükkân ve han gibi yapılarla yan yana bulunuyordu. Bu tür ilk Osmanlı medresesini büyük olasılıkla Orhan Bey 1331 yılında İznik’te açtıysa da, Osmanlı devleti, daha yüksek eğitim düzeyindeki ulemayı bir sonraki yüzyılın ortalarına değin İslamın merkezi topraklarından getirtmeyi sürdürdü. Ancak 15. yüzyıl sonlarında İstanbul’un Osmanlı devletinin başkenti olmasından ve Osmanlıların dünya çapında bir imparatorluk olduğunun ilan edilmesinden sonra, Fatih Sultan Mehmed’in kendi adını taşıyan caminin çevresinde kurulan sekiz medrese, Bağdat, Kahire ve diğer merkezlerdeki okullara, varlığını sürdürebilir alternatifler sundular. Bu dönemden itibaren devlet, ulemanın en ulularını bile bu kurumlardan, 16. yüzyıl ortalarından sonra da, Süleymaniye Camii’ne bitişik medreselerden sağladı. Bu okullardan yetişenlerin bilgileri ve becerileri başka yerlerdeki okullardan yetişenlerinkinden aşağı değildi.</p>

  <p class="indent">Bu medreselerin ve daha alt okulların bitişik olduğu camiler Osmanlı kentlerinde yaşayan Müslümanların toplumsal yaşamına egemendi ve yaşamlarının merkeziydi; tıpkı, kiliselerin Hıristiyanlar için, sinagogların Museviler için olduğu gibi. Örneğin, II. Mehmed’in Konstantinopolis’i aldıktan sonra yaptığı ilk işlerden biri, vezirlerini kentin çeşitli semtlerinde cami yapımına destek olmaları konusunda görevlendirmekti. Çevresinde kısa sürede mahalleler büyüyen bu külliyelerin ayakta kalması ve görevlilerinin maaşlarının ödenmesi, saltanat ailesi mensuplarının (hem kadın, hem erkek) ve devlet adamlarının kurdukları vakıflarla, pazaryerleri ve diğer ticari hizmetlerden elde edilen gelirlerle sağlanıyordu.</p>

  <p class="indent">İmparatorlukta iki ulema sınıfı vardı (her ne kadar birbiriyle büyük ölçüde örtüşseler de): İslam hukukunu yorumlayan “müftüler” ile İslam hukukunu ve diğer hukuk kurallarını uygulayan “kadılar”. Bunlardan, camiler ve medreseler üzerinde söz sahibi müftüler, yönetimden görece bağımsız davranabilirlerdi ve hatta zaman zaman yönetimin kararlarına karşı muhalefet merkezleri işlevi görmüşlerdir. Öte yanda, kadılar gittikçe daha çok, devletin atadığı ve hiyerarşi basamaklarını izleyen kişiler durumuna geldiler. Bu hiyerarşinin en altında, Osmanlı kırsal alanında ve köylerinde görev yapan ve büyük kasabalardaki kadıların yerine geçen kadı yardımcıları (naib) bulunuyordu. Bir üstteki basamakta, kasaba ve küçük kentlerde görev yapan kadılar geliyordu; bunların üstünde, imparatorluğun sekiz büyük kentinin kadıları izliyordu. Basamakların en tepesine, biri Rumeli’den, diğeriyse Anadolu’dan sorumlu iki kazasker (kadıasker) oturtulmuştu. İki kazasker de, şeyhülislam gibi, Divan-ı Hümayun’da yer alıyordu.</p>

  <div class="textbox">
    <p class="center"><img alt="" src="../Images/15.png" /></p>

    <p class="textbox"><b>Resim 11.</b> Ressam, bu resimdeki kişinin gösterişli giyimini ve görkemli kavuğunu vurgulamaktadır. Kadı-asker (ya da kazasker) Osmanlı yargı sisteminin yüksek rütbeli bir üyesiydi. Vecellio, <i>Habiti antici</i>, f. 380r.</p>
  </div>

  <p class="indent">Bir din adamı sınıfının varlığını kabul etmeyen ve din yasalarının, siyasal ve toplumsal yasaların temelini oluşturmasında ısrar eden İslamın kuramsal temeline bakılarak yorumlandığında, ulema, Hıristiyan ülkelerindeki eş işlevli din adamlarına göre, bireyler üzerinde daha az, Müslüman toplum ve devlet yönetimi üzerinde ise daha çok etkiliydi. Örneğin müftü, yalnız fıkıh öğretmekle kalmıyor, aynı zamanda (devletin hukuku olan) İslam hukukunu yorumluyordu. Sonuç olarak, önemli bir din adamı bir yandan toplum ve devlet yönetimi üzerinde, örneğin ABD’deki Anayasa Mahkemesi’ne taş çıkartacak bir etkiye sahip olabilirdi. Öte yandan, Kuran o kişinin, ya da başka herhangi bir kişinin, bir müminin günahlarını bağışlamak ya da onu “kurtarmak” gibi ruhani bir aracı olma durumunu kesinlikle yasaklıyordu.</p>

  <p class="indent">Müftü bir yana, kadının Hıristiyan dünyasında bir benzeri yoktu. İlle bir benzetme yapılacaksa, kadının dengi bir papaz ya da din adamından çok, bir yargıç-yönetici (<i>magistrate</i>) olabilir; çünkü kadı devletçe atanıyordu ve oturduğu kentin, kasabanın ya da bölgenin toplumsal ve yargısal yaşamında otorite sahibi kişiydi. Mahkemesinde hem kamu hukukuna ilişkin -borç, mülkiyet, hırsızlık, adam öldürme gibi- davalara bakar; hem de boşanma, ırza geçme ve çocuk vesayeti gibi özel yaşama ilişkin davalarla ilgilenirdi. Yargılamada her ne kadar padişah hukukuna ve yerel göreneklere (örfi hukuka) dayanması bekleniyorduysa da, kararlarının dayanağı her zaman İslam hukuku (şeriat) olmak zorundaydı. Bir devlet görevlisi olarak kadı ayrıca, devlete yapılan arzuhalleri İstanbul’a aktarmak ve saltanatın tepkilerine ve fetvalara göre eyleme geçmek zorundaydı.</p>

  <p class="indent">Tebaa ya da yabancı her kim olursa olsun, en azından kuramsal anlamda, çoğunlukla bu tür meselelerle kendi mahkemesinde ilgilenen kadıya bir arzuhal verebilirdi. Öte yandan, arzuhal sahibi belirli durumlarda şikâyet dilekçesinin padişahın hükümetine gönderilmesini isteyebilir, hatta kendisi İstanbul’a gidip divana şikâyette bulunabilirdi. Böyle durumlarda, divan kararını “çavuş” adıyla bilinen Osmanlı görevlisi getirirdi ve yürütülmesine yardımcı olmak yetkisiyle donatılmıştı. Böylelikle, hem devlet merkezinin otoritesini ve iktidarını tanımlamaya ve duyurmaya, hem de kadının otorite ve iktidarını sınırlamaya yardımcı oluyordu.</p>

  <p class="indent">Kısacası, kadı yargılama gücünü, gördüğü eğitim kadar, kişiliğinden ve atandığı mevkiden alıyordu. Bir yandan, hükümetin yabancı elçilere fiziksel yakınlığı, İstanbul’un Fatih ya da Galata gibi semtlerinde kadının otoritesini kısıtlama eğilimi yaratıyordu (elçiliklerin varlığı kadının zımni gücünü artırıyor olsa da). Öte yandan, saltanat merkezinden uzak olmak, Halep ya da Temeşvar gibi kentlerde, devletin temsilcisi olarak kadıya daha çok otorite sağlıyordu (her ne kadar bölgesel siyasi ve ticari ilişkiler, yerel gelenekler, güçlü Osmanlı komutanlarının varlığı gücünü zayıflatsa da). Fakat kadı nereye atanırsa atansın, sadece şeriatı yerine getirmekten değil, Osmanlı devletini temsil etmek ve padişah hukukunu (kanunları) uygulamaktan da sorumluydu.</p>

  <p class="indent">Osmanlı hükümeti şeriata öncelik tanıyordu. Bununla birlikte, şeriat imparatorluktaki tek yargı yapısını oluşturmuyordu. Ermeni, Ortodoks Rum ve Musevi Osmanlı cemaatlerinin tümü kendi mahkemelerini kurmuşlardı ve cemaat üyelerini kendi dini kurallarına göre yargılıyorlardı; Ayrıca, Osmanlı ülkesinde oturan Cenevizli, Venedikli, Felemenkli, İngiliz ve Fransızlar da imparatorluğun büyük ticaret kentlerinde bağımsız mahkemeler kurmuşlardı. Kadının huzurunda görülen bütün cemaatler arası davalarsa bu yargı sisteminin diğer bütün sistemler karşısında üstünlüğünü simgeliyordu. Paradoksal bir biçimde, aslında bu yetki önceliği muhtemelen cemaat özerkliğinin güçlenmesine yardımcı oluyordu; çünkü patrikhanenin, hahambaşılığın ve yabancıların tüm tutanaklarında, davaların kadı huzurunda görülmesi yüzünden denetimi elden kaçırmak korkusuyla, Müslümanlarla ticari ve özel ilişkilere girmeme konusunda ısrarlı uyarılar bulunuyor.</p>

  <p class="indent">Öte yandan, müftüler ve kadılar Müslüman nüfus içinde bile Osmanlı dünyasındaki biricik dinsel otoriteyi oluşturmuyordu. 1516-17’de Arap topraklarının çoğunun ele geçirilmesiyle Osmanlı devletinin kendisini, İslamın yerleşik ve kuralcı (ortodoks) biçiminin koruyucusu olarak göstermek zorunda kaldığı doğrudur. Yine de, bir dünya imparatorluğu haline geldiği zaman, kuruluş dönemi Osmanlı yayılmasının ideolojik dayanağını oluşturan kuraldışı din yorumu (heterodoksluk) ölmedi. Osmanlı devleti, gerçekten de, -Sünni İslam mezhepleri arasında en uzlaşmacı olan- Hanefi mezhebine sahip çıkarak ve kanunlarını oluştururken dört mezhebi de hesaba katarak, İslam geleneğinin sınırları içinde en yüksek esnekliği gösterdi; böylelikle, imparatorluğun birbirinden apayrı Hıristiyan ve Musevi cemaatleri ile Sünni İslamın içindeki çeşitli mezheplerin yandaşlarını yatıştırmayı sağladı. Dahası, çeşitli tasavvuf akımlarını, şehir ekonomileri ve askeri örgütlenmeler içinde kurumlaştırarak, yerleşik kurallara uyum göstermeyen inanç ve uygulamaları temelde tasdik etmiş oldu.</p>

  <p class="indent">Osmanlı devlet siyasetinin din alanındaki geniş görüşlülüğü, 14. ve 15. yüzyıllar boyunca Anadolu uç boylarına özgü dinsel ve kültürel kaynaşmadan kaynaklanmaktaydı, büyük ölçüde. Bu oluşum yılları süresince, dünyevi önderler, akıncılar ve dervişlerin yanı sıra dini önderler de Anadolu’daki uç boylarına ulaştılar. Bu ermiş kişilerin bazıları, Osmanlı ve diğer uçbeyleriyle dinsel konularda yakınlık kurdular. Bazıları ise, tasavvuf tarikatları biçiminde örgütlendiler ya da mümince davranışı örneklemek üzere, derbeder dervişler olarak oradan oraya gezip durdular.<a class="hlink" href="../Text/notlar.htm#not9_03" id="ref9"><sup>9</sup></a></p>

  <p class="indent">Türkmen göç dalgalarıyla birlikte uç boylarında baş gösteren kültürel ve fiziksel kargaşanın doğurduğu bu tür derviş tarikatlarının çeşitliliği şaşırtıcıdır. İspanyol gezgin Ruy Gonzales de Clavijo’ya göre, Barak Baba adında birinin müritleri “sakallarını ve saçlarını kazıtır, neredeyse çıplak dolaşırlar. Ayazda olsun, sıcakta olsun, dışarıda yürürler ve yürürken yemek yerler; üzerlerinde, oradan buradan toplama pılı pırtıdan başka bir şey bulunmaz. Gece gündüz, elde tef dolaşıp nefes okurlar.”<a class="hlink" href="../Text/notlar.htm#not10_03" id="ref10"><sup>10</sup></a> Barak Baba’nın müritleri İslam dünyası içinde önemli bir kolu temsil ediyorlardı. Bu tür örgütlenmeler manevi bir içe kapanmayı, ruhani bir başkaldırıyı, Tanrı’yla bütünleşmek yolunda kişisel çabaları ya da siyasal ve toplumsal haksızlıklar karşısında olağanüstü bir duyarlılığı temsil edebilirlerdi. Barak Baba’nın yoldaşları, genellikle hepsine birden Rum Abdalları adı verilen, Osmanlı dünyasında yaygın bir heterodoks dervişler ağı oluşturmuş, bu tür sayısız örgütlenmeden yalnızca biriydi.</p>

  <p class="indent">Mistisizm Osmanlı dünyasında değişik biçimlerde gelişti. Kimi tasavvufi tarikatlar, hudutların kemikleşmesi, kaynaşma ve alışveriş olanaklarının azalmasıyla silinip gitti. Kimileri ise yeni rejimde canlılık kazandı. Bunlardan biri, kuralcı İslam ve toplumsal normların sapkın olarak tanımladığı tarzlarını hiçbir zaman terk etmeyen Abdallardı. Bir başka örnek, Hacı Bektaş Veli’nin öğretisini benimseyenlerdi. Diğerlerine göre küçük bir dini tarikat olan Bektaşilik muhtemelen 15. yüzyıl sonları gibi epey geç bir dönemde ortaya çıktı. Kısa sürede hem Osmanlı sistemi içinde kurumsallaştı (başka bir deyişle, ana akım haline geldi), hem de sisteme karşı muhalefetin zaman zaman odağı olarak işlev gördü. Başlangıçtaki hızlı yayılışı Türkmen boyları arasında olsa da, Balkanlar’daki Osmanlı fetihleri esnasında uç boyu ideolojilerinden etkilenmiş ve durmadan değişen uç boylarındaki kaynaşmadan epey fayda sağlamış görünüyor. Uç boylarının doğal olarak dinsel yoğrulabilirliğe yol açmasından dolayı mı, yoksa, yeniçeri ocağının birçok üyesinin devşirme yoluyla Hıristiyan Balkanlar'dan çıkmasından dolayı mıdır, yeniçeri ocağı, 16. yüzyıla gelindiğinde ve belki çok daha erkenden, üç yüzyılı aşkın süre ayakta kalacak bir toplumsal ve gönül birlikteliği olan Bektaşi tarikatını resmi tarikatı olarak benimsemişti. Nasıl 19. yüzyıl Doğu Avrupalı Musevi topluluğunda, ortodoks olmayan Hasidler’in aydın Musevilere (<i>maskalim)</i> karşı çıkışı, başkalarının Hasidilik’i bir sapmadan ziyade ana görüş olarak algılamasına katkıda bulunmuşsa, Bektaşi-yeniçeri bağlaşması da, tarikatı bir yandan sapmış ideolojisinin pek çoğuna sahip çıkarken, aynı zamanda dinsel inançlarında gelenekçi olmaya sevk etti.</p>

  <p class="indent">Yerleşik kurallara uyum göstermeyişin böyle kurumsallaştırılması kimi bakımlardan Katolik Avrupa’daki yoksulluk tarikatlarının (Fransiskenler ve Dominikenler) kuruluşu ve örgütlenmesiyle paralellikler taşıyordu.<a class="hlink" href="../Text/notlar.htm#not11_03" id="ref11"><sup>11</sup></a> Yoksulluk tarikatları evlenme yasağı ve manastıra kapanma gibi belirli kurallarla toplumun çoğunluğundan ayrı kalmaya devam ederken, Osmanlı tarikatları toplumla tümüyle bütünleşti. Tarikatlarla bağlantılı olma sadece birçok padişahta görülen bir durum değildi ya da Bektaşi olabilenler yalnız yeniçeriler değildi; diğer askeri, iktisadi ve toplumsal gruplar da tarikatlara katıldılar ve çeşitli dini tarikatlar etrafında örgütlendiler. Böylece Osmanlı dünyasında birçok resmi olmayan dini cemaat gelişti; ayrıca, 1416’da Şeyh Bedreddin’in, derin bilgisini, karizmatik kişiliğini ve İslamın özellikle genişlemeci bir yorumunu kullanarak, I. Mehmed’in kırılgan rejimine karşı hoşnutsuzluk duyan her türden Osmanlı kulunu arkasına topladığında olduğu gibi, zaman zaman Osmanlı devletine ve siyasi uygulamalarına karşı direnişin merkezi oldular. Daha sık görülen durum ise, bu tür dinsel çok yönlülüğün -çoğu kez Nakşibendilik ve Mevlevilik gibi tarikatlar aracılığıyla- devlete rakiplerini ortadan kaldırmakta, değişik halkları kaynaştırmakta ve Osmanlı toplumuna dinsel, toplumsal esneklik ve uyarlanabilirlik kazandırmakta yardımcı olmasıydı.</p>

  <p class="indent">İmparatorluk önce Güneydoğu Avrupa’da ve ardından Doğu Anadolu ve Arap topraklarında genişledikçe, çeşitli halkları, kültürleri ve hukuki gelenekleri bünyesine aldı. Böylesi bir çeşitlilikle karşı karşıya kalan ve değişik bölgeleri imparatorluğa olabildiğince sarsıntısız bir biçimde bağlamak isteyen devlet, girdiği topraklarda birörnek ve katı bir hukuk sistemi uygulama yönüne gitmedi. Bunun yerine, 15. yüzyılda yönetim, pek çok yerel gelenek ve kuralı içine alan taşraya özgü kanunnameleri derleyerek, yerel düzeyde esnek bir hukuk sistemi kurmak için padişah hukuku kavramını kullandı. Başka bir deyişle, taşra hukukunun temelini oluşturan, “padişah fermanları ve yönetim uygulamalarının süzgecinden geçirilmiş gelenek” idi; yoksa İslam hukuku okullarından belirli birine sıkı sıkıya bağlılık değil.<a class="hlink" href="../Text/notlar.htm#not12_03" id="ref12"><sup>12</sup></a></p>

  <p class="indent">Böylesi yerel kodlar genellikle kişisel hukuk ve vergi hukuku ile ilgiliydi; bundan dolayı, şeriatın yerini almaktan ziyade onun bütünleyicisi durumundaydı. Örneğin, İzmir ve çevresi için 1528-29 yılında derlenen kanunnamelerin bir bölümü şu açıklamayı getiriyor: İzmir ile bölgenin öteki limanlarında gümrük vergisi, “tarım ürünlerinden, tahıl, meyve ve öteki mallardan alınırken, Sakız Adası ve Avrupa’dan gelen ipek ve benzeri mallardan alınacak gümrük vergisini toplama yetkisi, Çeşme limanının tahsildar ve görevlilerine verilmiştir.”<a class="hlink" href="../Text/notlar.htm#not13_03" id="ref13"><sup>13</sup></a> Bu tür bir beyanda İslam hukukunun izini bulmak zordur; tersine, bu ifade, Batı Anadolu’nun Osmanlılarca fethedilmeden önceki siyasi ve ticari gerçekliklerini olduğu gibi taşımaktadır. O zamanlar, Sakız Adası ve kardeş liman Çeşme, uluslararası ticaret mallarının giriş limanı olarak kullanılmaktayken, İzmir yalnızca yiyecek ticaretinin yapıldığı ufak bir kasabadır. Bu Osmanlı kanunnamesinin buyrukları yalnızca işlerin yürüme biçimini doğrulamakta ve onaylamaktadır.</p>

  <p class="indent">Osmanlı hukuk bilgisi, bu parçalı, merkezden yönetilmeyen biçim içinde donmuş halde kalmadı. 15. ve 16. yüzyıllar boyunca, ulemadan kişiler, padişah hukukuna ait kanunnameleri genel başlıklar altında bir araya getirdiler. Bu hukuki derlemeler yavaş yavaş sınıflandırıldı ve toprakların ele geçirildiği sırada çıkarılan pek çok yerel hukuk uygulamasının yerini aldı; Kanuni Sultan Süleyman’ın saltanatının (1520-66) ortalarında gelindiğinde, kanunnameler genelleştirilmiş ve belli bir sisteme sokulmuştu. Ama süreç burada sona ermedi. Balkanlar ve Anadolu’da Osmanlı egemenliğinin ilk yüzyılı sırasında, şeriat ve padişah hukuku uygulaması büyük ölçüde paralel bir biçimde gelişti. Bu gelişim sürecinde, aralarında pek çok çelişik durum ortaya çıkmıştı. İki hukuk sistemi arasındaki tutarsızlıkları ve belirsizlikleri saptayıp çözüme kavuşturan kişi, Sultan Süleyman’ın saltanatının son yirmi otuz yılı ile oğlu II. Selim’in saltanatının ilk sekiz yılında şeyhülislamlık yapan Ebussuud Efendi’dir.<a class="hlink" href="../Text/notlar.htm#not14_03" id="ref14"><sup>14</sup></a></p>

  <p class="indent">Babası da II. Bayezid döneminin önde gelen derviş ve bilginlerinden olan bu müftü, çocukluğunda çok önemli kişilerden ders aldı. Öğreniminin Fatih Camii külliyesindeki sekiz saygın medreseden birinde sürdürdü; 1520’den sonra, Kanuni Sultan Süleyman’ın dostluğu ve himayesi sayesinde hızla yükseldi. 1527-28 yılında, bu sekiz medreseden birine müderris olarak atandı. Daha sonra basamakları çabucak çıkarak önce Bursa kadısı, sonra İstanbul kadısı, ardından kazasker ve en sonunda da 1545 yılında şeyhülislam oldu. Osmanlı din bilginlerinin ulaştığı en üst aşama olan bu mevkide 1574 yılındaki ölümüne dek kaldı.</p>

  <p class="indent">Şeriat ile padişah hukukunu bağdaştırmada Ebussuud Efendi’nin çözüm olarak kullandığı araç, yasa ve uygulamaya ilişkin sorunlara dini otorite sahibi, tam nitelikli bir kişinin getirdiği bir açıklama olan “fetva” idi. Şeyhülislamın fetvalarının belli bir ağırlığı olacağı açıktı ve Ebussuud bu otoritesini “insanoğlunun koyduğu yasaları ilahi yasalarla uyumlu duruma getirmekte” kullandı.<a class="hlink" href="../Text/notlar.htm#not15_03" id="ref15"><sup>15</sup></a> Konunun uzmanı modern bir tarihçiye göre, bunu başlıca üç alanda gerçekleştirdi. Birincisi, toprak ve vergilere ilişkin çok çeşitli yasalar yığınını, zamanla Osmanlı toplumunca kutsal kabul edilen bir biçime kavuşturdu. İkincisi, Kanuni Sultan Süleyman’ın birçok unvanı arasına halifeliği katarak, hükümdarın yalnızca Osmanlı devletinin başı olmadığını, aynı zamanda bütün Müslümanların yol göstericisi olduğunu vurguladı; icat edilmiş bu gelenek, padişah hukukunun geçerliliğini sağlamaya katkıda bulundu. Üçüncüsü ve en tartışmalısı, Hanefî mezhebine uygun olarak, vakıfların borç verebilmesini ve servet yaratmada kullanımını yasallaştırdı.<a class="hlink" href="../Text/notlar.htm#not16_03" id="ref16"><sup>16</sup></a> Kısacası, Ebussuud ve diğer din görevlileri Osmanlı yasalarını yalnızca etkin bir biçimde belli bir düzene bağlamak ve standartlaştırmakla kalmadılar, aynı zamanda bunu öyle bir biçimde yaptılar ki, ülke içinde ve dışında karşılaşılan sorunların içinden yaratıcılık ve esneklikle sıyrıldığı sırada bile, devletin yerleşik dini kurallara uyar görünmesine olanak sağladılar.</p>

  <h2 class="section">Diğer Seçkinler</h2>

  <p class="indent">Dini esneklik kadar askeri yenilikler de Osmanlı devletinin durumunu sağlamlaştırmasına katkıda bulundu. Daha önce gördüğümüz gibi, I. Murad ve ardıllarının olası rakip aşiretlerin hak iddialarını önleyebilmesinin bir nedeni, kullara dayalı bir yönetici sınıf, sadık yaya askerler, topçu, lağımcı, istihkamcı ve başka ocaklar kurmasıdır. Birbiriyle yarışan örgütler kurmakla kalmadılar; bu savaşçıları Osmanlı toplumuyla kaynaştırmak için, en başarılılarına genişleyen topraklarda dirlik verdiler.</p>

  <p class="indent">Nasıl modern devlet siyasal ve toplumsal amaçlarla, daha sistemli biçimde vergilendirebilmek ve silah altına alabilmek amacıyla nüfus sayımı yaptırıyorsa, 15. ve 16. yüzyıl Osmanlı devleti de değerini kestirmek ve savaşçılarına nerede ve ne miktarda toprak bağışlayacağını belirlemek amacıyla ele geçirdiği toprakların dökümünü yaptırdı.<a class="hlink" href="../Text/notlar.htm#not17_03" id="ref17"><sup>17</sup></a> Böylesi tapu tahrirleri hem çok masraflı, hem de çetrefildi. Bu güçlüğüne karşın, yöneticiler başlangıçta bunları sistemli ve ayrıntılı bir biçimde yapmaya giriştiler. Devlet önce bir yönetici (emin) atıyordu; o da, yanında bir kâtiple ve bölgenin kadısıyla birlikte toprağın ve binaların mülkiyetine ve yerel vergilere ilişkin bulunabilen verileri derliyordu. Bu bilgiler yazıya dökülüp, özellikle Osmanlıların yönetimlerini dayandırdıkları iki şeriat dışı hukuki uygulama -yerel ya da geleneksel hukuk ve padişah hukuku- ile orta yolu bulmayı ve aradaki çelişkileri yok etmeyi amaçlayan bir kanunname kapsamında sistemleştiriliyordu. Her ne kadar bu kanunnameler kadılar ve naiplerin yararlanacakları hukuki kılavuzlar olarak hazırlanmış olsa da, kadılar ve naipler ilk zamanlarda padişah hukuku ile şeriat arasındaki çatışmaları çözüme kavuşturmaya yeltenmediler. Gördüğümüz gibi, böyle bir sentez olgun Osmanlı devletinin hukuk bilginlerine bırakıldı.</p>

  <p class="indent">Sonraki aşamada bu devlet görevlileri, yörenin ileri gelenlerine danışarak toprak ve başka her türlü mülkü denetleyip değerlendirmek üzere köy köy, kasaba kasaba dolaşıyorlardı. En sonunda, taramanın sonuçlarını bir kayıt defterinde topluyorlardı. Kayıt defterinin girişinde yer alan kanunnamede, köy ve kasabaların her birinin adı, nüfusu, ürünleri, ödemesi gereken vergiler yazılıyordu. Yönetimin, bu tahrir kayıtlarına dayanarak toprak ve köylerin gelirlerini dağıttığı savaşçılar böylece tımarlı sipahi oluyordu.</p>

  <p class="indent">Yönetim, bu sipahilerin (“bey” olarak da anılırlardı) başına, sancaktan sorumlu olmak üzere bir sancakbeyi getirirdi. Sancakbeylerinin üstü olarak İstanbul ayrıca bir de beylerbeyi (eyalet valisi) atıyordu. Başlangıçta valiler çoğunlukla, Manisa ve Ankara gibi yerleri yöneten Osmanlı şehzadeleriydi. Ama zaman içinde, Osmanlı komutanları ve padişah sarayında gözden düşen güçlü kişiler vali olarak bu mevkileri doldurdular. Yönetim sipahiye ve ona bağlı komutanlara, yargılama değil, yürütme erkini verdi. Yargılama yetkisi, yerel kadının ve saltanat yetkililerinin elindeydi. Güç sahibi olmakla otorite sahibi olmak arasındaki bu ayrım, Osmanlı yönetiminin başlıca dayanaklarından biri oldu</p>

  <p class="indent">Yüzeysel olarak bakıldığında, bu sistem Avrupa feodalitesine benziyor görünür. Askeri güç ademimerkezci bir yapıya sokuluyor, dolaşımdaki para kıtlığına ve sınırlı vergi gelirine karşın büyük bir ordu bulundurma zorunluluğu açmazı çözüme kavuşturuluyordu. Gerçekte ise Osmanlı sistemi derinden farklıydı. Birincisi, sipahinin üzerinde oturduğu toprak devletin mülkü olmaya devam etmekle kalmıyor, miras olarak da aktarılamıyordu. Devlet sadece -en azından kuramsal olarak- toprağı atlı askerlere yaşamı süresince ödünç veriyordu. Bu süreç, sipahinin kendisini yerel nüfusla özdeşleştirmesini zorlaştırıyor ve bu sınıfın, merkezi olmayan askeri gücü, merkezi sarsacak bir siyasal güce ve/veya otoriteye dönüştürmesini neredeyse olanaksızlaştırıyordu (bunu söylemek, devletin ille de merkeziyetçi ve dayatmacı olduğu anlamına gelmez; yalnızca, merkezkaç kuvvetin başka bir alanda bulunduğu anlamına gelir).</p>

  <div class="textbox">
    <p class="center"><img alt="" src="../Images/16.png" /></p>

    <p class="textbox"><b>Resim 12.</b> Erken modern dönemde Osmanlı piyadesinin çekirdeğini yeniçeriler oluştururken, sipahiler de süvari sınıfını oluşturuyordu. Belki de at resmi çizmek bu resmin ressamının yeteğini aşıyordu; çünkü bu yalın çizimde atlı biniciyi çağrıştıracak yalnızca ok ve yay var.<br />
    Helffrich, <i>Kurtzer und warhafftiger Bericht</i>.</p>
  </div>

  <div class="textbox">
    <p class="center"><img alt="" src="../Images/17.png" /></p>

    <p class="textbox"><b>Resim 13.</b> Anadolu beylerbeyi Divan-ı Hümayun’da vezir olarak görev yapıyordu. Ağırbaşlı, soylu duruşu gücünün göstergesi.<br />
    Happel, <i>Thesaurus exoticorum</i>, 2. bölüm, s. 16.</p>
  </div>

  <p class="indent">İkincisi, sipahiler yalnızca sefer mevsiminde bir araya gelebiliyorlardı. Her ne kadar sefer mevsimi, nereye (Viyana ya da İsfahan, Kefe ya da Kahire) yüründüğüne ve askeri harekâtın türüne (denizde mi karada mı olduğuna, meydan savaşı mı kuşatma mı olduğuna) göre değişse de, en azından Balkanlar ve Akdeniz’de mayıstan eylüle dek sürüyordu. Sipahi, sefer mevsimi dışında, tımarına çekilip vergi toplama, ödüllendirme, cezalandırma işlerini yürüterek ve açıkça devleti temsil ederek, beylik görevini yerine getiriyordu. Devlet bu askerleri çeşitli kaynaklardan (başlangıçta Hıristiyan savaşçılara bile tımar bağışlanırdı) topluyordu ve bunlara, yeniçeriler arasındaki silah arkadaşlığını doğuracak türde standart bir eğitim ve öğrenimi hiçbir zaman vermiyordu. Bu atlı askerler, kendi içlerinde ya da bölgelerinde, kendilerine tutarlı bir siyasal gündem ve buna bağlı olarak güç ve etki kazandırabilecek, güçlü bir cemaat ve ortak amaç bilinci geliştirme olanağını hiçbir zaman bulamıyorlardı.</p>

  <div class="textbox">
    <p class="center"><img alt="" src="../Images/18.png" /></p>

    <p class="textbox"><b>Resim 14.</b> 17. yüzyıl başlarına ait bu resimde yüksek rütbeli bir Osmanlı görevlisinin -galiba bir kazasker- önünde iki yeniçeri yürüyor; ardından iki sipahi geliyor. Dumanı tüten fitilleriyle, belayla uğraşmaya hazır görünüyorlar.<br />
    Breuning, <i>Orientalische Reyss dess Edlen</i>, s. 157.</p>
  </div>

  <p class="indent">Sonuncusu, padişahla sipahinin ilişkisi, feodal kral ile lord arasındaki ilişkiden tamamen farklıydı. Batı Avrupa’nın egemen sınıfları, kalıtsal olarak sahip oldukları bir törensellik, yükümlülük, ayrıcalık ve doğuştan kazanılmış haklar dünyasında yaşar ve kral bunlara katlanmak zorunda kalırken, Osmanlı askeri sınıfı, Orta Asya, Arap, İran ve Bizans geleneklerini içinde bulunduğu koşulların gereklerine göre yaratıcı bir biçimde birleştirmiş olan Osmanlı devletiyle birlikte doğmuştu. Dahası, taşrada saltanat otoritesinin başlıca kaynağı sipahi değil kadıydı. Sipahi padişah iradesinin baş yürütücüsü durumunda bile değildi; en azından, yönetimin her geçen gün daha çok sayıda özerk yeniçeri birliği konuşlandırdığı kentsel yerleşimlerde.</p>

  <p class="indent">Kısacası, Osmanlı ordusunun bu iki kanadı arasında, kökenleri ve özellikleri bakımından derin karşıtlıklar vardı. Padişahın malı olan yeniçeriler topluca kışlalarda kalır, maaş (ulufe) alırlardı; Bektaşi tarikatından uyarlanmış özgül bir inanç sistemi ve dolayısıyla, neredeyse eşi görülmemiş bir yoldaşlık anlayışı geliştirmişlerdi. Sipahilerse, dirliklerinden sağlanan gelirlerle oldukça yalıtılmış olarak yaşayan, görece dinsel tutuculuğa yönelmiş ve yalnızca sefer zamanı birbiriyle arkadaşlık eden bağımsız atlı askerlerdi.</p>

  <p class="indent">Demek ki, sipahinin hem idari, hem de askeri bir işlevi vardı. Vergileri toplamakla (çoğunlukla ayni olarak) ve padişah adına adaleti sağlamakla görevli olduğu merkezi vilayetlerde devletin başlıca idari temsilcisiydi. Bununla birlikte, sipahinin vergi toplama işlevi, modern bürokrasilerde olduğu gibi merkeziyetçiliği güçlendiren bir işlev değildi. Sipahiye maaş ödenmiyordu ve başlıca işlevi toplumsal değil, askeriydi. Tımar sistemi de kaynakların saltanat merkezine hortumlanması için tasarlanmamıştı. Devlet hazinesini doldurmaya ya da devletin veri toplama ve verileri tekelinde bulundurma yeteneğine pek az katkısı oluyordu.</p>

  <p class="indent">Her ne kadar Osmanlılar, hemen hemen her modern devlete damgasını vuran, sayıca kabarık ve her işe burnunu sokan türden bir bürokrasiyi hiçbir zaman yaratmamış, hatta yaratma peşinde bile olmamışlarsa da, devletin idareciler kanadı olgunlaşmıştı ve bu açıdan erken modern dönemde Avrupa devletlerinin idari yapılarına rakip olabilecek durumdaydı. Divan-ı Hümayun’da oturan vezirler bu örgütlenmenin başında bulunurdu. Vezirlerin altında, kendilerini uçsuz bucaksız ve çeşitli Osmanlı topraklarının ürettiği sayısız şikâyet ve sorunları dinlemeye ve arkası kesilmeyen padişah fermanlarını kaleme alarak yürütmeye adamış, kimileri kul olan, kimileri olmayan dizi dizi insan çalışırdı. Kadılar ve sipahiler, devletçe atanmış kişiler olarak bu sistemin bir parçasını meydana getirdikleri gibi, hukuki otoriteleri ve asker olmaları nedeniyle devletle aralarında belli bir mesafe de vardı. Yönetimin ücretli çalışanları olan çavuşlar ve kâtipler devleti askeri ve dini seçkinlerin her ikisinden de daha çok temsil eder durumdaydılar.</p>

  <p class="indent">Çavuş daima padişahın kulu olagelmişti. Teşrifata ilişkin sorumluluğu, halk önündeki gösterilerde padişah ve maiyetine eşlik ederek onları korumaktı. Oysa yönetsel işlevi bakımından daha yarar sağlayıcıydı, çünkü padişah adına yabancı elçilerin karşısına çıkmak ve yabancı devletlere haber taşımak onun göreviydi. Dahası, padişah fermanlarını yerel Osmanlı görevlilerine o taşır ve yürütülmesini sağlamak için onlarla işbirliği yapardı. Bunlar genellikle dişe dokunur bir görüş, düşünce taşımıyor, ama belli bir buyruğu nasıl yerine getirecekleri hususunda kadılara ve/veya beylerbeylerine bilgi veriyordu. Bu tür fermanları hükümsüz kılmaya çalışan yerel yetkililer ve hiziplerin çıkardığı pürüzleri aşmak için uğraşmak çavuşa bırakılmıştı. Kısacası, çavuşun idari işlevi çok önemliydi, çünkü eyaletlerde ve yabancı ülkelerde padişahın sesi ve otoritesiydi.</p>

  <p class="indent">Genellikle medrese eğitimi görmüş kâtip sınıfı Osmanlı dünyasının gerçek bürokratlarıydı.<a class="hlink" href="../Text/notlar.htm#not18_03" id="ref18"><sup>18</sup></a> Divan-ı Hümayun’dan çıkan ve çavuşların yerine ulaştırdığı fermanları kaleme almada ve kayıtlarını tutmada yardımcı olurlardı. Gördüğümüz gibi, bir kâtip ayrıca, vergilendirmek ve askeri seferberlik amacıyla tutulan nüfus ve üretim bilgilerini saptamak üzere, “emin”lerin yanında imparatorluğu dolaşırdı. Vergiyi toplayan ve kayıtlarını tutan da onlardı.</p>

  <h2 class="section">Seçkin Olmayanlar (Reaya)</h2>

  <p class="indent">İmparatorluğun kuruluş yıllarında, Osmanlıların uyum sağlama ve uzlaştırmadaki yaratıcılığının bir yansıması olarak, yetenekli Müslümanlar yanında Hıristiyanlar da Osmanlı asker ve yönetenler sınıfında yer alabiliyordu. II. Mehmed’in saltanatında, bu tür kişiler İslam-Osmanlı kültürü içinde erimiş görünüyor. Artık padişahın hanehalkını, ulemayı ve idari yapıyı oluşturan kişilerin Müslüman olması kuralına uymayan kimse kalmamıştı. Ayrıca, zaman içinde, asker arasında Müslüman olmayanların sayısı da gittikçe azalıyordu. Bu sınıfların dışındaysa, imparatorlukta, din sınırlamasının konduğu pek az meslek vardı. Avrupa dünyasının geri kalan bölümünün tam tersine, tarımla uğraşanlar, tüccarlar, sarraflar, denizciler, sürü sahipleri ve seyyar satıcılar Müslüman ya da Ermeni, Rum Ortodoks ya da Musevi olabilirdi.</p>

  <p class="indent">Bu çeşitlilik kentlerin nüfus yapısına yansıyordu. Osmanlı kentinin özelliklerini tam taşımasa da, kentlerdeki ticaret bölgeleri dillerin, giyimlerin, kültürlerin ve özellikle dinsel inançların çok renkli ve yoğun bir karışımı olmaya yatkın yerlerdi;<a class="hlink" href="../Text/notlar.htm#not19_03" id="ref19"><sup>19</sup></a> İstanbul, Halep, Konya ya da Edirne’yi ziyaret eden Batı Avrupalı ziyaretçiler kendilerine egzotik ve şaşırtıcı gelen bu harman karşısında şaşkına dönüyor ve bu durumu çoğunlukla ayıplıyorlardı. Konut bölgelerinde bile, çoğunlukla sanıldığı kadar ayrım yoktu. Gerçi Osmanlı kentleri Hıristiyan, Musevi ya da Müslüman diye tanımlanan ve yer yer de oturanların kopup geldikleri bölgelere göre adlandırılmış mahalleleri içeriyordu; fakat bunlar tümden dışlayıcı değildi. Görünürde Musevilerin ve Hıristiyanların oturduğu mahallelerde Müslüman hanelerinin var olması ya da bunun tersinin olduğu durumlar, Osmanlı dünyasında ticari bakımdan bütünleşme olabilse bile toplumsal olarak katı ayrımcılığın var olduğu görüşünü yalancı çıkarıyor.</p>

  <p class="indent">Bunu söylemek, belirli semtlerde belirli dinlerin ağır basmadığı anlamına gelmez. Fener Rumları adlarını, Rum Ortodoks patriğinin oturduğu ve -tıpkı Müslümanların Fatih’te, Musevilerin Balat’ta olduğu gibi— Rumların ezici çoğunlukta olduğu, İstanbul Fener semtinden alıyordu. Öte yandan, Balat’ta her zaman bir miktar Müslüman yaşadı; Fener’de yaşayan Museviler vardı ve azımsanmayacak bir sayıda Rum Fatih’te otururdu. Bu durum, imparatorluğun eski başkenti Bursa, iç bölgedeki Antep ve dış dünyaya açılan İzmir gibi birbirine benzemez kentlerde aynıydı.</p>

  <div class="textbox">
    <p class="center"><img alt="" src="../Images/19.png" /></p>

    <p class="textbox"><b>Harita 3.</b> Kanuni Sultan Süleyman’ın saltanatında Osmanlı imparatorluğu (günümüz devletlerinin sınırları üzerinden kapladığı alanlar).</p>
  </div>

  <p class="indent">Bazı iş alanları belirli bir dinin denetimindeydi. Örneğin, göçebe hayvancılık yapanlar (arada başka dinlerden çıksa da) Müslümandı. Denizcilerin çoğu Rumdu; Ermeniler uluslararası ticaret ve sarraflıkta yoğunlaşma eğilimindeydi; kumaş üreticileri çoğunlukla Museviydi. Bu tür uzmanlaşmanın başlıca nedenleri, devletin Müslüman olmayanlara koyduğu sınırlamalar ya da Batı dünyasında oldukça sık görülen (Yunanlıları “doğuştan” balıkçı, Musevileri “içine işlemişçesine” banker gören) toplumsal klişeler değildi. Tersine, bu tür uzmanlaşmalara yol açan, göçmenlerin özgül yetenekleri ve iş olanakları yanında, Osmanlıların mirasına konduğu uygarlıkların kalıtlarından başka bir şey değildi.</p>

  <p class="indent">Ortodoks Rumların Osmanlı donanması ile ilişkisi buna iyi bir örnektir. Türkmenler Anadolu’da kuzeyi, batıyı ve güneyi zorladıkça kısa sürede önlerine Karadeniz, Marmara, Ege ve Akdeniz çıktı. Bu bozkır insanları bu büyüklükteki su kütleleriyle başa çıkmakta deneyimsizdiler; bu suları aşmak ve denizcilik yapmak amacıyla Aydınoğulları ve Karesioğulları beylikleri Bizans’tan gemi kiraladılar; Rum gemi yapım ustalarını ve denizcilerini tuttular. Türkmen soyundan Osmanlılar denizle çabucak tanış oldular ve Karadeniz, Akdeniz ve hatta Kızıldeniz’e açılarak deniz ticaretine tam anlamıyla katıldılar. Yine de, Osmanlı dünyasının bu iktisadi alanını Osmanlı Rumları daha başlangıçtan itibaren doldurdular ve 1920’lere gelene dek, çok yüksek bir oranda Osmanlı Rumu kürekçi, denizci ve balıkçı olarak çalışmayı sürdürdü. Rumların bu alandaki egemenliğine bakarak Rumların doğuştan denizci olduğu ve Türklerin de doğuştan denizi sevmedikleri şeklindeki kurguları uyduranlar, 18. ve 19. yüzyıldaki Batı Avrupalı gezginler ve Yunan milliyetçileriydi.</p>

  <p class="indent">Osmanlı Ermenileri ipek ve değerli taş ticaretiyle, Museviler de Osmanlı kumaş dokuma sanayii ile benzer bir ilişki kurmayı başardılar. Yine, emperyalistler, ırkçılar ve milliyetçiler, zaman zaman bu tür iş ve soy bağlantısını doğuştan gelme yetenek gibi algılamışlardır. Gerçekteyse, ırka ya da etnik kökene dayalı olarak doğuştan geldiği varsayılan özelliklerle hiçbir ilgileri yoktu. Tersine, gerek Ermeni, gerekse Musevi uygarlıklarının tarihsel gelişimi ve dünyanın dört bir yanına dağılmış olmaları onları Osmanlı dünyası ile başka dünyalar arasında aracı topluluklar olarak hizmet etmek üzere eşsiz konumlara getirmişti.</p>

  <div class="textbox">
    <p class="center"><img alt="" src="../Images/20.png" /></p>

    <p class="textbox"><b>Resim 15.</b> Üç Ermeni papazı.<br />
    Helffrich, <i>Kurtzer und warhafftiger Bericht</i>.</p>
  </div>

  <p class="indent">Örneğin, kadim Ermeni yurdunun denize kıyısı yoktu; bu durum, Ermenilerin uluslararası ve denizaşırı ticarete girmeleriyle çelişik gibi görünüyor. Oysa bu, karayla kuşatılmış olma durumu, Hindistan, Anadolu ve Kırım’da ve daha başka yerlerde bir dizi Ermeni kolonisi meydana getirmiştir; bunlar sonunda, genellikle o bölgelerin başat kültürü içinde erimiş, fakat aynı zamanda geniş kapsamlı ticaret ağları üretmiştir. Osmanlı döneminden çok önce Ermeni tüccarlar Basra Körfezi, Hint Okyanusu, Hazar Denizi, Karadeniz ve Akdeniz’de dolaşmışlardı.<a class="hlink" href="../Text/notlar.htm#not20_03" id="ref20"><sup>20</sup></a> Sünni Osmanlı ve Şii Safevi imparatorluklarının eşzamanlı olarak ortaya çıkmaları, ne Sünni ne de Şii olmaları nedeniyle her iki imparatorluğun topraklarında yaşayabilen Ermenilerin, birbirine düşman bu iki devlet arasında, tehditkâr olmayan bir ticaret bağlantısı görevi yapmasına olanak sağladı.</p>

  <p class="indent">17. yüzyılın başındaki Osmanlı-Safevi savaşları Ermenilerin ipek ticaretiyle özdeşleşmesine yol açtı. 16. yüzyıl başındaki dingin bir dönemin ardından, Şah Abbas döneminde (1587-1629) İran yeniden Osmanlılara karşı saldırgan bir tutum takındı. Abbas, eski Safevi başkenti Tebriz’i terk edip İsfahan’da yeni bir başkent kurdu ve Yeni Culfa adı verilen bir mahallesine, 1605’teki yıkıcı Osmanlı-Safevi savaşı sırasında yurtlarından atılan birçok Ermeniyi yerleştirdi. İran’ın ipek üretim bölgesinin tam göbeğinde kurulan bu Ermeni yerleşimi geniş bir ticaret ağının merkezi durumuna geldi. Ermeni tüccarlar, İran ipeği üzerinde kurdukları fiili tekelden yararlanarak, aralarında Halep, İzmir, Bursa, İstanbul ve Edirne’nin de olduğu bazı Osmanlı kentlerinde uydu topluluklar kurdular. Safevi topraklarında olduğu gibi Osmanlı topraklarında da pek çok insan Ermeni topluluğunu, bu yükte hafif pahada ağır malla özdeşleştirmeye başladı.</p>

  <p class="indent">Osmanlı öncesinin Doğu Akdeniz bölgesinde, Museviler de uluslararası tüccarlar olarak ünlenmişti.<a class="hlink" href="../Text/notlar.htm#not21_03" id="ref21"><sup>21</sup></a> Ne gariptir ki, bu topluluğun ilişkilendirildiği öteki başlıca işler, deri tabaklama ve devlet adına adam idam etme gibi “kirli” uğraşlardı. Osmanlı dönemindeyse, imalat sanayii bu uğraşlara dahil oldu ve bir bakıma onları geride bıraktı; bunun başlıca nedeni, İspanya, Portekiz ve diğer Batı Avrupa ülkelerinden gelen Sefardi Musevilerinin göçüydü. Bu göçmenlerin beraberlerinde imparatorluğa getirdikleri birikim ve beceriler, İstanbul’da, Filistin’de ve özellikle Selanik’te, kısa ömürlü de olsa, canlı kumaş işliklerinin doğmasına neden oldu.<a class="hlink" href="../Text/notlar.htm#not22_03" id="ref22"><sup>22</sup></a> İber Yarımadası’ndan 15. yüzyıl sonlarında kovulmalarından önce Selanik’te hemen hemen hiç Musevi oturmazken, 16. yüzyıla gelindiğinde binlerce Musevi göçmenin yerleşmesi onları çoğunluk durumuna yükseltmiş ve Selanik’i belki de dünyadaki en önde gelen Musevi kültür ve ticaret merkezi durumuna getirmişti.</p>

  <div class="textbox">
    <p class="center"><img alt="" src="../Images/21.png" /></p>

    <p class="textbox"><b>Resim 16.</b> Güzel giyinmiş bir “Frenk” kadını.<br />
    Nicolay, <i>Le navigationi et viaggi nella Turchia</i>.</p>
  </div>

  <p class="indent">Osmanlı Ortodoks Rum, Ermeni ve Musevi cemaatleri gerek günümüzdeki, gerekse tarihsel bağları bakımından kentlere özgü meslekler ve kentsel yaşam biçimiyle özdeşleştirilmişlerdir. Ne var ki, bu tür izlenimler yanıltıcıdır. Bu tür mesleklerin, bu gruplara ilişkin bilgileri yayma olasılığı en yüksek -gezgin, diplomat, yazar ve bürokrat gibi- kişilerin özellikle gözü önünde bulunması doğurmuştur bu izlenimleri. Diğer erken modern çağ toplumları gibi, Osmanlı nüfusu da kırsal ağırlıklıydı ve ekonomisi tarıma dayalıydı. Nasıl Ortodoks Rum olmayan birçok Osmanlı balıkçısı varsa, Ermeni olmayan Osmanlı ipek tüccarları da vardı; nasıl bütün Osmanlı sanayicileri Musevi değilse, tarımla uğraşanların hepsi de Müslüman değildi. Tarımı şu ya da bu topluluk bölgelere göre tekeline alabilse bile, imparatorluğun tümüne bakıldığında, her dinden ve kökenden insan topluluğu bu temel uğraşın içinde oldu.</p>

  <p class="indent">Osmanlı devleti bir İslam devletiydi. Sonuçta, en azından kuramsal olarak, seçkin olmayan Osmanlı kullarının (reayanın) en ayrıcalıklısı Müslümanlardı ve hiç kuşku yok ki, temel üretim biriminin aile çiftliği olmayı sürdürdüğü ve halkının belki de yüzde doksanı çiftçi olan, ileri ölçüde tarıma dayalı bu toplumda tarımsal üretimle uğraşan en baskın grup Müslümanlardı. Gerçekten de, “çift”in -bir çift öküzle bir günde sürülebilecek toprak miktarının- Osmanlı dünyasının temel kumrularından birini oluşturduğu ve devletin İslam devleti olarak tanımlanmasının bu uğraşta Müslümanların başat olmasından kaynaklandığı kimilerince ileri sürülmüştür. Dahası, bir tarihçinin açıkladığı gibi, “böylesi bir sistemin sürekliliğinin en önemli ön koşulu, toprak mülkiyeti ve aile emeği üzerinde merkeziyetçi devlet denetiminin bulunmuş olması gibi görünüyor.”<a class="hlink" href="../Text/notlar.htm#not23_03" id="ref23"><sup>23</sup></a> Başka bir deyişle, hem bu küçük çiftlikleri, gelirine sahip olduğu toprakları büyütmek ve pekiştirmek telaşındaki âyândan koruyan, hem de çiftçiyi üretime zorlayarak ürününü vergilendiren, Osmanlı devletiydi. Bu kollama ve vergilendirme çabalarında devletin başlıca aracı, sistemli bir biçimde ve sık sık tapu tahriri yaptırmaktı.</p>

  <p class="indent">Müslümanlar Osmanlı ekonomisinin hemen hemen her alanında çalışıyorlardı. Yalnızca ordu ve bürokrasiyi neredeyse tamamen doldurmakla kalmıyor, zamana, yere ve mesleğin türüne göre değişik oranlarda olmak üzere, şehirlere özgü pek çok işin hemen her çeşidinde temsil ediliyorlardı. Evliya Çelebi, şehirlere özgü mesleklerin insanı şaşırtan çeşitliliğini, birçok ciltten oluşan <i>Seyahatname</i>’sinin en çok bilinen satırlarında açıkça ortaya koyar: 1638 yılında IV. Murad’ın buyruğuyla düzenlenen, üç gün süren törende “İstanbul’un büyüklü küçüklü bütün loncalarının”<a class="hlink" href="../Text/notlar.htm#not24_03" id="ref24"><sup>24</sup></a> geçtiğini uzun uzadıya anlatır. Ciltlerden birinin üçte birini oluşturan bu sayfalarda adı geçen 735 lonca arasında marangozlar, yapı ustaları, ağaç oymacılar, bıçkıcılar, taşçılar, fırıncılar, kasaplar, tekne yapımcıları, balık aşçıları, tatlıcılar, mezar kazıcılar, hırsızlar, pezevenkler, dilenciler, hekimler, meyhaneciler ve daha başkaları sayılmaktadır. Yazar bu “lonca”ların dinsel yapısına ilişkin yalnızca küçük ipuçları vermektedir. Bu konudaki sessizlik, erken modern çağ Osmanlıları açısından, en azından işyerinde, dinin fazla bir belirleyiciliği olmadığını anıştırıyor. Bu kentsel örgütlenmelerin hemen hemen hepsinin her dinden işçiyi kapsadığı başka kaynaklarca da doğrulanıyor.</p>

  <p class="indent">Hangi mesleklerde Müslümanların başat olduğunu kestirmeye kalkışmak bile büyük olasılıkla boşuna bir çaba olur. Örneğin, şaşırtıcı bir biçimde, Süleymaniye Camii’ni inşa eden ustaların yarısından çoğu Hıristiyandı. Öteki dinlerle ilişkilendirilebilecek uğraşlarda da Müslümanlar az değildi. Örneğin, 1700 yılında İstanbul’da çalışan cerrahların yüzde yirmisi Müslümandı.<a class="hlink" href="../Text/notlar.htm#not25_03" id="ref25"><sup>25</sup></a> Kısacası Müslümanlar, çerçisi, balıkçısı, gemi yapımcısı, yapı işçisi, zanaatkârı ve her türlü kent ve kır emekçisiyle, Hıristiyan ve Musevilerin yanı sıra ter döküyordu. Avrupa’nın başka pek çok başka yeriyle çarpıcı bir karşıtlık içinde olmak üzere, Osmanlı ekonomisinde Hıristiyanlar ve Museviler gibi Müslümanların da başarısı, kısıtlama ve dışlama siyasetine değil, yeteneğe, geleneksel ustalığa ve uygulamaya dayanıyordu.</p>

  <p class="indent">Kentlerdeki her işkolunda görülen bu inanç çeşitliliği, Osmanlı dünyasında karmaşık bir kimlik tanımı olduğunu akla getiriyor. Öyle görünüyor ki din, kulun kendisini tanımlayışının yalnızca bir yüzünü oluşturuyordu. Kentlerdeki işyerlerinde, Müslümanlar ile gayrimüslimler arasında pek az bir ayrım vardı; her ne kadar konut bölgelerinde dinsel türdeşlik daha fazla olsa da, buralarda bile yüzde yüz Hıristiyan, Musevi ya da Müslüman mahallelerine rastlamak ender bir durumdu. Bu kentsel topografya, Osmanlı kulunun kişisel kimliğinde yaptığı işin ve iktisadi düzeyinin dinden bile daha önemli olabileceğini anıştırıyor.</p>

  <p class="indent">Diğer işkollarında olduğu gibi iç ve dış ticarette de Osmanlı Müslümanlarının varlığı yaşamsal bir önem taşıyordu. Burada da yerini, tarihten gelen emsaller ve coğrafi dağılım belirliyordu büyük ölçüde. Örneğin, Arap topraklarının çoğunda, Müslümanlar gerek yerel ekonomik etkinliklerde, gerekse kervan ticaretinde yüzyıllar boyunca etkin bir biçimde yer aldılar; fakat denetim her zaman onlarda olmadı. Müslüman tüccarlar Halep, Şam, Bağdat, Kahire ve diğer kentleri, kendi kırsal artbölgelerinin temel ürünleriyle buluşturuyordu.<a class="hlink" href="../Text/notlar.htm#not26_03" id="ref26"><sup>26</sup></a> Ayrıca, doğunun biber, karanfil ve diğer baharatını Halep ve Kahire’ye taşıyan ve Ortadoğu’yla Avrupa’daki pazarlara bağlayan kervan ve deniz ticaretine de egemendiler. İmparatorluğun öteki bölgelerindeki yerel ekonomik etkinliklerde ise Müslümanlar, yer almakla birlikte, o denli etkin değildiler. Özellikle Anadolu’nun ve Güneydoğu Avrupa’nın ticaret koridorlarında, gayrimüslimler çok daha güçlü bir varlık gösteriyorlardı. Bu farklılık, tarihsel koşullar ve nüfus hareketleri bağlamında açıklanabilir. En başta, bu topraklarda Osmanlılar siyasal sistemlerini, Müslümanlardan ziyade Hıristiyanların ekonomik etkinlikleri üzerine oturtmuşlardı. Bunun sonucu olarak, Ermeniler, Museviler ve Ragusa (Dubrovnik) Katolikleri gibi gayrimüslim topluluklar, kendilerine Anadolu ve Balkan ekonomik yapıları içinde yer edinmeyi becerdiler.</p>

  <p class="indent">Ayrıca, Osmanlı toprakları ile Batı arasında “aracı tüccarlar” olarak da kendilerine yer açtılar ve böylece bu süreçte, Osmanlı Müslümanlarını bu ticaret koridorlarının dışında tuttular. Aslında, Osmanlı dünyasındaki bütün iktisadi girişimler içinde, Müslümanların neredeyse tümüyle dışlandığı tek alan Avrupa’nın geri kalan bölümüyle yapılan doğrudan ticaretti. Müslümanların dışındaki grupların, cemaat ve aile bağlarına dayanarak ticaret diyasporaları oluşturabilme yeteneği, bu dışlanmanın ortaya çıkış nedenlerini ancak bir yere değin açıklar. Bir başka temel neden de, Osmanlı liman kentlerine yerleşen Katolik Avrupalıların Müslümanlarla doğrudan iş görmekte isteksiz davranmış olmalarıydı; hepsinden önemlisi ise, Avrupa’nın birçok liman kentinde Hıristiyan olmayanların yerleşmesine konan yasakların, Müslüman Osmanlıların Ermeni, Rum, Musevi ve Batı Avrupalıların ticaret ağlarıyla rekabet edebilecek kendi ağlarını kurmalarını engellemesiydi.</p>

  <h2 class="section">İstisnalarla Yönetilen Bir Dünya</h2>

  <p class="indent">Osmanlılar hiç kuşkusuz kul, ulema, sipahi, askeri ve reaya gibi terimleri kullanmış ve bunları birer kategori olarak algılamışlardı. Ne var ki, bunlar birinden diğerine geçişsiz, sıkı sıkıya ayrılmış sınıflamalar değildi. Bu gruplaşmaların anlamı ve mensubu olma, gerek mekânsal, gerekse zamandizinsel açıdan önemli ölçüde değişkenlik gösteriyordu. Halep’teki yeniçerilerin işlevi İstanbul’daki meslektaşlarınınkinden belirgin biçimde farklıydı; yeniçeri ocağına giriş ve ocakta yükselme yolları 15. yüzyılla 17. yüzyılda birbirinin aynı değildi. Aynı şey, Arap topraklarında hemen hemen hiç bulunmayan ve İstanbul’un alınışı (1453) ile Girit’in alınışı (1669) arasındaki dönemde prestijleri hızla düşüşe geçen sipahiler ile etkileyici ticaret diyasporalarının ve onun dayandığı sanayi üretiminin 17. yüzyıl sonunda çöküşüne tanık olan Musevi tüccarlar için de söylenebilir. Müslüman olmanın önemi bile, zamana ve mekâna göre olduğu kadar, askeri, siyasi, toplumsal ve ekonomik alanlara ve bu alanların kendi içlerindeki duruma göre de değişiklik gösteriyordu.</p>

  <p class="indent">Bu örtük uyum sağlayabilme yeteneği Osmanlı dünyasını anlamanın anahtarıdır. Osmanlının uzun ömürlü ve imparatorluğun uçsuz bucaksız ve karmakarışık topraklar toplamı üzerinde egemen olabilmesinin sırrı, dillere destan ordusu, sadık bürokratları, işinin ehli birçok yöneticisi ya da kendine özgü toprak mülkiyeti sistemi değildi. Bu sır, çeşitlilikler barındıran bu topluma yaklaşımındaki esneklikte yatıyordu. Bazı Batı Avrupa devletleri anayasal düzene ve yurttaş haklarına doğru kaydıkları sırada bile (bu süreçte kimi zaman her tebaaya eşit haklar sağlayan hukuksal düzenlemeler oluşturuyor ve insanlara o güne dek düşlenmemiş bir sürü fırsat sağlıyorlar, kimi zamansa, rakiplerini önce inancı, sonraları etnik kökeni, ırkı ve hatta sınıfı nedeniyle suçlayıp toplum dışına atarken yurttaşlarından o güne değin görülmedik bir türdeşlik talep ediyorlardı), Osmanlı İmparatorluğu farklı bir yöne yürüdü. Nüfusta çeşitliliğin (eşitlik anlamına kesinlikle gelmese de) ve yönetimde esnekliğin tanımladığı bir toplum biçimlendirdi.</p>
</body>
</html>
