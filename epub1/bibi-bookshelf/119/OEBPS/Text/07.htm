<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/epub.css" rel="stylesheet" type="text/css" />
</head>

<body>
  <h1 class="chapter"><span class="small">YEDİNCİ BÖLÜM</span><br />
  AVRUPA'DA DEĞİŞEN KONUMLAR</h1>

  <div class="block">
    <p class="bl_nonindent">Kandiye ve Doğu Akdeniz'in diğer adalarındaki Rum kullarınız, hiç kuşkusuz daha büyük dikkatle izlenmelidir; birinci nedeni, Rum inancından olanlara güvenmemek gerektiğidir. Milletlerinin kendileri dışında kalan bölümü önlerinde örnek dururken, belki de Türk'e boyun eğmeye yanaşmayacaklardır. Öyleyse, daha dikkatlice izlenmeliler ki, vahşi hayvanlar gibi olduklarından, diş ve pençelerini kullanma fırsatı bulamasınlar... Bunun en sağlam yolu, güçlü garnizonlar bulundurarak korku uyandırmaktır; bir de, çok zorda kalıp, yardım ederler umuduyla silah altına almamaktır: Çünkü hükmedebildikleri güçle orantılı olarak kötü niyetlerini her zaman açığa vuracaklardır.<a class="hlink" href="../Text/notlar.htm#not1_07" id="ref1"><sup>1</sup></a></p>
  </div>

  <p class="nonindent"><span class="dropcaps3lines">B</span>irçok tarihçi Kanuni sonrası Osmanlı dünyasını gerileme dönemine girmiş olarak betimlemiştir. Bu gerilemeyi açıklarken, büyük ölçüde askeri alandan kanıtlara dayanırlar. Sık sık iddia edilen şudur: Osmanlı donanması İnebahtı’daki ağır yenilgiden (1571) sonra bir daha ne eski gücüne, ne de eski saygınlığına kavuşabildi; Osmanlı ordusu da, Habsburg ve Safevi imparatorluklarıyla, 16. yüzyılı kapatan ve yenensiz-yenilensiz Zitvatorok Antlaşmasına (1606) yol açan uzun savaşların ardından bir daha hiçbir zaman eski dayanıklılığına ve yırtıcı savaşkanlığına ulaşamadı. Buna bağlı olarak, geliştirilen sava göre, 17. yüzyıldan başlayıp 19. yüzyılı da kapsayan dönem boyunca Osmanlı tarihini ödün verme, geri çekilme ve yeniden mevzilenme şekillendirmiştir. Gerçek ise, elbette, bu betimlemenin ortaya koyduğundan çok daha karmaşıktı. Özellikle 17. yüzyılda, imparatorluğun pek çok bölgesi ve kesimi iktisadi bakımdan gelişti; yenileşme ve bürokratikleşme o güne dek görülmemiş bir siyasal istikrar sağladı; hatta askeri alanda bile Osmanlılar bazı dikkate değer başarılar yaşadı.</p>

  <h2 class="section">Osmanlı Toplumunun Değişen Dokusunda Uluslararası Ticaret</h2>

  <p class="indent">17. yüzyıl Osmanlı İmparatorluğu’nun yaşamında olumlu bir yan aranacak olursa, bunun en açık görüleceği yer ticaret sektörüdür. Her ne kadar Osmanlı devleti ile diğer Avrupalı devletler arasında ilişkilerin değişmesi sonucu, Osmanlı ve Batı Avrupa dünyaları arasındaki ticarette Osmanlı tüccarların Felemenkli, İngiliz, Fransız ve Venedikli rakipleri önünde biraz geriledikleri doğruysa da, aynı Osmanlı tüccarlar ticaretteki yeniden yapılanmadan kârlı çıktılar. Örneğin, İstanbul’un büyük kentlerinde yerleşik yabancı topluluklar üzerindeki denetimini zamanla gevşetmesi, yabancı tüccarlar denli yerli tüccarların da ülke içi ticaret ağlarını yeniden örgütleme ve verimli hale getirme, Osmanlı çiftçilerinin de ürünlerini çeşitlendirme ve pazara sunma olanaklarını artırdı.</p>

  <p class="indent">Değişen ilişkiye yol açan, uluslararası ticaretin işlevi hakkında Osmanlıların ve Batı Avrupalıların farklı düşüncelere sahip olmasıdır. Daha önce gördüğümüz gibi, İstanbul’un Osmanlılarca alınmasının ardından hem Cenevizliler, hem de Venedikliler Osmanlı devletiyle siyasi ve ticari anlaşmalar (“ahidnameler” ya da kapitülasyonlar) bağladılar. Bu belgeler, alıp sattıkları mallar üzerinden vergi ödemeleri karşılığında, İtalyan tüccarlara önce İstanbul’da, daha sonra Osmanlı denetimindeki Akdeniz’in başka liman kentlerinde belirli oturma ve ticaret izinleri veriyordu. Habsburg İmparatoru V. Karl’a karşı savaştıkları sırada imzalanan Fransız-Osmanlı siyasal anlaşmalarının sonucunda, I. François ile Kanuni Sultan Süleyman hükümetleri benzer anlaşmaların pazarlığını yürüttü (ama hiçbir zaman imzalanmadı). Sonra, yüzyılın son otuz yılında, Osmanlı devleti Atlas Okyanusu kıyılarının belli başlı devletleriyle -Fransa’yla 1569’da, İngiltere’yle 1581’de ve Felemenk’le 1600’de- ayrı ayrı kapitülasyon anlaşmaları yaptı.</p>

  <p class="indent">Bu anlaşmalar, bir yüzyılı aşkın bir zaman önce Cenevizliler, Venedikliler ve Toscanalılarla yapılanlardan pek farklı değildi. Yine de İtalyanların sıkça uğradıkları -1494 yılında Fransızlarla başlayan- işgaller sonucu keşfettikleri gibi, bu kuzey devletleri yeni bir şeydi. Kuşkusuz Ceneviz ya da Venedik’in temsil ettiğinden çok daha büyük toplumları temsil ediyorlardı. Üstelik daha iyi örgütlenmişlerdi, belli bir amaç çevresinde toplanabiliyorlardı; kaynakları daha çoktu ve İtalyan rakiplerine kıyasla önemli ölçüde teknolojik üstünlüğe sahiptiler. Başka bir deyişle, bu devletler görece daha güçlüydü ve Osmanlılar anlaşmalarına bu farkı ayrımsadıklarını belirten ya da hesaba kattıklarını gösteren hemen hemen hiçbir şey koymadılar.</p>

  <p class="indent">Dahası, Akdeniz dünyasında bile güç dengesi değişmişti. Cenevizlilerle Venediklilerin 15. yüzyıl ortalarında anlaşmalar bağladıkları sırada, Osmanlı donanması genç ve yaratıcıydı. Sonraki yıllarda, Katolik-Akdeniz dünyasının birleşik güçlerini defalarca yenmiş ve bu başarı, kendi etki alanındaki Latin varlığının koşullarını belirlemede Osmanlı hükümetine yardımcı olmuştu. İnebahtı (1571) sonrasındaki dünya farklıydı. Osmanlı deniz gücü çökmemişti; aslında, kâğıt üstünde daha bile güçlüydü. Bununla birlikte, karşılaşma koşulları değişmişti. Bir daha hiçbir zaman İnebahtı büyüklüğünde bir deniz savaşı olmayacaktı, çünkü ne Osmanlılar, ne de herhangi bir Katolik devletler birliği, tek bir çatışmada koca bir donanma üstüne kumar oynamayı bir daha göze alabildi. 16. yüzyıl sonlarının deniz savaşları daha çok küçük vur-kaçlar, aldatıcı eylemler ve stratejik işgallerden oluşuyordu. Başat bir deniz gücünün yokluğunda, Doğu Akdeniz sularında bir tür boşluk meydana geldi.</p>

  <p class="indent">İngilizler, Felemenkliler ve Fransızlar Atlas Okyanusu’nun zorlu sularında geliştirdikleri denizcilik teknolojisini ve merkezileşen devletlerinin örgütsel yeniliklerini kullanarak ticaret alanındaki bu boşluğu doldurdular.<a class="hlink" href="../Text/notlar.htm#not2_07" id="ref2"><sup>2</sup></a> Akdeniz dünyasına <i>bertoni</i> adıyla bilinen yeni bir tür tekne getirdiler. Bu tekne tipi, içdeniz donanmalarınca kullanılan kadırgalara göre daha küçük olmasına karşın, açık denizlerde hem daha hızlı gidebiliyordu, hem de daha kıvraktı; her türlü hava koşulunda denize açılabilirdi ve daha az tayfa gerektiriyordu. Her ne kadar rüzgârlar, gelgitler ve kayalık kıyılar kürekli gemilere limanlarda ve kıyı yakınlarında üstünlük kazandırsa da, açık denizlerde <i>bertoni</i> olağanüstü etkili ve kullanışlıydı. <i>Bertoni</i>’nin hızlı ve kıvrak olması şu anlama geliyordu: Bir kadırgayla karşılaşınca kaptan istediği kararı verebiliyordu: Kaçabilirdi, kovalayabilirdi ya da çatışmaya girebilirdi. İnebahtı sonrasında, -çoğu zaten yeni teknelerle denize açılan- korsanların cirit attığı denizlerde, ticaret ve yolculuk alanlarında da bu üstünlükler geçerliydi.</p>

  <p class="indent">Bu yeni denizci devletler aynı zamanda yönetsel üstünlüklere de sahipti. Belki garip görünse de, Osmanlılarla kapitülasyon anlaşmaları imzalayanlar ne İngiliz, ne de Felemenk devletleriydi; tersine, uluslararası ticaretin olanaklarını araştırmış girişimci bireylerin kurduğu özel İngiliz ve Felemenk Levant şirketleriydi. Bu tek yetkili şirketler önce kendi hükümetleriyle, sonra da Osmanlılarla ticari ayrıcalıkların pazarlığını yaparak, İngiltere ya da Felemek’in Doğu Akdeniz’le yaptığı ticaret üzerinde tekel sağlamışlardı.</p>

  <p class="indent">İngilizlere bakalım: 1520’lerden itibaren, bir avuç girişimci genç tüccar İngiliz-Osmanlı ticaret ilişkilerinin çok kâr getirdiğini kanıtlamışlardı. Londralı bazı zengin tüccarların ve Kraliçe Elizabeth hükümetinin çıkarları birleşince, 1570’ler ve 1580’lerde ticaret hızla gelişti. 1575’te Osmanlı hükümeti Edward Osborne ve Richard Staper’e topraklarında ticaretle uğraşma izni verdi ve bundan üç yıl sonra bu ikiliyi temsil etmek üzere William Harborne İstanbul’a yerleşti. 1581’de, kraliçenin hükümeti Osborne, Staper ve diğer on Londralı tüccara bir anonim şirket olan Levant Kumpanyasını kurma, Osmanlı liman kentlerine temsilciler atama ve İngiliz-Osmanlı ticareti üzerinde tekel kurma yetkisi verdi.</p>

  <p class="indent">Bu şirketin İtalyan ve Osmanlı rakiplerine göre sahip olduğu bazı avantajlar vardı. Birincisi, kuruluş sözleşmesi şirketi devlet müdahalesine karşı koruyordu. Örneğin, Venedik hükümetinin balyos ve konsolos atamalarında göz önünde bulundurduğu başlıca noktalar siyasi iken ve Osmanlı tebaası tüccarlar vergi toplamakla görevli Osmanlı yetkililerinin uyanık gözlerinden kaçamazken, İngiliz Levant Kumpanyası, Harborne ve sonraki özel temsilcilerle konsolosları en başta ticaretteki becerikliliklerine göre seçti; başka bir deyişle, İngilizler ticareti denetleme sorumluluğunu politikacı ya da diplomatlardan çok tüccarlara verdiler. İkincisi, Fransız, Venedikli ve Osmanlı tüccarlar yabancıların yanında kendi memleketlerinden tüccarlarla da rekabet etme zorunda kalırken, İngiliz ticareti şirket ortakları adına iş yapan aracılarla sınırlı tutuluyordu. Son olarak, başka tüccarlar her girişimlerinde kişisel servetlerini tehlikeye atıyorlardı, oysa İngiliz şirketinin riski paylaşmaya dayalı düzenlemesi uğranan zararı herkese yayıyordu; böylece Londralı tüccarlar belirsizliğine karşın kârlılığı yüksek girişimleri kişisel servetlerinden küçük bir payı riske atarak göze alabiliyorlardı. Çok küçük farklar dışında (örneğin, İngiliz konsolos maaşlıyken, Felemenk konsolosa ödenen para mallara bindirilen bir vergiyle karşılanıyordu) Felemenk Levant Kumpanyası da İngiliz ortaklığının benzeriydi.</p>

  <p class="indent">Osmanlıların tehlikeli gibi görünen bu girişimleri kabule istekli olmaları bir bakıma ticarete yönelik tavırlarının Batı Avrupa’nınkilerden çok farklı olmasından ileri geliyordu. 16. yüzyılın sonu ile 17. yüzyılda devlet adamları, yükselmekte olan Batılı güçlerle yaptıkları anlaşmaların iktisadi olmaktan çok siyasi olduğunu düşünüyorlardı. Bir yandan, Amsterdam ya da Londra’daki tüccarlar kendileri açısından en elverişli ticari ve topluluk çıkarları elde etmek istiyorlardı. Bu nedenle en çok kayrılan millet statüsü elde etme peşine düşerler, bulundukları toprakların yasalarınca denetlenmeme hakkını isterlerdi; “yabancı” tüccarları da kendi bandraları altında ticarete zorluyorlardı; en düşük gümrük tarifeleriyle iş görmeye çalışıyorlardı ve bunların tümünü Felemenk ya da İngiltere’nin uluslararası ticaretteki payını artırmak adına yapıyorlardı. Öte yandan, Osmanlı hükümeti daha çok hazinesinin durumu, askeri gereksinimleri ve kullarının mal ve hizmetlere erişimi açısından bakıyordu olaya. Bu nedenledir ki, yabancı tüccarlardan gelir elde etme, bu tüccarların stratejik ya da toplumsal çıkarlar açısından yaşamsal önemdeki mallara erişmelerini yasaklama peşindeydi. Başka bir deyişle, Osmanlıların İngilizlerin yakınlaşma çabalarına olumlu yanıt vermeleri, İngiliz gümüşüne, kalayına, barutuna ve gemilerine erişmek isteğindendi; yoksa mal satma peşinde değildi.</p>

  <p class="indent">Üstelik, Osmanlı devleti ahidnameleri İslami gerekçelere dayandırmayı ve ona göre ifade etmeyi sürdürüyordu. Dolayısıyla, Osmanlı topraklarında oturacak olan “harbi”, yani gayrimüslim yabancı “düşman”, devletten “aman” alarak “müste’min” statüsü kazanmış oluyordu. “Zimmi” konumuna geçerek gayrimüslim Osmanlı kullarının hakları ve yükümlülükleriyle bağlı olmadan önce, bu tür konukların oturma izni, en azından kuramsal olarak, sadece belirlenen süre kadardı; İslam mezheplerine göre, bu süre bir ile on yıl arasında değişiyordu. Başka bir deyişle, İslami dünya görüşü Felemenkli, İngiliz ve Fransız tüccarları da en az Cenevizli ve Venedikli tüccarlar kadar “taife” sayıyor, dolayısıyla onlara geleceğin Osmanlı kulları gözüyle bakıyordu.<a class="hlink" href="../Text/notlar.htm#not3_07" id="ref3"><sup>3</sup></a> Bu durumda şüphesiz, Batı’da daha modern bir devletin doğuşuna eşlik eden ve giderek güçlenen, bu yerli yasaların denetiminden muaf olma anlayışıyla (ironik bir biçimde bu, gördüğümüz gibi, Latin-Osmanlı ilişkilerinin bir ürünüdür), devlet ve devletin toplumla ilişkileri görüşünü ilahi kaynaklı bir ideolojiye göre ayarlamaya devam eden Osmanlı İmparatorluğu arasında bir uyum bozukluğu ortaya çıkabilirdi.</p>

  <h2 class="section">Osmanlı Sınır Bölgelerinde Ticaret</h2>

  <p class="indent">17. yüzyıl Osmanlı hükümeti, kitaba uygunluk ile tarihsel gerçeklik arasında gittikçe büyüyen uçuruma çok önem vermezken, devletin pek çok görevlisi konuyu gerçekten ciddiye alıyordu. Felemenkli, İngiliz ve Fransız topluluklarının yerleşimleri henüz yirminci, otuzuncu yılını doldururken, bu dış kökenli geçici konukların hakları ve yükümlülüklerine ilişkin değişik yorumlar gerek İstanbul’da, gerekse başka yerlerde devlet görevlileriyle yabancılar arasında sık sık çatışmalara yol açıyordu. Gerginliğin kökleri, Osmanlı liman kentlerinde yirmi otuz yılını geçirmiş ve kendi mahallelerini oluşturmuş bu dış kökenli tüccarların (bunlara çoğunlukla “millet” denirdi) yerli Osmanlı rakipleri karşısında kapitülasyonlarla elde ettikleri üstünlüklerini sonsuza değin bırakmamak istemelerinde yatıyordu. İslami dünya görüşüne uygun iş yapan pek çok Osmanlı devlet görevlisi konuya böyle bakmıyor, bu tür sürekli ziyaretçileri durmadan Osmanlı kulları arasına katmaya çabalıyordu.</p>

  <p class="indent">Birkaç yoldan deneniyordu bu. Kapitülasyon anlaşmaları yalnız yabancıların kendilerini değil, onların hizmetindeki yeniçeri korumalarını, kapıcılarını ve tercümanları da kapsıyordu. 17. yüzyıl başlarında, Galata’daki yabancı topluluğundan sorumlu Osmanlı yöneticileri, buradaki yabancılar sanki korunmasız Osmanlı kullarıymış gibi onlardan sürekli cizye toplamaya kalkıştılar. En azından 17. yüzyılın ilk yarısı boyunca aynı devlet görevlileri, İstanbul’un çarşılarında dükkân kiralayan Venedikli ve Fransız tüccarları “zimmi” sınıfına sokmaya çalışıp durdular.<a class="hlink" href="../Text/notlar.htm#not4_07" id="ref4"><sup>4</sup></a> Bu tür davranışlar yabancı toplulukların kendi kendilerini yönetme uygulamasını tehdit ediyordu kuşkusuz. Bununla birlikte, Osmanlı devlet görevlilerinin niyeti rüşvet almak değildi, yasalara aykırı davranmıyorlardı. Niyetleri, ne mallarını zorla almak, ne onları dışlamak, ne de dinlerini değiştirtmekti. Seçtikleri yöntemler daha ziyade, bu uzun süreli konukların dinsel ve sivil özerkliklerini yok etmeden, İslam hukuku uyarınca, siyasal bakımdan Osmanlı toplumuyla bütünleştirmek üzerine kurulmuştu. Yabancıların çoğu, elbette, siyasal özerkliklerinin kapsamına girebilen hukuksal ve kültürel güvenceler üzerinde ısrar ediyorlardı ve cemaat olarak öz yönetimlerini korumaya ve hattâ genişletmeye çabalıyorlardı. Çeşitli yollar denedikleri bu girişimlerinde kimi zaman başarılı, kimi zaman başarısız oluyorlardı.</p>

  <p class="indent">17. yüzyılın başlarına gelindiğinde, ticarette önde gelen uluslar olan İngiltere, Fransa, Felemenk ve Venedik, Osmanlı İmparatorluğu ve ötesine uzanan oldukça karmaşık ticaret ve yönetim ağları kurmuşlardı. Her ne kadar bu ağların her biri farklı güçlü yanlara, zayıflıklara ve yapılara sahip olsa da,<a class="hlink" href="../Text/notlar.htm#not5_07" id="ref5"><sup>5</sup></a> belirli ortak özellikleri de vardı. Her birinin en tepesinde, İstanbul’daki temsilciler (elçiler, özel görevliler ya da balyoslar) bulunuyordu. Bu kişilerin sorumlulukları, yalnızca ülkelerinin hükümetlerini ya da şirketlerini değil, Osmanlı İmparatorluğu’nda oturan vatandaşlarını da temsil etmekti. Her hükümet ya da şirket ayrıca belirli Osmanlı kentlerinde yerleşik milletleri ya da aracıları yönetmek üzere konsoloslar da atıyordu. Sonuçta, her biri cemaatleri için en elverişli ticaret koşullarını ve Osmanlı hükümetinden en çok özerkliği elde etmek için birbiriyle yarışıyordu.</p>

  <p class="indent">Bu devletlerin Levanten dünyada yerleşik cemaatlerini yönetme biçimleri arasında da önemli faklılıklar vardı. Örneğin Venedik, Doğu Akdeniz’de uzun zamandan beri deneyim edinmişti ve üst düzeyde merkezileşmiş bir yönetim geliştirmişti. Ege Deniz’indeki, epeyce havı dökülmüş olmakla birlikte çok geniş koloniler sistemi ve Osmanlılarla girdiği savaşlar, ticaret kadar diplomasi ve siyasetle de uğraşmak zorunda olması demekti. Bundan dolayıdır ki, Venedik Senatosu, balyosluğa sağduyulu, yetkin kişileri atamayı, atananların Osmanlı dünyasında manevra yapabilme ve o dünyadan haber verebilme becerisine sahip kişiler olmasını, devlet görevlisi yaptığı bu balyos ve konsoloslara maaş ve birlikte çalışacakları görevliler tahsis ederek üzerlerinde katı bir denetim uygulamayı devlet politikası olarak benimsemişti. Batı Avrupa devletleri bu kadar örgütlü değildi. Örneğin Paris’in, mevkilerini çoğunlukla vergi toplama karşılığı parayla satın almış ve Marsilyalı tüccarların gevşekçe yönlendirdiği temsilcileri üzerinde neredeyse hiç denetimi yoktu. 17. yüzyılın başlarında Fransız elçilerin rüşvete yatkınlığı, iş bilmezliği ve sürekli borçlu olmaları dillere destandı. Felemenk ve İngiliz cemaatlerinin başkanları da yöneticilikte Fransızlara göre olsa olsa birazcık daha becerikliydi.</p>

  <p class="indent">Atlas Okyanusu’na kıyısı olan devletlerde görülen bu görece merkezden bağımsız yönetim, 17. yüzyıl başlarında Doğu Akdeniz’de ticaret yapan birçok ulusta bir tür “yeni ortamlar keşfetme” ruhu oluşmasına katkıda bulundu; Levanten dünyada ticaret yapanlar çoğunlukla servet peşinde, yoksul ve gözü kara genç adamlardı; çoğu bu yeni ortamda tattıkları özgürlüğü ve şaşırtıcı yenilikleri derinden coşturucu buluyorlardı. Robert Bargrave buna iyi bir örnek olabilir. Bargrave İstanbul’a yeni atanan büyükelçi Sir Thomas Bendysh ile 1647 yılında İngiltere’den denizyoluyla yola çıktı. Tuttuğu günlük, Osmanlı dünyasının bu genç tüccarı nasıl bütünüyle büyülediğini anıştıran bölümlerle dolu. Boğaz kıyısındaki bir Osmanlı konağını şöyle betimliyor:</p>

  <div class="block">
    <p class="bl_nonindent">Dar ve hoş bir vadiye bakan küçük bir tepenin yamacına konmuştu; tepeyi iki yanından iki küçük dere sarıyordu ve çepeçevre ormanla kaplanmıştı: Orman içinde yabandomuzu, kurt, çakal ve yaban geyiklerinin dolaştığı, bol çeşitli, hoş bir av alanı bulunuyordu; öyle ki, ucuz ve bol bulunan sülün, keklik ve yaban kuşları dışında çeşit çeşit geyik etine bakmıyorduk bile.<a class="hlink" href="../Text/notlar.htm#not6_07" id="ref6"><sup>6</sup></a></p>
  </div>

  <p class="indent">Bargrave ve onun gibiler için yenip içilenden daha çok, o ortamın insanları ve sunduğu olanaklar esin kaynağı oluyordu. Genç bir İngiliz erkeğine o dünya pırıl pırıl renk içinde ve taşarcasına heyecan yüklü görünmüş olmalı. Vatanındaki gelenek, görenekler ve beklentiler onu büyük olasılıkla bunaltmış ve çıkmaza sokmuştu. İnsanlarla ilişki kurduğu ve geçim uğruna ter döktüğü çevre muhtemelen oldukça sınırlı ve tekdüzeydi; her Allah’ın günü, hiç değişmeyen İngiliz yemeğini tüketiyordu; evlenmeye ilişkin olanakları kısıtlı ve belki de önceden belliydi. Birdenbire kendisini dışarıdan gelmiş biri durumunda buldu: Hiç tanımadığı yemekler yemek zorunda kalan, düşünülemeyecek denli çeşitlilikte insanlarla arkadaşlık etmesi istenen ve yeni para kazanma yolları bulması beklenen yabancı biriydi. Kısacası, esnekliği olmayan, baskıcı bir toplumsal ve ekonomik düzenin dar boğazlarından büyük ölçüde kurtulmuştu. Her ne kadar kimileri büyük olasılıkla, uzun süreli denizaşırı konukluklara çoğunlukla eşlik eden yalnızlık ve sıla özleminden kendilerini hiçbir zaman kurtaramasa da, kimileri konumlarının kendilerini özgürleştirdiğini düşünmüş olmalı.</p>

  <p class="indent">Oysa yabancı konukların özgürlüğü sınırsız olmaktan çok uzaktı. O kişiyi aracı olmak üzere atayan Londralı tüccardan başka, kişinin bağlı olduğu konsolos ve büyükelçi onun eylemleri üzerinde belirli bir denetim sahibiydi. Ama bu genç adamların bağımsızlığını kendi devletlerinden, şirketlerinden, devlet görevlilerinden ve işverenlerinden daha çok kısıtlayan şey, Osmanlı otoriteleri ve Osmanlı toplumuydu. Birçok vatandaşları gibi Amerika kıtasına yolculuk yapmış olsalardı, yeni ortamın ve orada oturmakta olanların etkisine gireceklerdi. Bununla birlikte, böylesi Avrupalılar yeni dünya üzerinde epey denetim kurdular ve 17. yüzyılın sonuna gelindiğinde, İngiliz, Fransız ve İspanyollar Amerika kıtasının çoğunu, ileride dönüşeceği yeni Avrupa’yı yaratmak üzere, sömürgeleştirmeye çoktan girişmişlerdi.<a class="hlink" href="../Text/notlar.htm#not7_07" id="ref7"><sup>7</sup></a> Oysa Osmanlı topraklarında oyuna dahil olmanın kuralları değişikti. Bu ülkede, güçlü ve kendine güvenen bir topluma ayak uydurmak zorunda kalanlar Batı Avrupalıların kendileri oldu. 16. yüzyılda, bunu ticaret hakları üzerine pazarlığa girişerek ve İstanbul’daki merkezi otoriteyle anlaşarak (kuşkusuz, sonuçlar bazen olumlu, bazen olumsuz çıkmak üzere) gerçekleştirmişlerdi.</p>

  <p class="indent">17. yüzyılda durum daha karmaşık bir hale gelmişti. Her ne kadar Osmanlı hükümeti kendine güveninden bir şey yitirmediyse de, askeri, mali, idari ve toplumsal bir dizi gurur kırıcı deneyim geçirdi. Habsburglar ve Safeviler karşısında uğranan yenilgilerin üst üste gelen baskıları, denetlenemeyen enflasyon, taşra ileri gelenlerinin artan etkileri ve süreğen ayaklanmalar, merkezi iktidarın etkili yönetme yetisini, kolay fark edilemeyen bir biçimde azaltmıştı. Bunun sonucunda, Avrupalı konuklar kendilerini kimi zaman hem otorite, hem de gücün sınırlarının açıkça tanımlanamadığı çevrelerde buldular. Çoğu zaman, yakınılan konuların düzeltilmesi için yalnızca merkezi Osmanlı hükümetine güvenmek yetmiyordu. İmparatorluğun çeşitli bölgelerinde geçmişteki seçkinlerin yeniden ortaya çıkması, kimi yerlerde yeni seçkinlerin türemesi ve Akdeniz kıyılarında yeni kentlerin kurulması, Osmanlı İmparatorluğu’nda ticaret yapmanın ve oturmanın sağladığı olanaklarla birlikte tehlikeleri de büyük ölçüde artırdı.</p>

  <h2 class="section">Eski ve Yeni Osmanlı Kentleri</h2>

  <p class="indent">Batı Avrupalı devletler, aralarında dönem dönem Edirne, Selanik, Bursa, İskenderiye, Trablusşam, Ankara, Antalya, Sakız, Kahire ve İskenderiye’nin olduğu pek çok 17. yüzyıl Osmanlı kentinde varlıklarını hissettirdiler. Bununla birlikte, yüzyılın tümü boyunca Akdeniz ticaretinde yer tutan en önemli üç Osmanlı kenti İstanbul, İzmir ve Halep’ti; ticaretle uğraşan ulusların cemaatlerinin özerkliğini sürdürmeye çaba gösterdikleri, ticarette üstünlüğü elde etmek için kapıştıkları yerler buralardı. Bu kentlerin ortak yanı, tümünde Felemenk, İngiliz, Fransız ve Venedik cemaatlerine ait yabancı yerleşimlerin ve bunların yabancı yöneticilerinin bulunmasıydı. Öte yandan, otoritenin çeşitli kollara dağılımı ve bölgelere özgü toplumsal yapılar, ticaretin yürütülmesinde ya da uyum sağlamada örnek alınacak bir kalıp geliştirme girişimlerini sonuçsuz bırakıyordu.</p>

  <p class="indent">17. yüzyıl başlarının Osmanlı dünyasına özgü bazı dönüşümlerin yol açtığı sonuçlardan biri, imparatorluğun merkeze uzak bölgelerinde yarı bağımsız “âyân” ya da derebeylerinin ortaya çıkması oldu. Kimi durumlarda, önde gelen yerel seçkinlerin temsilcisi olmaktan öte özelliği olmayan bu güçlü adamlar, kendilerini ve ailelerini, hanelerini ya da etnik gruplarını öne çıkarıp önem kazandırmak üzere merkezi devletin siyasal dengesinin bozulmuşluğunu, şaşkınlığını fırsat bildiler. Kimi durumlarda ise bunlar, siyasal ve ekonomik değişimlerden yararlanarak, biçimlenmekte olan ticaret ağları ya da karmaşıklaşmış yönetim yapısı içinde kendilerine yer açmaya uğraşan yeni türemiş seçkinlerdi. Sonra bir de, düş kırıklığına uğramış ve küskün düzensiz askeri birliklerin (levend/sekban) çevresinde toplandığı, taşra kasabalarında ve kırsal alanda kendilerine yarı özerk dirlikler oluşturmuş isyancılar vardı.</p>

  <div class="textbox">
    <p class="center"><img alt="" src="../Images/37.png" /></p>

    <p class="textbox"><b>Resim 28.</b> Evinde dinlenmekte olan bir Osmanlı üst tabaka mensubunun 16. yüzyılda İtalyan gözüyle betimlenişi. Ortalıkta sandalye ya da başka herhangi bir eşya yok; sanatçı, kişinin zenginliğini giydiği pahalı kaftanla ve yemek tepsisiyle gölge gibi huzura süzülen hizmetkârla simgeleyerek anlatıyor. Vecellio, <i>Habiti antichi</i>, f. 381V.</p>
  </div>

  <p class="indent">Böylesi yeni seçkinler, çeşitli dönüşümler geçirerek ve yönetimi çeşitli yollardan etkileyerek kendilerine yer açtılar. Örneğin, kervan kenti Halep’te bir Kürt aşireti olan Canpulatoğulları 17. yüzyıl başlarında bir yandan kervan ticaretini sürekli engellerken, öte yandan Osmanlı yönetiminin tepe noktalarına kendilerini yerleştirdiler (Hüseyin Canpulatoğlu 1603 yılında Halep ilinin valiliğini alan ilk yerel kişi oldu). Liman kenti İzmir dolaylarında, önceleri kanun kaçağı Cennetoğulları gibiler, daha sonra Araboğulları ve Karaosmanoğulları gibi yörenin ileri gelen aileleri yerel yönetimde yer edindiler ve Osmanlı iktidar ve otoritesinin nüfuz ettiği alanın sınırlarını bulanıklaştırdılar. İstanbul’da bile etki sahibi devlet görevlileri zaman zaman hükümetin otoritesine doğrudan kafa tuttular. Örneğin, anlaşıldığına göre, 1651 yılında İbşir Paşa adında biri, başına geçtiği bir orduyla kentin dış mahallelerine dayandı ve ancak ertesi yıl sadrazamlık sözü verilerek yatıştırılabildi.<a class="hlink" href="../Text/notlar.htm#not8_07" id="ref8"><sup>8</sup></a></p>

  <p class="indent">Yabancı tüccarlar ve diplomatlar böyle adamlarla başa çıkmak zorundaydılar ve zaman zaman etkili sonuçlar aldılar. Örneğin 1625 yılında Felemenk’in İzmir konsolosu Nicolini Orlando kanun kaçağı Cennetoğlu’nun denetimindeki bölgelerde ticaret yaptıkları sırada Felemenkli tüccarları koruması karşılığında Cennetoğlu’na haraç gönderdi.<a class="hlink" href="../Text/notlar.htm#not9_07" id="ref9"><sup>9</sup></a> 1613 yılında Venedik’in Halep konsolosu gümrük vergilerini toplama işini üstlenmiş olan Bedik adındaki Ermeni’nin gücünü dizginleyemediklerinden dolayı Osmanlı yetkililerini protesto etti. Kadı huzuruna çıkan Bedik şöyle konuşabilecek denli kendine güveniyordu: “Ben gümrük eminiyim. Kimse beni hapse atamaz.”<a class="hlink" href="../Text/notlar.htm#not10_07" id="ref10"><sup>10</sup></a> Son bir örnek: 1650 yılında İstanbul’da Henry Hyde, adı belli olmayan “başına buyruk” bir Osmanlı paşasına (belki de Melek Ahmed Paşa’ya) İngiltere’den elçi olarak atandığını tasdik ettirmek için büyükçe miktarda bir para ödemeyi kabul etmişti.<a class="hlink" href="../Text/notlar.htm#not11_07" id="ref11"><sup>11</sup></a></p>

  <div class="textbox">
    <p class="center"><img alt="" src="../Images/38.png" /></p>

    <p class="textbox"><b>Resim 29.</b> Osmanlı İmparatorluğu’nun başlıca ticaret limanlarından biri olan İskenderiye'nin 16. yüzyıl sonlarına ait bu haritasında surlar, ana yapılar ve deniz savunma üsleri, tam olmasa da, açık seçik çizilmiş.<br />
    Helffrich, <i>Kurtzer und warhafftiger Bericht</i>.</p>
  </div>

  <p class="indent">Bu adamların -Cennetoğlu, Bedik ve adı belli olmayan paşa- her biri, birbirinden çok ayrı alanlarda da olsa, Osmanlı hukuku ve toplumunun her şeyin bulanıklaştığı bölgelerinde iş görmekteydi. Her ne kadar hiçbiri Osmanlı devletine kafa tutmakta başarıya ulaşamadıysa da, her biri, kendi hükümetleriyle Felemenk, İngiliz ve Venedik arasında bağlanan kapitülasyon anlaşmalarının şartlarını ihlal etti. Her biri ayrıca, Osmanlı hükümetinin kendilerini koruyamaması üzerine çaresizliğe düşen yabancı diplomat ve tüccarları, kendileri gibi yasadışı yetkililerle pazarlığa oturmaya kışkırttı; kendileriyle pazarlığa oturulması bu adamları yalnız yüreklendirmekle kalmadı, baş kaldırmalarına katkıda bile bulundu. Örneğin Felemenk’in İzmir konsolosu, ülkesinin Batı Anadolu’da yürüttüğü yün, deri, kuru meyve ticaretinin Cennetoğlu’nun birliklerince kesintiye uğratılıp dağıtıldığını İstanbul’a bildiren yalnızca birkaç sonuçsuz protestonun ardından hemen eşkıyaya yanaştı. Orlando koruma karşılığında para ödedi; bu, dolaylı olarak hükümet dışı bir iktidarın tanınması anlamını taşıyordu.<a class="hlink" href="../Text/notlar.htm#not12_07" id="ref12"><sup>12</sup></a> Aynı şekilde, Halep’teki Venedikliler, Fransızlar ve diğer yabancı milletler, adaletsizlik olarak algıladıkları uygulamalardan Osmanlı devletinin kendilerini koruyamadığı (ya da korumadığı) artık belli olunca, Bedik ve diğer gümrük eminleriyle doğrudan pazarlığa oturdular. Son olarak Hyde, bir rakibinin İngiliz elçiliğine getirilmesine onay veren sadrazamın kararını değiştirtmek için, gözden düşmüş, fakat potansiyel etkisi yüksek bir Osmanlı devlet adamına başvurdu.</p>

  <p class="indent">Merkezi denetim zayıfladıkça, bütün büyük Osmanlı ticaret kentlerinde, 17. yüzyılın büyük bölümünde, yerel yetkililerle yabancılar arasında bu tür karşı karşıya gelmeler ve pazarlıklar sıkça oldu. Bununla birlikte, yabancıların sıkıntı çektiği Osmanlı kentlerinin ve bölgelerinin birbirine benzemeyen geçmişleri ve o günkü özellikleri nedeniyle, su yüzüne vuran hükümet dışı hizipler her yerde birbirinin aynı değildi. Örneğin Halep’e yerleşeli çok olmamış Felemenk, İngiliz ve Fransız toplulukları, varlığı Halep’in 1516 yılında ele geçirilmesinden çok önceye giden, uzun bir geçmişe dayalı ve yerleşik bir ticaret ağına eklemlenmek istediler. Venedikli ve yerel rakipleri ise bu örgü içinde çoktan deneyim kazanmışlardı. Osmanlı hükümeti müdahale etmekte zorlandıkça, sonradan gelenler, ucuz fiyatla mal sağlamada ve çeşitli ticaret kolaylıklarında çoğu zaman yaya kaldılar.</p>

  <p class="indent">Halep’teki İngiliz ve Fransız aracılar, yerel tüccarlara gittikçe daha çok borçlandıkça, çaresizlikleri arttı. O denli ki, 1642 yılında Fransız konsolosu ile 55 tüccar, kadıya ve Osmanlı garnizon komutanına başvurarak, âyâna borçlarının yeniden düzenlenmesine izin verilmesini istediler; Osmanlı yetkilileri de buna izin verdi.<a class="hlink" href="../Text/notlar.htm#not13_07" id="ref13"><sup>13</sup></a> Yaklaşık aynı yıllarda, Halep’teki İngiliz tüccarlar daha ileri giderek, yerel ileri gelenlerden kendilerini kurtarması için Osmanlı hükümetinden yalnızca yardım dilemekle kalmayıp, bir “hatt-ı şerif” çıkarılmasının bedelini ödeyebilmek için İstanbul ve İzmir’deki vatandaşlarından borç istediler; bu fermanın yerel ileri gelenleri kapitülasyon koşullarına bağlı kalmaya zorlayacağına safça inanıyorlardı. İngiliz büyükelçi Sir Thomas Bendysh, İngiliz Levant Kumpanyası’nın yöneticilerine birkaç yıl sonra yazdığı bir mektupta, Halep’teki İngiliz tüccar topluluğunun “İstanbul’daki tüccarlar hatt-ı şerif alınmasına katkıda bulunmazlarsa, işe devam etmeye” nasıl isteksiz olduklarını betimliyor. Sonra da yakınırcasına şunları açıklıyor:</p>

  <div class="block">
    <p class="bl_nonindent">Politikacı, düzenbaz tüccar ya da suyu kendi değirmenine akıtmak isteyen gibi değil de, birlik içinde davranıldığı zaman, Mustafa Paşa’nın himmetiyle başlıca yakınma nedenlerini ortadan kaldırmak üzere bir hatt-ı şerif (Türkiye’nin verdiği en üstün güvence) elde edildi ve adı geçen vezir o kişilere buyruklar göndererek, söz konusu cemaatin daha başka sıkıntılara uğratılmaması[nı] söyledi ki, böylece ilk zamanlar onlara [Halep’teki İngiliz tüccara] iyi bir hizmet yaptığımızı sandık ve öyle kabul edildi; o sıralar büyük ticaret olanakları umuduna kapıldık; hatta daha sonra, bu ödentilerin salınmasında ve ödettirilmesinde bizim sadık temsilcilerimiz olacaklarını bildirdiler.<a class="hlink" href="../Text/notlar.htm#not14_07" id="ref14"><sup>14</sup></a></p>
  </div>

  <p class="indent">Bendysh’e göre, Halepli tüccarlar “sadık temsilciler” olmak şöyle dursun, İstanbul’daki tüccara olan borçlarının üstüne yatmış ve kârı kendilerine saklamışlardı. Kısacası, bir Osmanlı otoritesini bir başka Osmanlı otoritesini bastırmakta kullanma çabasının tek sonucu, Halep’teki ve İstanbul’daki İngilizlerin ciddi biçimde birbirine düşmesi oldu.</p>

  <p class="indent">Halep’teki Fransız ve İngiliz tüccarlarda düş kırıklığına yol açan olaylar (çoğu kentin ticaret dinamiğini daha iyi kavramış rakiplerle yarışmak zorunda kalmaktan kaynaklanıyordu) Osmanlı İmparatorluğu’nun diğer ticaret merkezlerinde yinelenmedi. Örneğin, 17. yüzyıl İzmir’inde Kuzeybatı Avrupalı yeni ticari şirketler gelişme imkânı buldu. Saltanat otoritesinin zayıflaması yerleşik grupların Halep’te yeniden ortaya çıkmasına olanak verirken, İzmir’de önem kazananlar yeni oluşumlardı. Yüzyılın başlarında 2000-3000 kişilik nüfusunun büyük çoğunluğu Türk-Müslüman olan bu küçük kasabaya yerleşen yabancı tüccarlar, İzmir'in Doğu Akdeniz’in önemli ticaret merkezlerinden biri olmasına katkıda bulundu; bu merkezde Ermeniler, Ortodoks Rumlar, Museviler ve yabancı cemaatler vardı.<a class="hlink" href="../Text/notlar.htm#not15_07" id="ref15"><sup>15</sup></a> Başka bir deyişle, Halep’te yabancılar hemen hemen hiç yüz verilmeyen dış kökenliler olarak görülürken, İzmir’de kentin siyasi ve iktisadi seçkinleri arasına karışıp onları birçok bakımdan etkilediler. Burada konsoloslar neredeyse Osmanlı ileri gelenlerinden biri oldu.</p>

  <p class="indent">Yüzyılın ortalarına gelindiğinde, Fransız ve İngiliz ticaret toplulukları gerek kendi hükümetlerinin, gerekse Osmanlı hükümetinin otoritesini aşmada yerel görevlileri bile kullanıyorlardı. Örneğin, 1646 yılında İngiltere Büyükelçisi Sir Sackvile Crow, İzmir’deki İngiliz mallarına el konması ve İngiliz tüccarların tutuklanmasına ilişkin bir hatt-ı şerif aldı. Bir çavuşla birlikte mallara el koymaya giden adamları, bir kalabalıkla karşı karşıya geldiler:</p>

  <div class="block">
    <p class="bl_nonindent">Caddelerde dolaşan kalabalık, eğer bu buyruk yerine getirilirse kasabanın darmadağın edileceğini, ticaretin biteceğini ve yıkıntıya döneceğini duyurdu; öyle ki, konsolosun kapısının önünde kasabanın ayaktakımından birçok kişi birikti, caddeler onlarla doluydu. Öte yanda, daha azılı bir düşman daha kötü tehditler savuruyordu: Golden Lyon gemisinin kaptanı [Nicolas Terrick] ... İngiltere Konsolosu Barnardistons’un kapısına kırk adamıyla dayandı; ya mallarını, ya da mallarının bedelini almaya ant içtiğini yoksa, kasabayı yerle bir edeceğini söylüyordu.<a class="hlink" href="../Text/notlar.htm#not16_07" id="ref16"><sup>16</sup></a></p>
  </div>

  <p class="indent">Bu mektubun İngiltere büyükelçisinin adamlarınca, kendi vatandaşlarının mallarına el koymayı beceremediklerini bildirmek üzere yazılmış olması, aşağılayıcı ve kınayıcı niteliğini açıklıyor. Öte yandan, mektubun içeriğinden açıkça anlaşılan o ki, İngiltere konsolosu ile tüccarlar, mallara el konması karşısında yalnız İzmir’in birçok önde gelen kişisinin desteğini almakla kalmadılar, aynı zamanda, kent limanında bekleyen İngiliz gemilerindeki insan gücünü de seferber edebildiler. Halep’teki yabancılar, aldatıldıkları iddiasıyla merkezdeki Osmanlı yetkililerine başvururken; İzmir’dekiler merkezin yönergelerini çiğnemek için yörenin insanlarıyla el ele veriyorlardı. İronik bir biçimde, her iki durumda da bu kavganın doğurduğu başlıca sonuç, cemaatlerin kendi içinde hizipleşmesi oluyordu.</p>

  <p class="indent">Çeşitli Osmanlı kentlerindeki yabancı yerleşimler arasındaki farkları doğuran ve her birinde ayrı deneyimlere yol açan etmen, Batı ya da Güney Avrupa dünyalarından daha çok, Osmanlı dünyasıydı. Halep’te oturan Avrupalı bir yabancının toplumsal yaşamı genellikle kendisinin ve vatandaşlarının yaşayıp çalıştıkları belirli bir "han” ile sınırlıydı. Toplumsal yaşamı komşu hanlara dek uzanabilirdi, fakat içinde yaşadığı ortamın türlü türlü insanlarıyla ve dilleriyle çok az karşılaşıyordu. İstanbul’daki memleketlisi de kentin belirli bir semtinde, Galata ve Pera’da yaşıyordu. Yine de, kent içinde, Galata’nın meyhanelerinde ve dükkânlarında daha özgürce dolaşabiliyordu; dolayısıyla, uğradığı yerlerde birçok Osmanlı kulunun yaşıyor olması, evinin kapısından dışarı her adım atışında, her çeşitten insanla yüz yüze gelme anlamına geliyordu. İzmir’de yerleşmiş olanlar ise Osmanlı toplumu içinde daha da özgürce dolaşabiliyordu. Yabancıların oturduğu “Frenk Sokağı” rıhtıma paralel uzanıyordu ve kentin tam göbeğindeydi; bu “Frenkler” gerek coğrafî, gerek siyasi bakımdan İzmir’in görünümüne egemen olmuşlardı. Öte yandan, bölgeler arasında böylesine değişkenliğe karşın tek değişmez olan, 17. yüzyıl Osmanlı dünyasının toplumsal yapısının, eskiden olduğundan bile çok daha fazla, Avrupalı olan ya da olmayan Hıristiyan yabancı konuklara uyum sağlamayı sürdürmesiydi. Osmanlı toplumu hep zengin bir biçimde esnek ve geçirgen olarak kaldı. Bu noktanın en etkileyici biçimde görüldüğü yer, toplumun yabancıyı içine alma konusundaki istekliliğidir; yalnız yabancıyı değil, görünüşte Müslüman olan bu imparatorluğu kendi dinine çevirmek için yola çıkmış papaz ve din adamlarını bile.</p>

  <h2 class="section">Osmanlı Dünyasında Din Yayma Faaliyetleri</h2>

  <p class="indent">Örneğin, 15. yüzyıl öncesinden bu yana Balkanlar’ın büyük ölçüde Rum Ortodoks dinine inanan topraklarına benek benek dağılmış Katolik topluluklar Osmanlıların bölgeyi ele geçirmesinden sonra gelişip güç kazandılar. Osmanlı etki alanındaki Dubrovnik’in ileri gelenleri, yalnız kendilerini ve mülklerini Müslüman ve rakip Hıristiyan din yayıcılarına ve gaspçılara karşı korumakta değil, aynı zamanda, bu insanlara Katolikliğin kaidelerine göre yol gösterme konusunda da dinsel bir zorunluluk duyuyorlardı. Öte yandan, Dubrovnik bunu doğrudan yapmakta zorlanıyordu. Bunun nedeni, kısmen Osmanlı yönetimine karşı papalık tarafından desteklenen birkaç Katolik ayaklanmasının çıkmış olması, kısmen de bu “tutsak” Katolik kilisesinin çok küçük oluşuydu. Dolayısıyla, Halepli İngiliz ve Fransız tüccarların yerel rakiplerine karşı İstanbul’a başvurdukları gibi, Dubrovnik de imparatorlukta yaşayan Katolik kullara devlet koruması sağlamak için Osmanlı devletinden yararlanmaya uğraştı.</p>

  <p class="indent">Kent devletinin bu politikası gerek Müslüman, gerekse Ortodoks Osmanlılarla bazı çatışmalara yol açtı. Örneğin, Osmanlı devletiyle 1399 yılında imzalanmış olan ve Balkanlar’daki bazı Katolik kumrularını özelleştirip Dubrovnik’in yetki alanına sokan bir anlaşmaya dayanarak kent, Belgrad ve çevresindeki çeşitli kiliseler üzerinde koruma, bakım hakkı iddia etti; 1620’lerde bazılarında yenileme çalışmalarına girişerek oralara papazlar yerleştirmeye çalıştı. Bölgenin Ortodoks önderleri, cemaatlerine yönelmiş bu tür misyoner girişimlerine kuşkusuz karşı çıktılar; zamanla bu etkinliklerden korkuya kapıldılar. Osmanlı devletince, bu kiliselerin Katoliklerin mülkü olduğunu doğrulayan ve Belgrad’da işlerine karıştıkları için “Bosnalıları ve diğer kâfir milletleri" suçlayan yakın tarihli bir ferman bulunmasına karşın, üç “Dubrovnikli Latin” olayı önce Belgrad mahkemelerine şikâyet ettiler, ardından 1628 yılında, İstanbul’da doğrudan Osmanlı hükümetine götürerek, adı geçen toplulukların kilise kapılarında bağış topladıklarını, Katolik papazlara rahat vermediklerini ve Katoliklerin ibadetlerini engellemeye kalkıştıklarını bildirdiler.</p>

  <p class="indent">1620’lerde geçen bir ikinci olay, Balkanlar’ı dolaşarak Dubrovnikli tüccarların ve diğer Katoliklerin kurduğu çeşitli yerleşimlere hizmet veren bir keşişle ilgiliydi. Yalnızca “askeri sınıftan bazı kimseler ve daha başkaları kişisel kazanç uğruna onu engellemekle kalmadı; ayrıca, başka milletlerden keşişler, başpiskoposlar ve piskoposlar... uzun zamandan beri Hıristiyan cemaatten aldığı ödentilere el uzattı.” Bir üçüncü olay ise eyaletin değişik bölgelerindeki bazı Katolik manastırlarıyla ilgiliydi. Bu manastırların keşişleri padişahtan, oradan oraya dolaşmalarına, Katolik “millet”inden “reaya”ya yol göstermelerine ve ödenti toplamalarına izin veren ahidnameler almışlardı. Bu güvencelere karşın, keşişler 1640 yılında, “haydutlar ve dalavereciler” tarafından rahatsız edilmelerinin yanında, bir de “doğulu ve başka milletlerin keşişleri, papazları, piskoposları ve başpiskoposlarından” eziyet gördükleri gerekçesiyle şikâyette bulundular.<a class="hlink" href="../Text/notlar.htm#not17_07" id="ref17"><sup>17</sup></a> İki yıl sonra yapılan bir başka şikâyette, Katolik bir papazın çevresine topladığı bir grup adam ve mal, yük ve silahlarla Budin ve Temeşvar illerinde dolaştığı, “Latin milletinden Hıristiyanlara İncil’i okuduğu” belirtiliyor. Şikâyette, izin almış olmasına karşın bazı Osmanlı yöneticileri ve beylerinin papazın dolaşımını ve etkinliklerini engellediği ileri sürülüyor. İstanbul’daki Osmanlı yetkilileri, Katolik papazın rahatça dolaşabilmesi ve dinsel öğütler verebilmesine müdahale edilmemesi gerektiği yönündeki kararını vurguluyordu.</p>

  <p class="indent">Bu olaylar, 17. yüzyıl Osmanlı toplumuna özgü hemen uyum sağlayabilme niteliğinin ardında bir esnekliğin, en azından gayrimüslim kullar arasında dinsel kurallardan daha çok toplumsal ve iktisadi etkinliklere önem veren bir hükümetin varlığını düşündürüyor. Osmanlı toplumu, bu dinsel toplulukları ve daha başkalarını neredeyse gönüllü olarak içine alan/soğuran bir toplumdu, aynı zamanda, yabancıların Osmanlının koyduğu kurallara göre katılmaktan başka seçeneği olmayan devasa ve devingen bir dünya idi. Gördüğümüz gibi, Levanten topluluklar içinde yaşayan Felemenkli, İngiliz, Fransız ve Venediklilerin yaptığı da bundan başka bir şey değildi. Osmanlı devleti, şeriatın esnek bir yorumuna dayanarak, bu yabancı cemaatleri tıpkı kendi kul cemaatlerini algıladığı gibi algılamayı sürdürdü. İslam hukukunun bu yorumu kapsamında, yabancı kâfirler yasal olarak “müste’min” (yani Osmanlı topraklarında geçici oturma izni verilen topluluklar) sayıldı. Böylece yabancılar, Osmanlı toplumundan kopuk bir eklenti gibi değil de, bu toplumla bütünleşmiş bir öğe olarak iş gördüler.</p>

  <p class="indent">Yabancı tüccarların müste’min olarak sınıflandırılması, onları neredeyse Osmanlı Balkanlar’ında geniş bir dokunulmazlık zırhı içinde oradan oraya dolaşan Dubrovnik papazları ve keşişleri ile aynı yere oturttu. Bununla birlikte bu durum, 17. yüzyıl içinde bile, bu toplulukların (ya da “milletler”in) henüz Batılı hukuk geleneklerine göre iş görebilecekleri anlamına gelmiyordu. Dolayısıyla, Osmanlı hukukundan ve toplumundan korkan ve kendi siyasal, toplumsal ve dinsel yapılarının erdemine inanan yabancı yöneticiler, tüccarlar ve din adamları ile bu ayak bağlarını tıpkı diğer gayrimüslimleri yönettikleri gibi yönetmekte kararlı Osmanlı yöneticileri arasında bir mücadele başladı. Isaac Basire ile Robert Frampton 17. yüzyıl ortalarında bu dünyaya adım atan iki İngiliz rahipti.</p>

  <p class="indent">Yirmi bir yaşındaki Isaac Basire de Preaumont, Protestan İngiltere’ye 1628 yılında, herhalde Fransa’dan göç ederek [geldi ve] yedi yıl sonra evlendi; 1636’da Cambridge’den ilahiyat diploması aldı. 1641’de I. Charles onu saray özel vaizi yaptı ve 1645 yılında kralın Oxford'da kuşatma altında kaldığı zor günlerde yanında bulundu. Ertesi yıl parlamenterler bu aşırı kralcı rahibi yakalayıp kısa bir süre Stockton Kalesi’ne kapattılar, sonra da sürgüne gönderdiler.</p>

  <p class="indent">Basire’nin yolu Paris’e düştü, orada yeni idam edilen Charles’ın Katolik karısı Henrietta Maria ile 1650 yılında karşılaştı; ardından İtalya’ya, en sonunda da 1651’de, tam İngiliz iç savaşlarının sona erdiği ve İngiltere’de kralsız, parlamentolu dönemin başladığı sırada Doğu Akdeniz’e uğradı. Çoğu Osmanlı dünyasında olmak üzere, sürgünde toplam on beş yıl geçirdi. Basire’nin kendisini karısından ve beş çocuğundan ayrı düşüren, görünürdeki amaçsız dolaşmalarının tüm süresi boyunca, gittiği her yere güçlü dinsel ve siyasal amacını da taşıdı.<a class="hlink" href="../Text/notlar.htm#not18_07" id="ref18"><sup>18</sup></a> Ayrıca kralcılar cephesinin casusluğunu da yaptı.</p>

  <p class="indent">Basire bu yıllar boyunca, önce I. Charles’ın, sonra II. Charles’ın danışmanlarına birkaç uzun rapor yazdı. Yerleştiği bir hanın rahat ortamında, Halep’teki konukluğunu, Venedik’e bağlı Zante Adası’ndaki din yayma çalışmaları sırasında “kilisemizin öğretisinin kaba Yunancaya bir çevirisini”<a class="hlink" href="../Text/notlar.htm#not19_07" id="ref19"><sup>19</sup></a> yaptığını anlattı. Bu girişimi, Osmanlı egemenliğindeki Yunanistan’a sürülmesine yol açmıştı; orada yılmadan vaaz vermeyi sürdürdü ve Akhaia Ortodoks Metropolitine, Anglikan öğretisinin Yunanca bir suretini verdi. İtalya’ya kısa süreli bir dönüşün ve Sicilya’ya yolculuğunun ardından, Basire’nin yolu Halep’e düştü; burada Antakya Patriği ile sohbet etti ve ona Anglikan öğretisinin Arapça bir suretini bıraktı. Oradan gerek Ortodoks, gerekse Katolik rahiplerle uzun uzun tartıştığı ve Kutsal Kabir Kilisesi’ni ziyaret ettiği Kudüs’e geçti. Sonra Ermeni piskoposlarla din üzerine tartıştığı Mezopotamya vadisine uzandı ve öğreti kitapçığının Ermeniceye tercüme edilmesini sağladı.</p>

  <p class="indent">Basire, 1652-53 kışını Halep’te geçirdikten sonra, sonunda karadan İstanbul’a doğru yola çıktı. Yolculuk sırasında, yanında “ne bir hizmetkâr ya da Hıristiyan, ne de Frenk dilini az da olsa konuşan biri vardı; yine de, Halep’teyken kaptığım bir parça Arapça yardımıyla, bana saygılı davranan yirmi Türkün eşliğinde bu yolculuğu sona erdirdim.”<a class="hlink" href="../Text/notlar.htm#not20_07" id="ref20"><sup>20</sup></a> Bu anlatılanlarda en dikkat çekici olan, çetin bir İngiliz rahibin Osmanlı Balkanlar’ında ve Arap topraklarında özgürce dolaşması ve hatta Suriye ve Anadolu’yu yirmi Müslüman Türkün eşliğinde geçmesidir. Yolculuk boyunca karşılaştığı herkes bir yana, din dersi vermeyi göze alamadığı bu kâfir kalabalığıyla yolculuk, Anglikan öğretisinin ya da İngiliz toplumunun doğasında bulunduğunu düşündüğü üstünlüğe inancını en ufak bir biçimde sarsmadı.</p>

  <p class="indent">Basire’nin değişmez amacı, Doğu’nun değişik kiliselerini Anglikan inancının etki gücüne inandırmaktı. Oysa Basire’nin kendisinden daha da ilgi çekici olan, içinde gezip tozduğu dünyaydı. Basire’yi din yayıcılığı yaptığı için Zante Adası’ndan kovan Venediklilerin tersine, Osmanlılar ona pek az kısıtlama koydu; ayrıca, gördüğümüz gibi, Basire’nin yaptıklarına hükümetin müsamaha göstermesinde olağanüstü bir yan da yoktu. Osmanlı kaynaklarının betimlediğine göre ülke, Hıristiyan misyonerlerin vızır vızır dolaştığı bir ülke görünümündedir. İstanbul, Rum ve Sırp Ortodoksların kötülemesine, yerel Osmanlı görevlilerinin kötü davranışlarına karşı yabancı din adamlarını akıllıca savundu. Osmanlı Balkanlar’ını bir uçtan bir uca gezdikleri gibi, oralardaki birçok Katolik manastırını da dolaşan Dubrovnikli ve Venedikli rahipler Osmanlı hukuk sisteminde kolaylıkla sığınak buldular.<a class="hlink" href="../Text/notlar.htm#not21_07" id="ref21"><sup>21</sup></a> Osmanlı devleti ayrıca, görünüşte sadece Mısır, Halep ve başka yerlerdeki Fransızlara hizmet veriyor görünmekle birlikte, imparatorluk içinde din yayıcılığı yapan Kapuçin rahipleri de korudu.<a class="hlink" href="../Text/notlar.htm#not22_07" id="ref22"><sup>22</sup></a> 20. yüzyıl sonlarına rastlayan çatışmaların ilginç bir öncülü olarak, Osmanlı hükümetinin zaman zaman tarihsel eserlerin Batı Avrupa’ya ihracını engellemeye çalıştığı bile oldu; tıpkı 1656 yılında Rum Patriğinin “Frenk kavminden keşişleri” Meryem Ana’nın Kudüs’teki evinden heykelleri çalmakla suçladığı gibi.<a class="hlink" href="../Text/notlar.htm#not23_07" id="ref23"><sup>23</sup></a> Bu tür Osmanlı kaynaklarından edinilen izlenim, Basire gibi bir Protestan rahibin Osmanlı topraklarına sanki Müslüman ve Musevilere din değiştirtmek için değil de, Osmanlı Hıristiyanlarının ruhlarını kurtarmak adına Katolik, Ortodoks ve diğer inançlarla savaşmak için girdiğidir. Bu geç dönem Haçlı Seferlerinde Osmanlı yetkililerinin işlevi, temel kuralları belirlemek, hakemlik görevi yapmak ve mümin Müslümanları bu tür misyonerlerden korumaktı.</p>

  <p class="indent">Isaac Basire, İncil vaizi olarak (Evangelist) Osmanlı İmparatorluğu’nu bir uçtan bir uca durmak bilmeden dolaşıyordu; oysa diğer İngiliz rahiplerin yeri yurdu daha belliydi. Basire ile hemen hemen aynı dönemde yaşamış Robert Frampton 1655’te Halep’teki İngiliz cemaatine vaiz olarak atandı ve kentte on iki yıl kaldı. O da, 1645 yılında Hambledon Savaşı’nda kral için dövüşen Anglikanlardandı ve parlamento yönetimi döneminin ilk yıllarında Londra’da ve daha başka yerlerde vaazlar verdi. Frampton, Cromwell rejiminin en hızlı döneminde Halep’e vaiz olarak atandı. Görevi “cemaatini krallığa ve kiliseye bağlı tutmaktı”; bunu da başarmış görünüyor.<a class="hlink" href="../Text/notlar.htm#not24_07" id="ref24"><sup>24</sup></a> Hizmet dönemi içinde İskenderun’daki Osmanlı yetkililerini, yıkılmakta olan bir Rum kilisesinin onarımına izin vermeleri konusunda ikna etmeye yardımcı oldu; İskenderun’daki İngiliz konsolos yardımcısı Mr. Hext’in, aynı kilisenin kutsanmış alanına gömülmesine izin verilmesi konusunda Rum Ortodoks cemaatini ikna etti; Arapça ve İtalyanca’nın (Akdeniz’in “lingua franca”sı) her ikisini de rahatça konuşup ders vermeye yetecek akıcılıkta öğrendi; İstanbul’a giderek, zorba (ya da o öyle olduğunu iddia ettiği) bir Osmanlı valisine karşı İngiliz tüccar topluluğunun çıkarlarını başarıyla savundu.<a class="hlink" href="../Text/notlar.htm#not25_07" id="ref25"><sup>25</sup></a></p>

  <p class="indent">Bu olaylar, Frampton’un Osmanlı dünyasına hevesle girdiğini ve o dünyayı derinden, yararlı bir biçimde kavrayan bir yorum geliştirdiğini düşündürüyor. Örneğin, çeşitli dinlerden görevlilerin dostluğunu kazanmaya çalıştı: Bu kişiler arasında, dinsel anlaşmazlık konularını sık sık tartıştığı Ortodoks Patriği ve karşılıklı şarap içme ziyaretlerinin tiryakisi olmuş Halep baş kadısı da vardı.<a class="hlink" href="../Text/notlar.htm#not26_07" id="ref26"><sup>26</sup></a> Her ne kadar, kısa sürede elde ettiği akıcı Arapça’sı Osmanlı toplumuna sızmasına yardımcı olmuş olsa da, ister kul, ister yabancı olsun, kâfirlerin kendi topraklarında oturmasına izin verenler Osmanlılardı. Ayrıca, kâfirlerin birbirleriyle özgürce görüşebilmelerine ve Müslümanlarla gayrimüslimler arasında bile toplumsal ilişkiler kurulmasına (en azından kamusal ve erkeklere ait alanda) izin verecek kadar kendi dinlerine, uygarlıklarına ve hükümetlerinin meşruluğuna güvenenler de yine Osmanlılardı.</p>

  <p class="indent">Bu etkinliklerin sınırları vardı. Misyonerlerin, kendi dindaşları Hıristiyanlar ve hatta Museviler arasında bile din yayıcılığı faaliyetlerine karışan yoktu. Ama Osmanlılar İslami ilkeleri bir yere dek zorlayabilirlerdi; dolayısıyla, Müslümanlar kesinlikle bu sınırların dışında tutuldular. Yine de, Frampton bu ideoloji duvarından bir şeyler koparmayı göze aldı. Örneğin, vaiz birkaç kez, devletin eline bırakılırsa Müslüman olacaklarından korktuğu yetim Hıristiyan çocuklara ve serserilere kucak açtı.<a class="hlink" href="../Text/notlar.htm#not27_07" id="ref27"><sup>27</sup></a> Daha da tehlikelisi, en az iki kez, Hıristiyanlıktan ayrılmış dönmelerle karşılaştı ve onları gizlice yeni dinlerinden vazgeçmeye ikna etti.</p>

  <p class="indent">Bunlardan birincisi, Mısır’da karşılaştığı, “Hıristiyanlardan, özellikle de herhangi bir Avrupalıdan çok uzakta” ve “Türkler ve daha başkalarının bütünüyle açık yürekli arkadaşlık ortamında” kalmış bir Fransız dönmeydi. Frampton bir akşam, hizmetkârı ve bir “Türk” dışında herkes dinlenmeye çekildikten sonra, hizmetkârına, “Fransızın anlayabilme olasılığı en uzak dil olan” İtalyanca sözcüklerle, bu genç adamın niçin oyalanıp gitmediğini sordu. Yanıtın genç adamın kendisinden gelmesi Frampton’u şaşkına çevirdi. Soru sormayı sürdürünce bu kişinin Kandiye kuşatması sırasında (1645-69) Osmanlılara karşı Venediklilerin yanında savaşan bir Fransız askeri olduğu açığa çıktı. Uzun süren savunma boyunca bir deri bir kemik kalarak ölecek duruma gelen asker kuşatmayı sürdüren Osmanlıların merhametine sığınmıştı. Artık, “verdiği söze sadık” bir Müslüman gibi, “giyimi kuşamı yerinde, özgür ve kesesi para dolu” yaşıyordu. Dönmenin, girdiği yeni yolun “haklı ve ahlaklı” olduğunda ısrar etmesine karşın, inancı köklü Anglikan rahip onun din değiştirmesini korkunç buldu. Ateş ve kükürtle onu tövbekâr olmaya zorladı; o denli ki, tir tir titreyen dönme ertesi sabah kadıya giderek, “yanlışından dönüp, Tanrı’nın lütfü ile yürekten pişman olduğunu göstermek üzere canına kıyacağını” açıkladı.<a class="hlink" href="../Text/notlar.htm#not28_07" id="ref28"><sup>28</sup></a> Frampton genç adamın kendini öldürmesine izin vermeyi reddetti; onun yerine, adamı kendisiyle Halep’e gelmeye ikna etti. Halep’te Fransız konsolosuna teslim edildi ve Hıristiyan dünyasına doğru kanat açtı.</p>

  <p class="indent">Frampton daha sonra ikinci bir dönmenin ruhunu kurtarmak üzere eyleme geçti; bu kez kurtardığı, “inancını alçakça terk eden, az çok öğrenim görmüş, biraz hafifmeşrep biri olup” Halep’te gönlünce yaşam süren Portekizli bir rahipti.<a class="hlink" href="../Text/notlar.htm#not29_07" id="ref29"><sup>29</sup></a> Gönlünce yaşıyordu; ta ki vaiz Frampton yürüdüğü yolun yanlışlığına onu inandırana ve yine Fransız konsolosunun yardımıyla Hıristiyan dünyasına postalayana değin. Bu olayda Frampton birincisi kadar başarılı olamadı. Belki de rahibi yeniden sürüye döndüren şey, iknadan ziyade uzun ve şiddet içeren konuşmalardı, çünkü dilenci rahip, birkaç yıl sonra, Frampton’un deyişiyle, “kustuğu şeye yeniden döndü ve aynı kentte yaşamayı sürdürdü.”<a class="hlink" href="../Text/notlar.htm#not30_07" id="ref30"><sup>30</sup></a></p>

  <p class="indent">Bu İngiliz din adamı, dönmeler konusuna burnunu sokmakla Osmanlı hoşgörüsünün sınırlarını zorladığını çok iyi biliyordu. Birinci olayda, genç Fransızın kendisini Osmanlı yetkililerine şikâyet etme niyetinden korkuya kapıldığını açıklar. İkinci olayda ise kumpası gerçekten açığa çıkarılır. Osmanlıların misilleme yapmasından korkan Frampton İngiltere’ye kaçış planları yaptı, ama nedendir bilinmez, hiçbir zaman uygulamaya geçmedi. Belki de Halep’teki arkadaşlarınca korundu; ya da belki, Frampton ve diğer misyonerler, din değiştirme konusunda İslamın koyduğu sınırlamalara Osmanlıların sık sıkıya uyacakları gibi bir yanılgıya düştüler.<a class="hlink" href="../Text/notlar.htm#not31_07" id="ref31"><sup>31</sup></a> Öyle ya da böyle, ancak birkaç yıl sonra, 1667’de döndüğü İngiltere’de, Marry Canning’le evlenip bir üç yıl daha vaizlik yapmak üzere yeni eşiyle Halep’e döndü.</p>

  <p class="indent">Din yayma konusundaki bu kısıtlamalar bize Osmanlıların modern anlamda bir hoşgörü ve önyargısızlık anlayışına sahip olmadığını hatırlatıyor. Tek doğru kendi inançları olduğu için, başkaları ne denli kuşku duymuyorsa, Osmanlılar da o denli kuşku duymuyordu; sapkınları ve din değiştirenleri cezalandırmada geri kalır yanları yoktu. Yine de İslam, kâfire toplumda bir yer veriyordu. Frampton ve diğer Hıristiyanlar Müslümanları Hıristiyanlığa kazandırmaya çalışırken misillemeden korkmakta büyük olasılıkla haklıydılar, ne kendisi, ne de diğer rahipler Osmanlı İmparatorluğu’nda oturma ve çalışma izni verilmiş olmaktan dolayı hoşnut olduklarını belirtmişlerdi. Oysa ayrı dinden olmanın, en azından halk arasında, lanetlenme anlamına geldiği kendi memleketlerinde, Müslüman, Musevi ve hatta Katolik meslektaşlarına, değil din çalışmalarına girişmek, yerleşme izni bile verilmiyordu.</p>

  <p class="indent">Basire ve Frampton’un Osmanlı toplumuyla ilişkilerinde muhtemelen normal olmayan bir taraf vardı. İngiliz konuklar -diplomat, tüccar, din adamı- Osmanlı dünyasına fazla ilgi duymuyorlardı. Yazılarında, İncil’de geçen, eski Yunan ve Roma’dan kalma yerler üzerinde durdular; oysa bu kalıntılar Osmanlı toplumuyla ilişkileri konusunda bize hemen hemen hiçbir şey anlatmaz. Gözlemlerini anlatmaya başladıklarında ise, hemen hiç şaşmamak üzere ele aldıkları konular arkadaşları, aileleri, kendi cemaatleri ve ticaret oluyordu. İngiliz rahiplerin ve diğer ziyaretçilerin çok yanlı Osmanlı dünyasını derinlemesine araştırdıkları ender görülen bir durumdur. Bunu yaptıklarında ise bu devasa ve ince ayrıntılı dünyaya daima ya abartılı bir hayranlık duyuyor ya da onu aşağılıyorlardı; o dünya ki, eğer üstünde durup düşünecek olsalar, yanında kendi adaları neredeyse insan çeşitliliğinden yoksun kalmış görünebilirdi.</p>

  <p class="indent">Bu konuda belge olmayışının bir sonucu, daha yerleşik yerel halkın bu acayip ziyaretçileri nasıl algıladıkları konusunda doğrudan pek az bilgimiz olmasıdır. Dükkân sahipleri, tüccarlar, çiftçiler, denizciler, yeniçeriler, din görevlileri ve yöneticiler, yaşadıkları bölgelerde bir aşağı bir yukarı dolaşarak ölü uygarlıkların kalıntılarını çizen ve Hıristiyan Osmanlı tebaasını dinlerinden caydırmak için tatlılıkla uyaran bu garip kişilerle her gün yüz yüze geliyorlardı. Ama bu yüzeysel tanışıklık, acaba Museviliğin ve Hıristiyanlığın tarihsel yerlerini ziyaret için Kudüs’e ya da Roma ve Bizans kalıntılarını görmek için İstanbul’a giden günümüz turistininkinden ne kadar farklıdır? Günümüzün bu görme meraklıları, çevrelerindeki halkı ve toplumu ayrımsamada, Osmanlı dünyasını ziyaret eden Anglikan rahiplerinden daha mı ileride?</p>

  <p class="indent">İngiliz rahiplerin Osmanlı dünyasıyla ilişkilerini kafamızda canlandırabilmek için bazı ipuçlarından yararlanıp o günleri yeniden kurgulamak zorundayız. Aralarında yakın ilişkilerin var olduğunu ve zaman zaman bunların güçlü olduğunu düşünüyorum. Aksi halde, Isaac Basire bir grup Türkle Anadolu’yu bir uçtan ötekine gezerek geçemezdi; Robert Frampton divanlara yayılıp şarap yudumlarken derin söyleşiye daldığı Osmanlı paşaları, kadılarıyla ve diğer ileri gelenlerle akşamlar geçiremezdi; bu iki rahip ve diğerleri, Osmanlı toplumundan böyle bir dolu insanla toplumsal ve düşünsel bakımdan içli dışlı olamazlardı. Bu tür karşılaşmaları mümkün kılan, Osmanlı dünyasıydı; böylesi karşılaşmaların nasıl meydana gelebildiğini araştırmak için yönelmemiz gereken yer, dışlayıcı katılığıyla Batı Avrupa dünyası değil, çok yanlı esnekliğiyle Osmanlı dünyasıdır.</p>

  <h2 class="section">Yeni Bir Tür Çatışma</h2>

  <p class="indent">Frampton’un karşılaştığı, “Türkleşmeden” önce Venediklilerin yanında Osmanlı askerlerine karşı Kandiye’yi savunan şu Fransız dönmesi, hem Hıristiyanlıkla İslam arasındaki askeri sınırın aralıksız geçirgenliğine, hem de gerek savaş sırasında gerekse sonrasında İslama dönenlerin arttığı Girit özel olayına bir örnek teşkil ediyor.<a class="hlink" href="../Text/notlar.htm#not32_07" id="ref32"><sup>32</sup></a> Ayrıca, daha önce Venediklilerin doldurduğu Osmanlı ticaret bölgelerine Felemenk, İngiltere ve Fransa’nın girişine eşzamanlı olarak, Osmanlıların Venediklilerle Girit uğruna giriştikleri uzun ve korkunç mücadeleyi dile getiriyor. Savaşla ticaretin aynı anda sürmesi, Osmanlıların Avrupa’nın geri kalan bölümüyle ilişkilerinin tipik bir özelliğiydi. Fakat bir önceki yüzyılda Osmanlı hükümetiyle savaştıkları sırada bile, Osmanlı topraklarında ticaret yapmayı sürdürenler Venediklilerken, şimdi aynı şeyi yapan başka Avrupalılardı. Yine önceki yüzyıllarda Avrupa’nın en güçlüleri Akdeniz devletleriyken, 17. yüzyılın ortalarına gelindiğinde Atlas Okyanusu kıyısı devletleri Akdenizlileri geçmişti.</p>

  <p class="indent">Her ne kadar bir önceki yüzyılda Kıbrıs’ın düşmesinden sonra Girit, Venedik’in Doğu Akdeniz sularında kalan tek önemli kolonisi durumuna geldiyse de, Osmanlıların sonunda Girit’e saldırmaları için yetmiş yıl ve ele geçirmeleri için de neredeyse bir yirmi beş yıl daha geçmesi gerekti. Bu uzun süre, bir yanıyla başka yerlerde giriştikleri kaynak tüketen ve bitkin düşüren savaşlardan ileri geliyordu: Önce Habsburglara karşı (yüzyılın bitimine noktayı koyan “uzun savaş”ta), sonra Şah Abbas’ın önderliğinde yeniden dirilen Safevi İmparatorluğu’na karşı. Ancak 1638 yılında Bağdat’ın Safevilerden geri alınması üzerinedir ki, Osmanlı sınırları yeniden, devletin sonunda dikkatini Doğu Akdeniz sınırlarını çizmeye çevirebileceği kadar güvene kavuşmuştu.</p>

  <p class="indent">Osmanlıların ağır davranmasını açıklamakta savaşlar denli önemli olan, Osmanlı siyasal yaşamındaki dönüşümlerdi. Tahta çıkışlarına meşruiyet kazandırma hevesindeki padişahların başını çektiği daha önceki seferlerde, İstanbul, Arap toprakları, Rodos, Belgrad ve Kıbrıs ele geçirilmişti. Oysa 17. yüzyılda, ordunun başında sefere çıkmayı becerebilen padişah sayısı yalnız azalmakla kalmadı, olgunlaşmış Osmanlı devletinde bu tür güç gösterileri artık gerekli de değildi. Bunun yerine, üst düzey siyasi kararları verenler, başını çoğunlukla sadrazamların, valide sultanların, gözde hasekilerin çektiği hiziplerdi. Bu tür yarı meşru gruplaşmaların çoğu kez kararsız ve kısa ömürlü olmaları bir yana, saldırgan askeri eylemlerden kazanacakları hemen hemen hiçbir şey yoktu. Eğer bu tür bir sefer başarısızlıkla sonuçlanırsa, paradan, mevkilerinden belki de kellelerinden oluyorlardı; başarıyla sonuçlanırsa da, şan kendilerinden çok padişahın ve devletin oluyordu.</p>

  <p class="indent">Bu tür bir dizi hizip, Osmanlı devletinin sonunda Girit’i almak üzere donanma gönderdiği 1645 öncesindeki ve sonrasındaki yıllarda iktidarı elinde bulundurdu. Aklına estiği gibi davranmakla ünlü İbrahim’in (1640-48) saltanatı özellikle sarsıntılı geçti. Padişahın otoriter annesi Kösem Sultan’ın ve kendinden önceki padişahın sadrazamı Kemankeş Mustafa Paşa’nın başını çektiği -huzursuz, ama deneyimli ve ihtiyatlı- bir çıkar grubunun varlığıyla, saltanatının ilk yılları bir dinginlik havasında başladı. Oysa Osmanlı vakanüvisi Naima’nın anlattığı üzere, padişahla ailesinin ilişkileri kısa sürede bozuldu:</p>

  <div class="block">
    <p class="bl_nonindent">Valide sultan bazen şefkatle konuşur, padişaha nasihatler ederdi. Ama padişahın sözlerine aldırmadığını gördükçe onunla konuşmaz oldu. Uzun süre Topkapı yakınındaki has bahçelerde oturdu. Bu sırada çıkan bazı söylentilere kızan padişah, Sadrazam Ahmed Paşa’yı valide sultanı İskender Çelebi Bahçesi’ne sürgün etmekle görevlendirdi.<a class="hlink" href="../Text/notlar.htm#not33_07" id="ref33"><sup>33</sup></a></p>
  </div>

  <p class="indent">Sonunda, 1644 yılında padişah bu veziri idam ettirip öz annesi Kösem Sultan’ı da payitahttan uzaklaştırınca, Osmanlı önderliği daha istikrarsız bir hal aldı. Bundan sonraki on iki yıl boyunca sadrazamlık yapacak on sekiz adamın genellikle yetersiz kişiler olması bir yana, İbrahim ayrıca bir dizi başka talihsiz siyasal ve dinsel atama daha yapacaktı (aynı dönemde İbrahim ve ardılı, on iki şeyhülislam, yirmi üç hazine defterdarı ve on sekiz kaptan-ı derya atadılar).<a class="hlink" href="../Text/notlar.htm#not34_07" id="ref34"><sup>34</sup></a> En önemli mevkilerdeki kişiler bunca sık değişince, siyasette iniş çıkışlar kaçınılmazdı. Bazen yanlış adımların çaresi bulunabiliyordu; ama bir kez savaş ilan edilince, geri dönüş zordu.</p>

  <p class="indent">1645 yılında ulemadan Cinci Hoca ile Kaptan-ı Derya Yusuf Paşa’nın başını çektiği savaş yanlıları, Sadrazam Semin Mehmed Paşa’nın başını çektiği barış yanlılarının direnmelerine karşın, padişahı Venediklilerin elindeki Girit’e saldırmaya ikna ettiler. Yusuf Paşa komutasında bir donanma nisan sonlarında İstanbul’dan yelken açtı ve Osmanlılar iki yıl içinde, liman kenti Kandiye dışında adanın büyük bölümünü ele geçirmişlerdi. İlerlemenin bunca hızlı oluşu ancak kısmen Osmanlı silahlarının üstünlüğüyle açıklanabilir; Girit’in Rum Ortodoks çoğunluğunun birçoğu Katolik Venedik yönetiminden illallah demişlerdi ve Osmanlıların gelişine memnun oldular. Ama ilerleyiş Kandiye kalesi surlarında durdu. Osmanlı ordusu, kıran kırana kapışmalarla ve denizden kuşatmalarla geçen bir çeyrek yüzyıl sonra adanın fethini tamamlayabildi.</p>

  <p class="indent">Bu çeyrek yüzyılda Osmanlı ordusu Kandiye dışında Girit’in tümünü denetimi altına aldı ve binlerce Giritli bu dönemde İslam dinine geçerek Osmanlı ordusuna katıldı. Bu olgu Osmanlı yönetimindeki Rum Ortodoks halklara özgüydü ve açıklanması gerekir. Kimileri, Frampton’un Fransız dönmesi gibi, büyük olasılıkla kılıç zoruyla din değiştirmişti. Oysa büyük çoğunluk gönüllü olarak din değiştirmiş olmalı. Katolik Venedik’e karşı duyulan yaygın ve içten içe azan kızgınlık yüksek Müslümanlaşma oranını ancak bir yanıyla açıklar; aksi halde, Venedik’in elindeki öteki adalarda var olan Rum Ortodoks nefreti de benzer Müslümanlaşma oranlarına yol açardı. Bu olgunun gerçekleşmesini açıklayan başka birkaç etmen daha var. Birincisi, yüzlerce yıllık baskıcı Katolik denetimi ada köylülerinde, Ortodoks kilise örgütü hiyerarşisine ilişkin en ufak bir anı bile bırakmamıştı. Sonuçta, din kurallarına bağlılığı ve inancına sarılmayı öğütleyen bir yol göstericinin olmaması, Giritlileri dinsel köklerinden koparmış ve onları farklı yollara sapmaya ve din konusunda sürüklenmeye yatkın duruma getirmişti. Başka bir deyişle, adanın pek çok bölgesi, Akdeniz’in belirgin özelliği olan yalıtılmış ve “arada kalmış” bölgeler durumuna gelmişti; örgütlü dinlerce ve yerleşik devletlerce “durmadan fethedilen ve yeniden fethedilen”, "yalıtılmış bir dinsel coğrafya” olarak ince bir dille betimlenmişlerdir.<a class="hlink" href="../Text/notlar.htm#not35_07" id="ref35"><sup>35</sup></a> Bundan dolayı, Girit’in büyük bölgeleri ile Akdeniz’in başka kıyıda köşede kalmış bölgeleri, adı daha da kötüye çıkmış Osmanlı Arnavutluk’uyla dinsel döneklik ününü paylaşmıştır. İslamın en hızlı gelişme gösterdiği yerler böyle ayrı düşmüş bölgelerdir.</p>

  <p class="indent">Öte yandan, Giritlilerin din değiştirmeye yatkınlığını en iyi açıklayan, belki de 16. yüzyılın büyük fetihleriyle (Arap toprakları, Macaristan, Kıbrıs) ve bir yüzyıl sonra Girit’in ele geçirilmesi arasında Osmanlı devletinin ve ordusunun geçirdiği değişimlerdir.<a class="hlink" href="../Text/notlar.htm#not36_07" id="ref36"><sup>36</sup></a> Öncelikle, artık 17. yüzyıldaki iktidar dağılımı anlayışına göre, zaptedilen Girit topraklarını padişah ve onun hane halkından ziyade, vezirler, paşalar, diğer sözü geçen Osmanlı devlet adamları -özellikle önemli Köprülü ailesi- denetim altında tutacaktı. İleri gelen bu devlet adamlarının, boyun eğdirilmiş toprakları hükümdarın düşündüğünden farklı yollardan sömürme istekleri, din değiştirmiş yerli halka yeni ekonomik ve toplumsal olanaklar sağladı. İkincisi, Osmanlı sipahilerinin uğradığı değer aşınması ve bununla eşzamanlı olarak yeniçerilerin ve diğer yaya askerlerin çoğalmasının devleti Balkanlar, Anadolu ve başka yerlerden asker alma yöntemlerini gevşetmeye zorlaması da Giritlilere basit bir din değiştirme eylemiyle doğrudan askeri sınıfa (dolayısıyla yöneticiler sınıfına) geçme olanağı sağladı. Gerçekten de, öyle görünüyor ki, sürdüğü dönem boyunca (ilk yılı hariç) Osmanlıların adanın çok büyük bir kısmını denetim altına aldığı o uzun savaş, yerlerinden yurtlarından edilmiş çiftçileri, bağcılıkla uğraşanları ve diğer çalışanları, fırsattan yararlanıp Osmanlı ordusunun saflarına katılmak için din değiştirmeye teşvik etmişti. Sonunda, adanın Müslüman nüfusunun oranı, Rum Ortodoks Osmanlı dünyasındaki Müslüman oranından fazla oldu; ayrıca bu dönüşüm, Osmanlıların Balkanlar’ı ya da Kıbrıs’ı ele geçirdikten sonra uyguladıkları dışarıdan zorla nüfus aktarımı yöntemine gerek kalmadan gerçekleşti. Kısacası, nüfus büyük ölçüde adanın kendi nüfusuydu; bunun sonucu olarak Girit’te Venedik yönetiminden Osmanlı yönetimine oldukça yumuşak bir geçiş oldu.</p>

  <p class="indent">İronik bir biçimde, savaşın uzamasında en belirleyici olan ve pek çok kişiyi “Türkleşmeye” sevk eden etmen, Venedik’in Hıristiyan dünyasını yardıma çağıramayışıydı. Önceki çatışmalarda Haçlı Seferi ideali Akdeniz devletlerinden hiç olmazsa dolaylı destek gelmesini sağlamıştı. İnebahtı Savaşı’nda ve Malta savunmasında olduğu gibi, Venedik zaman zaman etkili kutsal ittifaklar gerçekleştirmişti. Serenissima bu savaşta da, ta uzaktaki İngiltere’ye değin elini uzatarak böylesi bir birliğin tabanını oluşturmaya çalıştı. Örneğin, 1655 yılı denli geç bir dönemde Venedik Senatosu, bir Hıristiyan dindaş olması nedeniyle Oliver Cromwell’e bir başvuru taslağı hazırladı. Taslakta, “Hıristiyan dünyasını baskı ve kıyım altına almaktan başka amacı olmayan bu barbarlar barbarı kâfirler”den yakınılıyordu: “Bu barbarlar, bir tek Kandiye Krallığı’nı dize getirmek amacıyla güç üstüne güç yığıyorlar; o Kandiye Krallığı, İtalya’nın koruyucu kalkanı olmanın yanı sıra bir kapıdır; öyle ki, ulusların en sinsisi Türkler, Avrupa’nın büyük bölümünü baskı altına almak amacıyla bu kapıdan içeri dalabilirler.” Venedikliler, mektuplarını kutsal savaş diliyle allayıp pullamış olabilirler, fakat Cromwell’e seslenirken bir de fayda kokusu sindirmeye gereksinim olduğunu biliyorlardı; bu nedenle şunu eklediler: “On bir yıldır savaşın yükü altında ezilen, kadınların akıl hocalığını yaptığı, askeri, parası tükenmiş ve tek başına Venedik Cumhuriyeti’ne direnecek durumu kalmamış Osmanlı İmparatorluğu’nu durdurup baskı altına almak için olayların böylesine denk düştüğü bir başka zaman olmayacaktır.”<a class="hlink" href="../Text/notlar.htm#not37_07" id="ref37"><sup>37</sup></a></p>

  <p class="indent">1655 yılında Osmanlının yazgısını bu hiç de umut vermeyen tarzda değerlendirmek doğru görünüyordu. Savaş kilitlenmişti; İbrahim 1648’de öldürülmüştü; yerine tahta çıkan IV. Mehmed küçük yaşta olup, annesi Turhan Sultan’ın sıkı denetimi altındaydı; Mehmed’in babaannesi Kösem Sultan da (söylentiye göre Turhan’ın buyruğuyla zehirlenerek) 1651’de öldürülmüştü. Çaresizlik içinde çırpınan hazine para gelecek her yere el atıyordu (örneğin, Sadrazam Melek Ahmed Paşa daha o yıl tüm tımarlara olağandışı vergiler koydu ve padişah 1655 mayısıyla 1656 ekimi arasında yedi sadrazam, altı şeyhülislam ve beş kaptan-ı derya atayıp görevden aldı). Cromwell yine de Venedik’in başvurusunu görmezden geldi; onun yerine, donanmasını İspanyollara karşı savaşmak üzere Karayip Denizi’ne gönderdi ve Akdeniz alanını İngiliz Levant Kumpanyası’nın yöneticilerine bırakan geleneksel İngiliz siyasetini sürdürdü.</p>

  <p class="indent">Girit’e sahip olma savaşını Venedik tek başına vermek zorunda kaldığı gibi, İngiltere de tarafları birbirine düşüren diğer Kuzey Avrupalı güçler arasına katıldı. Bu büyük ölçüde işlerine geldi, çünkü Atlas Okyanusu’na kıyısı olan devletlerin İnebahtı Savaşı’ndan sonra Akdeniz dünyasında artan deniz gücü üstünlüğü, yalnız yaptıkları deniz taşımacılığını Girit savaşının dışında tutmakla kalmıyor, savaşan tarafları savaş yardım için yakarır duruma da düşürmüş oluyordu. 1640’lara gelindiğinde, artık Felemenk, İngiliz ve Fransız gemileri Osmanlı ve Venedik gemilerinden daha hızlı, manevra yeteneği daha yüksek ve daha iyi silahlandırılmış durumdaydı. Gerçekten de, Osmanlılar açık denizleri rakiplerine bırakmışlardı. Başka bir deyişle, 16. yüzyılda Osmanlı gücü Akdeniz’de Malta’ya dek ağırlığını duyurmuşken, 1640’lara gelindiğinde Ege Denizi’nin kıyılarından öteye geçemiyordu. Bu azalan güç şu anlama geliyordu: Savaşı başlatan Osmanlı hamlesi Kandiye surları önünde tökezleyince, yetkililer karaya çıkardıkları ordunun gereksinimlerini karşılamakta büyük zorluk çektiler ve çatışma zamanla yıpratma savaşına dönüştü.</p>

  <p class="indent">Bu savaş sırasında Osmanlı devletinin başlıca zayıf yanı donanmasıydı. Bu olgunun en etkili biçimde kanıtlandığı yer, Çanakkale Boğazı’nı ablukaya alma üzerine kurulu Venedik stratejisini aşmakta zaman zaman içine zorlanmalarıdır. 1640’lara gelindiğinde İstanbul, belki de 300.000’e dayanan nüfusuyla Avrupa’nın muhtemelen en büyük kentiydi. Kent halkının yiyecek ve giyeceği imparatorluğun dört bir yanından geliyordu. Balkan illerinde yetiştirilen binlerce koyun her yıl kent dolaylarına getirilip kesiliyordu; sayısız ton tahıl, meyve, sebze Karadeniz ile Ege’nin liman kentlerinden yüklenip İstanbul’a taşınıyordu. Deniz yollarının açık tutulması ertelenemeyecek bir sorundu. Bu durumda Venedikliler Kandiye kuşatmasına Osmanlı ordusuna doğrudan saldırarak değil de, iaşe yollarına saldırılarla ve Çanakkale Boğazı’ndan çıkışı engelleyip İstanbul’un Ege’ye erişimini kesmeye kalkışarak karşılık verdiler.</p>

  <p class="indent">Bir yüzyıl önce, Avrupa’nın ekonomik, siyasal ve ideolojik yüreğinin çarptığı yer Akdeniz olduğu zamanlar, bu taktik büyük olasılıkla işe yarardı. Oysa 17. yüzyılda Osmanlı-Venedik çatışması yalnız bölgesel nitelikteydi ve ayrıca Batı Avrupa’nın güçlü devletleri Müslüman bir devlet olduğu için daha önce tersleyebilecekleri Osmanlıları destekliyorlardı; oysa bir yüzyıl önce Hıristiyan olduğu için Venedik’e arka çıkarlardı. Her ne kadar böyle bir yardım daha önce hiç örneği görülmemiş türden değildiyse de (Kanuni Sultan Süleyman’ın saltanatında V. Karl’a karşı Fransız-Osmanlı yakınlaşmasını anımsayın), yeni olan yanı, Avrupa’nın diğer devletleri için Venedik’in Osmanlılardan bile daha az bir tehdit oluşturmasıydı. Kısacası, Felemenk, İngiltere ve Fransa’nın bu savaşa burnunu sokmasının nedeni ne ideolojik, ne de askeriydi; neden ticariydi.</p>

  <p class="indent">İngiliz gemilerinin bu savaşa katılma konusunda kararsız kalması, temel nedenin ticaretle ilişkili olduğu konusunda yanılgıya yer bırakmıyor. Evet, İngiliz gemileri savaşa çoğunlukla gayriresmi katılıyorlardı. Kendi başına hareket eden gemi kaptanları her iki yanın da içine düştüğü zor durumdan yararlanarak büyük kârlar elde ettiler: Bazen Kandiye’deki Osmanlı deniz kuşatmasını yardılar, bazen de Çanakkale’deki Venedik ablukasını geçtiler ya da Girit’teki Osmanlı askerlerinin gereksinimlerini karşıladılar. Bununla birlikte, resmi olarak işe karışan İngiliz devlet görevlileri de vardı. Örneğin, 1649’da İngiltere büyükelçisi, Osmanlı askeri ve gereçleri yüklü on üç İngiliz gemisinin yalnız İzmir’den yelken açıp yükünü Kandiye’ye indirmesine değil, amacı Çanakkale Boğazı önündeki Venedik ablukasını kırmak olan büyük bir Osmanlı donanmasına (birkaç Fransız ve Felemenk gemisiyle birlikte) katılmasına da onay verdi.<a class="hlink" href="../Text/notlar.htm#not38_07" id="ref38"><sup>38</sup></a></p>

  <p class="indent">Kuzey Avrupa hükümetlerinin gemilerinin Osmanlı donanmasına katılmasına izin vermeleri, Girit savaşına yabancıların katılışında tek etmenin ne açgözlülük, ne de ideoloji olduğunu düşündürüyor. Gerçekten de, sözü geçen bu özel filo, İstanbul’da epey bir çalkantıya neden olmuştu. İngiltere büyükelçisinin kâtiplerinden birinin, 1647 baharında denize indirilişini gözlediği gemiler,</p>

  <div class="block">
    <p class="bl_nonindent">kentin sunduğu en görkemli görüntülerden biriydi: Donanma, 60 dolayında kadırga ile 30 kalyondan oluşuyordu: Tümü de tersaneden yeni çıkmış, süslü püslü, boyalı, yaldızlıydı; ağzına dek adam, top, mühimmat ve erzak doluydu; pruvadan kıça en görkemli bayraklarla donatılmıştı; bütün topları hep birlikte öyle bir gümbürdüyordu ki, dünyada daha böyle bir sarsıntı görülmemiştir.<a class="hlink" href="../Text/notlar.htm#not39_07" id="ref39"><sup>39</sup></a></p>
  </div>

  <p class="indent">Her ne kadar, kimi çağdaş gözlemciler, tarihçilerin görüşlerini paylaşarak, doksan dolayında gemiden oluşan bu donanmanın, Osmanlıların bir yüzyıl önce denize indirdiği donanmalardan çok daha derme çatma ve teknolojik bakımdan geri olduğunu düşünmüş olsa bile, yine de, Beyoğlu sırtlarından Haliç’e bakıp da böylesine bir tekne ormanını görmek soluk kesen, ürkütücü bir görüntü olmalı.</p>

  <p class="indent">Batı Avrupalıların savaşa yaklaşımlarında böyle gövde gösterileri kadar, Osmanlıların ticareti kesintiye uğratmaları da etkili oldu. Bu devlet açık denizleri denetimi altında tutma yetisini epeyce yitirmiş olabilirdi. Öyle de olsa, yabancı denizciler ve tüccarlar hâlâ liman kentlerinde Osmanlı halklarıyla iç içe bulunmak ve bütün ticaret gemileri hâlâ Osmanlı limanlarına demirlemek zorundaydı. Bu kentlerde yaşayan halk, anlaşılabilir nedenlerle, hem yiyecek kıtlığına, hem de düşman Venediklilere öfkeleniyorlardı; kolayca saldırgan bir güruh haline gelip bir akşam gezintisini bile tehlikeli hale getirebilirlerdi. Döneminin tüm önyargılarını sergileyen bir İngiliz gözlemcinin belirttiği gibi, “sarhoş Türkler tarafından bıçaklanmak başa gelebilecek gündelik tehlikelerdendi; Türklere göre, Batılı gibi giyinmiş herkes Venedikliydi (sanki dünya Venedikliler ve Türkler olmak üzere ikiye bölünmüş gibi) ve belki de savaşta bazı yakınlarını yitirmiş oldukları için, bizimle her zaman kavgaya hazırlardı.”<a class="hlink" href="../Text/notlar.htm#not40_07" id="ref40"><sup>40</sup></a> Bu tür tacizlerin çoğu Venedik kentlerinden ziyade Osmanlı kentlerinde meydana geliyordu; bunun nedeni ise Venedik topraklarına kıyasla Osmanlı topraklarında çok daha fazla tüccarın oturması ve ticaret yapmasıydı.</p>

  <p class="indent">Yabancı tüccarlar ile diplomatlar, uluslararası ticaret açısından Osmanlı ve Venedik hükümetlerini iki imparatorluğun halklarından bile daha büyük tehlike olarak görüyorlardı. Tehlike, söz konusu devlet yetkililerinin tüccarları taciz etmesinden, elçileri hapse atmasından ve en kötüsü, gemilere Osmanlı limanlarına demirleme ya da demir alma hakkı tanımamalarından ileri geliyordu. Örneğin, Venediklilerin Çanakkale Boğazı’nı kapamalarının bir sonucu, İstanbul’a gelmekte olan bütün Felemenk, İngiliz ve Fransız ticaret gemilerinin aranması ve mallarına el konması oldu. İngiliz büyükelçisi 1648 yılında, gemilerinin Çanakkale Boğazı’ndan geçebilmesi için Venediklilerden özel izin almak zorunda kaldı. Aynı yıl, İngiliz gemi kaptanı Edward Maplesden, Çanakkale Boğazı’nı kapatan Venedik ablukasından geçmeyi iki kez denemesine karşın her defasında geri çevrilişini protesto etti. Bu geri çevrilişleri yüzünden yalnız çok para ve zaman yitirmekle kalmamıştı; aynı zamanda, payitahta ulaşmayı bir kez daha denerse Osmanlılar bundan “onun yalnızca düşmana yiyecek taşımak için denize açıldığı” sonucunu çıkarabilirler (zaten söylenmeye ve rapor vermeye başlamışlardı) diye korkuyordu. Bu durumda, “yalnız kendisinin ve gemisinin değil, tüm milletinin bir <i>avania</i>’ya [zorbalığa] maruz kalmasına sebep olabilirdi.”<a class="hlink" href="../Text/notlar.htm#not41_07" id="ref41"><sup>41</sup></a> Doğal olarak Venedikliler de yabancı gemilerin aynı şeyi Osmanlılar adına yaptığından kuşkulanıyorlardı. İki yıl önce İngiltere büyükelçisi İngiliz gemilerinin, güya Osmanlı hükümetinin bu gemileri Girit savaşında kullanmak üzere ele geçireceği tehdidine karşı, İzmir limanından uzak durmaları buyruğunu vermişti.<a class="hlink" href="../Text/notlar.htm#not42_07" id="ref42"><sup>42</sup></a> Gerçekte böyle bir tehdit yoktu, çünkü Osmanlıların İzmir Körfezi’nin ağzına bir hisar inşa ettiği 1650’lerin sonlarına dek, gemiler limana, yaptırım korkusu çekmeksizin istedikleri gibi girip çıkıyorlardı; tehlikede olan gemiler değil, daha çok yabancıların tacizine uğrayan İzmir halkıydı.<a class="hlink" href="../Text/notlar.htm#not43_07" id="ref43"><sup>43</sup></a></p>

  <p class="indent">Bu örneklere bakıp da diplomatların ve tüccarların birey olarak her zaman devletlerinden ya da yurttaşlarından yana davrandıkları sonucu çıkarılmamalı. Savaşın ilk aylarında, tam da Osmanlı seferinin Kandiye surları önünde duraklamaya başladığı sırada, İngiliz Elçisi Sackvile Crow, Sadrazam Salih Paşa’yı birkaç kez ziyaret ederek, İzmir'deki İngiliz tüccar topluluğunu Venediklilere sürekli tahıl, silah, asker ve kürekçi sağlamakla suçladı.<a class="hlink" href="../Text/notlar.htm#not44_07" id="ref44"><sup>44</sup></a> Osmanlı hükümetinden iki kez, İngiliz gemilerinin bu kentten yük almalarını yasaklayan buyruklar çıkarttı. Crow’u bunu yapmaya sevk eden nedenler hem kişisel (İzmir’deki İngiliz konsolosuna diş biliyordu), hem de siyasaldı (I. Charles, parlamenterlerle girdiği, sonu ölümüyle biten kapışmada, Crow’a tüccarların mallarına krallık adına el koyması buyruğu vermişti). Öte yandan, böylesi eylemler Girit savaşına bulaşma korkusunu önemli ölçüde artırmış olmalı.</p>

  <p class="indent">Felemenk, İngiliz ve Fransız gemilerinin savaşa katılması tehlikesi hem Venedikliler, hem de Osmanlılar açısından açmazlar doğurdu. Örneğin, eğer Venedikliler yabancı gemilere Çanakkale’ye girme izni vermeyi reddederlerse aynı gemilerin kaptanları, Osmanlıların ablukayı delmelerine destek çıkma hevesine kapılabilirlerdi; öte yandan, bu gemileri geçirecek olurlarsa, o zaman Çanakkale Boğazı’nı kapamanın nedeni bütünüyle ortadan kalkacağı gibi, İstanbul’un dört gözle mal bekleyen pazarlarındaki tüccar rakiplerine inanılmaz kazançlar elde etme fırsatı sunmuş olacaklardı. Bu tür açmazlara düşmenin tek nedeni, Akdeniz hükümetlerinin kendi denizlerinde denetimi, ideolojik konulardan çok ekonomik ve siyasal sorunları önemseyen rakiplere kaptırıyor olmalarıydı. Bir Hıristiyan güce karşı bir kâfirle pazarlığa oturmaya ve onu desteklemeye böyle razı oluş, yalnızca ticarete (merkantilizme) artan ilgiyi yansıtmakla kalmıyordu; bu aynı zamanda, Amerika, Afrika ve Asya kıtalarında çeşit çeşit insanlarla karşılaşmış olmanın bir sonucuydu. Üstelik, Batı Avrupa toplumlarının kendileri de din konusunda daha geniş görüşlü olmaya başlıyorlardı. İşte tam bu dönemde, Kalvinist olmayanlar ile Museviler Felemenk topraklarına göç ediyorlardı; Musevilerin yeniden yerleştirilmesine ilişkin ateşli bir tartışma, İngiltere’de dinsel hoşgörüye ilişkin daha kapsamlı bir tartışmanın parçası haline geldi ve Fransa’da Huguenotlar, çoğunlukla Katolik olan siyasi topluluğa dahil oldular (kuşkusuz geçici bir süreliğine).</p>

  <p class="indent">Dışlayıcı bir dinin kendi yurdunda bile sorgulandığı bir ortamda, Doğu Akdeniz’de dinsel ideolojinin yerini siyasal çıkarcılığın almaya başlamasına şaşmamalı. Atlas Okyanusu kıyısı ülkelerinin tüccarları ve diğer temsilcileri, siyasal ve ekonomik çıkarlarının gereği olduğunu düşünerek, Venedikli dindaşlarının terk edilmesini istiyorlardı. Sonuçta, askeri bakımdan zayıflamakla birlikte halen devasa kaynaklara ve insan gücüne sahip bir imparatorluğun karşısında Venedik hem yalnız kaldı, hem de dindaşı Hıristiyan devletlerin yansız kalacaklarına bile güven duyamaz oldu. En sonunda 1669’da Venedikliler Kandiye’yi teslim etti ve Girit adası Osmanlıların eline geçti.</p>

  <p class="indent">Öte yandan, ada doğrudan padişahın eline geçmemişti. IV. Mehmed (1648-87) seleflerinden daha iddialı bir hükümdar değildi ve saltanatının ilk yıllarında, önceki otuz kırk yılda olduğu gibi, sadrazamlar sık sık değişti. Bununla birlikte, 1656 Eylülünde, Çanakkale Boğazı’nın Venediklilerce yeniden kapatılmasının çaresizliği içinde, Valide Turhan Sultan’ın, seksen yaşındaki Köprülü Mehmed Paşa’yı sadrazam ataması ile durum bıçakla kesilmiş gibi değişti. Köprülü Mehmed büyük olasılıkla devşirmeydi ve padişah kapısında uzun, ama pek de renkli olmayan bir kariyer geçirmişti.</p>

  <p class="indent">Mehmed Paşa, Osmanlı yönetimini sarmış olan yolsuzluğun kökünü acımasızca kazıyarak kısa sürede ünlendi. Söylentilere göre bunu 4000 dolayında yönetici ve güçlü kişiyi öldürtmekle gerçekleştirdi. Bu kanlı temizlikteki rolü kuşkusuz yaşamsal önemdeydi. Bununla birlikte, padişahın böyle bir siyasete çoktan girişmiş olduğunun bazı kanıtları var ve yolsuzluğa bulaşmış devlet adamlarının kökünü kazımanın yanı sıra ardından gelen reformlar konusunda da bir miktar övgüyü (ya da suçlamayı) hak ediyor. Örneğin, İngiliz Büyükelçisi Sir Thomas Bendysh, Köprülü’nün atanmasından dört ay önce, genç padişahın o sıra gümrük eminini idam ettirdiğini bildirmişti:</p>

  <div class="block">
    <p class="bl_nonindent">Halkının bu nedenle hiç rahatsız olmadığını görmekten yüreklenerek, kent içinde, yanına aldığı tek bir hizmetkârla, kılık değiştirmiş olarak gezer; nerede bir haksızlık yapan görürse ya da ticarette ve sarraflıkta buyruklarını çiğneyen görürse, hemen yakınındaki cellada hemen oracıkta kafalarını vurdururdu.<a class="hlink" href="../Text/notlar.htm#not45_07" id="ref45"><sup>45</sup></a></p>
  </div>

  <p class="indent">Hükümetin dizginlerini geren ister padişah, isterse sadrazam olsun, övgüyü kazanan kişi sadrazam oldu. Dahası, Girit’in fethinin 1669 yılında nihayet tamamlanması, Mehmed Paşa’nın oğlu Köprülü Fazıl Ahmed Paşa’nın sadrazamlığı zamanındadır; canlılığına kavuşturulan Osmanlı ordularının Viyana’yı 1683 yılında son bir kez kuşatması da Fazıl Ahmed Paşa’nın yeğeni Kara Mustafa’nın zamanında olmuştur.</p>

  <p class="indent">Kısacası, 17. yüzyılın ikinci yarısında ve 18. yüzyılın başlarında, sadrazamların yükselişine en somut bir örnek oluşturacak biçimde, Köprülüler Osmanlı ailelerinin en varlıklısı ve en güçlüsü durumuna geldi.</p>

  <p class="indent">Padişah yönetiminden vezir yönetimine bu yumuşak geçiş, Osmanlı yaşamının pek çok yönünde görülebiliyordu; fakat en yalın biçimde sergilendiği alan bayındırlık işleriydi. Örneğin İzmir’de 1658 ya da 1659 yılında Mehmed Paşa, ticaret gemilerinin giriş çıkışını denetlemek amacıyla Sancakburnu Kalesi’nin inşa edilmesini buyurdu; 1670’lerde Ahmed Paşa aynı ilde bir su kemeri, han, bedesten, hamamlar ve gümrük binasının finanse edilmesine katkı yaptı. 1669 yılından sonra Köprülülerin Girit'le ilgisi daha gözle görülür ve kesindi. Ele geçirmenin karşılığı olarak, adanın en verimli topraklarını Ahmed Paşa kendine ayırdı ve adanın Osmanlı dünyasıyla bütünleşmesini padişah yerine o denetledi.<a class="hlink" href="../Text/notlar.htm#not46_07" id="ref46"><sup>46</sup></a> Dolayısıyla, bu ailenin yönetiminde Osmanlı siyasi yapısının tek kişinin mutlak hükümdarlığına dayalı karakteri bir miktar zayıfladı; onun yerine, bir tür aile oligarşisi ortaya çıktı.</p>

  <h2 class="section">Osmanlı İmparatorluğu ve Avrupa’nın Biçimlenişi</h2>

  <p class="indent">17. yüzyılda Osmanlı İmparatorluğu birçok alanda, 16. yüzyıla kıyasla Avrupa’nın daha ayrılmaz bir parçasıydı. Avrupa normlarına doğru bu yöneliş (ve gördüğümüz gibi, kimi bakımlardan bu yöneliş Osmanlı normuna doğruydu) kısmen, duyulan korkunun azalmasından kaynaklandı. Girit uğruna çıkan Venedik-Osmanlı savaşı, daha erken dönemlerdeki Macaristan uğruna çıkan Habsburg-Osmanlı savaşlarından bile daha açıkça gösterdi ki, bu İslam devleti yükselen Batı Avrupalı devletler için artık önemli bir askeri tehdit oluşturmuyordu. Ne de bu devletlerin gözü artık yalnızca Akdeniz dünyasına çevriliydi, çünkü Doğu Asya ve Amerika kıtasında sömürülecek sonsuz olanakların farkına varmışlardı.</p>

  <p class="indent">Osmanlı korkusu ayrıca basmakalıp ve akıl dışı öğeler de barındırmıştı. 16. yüzyılın sonları ve 17. yüzyılın başlarında, Osmanlı toplumuna ilişkin bilgilerin yayılmaya başlamasıyla Kuzey Avrupa’nın klişe “korkunç Türk” anlayışı yavaş yavaş yıkıldıkça, bu öğeler de yok olmaya başladı. Daha önceki otuz kırk yıl boyunca İtalyanlar, imparatorluktaki Ceneviz, Venedik ve diğer yerleşimleri kanalıyla, ayrıca, İstanbul ve diğer kentlerdeki balyosların ve görevlilerin raporları dolayısıyla Osmanlılar hakkında önemli ölçüde bilgi edinmişlerdi. Örneğin, Guicciardini ve Macchiavelli gibi İtalyan siyaset kuramcılarının yapıtları, Osmanlı devleti ve toplumu hakkında dikkatli ve derin düşünceler içerir. Dayandıkları veriler bu tür bilgi kaynaklarından sağlanmış olmalı.</p>

  <div class="textbox">
    <p class="center"><img alt="" src="../Images/39.png" /></p>

    <p class="textbox"><b>Resim 30.</b> Bu debdebeli kabul töreninde Batı Avrupalılar yalnız giyimleriyle değil, salondaki konumları ile de ayırt edilebiliyorlar. Sedirlerinde arkalarına yaslanmış ev sahibi vezirlerin karşısında yarım daire düzeninde yerleştirilmiş sandalyelerde oturuyorlar. Arkadaki duvarda Kuran'dan bir ayet ve iki tuğra ile toplantıyı izlemekte olan sultanın gölgesinin belirdiği parmaklıklı pencere yer almaktadır.<br />
    D'Ohsson, <i>Tableau général de l'Empire othoman</i>, c. III, 454. sayfa sonrasında.</p>
  </div>

  <p class="indent">Osmanlı topraklarını gittikçe daha çok sayıda Kuzey Avrupalı ziyaret ettikçe, onlar da bu dünyaya ilişkin daha derinlemesine görüşler edindiler. John Sanderson, George Sandys, Robert Bargrave, Thomas Bendysh, Chevalier de la Croix, Jean de Thevenot ve Paul Rycaut gibi ziyaretçilerin kitapları aracılığıyla Kuzey Avrupa'nın dört bir yanına yaydıkları kişisel deneyimleri, “öteki” bir uygarlık olarak Osmanlılara karşı duyulan akıl dışı korkuları azaltmaya yaramakla kalmadı, yeni şekillenmekte olan bir Avrupa ile Osmanlı İmparatorluğu’nun daha sağlam bir biçimde bütünleşmesine de katkıda bulundu. Bu kitapların topluma ne ölçüde ulaştığını kesin olarak bilmek zor olsa da, bu bilgi çeşitli yollardan yayıldığı kesindir.<a class="hlink" href="../Text/notlar.htm#not47_07" id="ref47"><sup>47</sup></a> Bu gezginlerden John Sanderson ve George Sandys gibi bazılarının yazıya döktükleri deneyimleri, Richard Hakluyt, Samuel Purchas ve diğerlerinin yayınlamaya başladığı gezi kitaplarında yer aldı. Thomas Bendysh ve Paul Rycaut gibileri ise deneyimlerini, şirket ve devlet yöneticilerine seslenen mektuplarıyla ve siyasal çözümlemeleriyle yazıya döktüler ve bu yazılar zaman zaman yayınlanma olanağı buldu.</p>

  <p class="indent">Bu adamlar (18. yüzyılda Lady Mary Wortley Montague’ye gelinceye dek bu tür yazarlar hemen hep erkekler arasından çıkıyordu) toplumbilimci ya da tarihçi değildi; daha ziyade diplomat, rahip, klasik sanat ve edebiyat araştırmacısı ve gezgin gözüyle yazdılar. Bulundukları mevkiler, yazdıklarını kimlerin okuyacağının belirlenmesinde önemli rol oynuyordu; gözledikleri dünyaları değerlendirişleri, bakış açılarından önemli izler taşıyordu. Kimileri özellikle klasik Yunan ve Roma kalıntıları üstüne yazılar yazdı; kimileriyse yalnızca Hıristiyan Osmanlılarla ilgilendi; daha başkalarıysa övmek ya da yermek niyetiyle Osmanlı askeri ve siyasi sistemini ele aldı. Öte yandan, birkaç istisnayı saymazsak, bu gezginler günümüzdeki birçok turist gibi, çağdaşları yerli halklar ve toplumlara karşı kesin bir ilgisizlik içindeydiler.</p>

  <p class="indent">17. yüzyılın son yirmi otuz yılında, Osmanlı İmparatorluğu Avrupa’yla mümkün olabilecek en yüksek düzeyde bütünleşmişti. Önceleri imparatorluk, Hıristiyan dünyasının siyasal, ekonomik ve toplumsal bünyesiyle bütünleştirilemeyecek kadar aşırı savaşçı bir yabancı olarak algılanmıştı. Daha sonraları, “Avrupa’nın hasta adamı” olarak (en azından coğrafya ve siyasetteki yeriyle Avrupalı sayıldığını düşündüren bir deyim) ciddiye alınamayacak denli zayıflamış olduğu varsayılacaktı ve “Büyük Güçler”, aralarındaki anlaşmazlıkların acısını ondan çıkardıkça, imparatorluk özerkliğini büyük ölçüde yitirdi. Oysa XIV. Louis ile II. Charles’ın Avrupa’sı Osmanlıları (ister dost, ister düşman olsun) diplomatik, ticari ve askeri politikalarında Avrupa’nın öteki devletlerinden ayrı tutmazdı. Bu Avrupa ne denli bir Venedik ya da Habsburg Avrupası ise, en az o denli bir Osmanlı Avrupa’sıydı.</p>
</body>
</html>
