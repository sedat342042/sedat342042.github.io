<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/epub.css" rel="stylesheet" type="text/css" />
</head>

<body>
  <h1 class="chapter">Önsöz</h1>

  <p class="nonindent"><span class="dropcaps3lines">B</span>ana göre, Osmanlı tarihyazımı geçtiğimiz otuz kırk yıl içinde daha iyiye doğru çarpıcı bir değişiklik göstermiştir. Bir ölçüde, İstanbul, Ankara, Kudüs, Kahire ve diğer yerlerdeki Osmanlı kaynaklarına erişebilirliğin artması, daha önce imparatorluğa ilişkin bilgilerimizin belgesel omurgasını oluşturmuş Osmanlı vakayinameleri ile Batı Avrupalıların yazışmalarını, gözlemlerini bütünlemiş, bazen de onların yerini almıştır. Sık sık düşmanca bir tavırla kaleme alınan dış gözlemcilerin görüşleri yerine, Osmanlıların kendileri hakkındaki görüşleri aktaran kaynakların gitgide daha çok kullanılması, Osmanlı dünyasını içeriden daha iyi tahayyül etmemize olanak sağlamıştır. Ayrıca, Avrupalı olmayan toplumların ve uygarlıkların değerinin daha çok kavranması ve yeni tarihsel ve yazınsal çözümleme yöntemlerinin ortaya konması, bir yandan bu belge bolluğundan yararlanmamızı kolaylaştırırken, diğer yandan modern çağ başlarının Osmanlı dünyasına ilişkin tarihyazımını canlandırmış ve daha gelişkin hale getirmiştir.</p>

  <p class="indent"><i>Osmanlı Dünyası ve Avrupa (1300-1700)</i> Osmanlı tarihine dönük bu yenilikçi ve düşünmeye sevk edici yaklaşımlardan bazılarını monografi ve makale biçiminden çıkarıp genel bir okur ve öğrenci kitlesi için daha erişilebilir kılmayı amaçlamaktadır. Sonuç, eski ile yeninin bir tür melez yapı oluşturması gibi görünebilir, çünkü bu alandaki gelişmeler eşit hızda seyretmemektedir; bilgilerimizdeki birçok boşluk henüz doldurulmamıştır ve kimi yorumlarımız hâlâ tahminlere ya da korkunç ölçüde günü geçmiş yayın ve yaklaşımlara dayanmaktadır. Örneğin, son zamanlarda yapılan çalışmalar, seçkin Osmanlı aileleri hakkında bizi düşünmeye sevk eden görüşler ortaya koyarken, ayrıcalıklı tabakanın dışındaki toplumsal cinsiyet ilişkileri konusunda bilgilerimiz cılız kalmaya devam etmektedir. Benzer biçimde, Osmanlı kentlerindeki toplumsal ve ekonomik yapılar konusunda bildiklerimiz, kırsal toplum ve ekonomiler hakkında bildiklerimizi kat kat geçmektedir. Elinizdeki kitap, Osmanlı araştırmaları alanının böylesi güçlü ve zayıf yanlarına parmak basmaktan öteye geçemez. Bu çarpıklıkların farkına varılmasının, okuyucuyu tarihsel alanımızdaki birçok boşluğu keşfe çıkmak için isteklendirmeye yardımcı olmasını gerçekten umut ediyorum.</p>

  <p class="indent">Bu çalışma, belki elde olmadan, yazarının Osmanlı tarihinin belirli yönlerine duyduğu özel ilginin izlerini taşıyor; örneğin, erken modern çağda Doğu Akdeniz’in zengin ve çok katmanlı dünyası ya da dinsel azınlıklara davranışları açısından Batı Avrupalılar ile Osmanlılar arasındaki benzerlikler ve farklılıklar. Bunun sonucu olarak, okur ileriki sayfalarda Avusturyalılar ya da Macarlardan çok, Venediklilere ve diplomasiden çok toplumsal örgütlenmeye ağırlık verildiğini görecektir. Bu konuları ve vurguları alttan alta bir arada tutan ise, Osmanlı İmparatorluğu’nun erken modern dönemde Avrupa’nın ayrılmaz bir parçası olduğuna ve eğer bir arada değerlendirilmezlerse, Osmanlı devleti ya da Avrupa’nın tek başına bir anlam taşımayacağına temelden inanmamızdır.</p>

  <p class="indent"><i>Osmanlı Dünyası ve Avrupa (1300-1700)</i>, Osmanlı İmparatorluğu ile Avrupa’nın geri kalan bölümü arasındaki ilişkileri araştırırken iki yönlü bir yaklaşımı benimsiyor. Metin genel anlamda bir kronolojik çerçeve içerisinde, Osmanlıların siyasal, dinsel, toplumsal, diplomatik ve ekonomik alanlardaki ilgilerini, özellikle Avrupa kıtasındaki güç dengesiyle ilişkileri bağlamında inceliyor. Başlıca amaçlardan biri, Avrupa’ya Osmanlının açısından -bu bakış açısı Osmanlı dünyasını bir miktar bilmeyi gerektirir- bakmak olduğu için, kitabın birinci bölümü, Osmanlıların örgütlenme biçimlerine ve Osmanlı topraklarında yaşayan halklara ağırlık vermektedir. Ardından ikinci bölümde, böylesi kurumların ve ürettikleri kişiliklerin Akdeniz ve Avrupa dünyalarıyla nasıl yan yana yaşadıkları ve birbirlerini nasıl etkiledikleri konuları üzerinde duruluyor. Bu yapı içerisinde, kitap özgül konuları inceliyor: Örneğin, Osmanlı tarihinde hayali bir kuruluş döneminin nasıl inşa edildiği, Osmanlı-Venedik çatışmaları, ticaretin gelişimi ve içeriği, diplomasi, saltanat kurumu, yeniçeri ocağı ve diğer Osmanlı kurumları ve ilgi alanları. Kitap bu yolla, son yılların taze ve girişimci tarihyazımı çabalarının birçoğunu, Osmanlı olaylarını ve sorunlarını inceleyen geniş bir çerçevenin içine oturtmayı da üstlenmiş oluyor.</p>

  <p class="indent">Bu ana anlatının her bölümünün başında bir öykü yer almaktadır; Osmanlı tarihyazımındaki kafa karıştırıcı açmazları göstermeyi amaçlayan bir dizinin parçasıdır her biri. Her ne kadar modern dönem öncesi Osmanlı İmparatorluğu araştırmacılarının elinde bir vakayiname ve idari kaynak bolluğu varsa da, bana öyle görünüyor ki, günlükler, anılar, mektuplar ve benzeri yazıların kıt oluşu, potansiyel olarak büyüleyici bu araştırma dalındaki çalışmaların hızını kesmiştir. Başka bir deyişle, Kanuni Sultan Süleyman ve karısı Hürrem’in kişiliklerini sergileyen ünlü aşk gazelleri bir yana, Evliya Çelebi’nin, hamisi Melek Ahmed Paşa ve eşleri hakkındaki aydınlatıcı görüşleri ve tek tük birkaç ilginç kırıntı dışında,<a class="hlink" href="../Text/notlar.htm#not1_onsoz" id="ref1"><sup>1</sup></a> modern çağ başlarının Osmanlı dünyasına ilişkin kaynaklarda kişilikler yönünden ciddi bir eksiklik vardır (kaldı ki, kişilikler tarihsel anlatının temel direklerinden biridir).</p>

  <p class="indent">Her bölümün başında yer alan söz konusu öyküler, tarihsel kayıtları ete kemiğe büründürmeyi ve onları kişileştirmeyi hedefleyen başka alanlardan tarihçi ve yazarların<a class="hlink" href="../Text/notlar.htm#not2_onsoz" id="ref2"><sup>2</sup></a> yolundan gidiyor. Niyetim masal uydurmak değil; tersine, elde var olan bilgileri temel alarak, belirli bir kişinin, belirli bir durumda nasıl davranmış olabileceğini; fiziksel varlığı ve kültürüyle Osmanlı uygarlığından beslenen bir kişinin olası eğilimlerini, ilişkilerini ve davranışlarını olabildiğince gerçekçi biçimde yeniden canlandırmak üzere kestirimde bulunmaktır. Oldukça geniş kapsamlı notlar, belgelendirilmiş bilginin nerede bittiğini ve varsayımın nerede başladığını belirlemeye yardımcı oluyor. Okurun bu yöntemle, birçok Batılının -bence yanlış bir biçimde- yabancı, kaba, anlaşılmaz ve tutarsız bulduğu Osmanlı dünyasına ilişkin daha zengin ve özdeşlik kurabilmeye daha uygun bir anlayış kazanacağı umulmaktadır. Buna karşılık, ana anlatının amaçlarından biri, bu sözde biyografik öykülerin kahramanı Kubad Çavuş’un içinde yaşadığı dünyayı betimlemek ve açıklamaktır.</p>
</body>
</html>
