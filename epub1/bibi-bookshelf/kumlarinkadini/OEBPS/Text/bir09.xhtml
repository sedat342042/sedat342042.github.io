<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/eldv0.2.css" rel="stylesheet" type="text/css" />
</head>

<body>
  <h2>8</h2>

  <p>Tuvaletini yapan adam, sanki takalı kalmamış bir halde ağır havanın ortasında kalakaldı. Zamanla işlerin düzeleceği beklentisi yoktu. Sadece eve dönüp dönmemekte kararsızdı. Kadının yakınında olmanın ne kadar tehlikeli olduğunu, böyle biraz uzaktayken düşününce çok daha iyi anlıyordu. Hayır, sorun kadının kendisi değil, o yüzüstü kapaklanmış duruşuydu. Öylesine edepsiz bir görüntüyle hayatında ilk kez karşılaşmıştı. <i>Asla geri dönmemeliyim. Ne olursa olsun, kadının o duruşunda aşırı tehlikeli bir hava var.</i></p>

  <p>Zoolojide thanatosis dedikleri bir tanım vardır. Bazı böcek ve örümcek türleri, beklemedikleri bir saldırıya uğradıklarında ölü taklidi yaparlar. Yıkılmış bir görüntü. Kontrol kulesi bir çılgının eline geçmiş havaalanı. Kış uykusundaki bir kurbağa için kış olmadığı gibi, adam da elinden gelse, kendi hareketsizliği ile birlikte dünyadaki hareketliliğin de durmuş olduğunu düşünebilmek istiyordu.</p>

  <p>Ancak, güneşin ışınları bunu düşündürtmeyecek kadar şiddetliydi. Adam kendini iyice büzerek, ışınların dikenlerini vücudundan silkeleyip atmak ister gibi bir hareketle, başını hızla kaldırıp, gömleğinin düğmelerine yapışarak var gücüyle göğsünü tırmalamaya başladı. Üstten iki-üç düğmesi kopup uçtu. Avucuyla üstüne yapışan kumları temizlerken, kadının dün akşam kumun kesinlikle kuru bir madde olmadığını, aksine yapıştığı her şeyi çürütecek kadar nemi emme özelliği olduğunu söyleyişini hatırladı. Gömleğini sıyırdıktan sonra, kuşağını gevşeterek pantololunun içine de hava girmesini sağladı. Ancak, o kadar patırtı çıkartmasına herhalde gerek yoktu. Huzursuzluk, geldiği gibi hızla uzaklaşıp gitmişti. Herhalde, kumun nem emici özelliği havayla temas ettiğinde sihrini kaybediyor olmalıydı.</p>

  <p>Aynı anda, önemli bir yanlış anlamaya kapıldığını fark etti. Kadının çıplaklığı hakkındaki yorumum son derece tek taraflı oldu. Adamı tuzağa düşürmek gibi bir art niyetinin hiç olmadığı belki söylenemez ama bu aslında yaşamın gereklerinden kaynaklanan, tamamen günlük yaşam alışkanlığından başka bir şey olmayabilir. Evet, kadın gün ağardıktan sonra yatmış olmalıydı. İnsan uyurken daha kolay terler. Bu uykuyu gün boyunca, hem de yakıcı kumdan bir küp içerisinde uyumak gerekiyorsa, çıplak kalmak çok doğal olsa gerek. Eğer, adamın kendisi aynı koşullar içerisinde kalsa, muhtemelen o da çıplaklığı tercih ederdi...</p>

  <p>Bu kavrayışı, püfür püfür esen bir rüzgâr teninin üzerindeki teri ve kumu nasıl usulca ayırırsa, adamın kapıldığı tedirginliği gideriverdi. Fazla düşünerek, korkuya kapılmanın anlamı yok. Kat kat demir parmaklıklar ve beton duvarlar arasından kaçabilen adamlar da var. Kilitli olup olmadığına bakmadan, sadece anahtar deliğini görmekle ümitsizliğe kapılmanın anlamı yok... Adam yavaş yavaş, her seferinde ayağı kumlara yapışıyormuş gibi adımlarla kulübeye döndü... <i>Sakin olayım. Artık bu kez, gerekli olan bilgileri kadından söküp alayım... öylesine panikleyerek, bağırıp çağırınca, kadın da suskun kalmakta haksız değil... Üstelik, o sessizliğinin nedeni, haberi olmadan çıplaklığının görülmesindeki tedbirsizliğinden utanç duymaktan başka bir şey de olmayabilir.</i></p>
</body>
</html>
