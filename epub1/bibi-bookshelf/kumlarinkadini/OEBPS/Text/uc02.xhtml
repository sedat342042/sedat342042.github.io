<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/eldv0.2.css" rel="stylesheet" type="text/css" />
</head>

<body>
  <h2>28</h2>

  <p>Ekim.</p>

  <p>Gündüzleri hâlâ, yazın sıcaklığı, bitmek bilmez bir bunaltıcılıkla, kumların üzerinde beş dakika bile yalınayak yürüyemeyecek kadar kavuruyordu ama akşamları güneş batınca, duvarları çürümüş evin içinde soğuk ürpertiyordu, ocaktaki ıslak külleri kurutmaya çalışmak zorunda kalıyorlardı. Dingin sabah ve akşamlarda bu ısı değişimleri, nehir kenarlarında olduğu gibi, koyu bir pus oluşturuyordu.</p>

  <p>Bir adam, arka taraftaki açıklıkta karga yakalamak için, tuzak hazırladı. Tuzağa 'Ümit' adını verdi.</p>

  <p>Tuzağın düzeneği basitti, kumun özelliklerine dayanıyordu. Biraz derince kazdığı bir çukurun dibine bir tas yerleştirdi, küçük bir kapağı üç yerinden kibrit çöpü boyutunda sopalarla tutturdu. Sopaların her birine ip bağlıydı. İpler kapağın ortasındaki delikten geçerek, dışarıdaki tele bağlanıyordu. Telin ucuna ise, yem olarak, kurutulmuş balık taktı. Sonra düzeneğin tamamını güzelce kumla örttü, düzeneği bilmeyen biri kumun ortasında balık varmış gibi görürdü. Karga balığı gagaladığı anda kapak sopalardan kurtularak çökecek, aynı zamanda çevresindeki kumlar hızla akacak ve karga gömülüverecekti... İki-üç denemeden sonra sorunsuz görünüyordu... Kanat çırpacak fırsat bile bulamayan zavallı karganın kumlara gömülmüş halini görür gibi oluyordu.</p>

  <p><i>... Sonra, şansım yaver giderse, mektup yazarak karganın ayağına bağlayıp... Hayır, elbette, şansım yaver giderse... Her şeyden önce salıverdiğim karganın ikinci bir kez insanların eline düşmesi olasılığı son derece zayıf... Üstelik ne yöne uçup gideceği de belli değil... Aslında, kargaların hareket alanı bir hayli sınırlıdır... Daha da kötüsü, benim kargayı köylülerin fark etmesi olur, mesela sürünün içindeki birinin ayağına iliştirilmiş beyaz bir kağıt görürlerse... Bunca zamandır boşu boşuna sabretmiş olurum...</i></p>

  <p>Başarısız firar teşebbüsünden sonra adam bir hayli dikkatli davranmaya başlamışta. Kış uykusuna yatmış olduğunu varsayarak, çukurdaki yaşantıya ayak uyduruyor, ilk başta köylülerin gözünde bir tehlike olmaktan çıkmaya çalışıyordu. Aynı davranışları tekrarlamanın etkin bir korunma yolu olduğu söylenir. Yaşantıdaki basit tekrarlarla bütünleşebilirse, bir gün gelip adamların bilincinden silinip gitmesi mümkün olabilirdi.</p>

  <p>Bu tekrarların diğer bir etkisi daha vardı. İki aydan fazla bir süredir kadın, her gün, yüzü gözü şişecek kadar, kendini evde yapmaya başladığı ipe boncuk dizme işine veriyordu. Uzun iğnenin ucuyla, karton kutunun dibine serdiği metalik boncukları dans edercesine topluyordu. Bu işten biriktirdiği paranın iki bin yeni bulmasına az kalmıştı. Bu randımanla iki hafta daha çalışsa, radyonun ilk ödemesini yapabileceklerdi.</p>

  <p>Dans eden iğnenin ucunda, sanki dünyanın merkezi yer alıyordu. Tekrarlar yaşanılan ana rengini bırakır ve dokunuşların gerçekçi bir hal almasını sağlar. Kadının bu halini görünce, adam da ondan aşağı kalmayacak şekilde, daha basit olan işlerle, kendini vererek, ilgilenmeye başladı. Tavan arasındaki kum temizliği, pirinç ayıklama, çamaşır gibi işler, artık adamın günlük ödevleri haline gelmişti. Çalışmaya başlayınca, mırıldandığı şarkılarla birlikte, zaman akıp gidiyordu. Uyurken tepelerine astığı küçük naylon cibinliği akıl etmesi, kızgın kumun içinde buğulama balık yapmayı keşfetmesi de, geçen zamanı eğlenceli kılmaya başlamıştı.</p>

  <p>O olaydan beri, zihnini bulandırmamak için, mümkün olduğunca gazete okumamaya çalışmıştı. Bir hafta kadar sabredince, okuma isteği duymamaya başlamıştı. Bir ay sonra ise, gazete diye bir şeyin olduğunu neredeyse unutmuştu. Bir zamanlar 'Yalnızlık Cehennemi' adlı bakır baskı bir resim görmüş, tuhaf bulmuştu. Bir adam, havada asılıydı ve gözleri korkuyla kısılmıştı. Adamı çevreleyen mekan, boş olmak bir yana, ölülerin yarı şeffaf gölgeleriyle kımıldamaya fırsat vermeyecek şekilde kaplanmıştı. Ölülerin her biri farklı bir ifade takınmış, diğerlerini itip kakarak adama bir şeyler söylemeye çalışıyorlardı. Bunun 'yalnızlık' olarak adlandırılmasının nedeni neydi acaba? O zaman, resmin yanlış adlandırıldığını düşünmüştü ama şu an çok net olarak anlayabiliyordu. Yalnızlık, hayal peşinde koşup da doyurulmamış susuzluktur.</p>

  <p>O yüzden, kalp atışlarının sesi yetmez, tırnaklarını kemirirdi. Beyin dalgalarının ritmi doyurucu olmaz, sigara içerdi. Cinsel ilişkiyle üzerindeki gerilimi atamaz, bacaklarını sallardı. Soluk alış verişler, yürümek, iç organların titreşimleri, günlük programlar, yedi günde bir gelen pazar günü ve dört ayda bir tekrarlanan dönem sonu sınavları, adamı rahatlatmak şöyle dursun, tersine yeni başlayacak bir tekrarın gerilimini yaşamasına neden olurdu. Sonunda, günden güne içtiği sigaranın miktarı artmış, tırnakları pislik dolu kadınlarla insanların gözlerinden uzak kalabileceği yerler aramış, tere batarak uykuları kaçmış, nihayetinde de tüm bunların müptelası haline geldiğinin farkına varınca, birdenbire, olabilecek en basit oval hareketlerin dolaşımıyla var olan gökyüzü ve 1 /8 milimetrelik dalga boyunun hükmettiği kumlukları aklından çıkaramaz hale gelmişti.</p>

  <p>Adam, her gün tekrarladığı kuma karşı mücadele ve rutin işlerde bir ölçü doyum hissediyor olsa da, bu kesinlikle mazoşist bir eğilim değildi. Bu şekilde kendini iyi hissetmek korkutucu olabilir, ama ona hiç tuhaf gelmiyor.</p>

  <p>Fakat, bir sabah, her zamanki iaşe paketine, bir de hediye olarak mizah dergisi koymuşlardı. Yok, derginin konması o kadar da büyütülecek bir olay değildi. Kapağı daha önce kullanan kirli eller yüzünden kararmış, olasılıkla çöp toplayıcılarından falan alınmış bir şeydi. Temiz olmaması bir yana bırakılırsa, eh işte, köylülerin aklına gelebilecek türden bir duyarlık gösterisi olduğu söylenebilir. Sorun, dergiyi okuyan adamın, midesine kramplar girecek ölçüde vücudunu iki büklüm edip, yerdeki hasıra eliyle vura vura gülecek hale gelmesiydi.</p>

  <p>Sıradan, saçmalıklarla dolu bir dergiydi. Komik olan şeyin ne olduğunun bulmanın olanaksız olduğu, anlamsız ve basit karikatürlerin sıralandığı bir dergiydi işte. Ancak, çok iri bir adamı sırtına alınca çöküveren atın yüzündeki ifade bir hayli komikti. <i>Bu durumun içinde olmama rağmen, nasıl da öyle gülebildim acaba? Arlanmazın tekiyim. İçinde bulunulan ortama ayak uydurmanın da bir sınırı var. Bu nihayetinde bir yol, amaç haline gelmemeli. Kış uykusu deyince hoş bir tınısı var ama galiba kendimi köstebek gibi görmekten, hayatım boyunca gün ışığına çıkma isteğimi kaybettim.</i></p>

  <p>Gerçekten de, firar şansının ne zaman, ne şekilde kendini bulacağını artık hayal bile edemiyordu. Bir ümidi olmadığı halde beklemeye alışıp, nihayet kış uykusu mevsimi geçtiğinde, gözlerinin kamaşmasından dolayı dışarı çıkamaması da olasıydı. Dilencilerin de, üç gün dilendikten sonra, bir daha vazgeçemedikleri söylenir... Öylesi içten çürümeler, galiba çok hızlı oluşuyordu... Bu konu üzerinde düşünerek kendini sorgulasa bile, şu atın yüzünü anımsadığında yine o aptalca kahkahalarını koyuverecek gibi oluyordu. Lamba ışığında, her zaman olduğu gibi boncuk dizmeye devam eden kadın yüzünü kaldırarak, masum masum gülümsedi. Adam, kendine ihanet edişine daha fazla dayanamayarak, dergiyi bir kenara fırlatıp dışarı çıktı.</p>

  <p>Kum yarın yukarısında pus, uğultular çıkararak daireler çiziyordu. Gecenin kırıntılarının leke halinde kaldığı kısımlar... Kızgın metal gibi parıldayan kısımlar... Işıldayan buğu parçaları halinde akmaya devam eden kısımlar... Bu gölgelerin kurgusu hayallerle doluydu, sonsuz hayal gücü sağlıyordu. Ne kadar bakarsa baksın bıkmıyordu. Her an farklı, yeni bir şey dikkatini çekiyordu. Somut şekillerden, henüz hiç görmediği esrarengiz şekillere varana kadar, burada aradığı her şeyi bulabiliyordu.</p>

  <p>Adam, o pus bulutuna doğru döndü, şikâyete başladı.</p>

  <p>"Sayın mahkeme başkanı, neyle suçlandığımı söyleyiniz! Verdiğiniz kararın gerekçesini açıklayın! Davalı olarak, gördüğünüz gibi ayağa kalktım saygıyla bekliyorum!"</p>

  <p>Bunun üzerine, pusun içinden tanıdığı bir ses geldi. Aniden, telefon ahizesinden gelirmiş gibi, zorlukla işitilen bir ses.</p>

  <p>"Yüz kişide bir işte, nihayetinde..."</p>

  <p>"Ne dediniz?"</p>

  <p>"Yani, Japonya’da kişilik bölünmesi yüzde bir oranında görülür."</p>

  <p>"İyi de bu... Nasıl yani?”</p>

  <p>"Fakat, kleptomanlar da aynı, yüzde bir oranındaymış..."</p>

  <p>"Bu söylediklerinizin anlamı ne?"</p>

  <p>"Erkeklerde homoseksüellik yüzde bir olduğu gibi, lezbiyenlik de doğal olarak yüzde bir. Sonra, kundakçılık yüzde bir, içip dağıtma eğilimi yüzde bir, zihinsel gerilik yüzde bir, seks manyaklığı yüzde bir, megalomanlık yüzde bir, dolandırıcılık yüzde bir, cinsel soğukluk yüzde bir, teröristler yüzde bir, paranoya yüzde bir..."</p>

  <p>"Bu saçmalıklara bir son verin."</p>

  <p>"Eh, sakin sakin dinle bakalım. Yükseklik korkusu, kapalı yer korkusu, uyuşturucu müptelalığı, histeri, katillik, frengi, zekâ geriliği... Her biri yüzde birden, toplam yüzde yirmi ediyor... Bu şekilde, anormal durumları seksen tane daha sıralarsan, ki elbette bu mümkün, insanların yüzde yüz rahatsızlık taşıdığı istatistik olarak kanıtlanmış olur."</p>

  <p>"Çok saçma! Normal diyebileceğimiz bir standart olacak ki, anormallik söz konusu olabilsin!"</p>

  <p>"Aa! Ben de burada seni savunmaya çalışıyorum halbuki..."</p>

  <p>"Savunma mı?"</p>

  <p>"Sen bile, tutup da suçlu olduğunu savunmaya kalkmayacaksın umarım."</p>

  <p>"Orası öyle elbette!"</p>

  <p>"Öyleyse, daha akıllı davran. Her ne kadar kendi durumun istisna bile olsa, bunu dert etme. İnsanlar, senin gibi farklı bir böceği kurtarmak zorunda değiller ama seni yargılama hakları da yok."</p>

  <p>"Böcek? Adam kaçırma suçundan şikâyet ederken, neden farklı renkte böcek oluyorum?"</p>

  <p>"Şimdi tutup da, böyle bilmemezlikten gelme... Japonya gibi bir nemli kuşak alanında, üstelik yıllık felaketlerin yüzde seksen yedisinin su kaynaklı olduğu bir yerde, böyle kum kaynaklı bir zarar yüzde sıfırlarda gezer ancak. Sahra Çölü'nde su zararına karşı önlem almak için kanun çıkartmaya çalışmak kadar saçma bir durum bu!"</p>

  <p>"Önlemden söz eden kim?! Benim söylemeye çalıştığım, çektiğim eziyet... İster çölde, ister bataklıkta olsun, adam kaçırmak suçtur. Fark eden bir şey yok!"</p>

  <p>"Haa, adam kaçırma... Fakat, insanoğlu açgözlülük etmeye başladı mı sonu gelmez... Baksana köylüler sana ne kadar değer veriyor..."</p>

  <p>"Gebersinler! Benim, çok daha iyi varolma nedenlerim olmalı!"</p>

  <p>"Oldu mu şimdi? O kadar sevdiğin kumdan nefret ediyormuş gibi konuşuyorsun."</p>

  <p>"Nefret?"</p>

  <p>"Bu dünyada, on yıldan fazla süre harcayıp pi sayısını mikro rakamlara varana kadar hesaplayan insanlar var... Ne güzel... Bu, o ölçüde bir varoluş nedeni olabilir... Fakat, sen kendin varoluş nedenini reddetmeye çalıştığın için, kalkıp da böyle bir yere kadar geldin... "</p>

  <p>"Hiç de öyle değil! Kumun bile tam tersi bir yüzü var! Kumu kullanarak dökme kalıplar yapılmıyor mu? Sonra, betonu sertleştirmek için gerekmiyor mu? Bunun dışında organik tarımda ayrık otlarını ve mantarları uzak tutmak için kullanılıyor... Üstelik, toprağı aynştıran elementleri kullanarak kumu dönüştürmeye çalışıyorlar... Kum deyip geçme öyle..."</p>

  <p>"Oo, birdenbire nasıl da dönüverdin! Böyle her seferinde farklı bir şey söylersen, hangisine inanacağımızı anlayamaz hale geliriz."</p>

  <p>"Pisi pisine ölmek istemiyorum!"</p>

  <p>"Nasıl olsa elli adımı giden, yüz adım da gider... Kaçan balık büyük olur."</p>

  <p>“Lanet olsun! Sen kimsin be!"</p>

  <p>Fakat, sis kitlesi uğultular içinde dağılarak karşı taraftan gelen sesin duyulmasını önledi. Onun yerine cetvelle çizilmiş gibi ışınlar, demet demet aşağıya süzüldü. Kamaşan gözleri karardı, hissettiği yorgunluğu bastırmak için dişlerini sıktı.</p>

  <p>Bir karga öttü. Tuzak aklına geldi, 'Ümit’i kontrol etmeye arkaya gitti. Başaramadığını düşünüyordu, yine de içerideki mizah dergisinden iyiydi.</p>

  <p>Yem, olduğu gibi duruyordu. Çoktan çürümüş balığın kokusu bornunu sızlattı. 'Ümit’i kurduktan sonra iki hafta geçtiği halde, tık yoktu. Acaba nedeni neydi? Tuzağın düzeneği konusunda kendine güveniyordu. Yemi gagalayacak olduktan sonra karga hemen eline düşüverecekti. Ancak, zaten o yeme dönüp bakmadıklarına göre, tuzağa bel bağlamanın anlamı yoktu.</p>

  <p>Acaba, bu 'Ümit'in neresi, karga milletinin hoşuna gitmiyordu? Nereden bakara bakılsın, şüphelenilecek bir hali yoktu. <i>Kargalar, insanların atıklarını toplamak için, insanların çevresinde dolaşıp dururlar. Belki de o yüzden, bu kadar temkinliler. Öyleyse, sabretmekten başka çare yok. Kargalar çukurun içindeki kokuşmuş balığa alışana kadar... Sabır yenilgi değildir... Aksine, sabretmek yenilgi olarak algılandığında yenilgi başlar. Aslında, 'Ümit' adını da bu düşünce doğrultusunda koymuştu. Ümit Burnu, Cebelitarık'ta değil, Capetown’da mıydı ne?</i></p>

  <p>Adam, ayaklarını sürüyerek geri döndü... Yine yatma saati gelmişti.</p>
</body>
</html>
