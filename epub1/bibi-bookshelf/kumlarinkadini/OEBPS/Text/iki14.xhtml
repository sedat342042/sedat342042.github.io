<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/eldv0.2.css" rel="stylesheet" type="text/css" />
</head>

<body>
  <h2>23</h2>

  <p><i>"Got a one way ticket to the blues, woh, woh..."</i></p>

  <p><i>Şarkı söylemek isteyen keyfince söylesin. Aslında, eline tekgidişlik bilet tutuşturulmuş bir insan, pekala öyle kolay kolay gönlünce şarkı söyleyemez. Elinde tek gidiş biletinden başka bir şey olmayan insan türü, ayakkabısının topuğu çakıllara bastığında çıkan sesten bile ürkecek kadar diken üstündedir. Artık daha fazla yürümeye niyeti yoktur. Canı gidiş-dönüş bileti için ağıt yakmak ister aslında. Tek yön bileti, dün ve bugün, bugün ve yarın arasındaki bağın koptuğu, paramparça olmuş bir yaşamdır. Öylesine yırtık pırtık olmuş bir tek yön bileti için ağıt yakabilenler, bir zamanlar gidiş-dönüş biletini sımsıkı yakalamış olan insanlarla sınırlıdır. İşte o yüzden de, biletin dönüş için olan yarısını kaybetmemek, çaldırmamak için neredeyse histeri telaşıyla hisse senetleri alır, hayat sigortası yaptırır, sendikayla amirleri arasında ikiyüzlüce oynarlar. Banyo oluklarından, tuvaletin deliğinden yükselen tek yön biletlilerin yardım isteyen çığlıklarından bıkar, kulak tıkamak için televizyonu sesini iyice açarak izler, tek gidiş bileti için gönül rahatlığıyla ağıt yakabilirler. Kapatılan insanın şarkısı, çift yönlü bilet için ağıt bile olsa, hiç kuşkuya kapılmazlar.</i></p>

  <p>Adam boşluk buldukça, gizlice halat hazırlamaya başladı. Yedek gömleğini sökerek örgü haline getirdi, kadının ölen kocasının beylik kuşağını ekleyince uzunluğu beş metreyi buldu. Zamanı geldiğinde, paslı kırkma makasını yanın açarak bir sopa parçasıyla sabitleyecek, halatın ucuna sağlamca iliştirecekti. Elbette, halatın uzunluğu henüz yeterli değildi. Balık ve mısırların kurutulduğu girişteki hasır ipleri, çamaşır asmak için kullanılan kendir sicimi uç uca bağlarsa, hemen hemen yeterli uzunluğa ulaşırdı herhalde.</p>

  <p>Bu fikir bir anda aklına gelmişti.Ancak yine de, zaman harcayarak hazırlanmış planların bile, başarıya ulaşması garanti değildir. Bu ilhamın temelindeki mantık bilinçli olmasa da, elbette bir süreç sonucuydu. Dolayısıyla, gereksiz yere abartılı kurgulanan bir plandan olasılıkla daha başarılı olacaktır.</p>

  <p>Ancak sorun, eyleme geçiş zamanlamasıydı. Kaçış zamanı, kadının uyuduğu gündüz vaktinden başka bir zaman olamazdı. Tamam da, köyden geçebilmesi için elverişli koşullar ancak akşam karanlığında mümkündü. Sonuç olarak, kadının uyanmasına az bir süre kala buradan çıkıp uygun bir yerde bir müddet gizlenerek güneşin batmasını beklemek, sonra da eyleme geçmek en doğru eylem sıralaması olacaktı. Ayın çıktığı zamana kadarki zifiri karanlığı kullanarak, otobüslerin geçtiği karayoluna ulaşması pek o kadar zor olmasa gerekti.</p>

  <p>O arada adam, ne yapıp ederek köyün konumuyla ve yer şekilleriyle ilgili olarak kadından bilgi almaya çalıştı. <i>Denize kıyısı olduğu halde, tek bir balıkçı gemisi bile olmayan bu köy geçimini nasıl sağlıyor? Ne zamandan beri bu durumda? Toplam nüfus kaç kişi? laleleri kim nerede yetiştiriyor? Çocuklar okula nasıl gidiyor?</i> Bu dolaylı bilgileri ilk geldiği günden kalan silinmeye yüz tutmuş hatıralarıyla birleştirince, köyün aşağı yukarı haritasını çıkartmış oldu.</p>

  <p>İdeal olanı köyün içinden geçmeksizin etrafından dolanarak kaçmaktı ama batı tarafı oldukça sarp kayalıklardan oluşan bir burunla kapatılmıştı. Pek yüksek olmasa bile yıllar boyunca dalgaların etkisiyle neredeyse düz bir duvar haline gelmişti. Köylülerin yakacak toplamaya gittikleri bir patika vardı, ama çalılıkların arasında bulunması güçtü ve fazla belirgin sorular soracak olursa kadın da şüphelenebilirdi. Aksi yönde, doğu tarafında derin bir koy vardı ve ıssız bir sahil uzanıyordu. Yükselip alçalarak, on kilometre boyunca, dönüp dolaşıp köyün çıkışına gelen bir yol vardı. Kısacası bu köy, sarp kayalıklar ve derin koy tarafından ağzı bağlanmış bir torbaydı. Uzun uzadıya zaman harcayarak, köylülerin önlem almasına fırsat vermektense, cesaretle köyün ortasından geçerse daha güvenli olacaktı.</p>

  <p>Fakat sorun bununla bitmiş olmuyordu. Sözgelişi, şu yangın kulesinden çevreyi kolaçan eden gözler... Ayrıca, onun kaçağının farkına varan kadının patırtı çıkartması ve köyün girişinin kaçışından önce kapatılması tehlikesi de vardı. Sonuçta bu iki nokta, tek bir sorun olarak düşünülebilir. İlk vagonu taşıyan tipler, genelde güneş battıktan bir hayli sonra su ve gerekli iaşeyi dağıtmak için geliyorlardı. Kadın, adamın kaçışını bundan önce ihbar etmek isterse, elbette ancak o yangın kulesi vasıtasıyla bildirebilirdi.</p>

  <p>Şans eseri, ani ısı değişimleri yüzünden olsa gerek, güneşin batışından yanın saat öncesinden başlayarak bir saat süreyle pus oluşuyordu. Tuttuğu ısı oranı düşük olan kumdaki silisik asit boyunca depoladığı ısıyı aniden salmaya başlıyordu. Yangın kulesinden bakıldığında, çukur güneş yönünde olduğundan, çok az bir pusla bile, kalın sütbeyaz bir perdeyle kaplanıyor ve görüş mesafesi de son derece kısıtlanıyor olmalıydı. Deniz tarafındaki yarın aşağısından birçok kez havlu sallayarak işaret göndermiş ama tahmin ettiği gibi hiçbir yanıt alamamıştı.</p>

  <p>Eyleme geçiş, planı tasarladıktan dört gün sonra olacaktı. Banyo için dağıtılan suyun getirildiği cumartesi akşamında karar kıldı. Bir önceki akşam, soğuk almış numarası yaparak, deliksiz bir uyku çekti. İnandırıcı olsun diye, boşuna olduğunu bildiği halde kadını aspirin aramaya gönderdi. Bakkalın arka raflarında bir tane bulmuşlardı ama artık rengi bile değişmişti. İki tanesini şoçu ile içince, hemen etkisini gösterdi. Kadın işini bitirip içeri gelene kadar vagoncuların sesini bir kez duyması dışında hiçbir şey anımsamıyordu.</p>

  <p>Uzun bir aradan sonra tek başına çalışmak zorunda kalan kadının yorgunluğu her halinden belli oluyordu. Geç bir saatte akşam yemeğini oflayıp puflayarak hazırlayan kadına, ıvır zıvır bir sürü gereksiz istekte bulunduktan sonra, önceden beri aksayan banyo oluğunu tamir etmesini söyledi. Fakat adamın bu tür isteklerde bulunması, bulunduğu yere kök salma isteğinin bir göstergesiydi ve kadın adamın bu havasını bozmaktan korkarak, hiç istifini bozmadı. Nihayet, bütün işler tamamlandıktan sonra, ne olursa olsun banyo yapmak istedi. Özellikle, terden vıcık vıcık olan tenine kumun iyice yapışmasıyla oluşan hisse bir türlü alışamamıştı... Tam da banyo için su dağıtılan güne denk gelmişti zaten. Üstelik, adamın vücudunu yıkamaya özel bir ilgi gösteren kadın, hayır diyecek değildi ya...</p>

  <p>Adam yıkanırken, heyecanlanmış gibi yaparak kadının giysisini bir çırpıda çekip alıverdi. Karşılık olarak kadını yıkamak istediğini ifade etmek istemişti. Kadın şaşkınlıkla beklenti arasında kalakalmıştı. Reddetmeye çalışan el hareketinin de neyi reddettiği belirsizdi. Adam çevik hareketlerle tastaki suyu kadının çıplak vücüdunun üzerine boca edip lif kullanmadan sabunladığı elleriyle kadının vücudunu doğrudan okşamaya başladı. Kulak memelerinden başlayarak çenesinin altına geçti, omuzlarını sıvazlayarak tek eliyle memesini kavradı. Kadın hafifçe inleyerek, adamın göğsünden beline doğru sürtünerek kaydı, yerde çömeldi. Elbette tavırları adamın devamını getirmesini beklediğini gösteriyordu. Ancak adam acele etmedi. Daha da yavaşlayarak, hassasça oynattığı parmaklarını kadının en kuytu yerlerinde dolaştırdı.</p>

  <p>Kadının heyecanı, elbette adama da bulaşmıştı. Fakat, her zamankinden farklı, tuhaf bir hüzün yumru olup boğazına düğümlenmişti. Kadın şu an yakamozlar arasından çıkmış gibi ışıltılar saçıyordu. Onun bu haline ihanet etmek, idam mahkûmunun kaçmasına yardım eden birini sırtından vurmasına benzeyecekti. İçinde hafiflemeye başlayan isteği yeniden kamçılamak için, adam daha haşince davranmaya başladı.</p>

  <p>Ancak, doruğuna ulaşan şehvetin sınırları vardır. Başlangıçta, istermiş gibi görünen kadın, sonunda adamın çılgınca hareketlerinden ürkmeye başladı. Adam da boşalma sonrasındaki gibi bir boşluk hissine kapıldı. Her seferinde cesaretim yeniden toparlayarak, aklına getirdiği her türlü cinsel hayali şahlandırdı. Dudaklarıyla kadının memelerine yapıştı; sabun, ter ve kumla, demir tozu katılmış makine yağına dönüşen vücudunu kadına yapıştırdıkça şehvetini kamçıladı. En azından iki saat devam etmek niyetindeydi. Sonunda kadın canının yandığını söyleyerek, dişlerini takırdatarak kıvrıldı kaldı. Arkasına geçen adam, tavşan gibi hareketlerle birkaç saniye içinde işini bitirdi. Üzerlerinden tekrar su boca ederek, bir tas dolusu şoçuyla üç aspirini kadının itirazlarına aldırmadan zorla içirdi. <i>Bu haliyle gün batana kadar... Her şey yolunda giderse, vagoncu tiplerin bağırtısına uyanana kadar... Deliksiz bir uyku çekeceğine şüphe yok.</i></p>

  <p>Kadın bayılmış gibi uyuyordu. Solukları derin ve uzun uzundu. Adam topuklarını hafifçe dürtüklediğinde bile hiç kımıldamadı... Şehveti tamamen boşaltılmış, eski bir tüp gibi. Yüzünden düşmek üzere olan havluyu düzeltip, beline kadar sıyrılan giysisini dizlerine kadar çekti. Zihni planının son aşamasını gerçekleştirmekle dolu olduğundan, aşırı duyarlık gösterecek zamanı yoktu. Yine de çıkmadan önceki son bakışında içini tırmalayan bir acı hissetti.</p>

  <p>Çukurun üst kıyısından bir metre aşağısına kadar olan kısımda, alev rengi ışıklar bir çember oluşturmuştu. Herhalde altı buçuk, altı kırk arasında bir saat olmalıydı. Tam zamanıydı. Kollarını tüm gücüyle arkaya doğru gererek, boynunu çevirip omuz kaslarını gevşetti.</p>

  <p>Önce çatıya tırmanması gerekiyordu. Bir şeyler fırlatırken, yerden hedefe doğru kırk beş derecelik kullanmak en elverişlisidir. Aslında, çatıya tırmanırken de halatı kullanarak durumunu denemek isterdi ama makasın çatıya çarpma sesiyle kadının uyanması hiç de iyi olmazdı. İşin deneme kısmını atlayarak, evin arkasına dolaşıp, daha önceden bir şeyler kurutmak için kullanıldığı belli olan tezgâhı saçaklara dayayarak tırmanmaya karar verdi. Saçaklar yan yarıya çürümeye yüz tutmuş, ince bir malzemeyle yapıldığından bir hayli güçlük çekti. Fakat, esas sorun ondan sonrasıydı. Uçuşan kumla tıraşlanmış tezgâh sanki yeni çıkmış gibi bir halde tertemiz görünüyordu. Ancak, üzerine çıktığında, ıslanmış bisküvi gibi yumuşamıştı. Bastığı yerler içine göçecek gibiydi. Bunun üzerine vücut ağırlığını yaymak için, sürünerek usul usul ilerledi. Nihayet çatının zirvesine ulaşarak eyere binmiş gibi bacaklarını açarak oturdu. Orası çoktan karanlıkta kalmıştı ve çukurun batı tarafının donuk rengi de yavaş yavaş puslanmaya başlamıştı. Artık yangın kulesindeki gözcüyü dert etmesine gerek yoktu.</p>

  <p>Bir metre berisinden ipi sağ elinde tutarak, çapa atarmış gibi bir duruşla, makası başının üzerinde daireler çizecek şekilde çevirmeye başladı. Hedefi, vagon indirilip çıkartılırken oluk vazifesi gören kum torbalarıydı. İp merdiveni taşıyacak kadar sağlam olduğuna göre, bir hayli yük taşıyabilecek şekilde gömülmüş olmalıydı. Gitgide çevirme hızını artırdı, nişan alıp fırlattı. Hiç aklına getirmediği bir yöne uçtu. Fırlatma şeklinden ziyade düşünce şeklinde yanılmış olmalıydı. Makas, havada çizdiği dairenin ekseni üzerinde uçacağına göre, ip hedefle dik açı oluşturduğu anda ya da hemen öncesini hesaplayarak elinden bırakması yeterli olmalıydı. Evet, işte böyle... Ancak, maalesef bu sefer de kum duvarın ortalarında bir yere denk gelip aşağıya düştü. Çevirme hızı ve açısı yetersiz kalmış olmalıydı.</p>

  <p>Birçok kez tekrarladıktan sonra, hem mesafe hem de yön doğru olmaya başlamıştı. Yine de, hâla isabet ettirmekten uzaktı. Biraz olsun işi öğrendiğini hissedebilse rahatlayacaktı ama aradaki mesafe daralıyormuş gibi değildi; hatta, yorgunluktan ve sabırsızlıktan, aradaki mesafe açılıyormuş gibi geliyordu. Sonuç alamamanın öfkesiyle neredeyse ağlayacak hale gelmişti, sanki aldatılıyordu.</p>

  <p>Olasılık kurallarında doğruluk payı olsa gerek, yapılan tekrarların artmasıyla başarı ihtimali de yükselir. Hiçbir beklentisi kalmamışken, gelişigüzel fırlattığı bir seferde, on üçüncü denemeydi herhalde, halatın ucundaki makas kum torbalarına geçiverdi. Bir anda ağzının içinde bir uyuşma hissetti. Sımsıkı kapattığı dudaklarının kenarlarından salyaları süzüldü. Yine de rehavete kapılmak için henüz erkendi... Nihayetinde, sadece piyango bileti alabileceği parası olmuştu... Piyangonun vurup vurmayacağı sonraki meseleydi. Tüm dikkatini halat üzerinde yoğunlaştırarak, örümcek ağı ipliğiyle yıldız indirmeye çalışırmış gibi bir ruh haliyle, usulca kendine doğru çekti.</p>

  <p>Evet, olmuştu. Hemen inanamadı ama halat gerçekten de sabit duruyordu. Biraz daha sıkı asıldı... Her an rüya sona erebilirdi... Gerçi artık kuşkulanacak bir şey kalmamıştı. Makastan yaptığı çapa torbalara iyice saplanmış olmalıydı. <i>Tam da zamanında... Ne kadar şanslıyım! Sonrasında da şansım yaver gider herhalde!</i></p>

  <p>Seri hareketlerle çatıdan inip, kum duvar üzerinde yükselen ipin altına geçti. Düzlük hemen oracıktaydı... İnanamayacağı kadar yakınında... Yüzünde bir korku ifadesi, dudaklarının kenarında da bir karıncalanma oluştu. <i>Eh, ne de olsa yumurta kırılmadan omlet yenmez.</i></p>

  <p>Halata yapışıp yavaş yavaş kendini çekmeye başladı. Birden halat, lastik gibi esnemeye başladı. İrkildi, derisindeki tüm gözeneklerden ter fışkırdı. Şansına, esneme otuz santim sonra durdu. Vücut ağırlığıyla iyice yüklendi, bu sefer sorun kalmamış gibiydi. Avuç içlerine tükürerek, ayaklarının iç kısmıyla halatı kıstırıp tırmanmaya başladı. Oyuncak ağaca tırmanan oyuncak maymunlar gibi bir hali vardı. Belki de aşırı heyecandan, alnındaki terler tuhaf bir şekilde soğuktu. Mümkün olduğunca kuma bulanmamak için sadece halata yüklenmeye çalışıyordu ama vücudu olduğu yerde dönüyor, bir türlü sabitlenmiyordu. Düşündüğü gibi ilerlemiyordu, yerçekimi sandığından daha sinsi çıkmıştı. <i>Tamam ama bu titreme de neyin nesi böyle?!</i> Üstüne üstlük kolu olabildiğince titremeye başlamıştı, her an ipten kurtulup yere uçacak gibiydi. Eh, o felaket kırk altı gün düşünülecek olursa, bu durumu normal karşılamalı. Uzaklaştığı bir metreyi yüz metre, iki metreyi iki yüz metre gibi hissediyor, derinlik başını döndüren bir hal alıyordu... <i>Aşırı yorgunum... Asla aşağıya bakmamalıyım!... İşte çıkış hemen oracıkta...Hangi yöne bakarsam bakayım, dünyanın son yerine kadar gidebileceğim yolları göreceğim yer yüzeyi... Yukarı tırmandığım anda her şey belleğimin defteri arasında kurutulmuş bir çiçek haline geliverecek... Zehirli bir bitki de olabilir, etobur bir bitki de. Solgun, şeffaf bir renkli plaka haline gelecek ve oturma odamda çayımı yudumlarken, ışığa tutarak bakacağım, sohbetlerde anlatacağım bir şeyden öteye geçmeyecek.</i></p>

  <p>Yine de şu an, kadını suçlamak gibi bir düşünce aklının ucundan bile geçmiyordu. <i>Kadının bir hanımefendi olmasa bile bir fahişe de olmadığını ben garanti ederim. Eğer referans isterlerse gözümü bile kırpmadan mührümü on kez, yirmi kez seve seve basarım. Yalnızca benimle aynı, elindeki çift yön biletine sımsıkı sarılmaktan başka bir meziyeti olmayan, aptal bir kadın. Fakat, aynı şekilde çift yön bileti bile olsa, çıkış noktası farklı olunca, doğal olarak varış istikameti de farklı oluyor. Öyle ki, benim için dönüş biletinin anlamı onun için gidiş bileti.</i></p>

  <p><i>Kadın bir şeyleri yanlış anlamış bile olsa, nihayetinde yanlış anlama, yanlış anlamadır.</i></p>

  <p><i>... Aşağıya bakma! Aşağıya bakmamalıyım!</i></p>

  <p>Belki bir dağcı, belki yüksek binalarda camların dışını silen bir temizlikçi; hatta televizyon kulesinin teknisyeni, belki de sirkteki trapezlerde salınan bir cambaz ya da termik santralın baca temizleyicisi bile olabilir. Ancak, kim olursa olsun, aşağısını aklına getirdiği andan itibaren düşüşü başlamış demektir.</p>
</body>
</html>
