<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/eldv0.2.css" rel="stylesheet" type="text/css" />
</head>

<body>
  <h2>21</h2>

  <p><i>Sayısız fosil katmanlarını üst üste sıralayıp, sonra da üstünden aşıp gelen insanoğlunun kasılmaları... Çığlıklar atarak çılgınca ilerleyen, üremenin devamını sağlayan bu mekanizmayı, ne dinozorların dişleri ne de buzulların duvarı durdurabildi... Sonunda, kıvrana kıvrana çıkartılan, havai fişek gibi fışkıran beyaz kurtçuklar... Sonsuz karanlığı yararak ilerleyen kayanyıldız kümesi... Sararmış portakal renginde yıldızlar... Fışkıran köpüklerin korosu...</i></p>

  <p>Bu parıltılar da, birden kuyruğunu kıstırıp kayboluverdi... Adamın kalçalarına dokunarak şehvetini artırmaya çalışan kadının elleri de artık işe yaramıyordu. Kadının bacaklarının arasına doğru süzülen sinirleri de çiy düşmüş kılcal kökler gibi tıkır tıkır kurudu, parmağı midyenin etleri arasında son gücünü harcadı. Bir süredir inatla kalçalarını kaldırmakta olan kadın da, sonunda kendini nefes kesen baygınlığın içerisine koyuverdi.</p>

  <p>Komodinin arkasında kalmış, ekşimik bir kokuyla kaplanmış eski temizlik bezi... Pişmanlığın tozuna bulanarak geri döndüğü, bisiklet parkurunun önündeki cadde...</p>

  <p>Sonuçta, hiçbir şey başlamadığı gibi, hiçbir şey de bitmemişti. İhtiraslarını tatmin eden adam değildi de, sanki onun vücudunu kullanan bir başkasıydı. Cinsellik aslında, her bir bireyin vücuduna değil de, türün kontrolüne aittir belki de... Görevini yerine getiren birey, hemen eski yerine dönmek zorundadır. Sadece mutlular tatmine... Üzülenler, ümitsizliğe... Ölmek üzere olanlar, ölüm döşeğine... Böylesine bir madrabazlığın doğal aşk olduğuna nasıl da saf saf inanmıştı... Çok binişlik biletler için olan cinsellikle karşılaştırıldığında, bu yaptıklarının elle tutulur yeri neresiydi acaba? Eğer bundan ibaretse, keşke cinselliği yasaklayanlar arasına katılsaydı.</p>

  <p>Bozulmuş balık yağı gibi kokan ter ve salgılar arasında döne döne de olsa, bir ara uyuyakalmıştı. Rüya gördü. Çatlamış su bardağı, döşemesi sökülmeye yüz tutmuş uzun bir koridor, klozetleri ağzına kadar dışkıyla kaplanmış umumi tuvalet ve sürekli su sesi gelen ama bir türlü musluğunu bulamadığı bir lavabodan oluşuyordu rüyası. Elinde termosla koşan bir adam vardı. Bir yudum olsun vermesini isteyince, çekirge gibi suratıyla ters ters bakmış ve arkasını dönüp koşarak uzaklaşmıştı.</p>

  <p>Uyandı. Dilinin kökünde, yapış yapış bir tutkal eriyip kalmıştı sanki. Susuzluk iki katı şiddetlenerek geri dönmüştü... <i>Suu!</i>... Pırıl pırıl ışıldayan, kristal su... Bardağın dibinden yükselen köpüklerin oluşturduğu gümüş rengi çizgiler... Balık gibi çırpınan, toza bulanmış, terk edilmiş evin örümcek ağlarıyla kaplanmış su boruları...</p>

  <p>Doğruldu, elleri ve ayakları su torbaları gibi ağırlaşmıştı. Toprak girişe fırlattığı boş demliği kapıp kafasına dikti. Otuz saniyeden fazla bekledikten sonra, ancak iki-üç damla dilinin ucunu hafifçe ıslattı. Yine de dili damağı kuru kaldı. Boğazı daha fazlasını bekliyor, iyice çıldırmış gibi yutkunuyordu.</p>

  <p>Adam, su bulabilmek için bulaşık yıkanan yalağın çevresini iyice karıştırdı. Tüm bileşenler içerisinde su en basit mineraldir. Masanın çekmecesinden tesadüfen bir yen çıkması gibi bir şekilde bulabilmek mümkün olabilir. <i>İşte, su kokusu gelmeye başladı. Katıksız su kokusu.</i> Adam birden su küpünün dibindeki ıslak kumu avuçlayıp, ağzına doldurdu. İçinde bir kusma isteği yükseldi. İki büklüm olarak, midesini sıkıştırmaya çalıştı. Fışkıran sarımtırak mide öz sıvısı ile birlikte, gözyaşları kumun yüzeyini kapladı.</p>

  <p>Baş ağrısı, kurşun saçaklar halinde gözlerine akıyordu... İhtiras, nihayetinde, çöküşe olan mesafeyi kısaltmaktan başka bir işe yaramıyordu herhalde. Adam aniden, emekleme pozisyonunda, toprak girişin zeminini köpek gibi eşelemeye başladı. Dirseklerine kadar bir mesafeye ulaştığında kum nemlenmiş, siyaha çalan bir renk almıştı. Çukurun içerisine kafasını daldırıp, yanan alnını yapıştırarak, kumun kokusunu ciğerlerine doldurdu. Şansı yaver giderse, midesinin içinde hidrojen ve oksijen uygun bir karışım haline gelebilirdi.</p>

  <p>"Lanet olsun! Ne kadar pis bir yönteme başvuruyorlar!" Tırnaklarını avuç içlerine batırıp, sesini titreterek kadına döndü. "Bunların niyeti ne ha?! Gerçekten, hiçbir yerde su yok mu?!"</p>

  <p>Uluorta açıktaki bacaklarının arasına giysisini çeken kadın, vücudunun üst kısmını kıvırarak mırıldandı. "Evet, yok... "</p>

  <p>"Yok? Yok demekle oluyor mu ha?! İş bu raddeye gelirse, ben de canımı dişime takanın... Sefil yaratık! Çabuk bir şeyler yap! Lütfen... Baksana, lütfen diyorum işte!"</p>

  <p>"Dedim ya, biz çalışmaya başlarsak, hemen..."</p>

  <p>"Tamam, yenildim! Tükendim, yenildiğimi kabul ediyorum..." <i>Kurutulmuş sardalya değilim ya! Bu şekilde öldürülmek komik olur. Hiç de öyle gerçekten teslim olmuş değilim. Su elde edebilmek için, gerekirse tiyatro da oynarım.</i></p>

  <p>"Evet, yenildim... Fakat, her zamanki dağıtım saatini bekleyecek de değilim... Her şeyden önce, böylesine tamtakır kurumuş bir halde nasıl çalışır insan?! Bir şekilde hemen irtibata geçmen gerek... Senin de boğazın kurumuş olmalı."</p>

  <p>"Çalışmaya başlarsak, hemen anlarlar... Her zaman birileri yangın kulesinden dürbünle gözetler çünkü..."</p>

  <p>"Yangın kulesi?"</p>

  <p>Hücrelerde, hapsedilmişliği en güçlü hissettiren şeyin demir kapıdan ya da duvarlardan ziyade, o küçük gözetleme penceresi olduğunu söylerler. Adam, bir an tereddüt ettiyse de, hızla belleğini taramaya başladı. Ufuk çizgisiyle ayrılan hava ve kum... Hiçbir yerde yangın kulesi oturtulacak bir boşluk yoktu. Buradan görülemediği halde, o taraftan görülebilmesi düşünülemez ama...</p>

  <p>"Arkadaki yarın oradan bakarsan hemen anlarsın..."</p>

  <p>Adam uslu uslu eğilip, yerdeki küreği aldı. Artık, kendine saygı konusunda diretmek, kire batmış gömleği ütülemeye çalışmak gibi olurdu. Arkasından kovalayan varmış gibi dışarı fırladı.</p>

  <p>Kum, ateşin üzerine boş konmuş tencere gibi yanıyordu. Gözlerinin kamaşması neredeyse nefesini kesecekti. Burnuna dolan rüzgar sabun tadındaydı. Fakat, attığı her adımla suya biraz daha yaklaşmış olacaktı. Deniz tarafındaki yarın altında durup baktığında, siyah kulenin ucunun, küçük parmağının ucu kadar başını çıkarttığını gördü. O iğne kadar kalmış çıkıntı, gözetleyen adam olabilir. Acaba farkına varmış mıydı? Müthiş bir keyifle bu anı bekliyor olmalıydılar.</p>

  <p>Adam küreği kaldırarak, o siyah iğneye doğru vargücüyle salladı. Küreğin ucu yansıma yapsın, karşısındaki kolayca fark etsin diye açısını da ayarlamaya çalıştı... Gözlerinin derinliklerinde kızgın cıva yayılmaya başlamıştı... <i>Sefil kadın, daha ne bekliyor?! Bir an önce yardıma gelse ya!</i></p>

  <p>Birden, serin, ıslak mendil hissi veren bir gölgenin altında kaldı. Bulut çıkmıştı. Fakat, göğün bir köşesine itilmiş, yaprak kadar bir buluttu. <i>Lanet olsun! Hiç olmazsa yağmur yağsaydı, bu hale düşmezdim... İki elini açtığında, elleri dolup dolup boşalacak kadar su... Yağmurun çağlayan gibi örttüğü pencere camı... Su oluğundan sütun gibi akan yağmur suyu... Asfaltı buğulandıran su damlaları...</i></p>

  <p>Rüya mı görüyordu yoksa hayal ettikleri gerçek mi olmuştu, adamın çevresinde bir hışırtı koptu. Kendine geldiğinde, kum çığının tam altında kalmıştı. Saçağın altına kaçıp, duvara yaslandı. Kemikleri, konserve balıkların kılçığı gibi erimeye başlamıştı. Susuzluk, şakaklarında bir yerlerde patlamıştı. Parçaları bilincinin üzerine serpilerek nokta nokta puanlar haline geliyordu. Dişlerini sıktı, ellerini midesine bastırdı, yükselen bulantısını dizginleyebildi.</p>

  <p>Kadının sesi geldi. Kum yarına doğru sesleniyordu. Ağırlaşan gözkapaklarının arasından baktı. İlk gün onu buraya getiren o yaşlı adam, ipin ucuna taktığı bir kovayı usul usul indiriyordu. <i>Suu! Geldi işte! Kovanın ağzı eğilip, kum duvar üzerinde leke oluştu. Kim ne derse desin, su işte! Adam, haykırarak, havada yüzercesine yaklaştı.</i></p>

  <p>Kova elinin uzanabileceği bir yere kadar gelince, adam kadını iteleyerek beceriksizce sıçrayıp iki eliyle sımsıkı yakaladı. Kovaya bağlı ipi bile çözmeden, sabırsızlıkla birden başını daldırdı, vücudu su pompası gibi salınmaya başladı. Yüzünü kaldırıp nefes alır almaz, kafasını yeniden daldırdı. Başını üçüncü kez kaldırdığında, burnundan ve ağzının kıyısından su fışkırdı, tıkanmıştı. Dizlerinin bağı çözülünce yere çöküp gözlerini kapattı. Kovayı kucaklama sırası bu kez kadındaydı. Kadın da adamdan aşağı kalmamıştı, bütün vücudu kauçuk haline gelmiş gibi sesler çıkartıyordu, çok geçmeden kovadaki su yarıya inmişti.</p>

  <p>Kadın kovayı indirip, toprak girişe dönerken, yaşlı adam da ipi çekmeye başladı. Adam ani bir hareketle fırlayıp, ipe yapışarak haykırdı.</p>

  <p>"Biraz bekle! Beni dinle! Sadece dinlesen de olur, biraz daha bekle!"</p>

  <p>Yaşlı adam karşı çıkmaksızın, ellerini gevşetti. Canı sıkılmış gibi gözlerini kırpıştırmıştı ama yüzünde neredeyse hiçbir ifade yoktu.</p>

  <p>"Suyunuzu aldıktan sonra, yapmam gerekeni yaparım. Bu sözüm üzerine dinlemeni istiyorum. Siz kesinlikle bir hesap hatası yapıyorsunuz... Ben bir okulda öğretmenim... İş arkadaşlarım olduğu gibi, sendikaya da, öğretmenler birliğine de üyeyim. Eğitim gönüllüleri derneklerinde de çalışıyorum... Benim ortadan kaybolmam karşısında alemin sessiz kalacağını mı sanıyorsunuz?"</p>

  <p>Yaşlı adam dilinin ucuyla üst dudağını ıslatarak, adamın anlattıklarıyla ilgilenmiyormuş gibi baktı. Hafifçe gülümsemişti. Hayır, hafifçe gülümseme değildi belki de, yalnızca rüzgârla uçuşan kum tanelerinden korunmak için gözlerini kısmış da olabilir. Fakat, can havliyle konuşan adam, en ufak değişikliği bile kaçırmıyordu.</p>

  <p>“Ne o? Bir şey mi dedin? Bunun her açıdan bir suç olduğunu, sen bile anlamıyor olamazsın."</p>

  <p>"Niye ki? O günden bugüne on gün geçti ama hiç de öyle vilayetten soruşturmaya gelen olmadı...” Yaşlı adam, son derece ciddi bir tavırla her bir sözcüğü vurgulayarak konuşuyordu. "On gün geçtikten sonra bile hiçbir hareket olmamışsa, bilmem, ne desem?"</p>

  <p>"On gün değil, bir hafta!"</p>

  <p>Bunun üzerine yaşlı adam susuverdi. Gerçekten de, burada durup laf dalaşı yapmanın hiçbir faydası yoktu... Adam, sabırsızlığını bastırmaya çalışarak, ders anlatırmış gibi bir ses tonuyla konuşmaya başladı. "Neyse, bunun bir önemi yok... Onun yerine, aşağıya gelsen de, oturup sakin sakin konuşsak olmaz mı? Asla kötü bir şey yapmam. Yapmaya kalksam bile bu kadar kişi karşısında elimden ne gelir ki? Söz."</p>

  <p>Yaşlı adam suskunluğunu koruyordu. Adamın nefesi gitgide düzensizleşmeye başlamıştı. "Evet, ben de bu kum temizliği işinin köy açısından ne kadar önemli olduğunu anlıyorum... Ne de olsa, hayati önemi olan bir iş... Ciddiyim... Çok iyi anlıyorum... Böyle zor kullanmasaydınız bile, belki, kendiliğimden yardımcı olmaya çalışırdım... Gerçekten! Bu koşulları görüp de yardımcı olmaya çalışmak en doğal insan davranışı olur. Fakat, bu şekliyle gerçekten yardım etmiş oluyor muyum? Bundan kuşkuluyum... Daha başka, çok daha uygun bir yardım yolunun olabileceğini düşünmediniz mi? İnsan dediğiniz kendine uygun işi yapar... Yaptığı iş kendine uygun değilse, yardım etmeyi istese bile bir faydası olmaz... Öyle değil mi? Hiç böyle tehlikeli bir oyuna kalkışmadan, beni daha verimli kullanabileceğiniz bir yol yok muydu?"</p>

  <p>Yaşlı adam dinliyor muydu, yoksa dinlemiyor muydu bilinmez, dalgın dalgın boynunu oynatarak, sırnaşan kediyi kovalar gibi bir el hareketi yaptı. Yoksa, evet, yangın kulesindeki gözcüden mi tedirgin olmuştu ? Adamla konuştuğunu görmeleri onun için sakıncalı bir durum mu yaratırdı?</p>

  <p>"Bakın şimdi... Gerçekten de kum temizliği önemli bir konu... Fakat, bu sadece bir araç, amaç değil... Amaç, her türlü çabayla kum tehdidinden yaşantınızı korumak olmalı... Öyle değil mi? Tesadüfen ben, kum üzerine biraz araştırma yaptım. Özel bir ilgim var. O yüzden, kalkıp da buralara geldim. Eh, söylemem gerekirse, kumda modern insanı çeken, tuhaf bir cazibe var... Bu noktayı da kullanabilirsiniz... Yeni bir turizm merkezi haline gelebilir burası... Kumu, ona karşı gelmeye çalışarak değil, kuma itaat ederek kullanmış olursunuz... Yani, düşünce şeklinizi değiştirmeniz lazım..."</p>

  <p>Yaşlı adam bakışlarını doğrultarak, sıkılmış bir sesle yanıtladı.</p>

  <p>"Kaplıca olmadıktan sonra turizm merkezi haline gelmek biraz zor... Üstelik, turizmde her zaman parayı kazananlar, tüccarlar ya da yöre dışından birileri olur..."</p>

  <p>Sesinde alay ediyormuş gibi bir ton vardı. Adam aniden, kadının turistik kartpostal pazarlamacısının kendisiyle aynı kaderi paylaştıktan sonra hastalıktan ölüp gidişini anlattığım anımsadı.</p>

  <p>"Bu... Bu elbette, lafın gelişi söylediğim bir şey... Kumun özelliklerine uygun, özel tanın ürünleri de yetiştirilebilir mesela... Kısacası, zorla eski tarz yaşama bağlanıp kalmanın gereği yok..."</p>

  <p>"Bu dediğin konuda, birçok incelemeler yapıyoruz elbette... Fıstık, soğan, her türlü şeyi denedik... Lalelerimiz bir oldu ki, sana da göstermek isterdim..."</p>

  <p>“Pekiyi, kum seti inşaatı nasıl olur? Somut bir set inşaatı... Benim gazeteci arkadaşlarım da var... Gazeteyi kullanarak, toplumun dikkatini çekmek imkânsız değil."</p>

  <p>"Toplumun dikkatini ne kadar çeksek bile, yardım parası gelmediği sürece hiçbir faydası yok"</p>

  <p>"Zaten, o yardım parasını elde edebilmek için harekete geçilsin diyorum."</p>

  <p>"Hükümetin uygulamalarında, kum zararı, felaket yardım kapsamına girmiyormuş."</p>

  <p>"Bunu kabul ettirmek için uğraşırız öyleyse!"</p>

  <p>"Böylesine yoksul bir vilayetin elinden ne gelir ki? Biz ilişkimizi tamamen kestik. Zaten, şu anki yöntemimiz en ucuz yol... İşimizi hükümete bırakacak olursak, memurlar hesap kitapla uğraşana kadar burası kuma gömülür gider..."</p>

  <p>"Fakat, benim de kendime göre bir yaşantım var!" İçinde biriken çığlık, sonunda ciğerlerini tırmalayarak dışarı fırlayıvermişti. "Sizin de çocuklarınız vardır. Öyleyse, bir öğretmenin görevini anlamıyor olamazsınız!"</p>

  <p>O anda, yaşlı adam ipi çekiverdi. Hazırlıksız yakalanan adam, elinden kaçırıvermişti kovayı. <i>Şu işe bak! Sadece ipi çekecek anı yakalamak için beni dinliyor numarası yapıyormuş... Şaşkınlıkla yukarı kaldırdığı elleri boşlukta çırpınıyordu.</i></p>

  <p>"Çıldırmış olmalısınız... Normal değil... Bu kum temizleme işini, öğretirseniz maymunlar bile yapar... Ben çok daha iyi şeyler yapabilirim... İnsanın sahip olduğu becerileri en etkin yoluyla fayda haline getirme sorumluluğu vardır..."</p>

  <p>"Vardır elbette..." Yaşlı adam, havadan sudan konuşulan bir masadan canı sıkılarak kalkarmış gibi konuşuyordu. "Eh, elinizden geldiği kadarını yapmanızı rica ediyoruz... Biz de yapabileceğimiz isteklerini yerine getiririz... "</p>

  <p>'Bekle! Şakayı bırak! Hey, beklesene! Pişman olacaksınız! Hiç anlamıyorsun! Lütfen... Bekle diyorum!"</p>

  <p>Fakat, yaşlı adam artık arkasına bakmadı bile. Ağır bir yük taşıyor gibi çökmüş omuzlarıyla kalktı, üç adım atınca omuzları kayboldu, dördüncü adımda ise görünmez oldu.</p>

  <p>Adam, yığılıp kalmışçasına kum yara yaslandı. Kollarını ve başını kuma gömdü. Yakasından içeri dolan kumlar, gömleği ve pantolonunun sınırında yastık halini almıştı. Aniden, göğsü, boyun kasları, alnı, kasıkları sırasıyla feci bir ter buhranına yakalandı. Henüz içtiği su olduğu gibi dışarı akmıştı sanki. Ter kumla birleşince, hardallı yakıya dönüşür gibi, derisini acıtıyordu. Derisi kabarıp, kauçuğa dönüşüyordu.</p>

  <p>Kadın, çalışmaya başlamıştı bile. Aniden, adam derin bir kuşkuya kapıldı. Kadının kalan suyun tamamını içtiği gibi bir his oluşmuştu içinde. Telaşla eve döndü.</p>

  <p>Su olduğu gibi duruyordu. Bir kez daha, tek dikişte üç, dört yudum daha içti. O şeffaf mineralin tadına hayranlığı artmakla birlikte, içinde yükselen huzursuzluğu gizleyemiyordu. Geri kalan suyun akşama kadar yetmesi mümkün değildi. Elbette, yemek hazırlamak asla söz konusu olamazdı. Köylüler, ucu ucuna hesaplıyordu işte. Susuzluğu ip olarak kullanıp, adamı kukla gibi oynatmak niyetindeydiler herhalde.</p>

  <p>Hasır şapkayı, gözlerine kadar inecek şekilde başına geçirip, aceleyle dışarı fırladı. Susuzlukla karşılaştığında muhakemesi alnına düşen bir kar tanesinden öteye geçmiyordu. Eğer on bardak su şekerse, bir bardak su kamçıyla eşdeğerdi.</p>

  <p>"Neredeydi o kürek?"</p>

  <p>Kadın ufak bir hareketle saçağın altını işaret edip, yorgunluğunu anlatan bir gülümsemeyle alnının terini yakasına sildi. Uğradığı zorbalığa rağmen, gereçleri sağlama almayı ihmal etmemişti. Kumda yaşayan insanların, doğal olarak edindikleri bir yaşam alışkanlığıydı herhalde.</p>

  <p>Küreği eline aldığı anda, takatı kesiliverdi, katlanabilir üçayak gibi çöküverdi. Öyle ya, dün gece bir an bile gözünü kırpmamıştı. Her şey bir yana, yapması gereken işin alt limitinin ne olduğunu oturup kadınla konuşması gerekiyordu. Fakat artık, ağzını açmaya bile korkuyordu. Belki de, yaşlı adamla konuşurken tüm gücünü harcadığı için, ses telleri lif lif olmuş, dağılmaya başlamış gibiydi. Kadının yanına geçip küreği makine gibi sallamaya başladı.</p>

  <p>İkisi yan yana, birbirlerini ayakta tutmaya çalışır gibi, evle yar arasında kalan kısmı kazarak ilerlediler. Ahşap duvar iyice dağılmaya başlamıştı. O haliyle rahatlıkla mantar yetiştirmek için kullanılabilirdi. Nihayet, bir yerde kum yığını oluştu. Mazot tenekelerine koyarak, geniş bir alana taşıdılar. Taşımayı bitirince, kaldıkları yerden devam ettiler.</p>

  <p>Hemen hemen bilinçsizce, otomatik olarak yapılan hareketlerdi. Yumurta akı tadında, ağzını dolduran köpük köpük tükürük... Çenesine akıp, göğsüne düşse bile oralı olmuyordu.</p>

  <p>"Bayım, sol elinizle, böyle çok daha aşağıdan tutun..." Kadın, usulca uyardı. "O kısmı oynatmadan, sağ elinizi destek olarak kullanırsanız, çok daha az yorulursunuz."</p>

  <p>Karga sesleri geliyordu. Aniden, ışıklar sarıdan maviye dönüşmeye başladı. Her haline yansıyan sıkıntı, usul usul çevresindeki manzaranın içinde kaybolup gidiyordu. Alçaktan uçan dört karga, sahile paralel olarak kayarcasına geçip gittiler. Açtıkları kanatlarının uçları koyu yeşil parlıyordu. Nedense o an, adamın aklına böcek öldürme kabındaki prusik asit geldi. <i>Evet, aklımdayken topladıklarımı başka bir kaba alıp, naylonla sarayım. Nemle temas ederse hemen eriyip gider...</i></p>

  <p>"Şimdilik bu kadarla bırakalım mı?" dedi kadın, kum yarına bakarak. Bu işlere alışkın kadının yüzü bile iyice kurumuştu, kumların altındaki tenine bakıldığında kan dolaşımını ele vermeyecek kadar soluk gözüküyordu. O an, etraf karanlık pas rengine boyanıverdi. Silikleşen bilinç tünelinin içerisinde, el yordamıyla ilerleyip, balık karnı gibi yağa bulanmış yatağa, kendini ancak atabilmişti. Kadının ne zaman döndüğü belleğinde yer almıyordu.</p>
</body>
</html>
