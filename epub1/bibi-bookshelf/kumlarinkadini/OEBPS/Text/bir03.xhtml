<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/eldv0.2.css" rel="stylesheet" type="text/css" />
</head>

<body>
  <h2>2</h2>

  <p>Bir ağustos öğleden sonrası, kocaman bir tahta kutu ve matarasını çaprazlamasına omzuna asmış, pantolonunun paçalarını sanki hemen dağa tırmanmaya başlayacakmış gibi çoraplarının içine tıkıştırmış, kül rengi piket şapkalı bir adam, S. istasyonunda perona indi.</p>

  <p>Ancak o çevrede tırmanmaya değecek bir dağ yoktu. Çıkışta biletini verdiği istasyon görevlisi de arkasından şüpheyle bakakaldı. Adam kararlı adımlarla ilerleyip, istasyonun önünden kalkan otobüsün en arka sırasındaki koltuğa oturdu. Dağın tam tersi yöne giden otobüstü.</p>

  <p>Adam son durağa kadar otobüsten inmedi. Otobüsten indiği yer, engebeli bir alandı. Alçakta kalan kısımlarda daracık bölümlenmiş pirinç tarlaları, onların arasındaki hafif yüksekliklerdeyse adacıklar halinde dağılmış hurma bahçeleri vardı. Adam indiği gibi köyün içinden geçip, gitgide bembeyaz kuru toprakların çoğaldığı sahil tarafına yönelerek yürümeye devam etti.</p>

  <p>Nihayet evlerin bittiği yerde seyrek bir çam korusu başladı. Her ne arada olduysa, ince tanecikleri ayakları altına yapışan kumluğa gelmişti. Yer yer ot öbeklerinin kumları gölgelediği yerler, hatta iki üç metrekare genişliğinde cılız patlıcan tarhları vardı ama ortalıkta kimsecikler görünmüyordu. Adam, nihayet ileride o gün gitmeyi amaçladığı denize ulaşacağına kanaat getirdi.</p>

  <p>Adam ilk kez durdu. Çevresini kolaçan ederek, gömleğinin koluyla terini sildi. Yavaş hareketlerle tahta kutusunu açıp üst kapaktan demet halinde yerleştirdiği çubuk parçalarını çıkarttı. Çubukları birbirlerine monte edince böcek yakalama ağı haline geldiler. Çubuk kısmının ucuyla ot öbeklerine vurarak tekrar yürümeye başladı. Kumlara deniz kokusu sinmişti.</p>

  <p>Ne kadar yürüdüyse de bir türlü deniz görünmedi. Belki, zeminin engebeli oluşundan dolayı, görüş alanı kapanıyordu ama aynı manzara sonsuza kadar devam edecekmiş gibiydi. Sonra, aniden görüşü açıldı ve bir köy göründü. Yüksek bir yangın kulesinin çevresinde, zemini taş döşeme ile pekleştirilmiş ahşap çatılı evlerin toplandığı, her yerde karşılaşılabilecek türden yoksul bir köydü. Bazı evlerin çatısı siyah kiremitten yapılmıştı, düz teneke çatılı bir bina da vardı. Düz teneke çatılı ev, köydeki tek kavşağın köşesindeydi. Herhalde balıkçılık kooperatifinin toplantı yeri olmalıydı.</p>

  <p>Daha ileride mutlaka hedefindeki denize ve kum tepeciklerine ulaşacaktı. Ancak, köy anormal bir genişliğe sahipti. Çok dar toprak alanlar da vardı ama büyük kısmı beyaza çalan kumlarla kaplanmıştı. Yine de yerfıstığı ve patates yetiştirilen tarhlar vardı ve deniz kokusuyla karışık besi hayvanlarının kokusu da geliyordu. Kum ve kille alçı gibi düzleştirilmiş yolun kenarlarında kırık deniz kabuklarından oluşan tepecikler de vardı.</p>

  <p>Adam yolda ilerledikçe, balıkçılık kooperatifinin önündeki açık alanda oynayan çocuklar, yan yatmış tezgâhın önünde balık ağı onaran yaşlı adam, köyün tek bakkalının önünde toplaşmış saçları seyrek kadınlar, rastladığı herkes yaptıkları işi bir an bırakarak adama kuşkulu bakışlar fırlattılar. Fakat adam hiç aldırış etmedi. Onun ilgisini çeken sadece kumlar ve böceklerdi.</p>

  <p>Şaşırtıcı olan yalnızca köyün genişliği değildi. Yol gitgide yukarı çıkan bir yokuş haline gelmişti. Bu tahminini aşan bir durumdu. Denize doğru ilerlediği müddetçe, doğal olarak yokuş aşağı olması gerekirdi. Acaba, haritaya yanlış mı bakmıştı? Tam o sırada karşılaştığı genç kıza sormak istedi. Kız telaşla bakışlarını kaçırarak, sanki duymuyormuş gibi bir tavırla yanından geçip gitti. <i>Yapacak bir şey yok. Bunlara aldırmadan ilerlemeye devam edeyim. Nihayetinde, kumların rengi, balık ağları, öbek öbek deniz kabukluları bulunduğuna göre deniz de çok yakın olmalı.</i> Gerçekten içinde tehlike hissi uyandıracak hiçbir şey yoktu.</p>

  <p>Yol gitgide dik bir yokuş, gerçek bir kumluk haline geldi.</p>

  <p>Ancak, evlerin bulunduğu kısım yükselmiyordu. Sadece yol yükseliyor, köyün kendisi düz zeminde devam ediyordu. Hayır, sadece yol değil, binaların arasında kalan sınır kısmı da yolla aynı şekilde yükseliyordu. O yüzden, bakış açısına göre, köyün bulunduğu alan bir yokuş olmasına rağmen, evlerin düz zemin üzerine yapıldığı söylenebilir. Bu izlenimi ilerledikçe daha da güçlendi, nihayet bütün evler kumdan yükseltilerin içine oyulan alanlara yapılmış gibi görünmeye başladı. Dahası, kumun yükseltisi evlerin çatılarını aşmaya başladı. Evler, kumluktaki çukurlara gömülüp gidiyordu sanki.</p>

  <p>Yokuşun eğimi aniden dikleşti. Buralar evlerin çatısına kadar, basit bir hesapla yirmi metre yüksekliğe kadar çıkıyor olmalıydı. Acaba nasıl bir yaşam sürüyorlar diye derin oyuklardan birine göz atmak için kıyıya yaklaştığında, aniden kopan bir rüzgarla nefesi kesilecek gibi oldu. Birden görüş alanı açıldı, bulanık deniz köpükler çıkararak, ayaklarının altındaki sahili dalgalarıyla yalıyordu. O hedeflediği kum tepesinin zirvesine ulaşmıştı.</p>

  <p>Mevsim rüzgârlarının dövdüğü denize bakan kısım, kum tepecikleri hakkında genel kabul gören tanımlamalarda olduğu gibi, suni olarak yükseltilmiş gibi dik bir eğime sahipti, seyrek, iğne yapraklı bitkiler biraz olsun düz kısımları seçerek cılız kümeler oluşturmuşlardı. Ancak, köy tarafına bakınca, kum tepesinin zirvesine yakınlıklarına göre daha derin oyulmuş büyük çukurlar, köyün merkezine doğru kat kat sıralanarak devam ediyordu, erimeye yüz tutmuş arı kovanı gibi bir görünümü vardı. Hatta, köyle kum tepeciği iç içe geçmiş gibiydi. Her halükârda, insanı rahatsız eden, sinir bozucu bir manzaraydı.</p>

  <p>Fakat, hedeflediği kum tepesine ulaştığına göre, bir sorun yoktu. Matarasındaki sudan bir yudum alan adam ağzını rüzgâra doğru açtığında, kum taneleri ağzının içine yapıştı.</p>

  <p>Adamın hedefi kumlukta yaşayan böceklerden toplamaktı.</p>

  <p>Elbette, kumluklardaki böcekler şeklen küçüktür ve albenileri zayıftır. Ancak, kendini adamış bir koleksiyoncu, kelebeklere ya da yusufçuklara dönüp bakmaz bile. Onlar, hasta koleksiyoncular; kendi örnek kutularını rengarenk süslemeyi amaçlamadıkları gibi, taksonomiye ilgileri de yoktur; elbette aktarlar için malzeme arayışında da değillerdir. Böcek koleksiyonculuğunun daha basit, daha doğrudan bir zevki vardır: Yeni bir tür bulmak. Bu hedefe bir ulaşılırsa, Latince uzun bir isimle birlikte koleksiyoncunun kendi adı da böcekler atlasına italik harflerle dahil edilir ve yarı sonsuz bir anlam kazanmış olur. İsterse böcek şeklinde olsun, uzunca bir süre insanların belleğinde yer edinilebilecekse, harcanan çabalar da amacına ulaşmış demektir.</p>

  <p>Evet, böyle bir şans farklı türlerin bolca bulunduğu ama fark edilmesi zor küçük böcekler alanında daha yüksektir. O yüzden bu adam da uzunca bir süre, insanların iğrendiği diptera familyası, özellikle de sinekler üzerinde dikkatini yoğunlaştırmıştı. Gerçekten de, sinekgiller şaşırtıcı ölçüde zengindir, Japonya’da ender bulunan türlerin bile varlığı tespit edilmiştir. Herhalde, sineklerin yaşam alanının insanların yaşam alanına yakın olması bunun en önemli etkeniydi.</p>

  <p>En baştan itibaren o yaşam alanı konusunu düşünmesi gerekirdi. Farklı türlerin bulunması, her halükarda, o ölçüde yaşam alanına adaptasyon yeteneğine sahip olduklarını göstermez mi? Bu soruyu aklına getirdiğinde, adam neredeyse sevincinden kalkıp oynayacaktı. <i>Aklıma gelen bu düşünce hiç de fena değil. Adaptasyon yeteneğinin güçlü olması, başka böcek türlerinin yaşayamadığı kötü koşullara bile uyum sağlayabileceklerini gösterir. Sözgelişi, her türlü canlının yok olduğu çöl gibi alanlar...</i></p>

  <p>Sonraları adam kumlukları dikkate almaya başlamıştı. Bir süre geçince de bunun semeresini almıştı. Bir gün evinin yakınlarındaki ırmak boyunda kınkanatlılar familyasından kaplanböceğine (Cicindela lapana, Motschulsky) benzeyen ufak, uçuk pembe renkli bir böcek bulmuştu. Elbette, kaplanböcekleri arasında farklı renk ve desenlere sahip olanların çok olduğu bilinen bir gerçektir. Fakat, ön ayaklarının şekli söz konusu olunca durum farklılaşır. Kınkanatlıların ön ayaklarının şekli, türlerin ayrımında önemli bir standarttır ve ön ayakların şeklinin farklılığı, o böceğin farklı bir türe ait olduğu anlamına gelir. Adamın gözüne ilişen böceğin ön ayağının ikinci eklemi gerçekten dikkat çekici bir özelliğe sahipti.</p>

  <p>Normalde kaplanböceklerinin ön ayakları, ne kadar hızlı olduklarını gösterircesine, siyah ve ince olur. Ancak, o böceğin ön ayakları sanki kalın bir kılıf geçirilmiş gibi küttü ve sarıya çalan bir rengi vardı. Elbette, çiçek tozlarına bulanmış da olabilir. Öyle bile olsa, çiçek tozlarının bulaşmasını sağlayacak bir düzenek, örneğin kıl, olduğu ihtimali düşünülebilir. Eğer adam yanlış görmediyse, bu büyük bir buluş olacaktı.</p>

  <p>Ancak, maalesef elinden kaçırmıştı. Biraz da heyecanlanmış olması yüzünden; üstelik kaplanböcekleri baş döndürücü bir hızla hareket ederler. Uçup kaçar, sonra sanki 'yakala beni' dercesine, durdukları yerde dönerek arkalarına bakarlar. Bu görüntülerine aldanıp yaklaşınca tekrar kaçar, durdukları yerde dönüp beklerler. İnsanı sefil bir hale gelene kadar uğraştırır, sonra da otların arasında kayboluverirler.</p>

  <p>Böylece, o sarı ön ayaklı kaplanböceği adamda bir saplantı haline gelmişti.</p>

  <p>Adam, kumluklara dikkat etmek düşüncesinde yanılmamışa benziyordu. Gerçekten de, kaplanböcekleri, tipik çöl böcekleridir. Bir açıklamaya göre, o acayip uçma teknikleri hedef aldıkları küçük hayvanları yuvalarından çıkartmak için bir tuzaktır. Sözgelişi, fare ve kertenkele gibi hayvanların, sonunda davetlerine uyup çölde yollarını kaybetmelerini, açlık ve yorgunluğa yenik düşmelerini bekleyerek, leşlerini yerler. Halk arasında 'postacı' gibi nezih bir isimleri ve ilk bakışta düzgün bir görünümleri vardır ama aslında çeneleri keskindir ve ortakçılığı kabul etmeyecek kadar vahşidirler. Bu açıklama bir yana, en azından adamın kaplanböceğinin ayak hareketlerinin cazibesine kapıldığı şüphe kaldırmaz bir gerçekti.</p>

  <p>Öyle olunca, bu kaplanböceklerinin yaşama koşullarının temeli olan kum hakkında da adamın ilgisinin güçlenmesi doğaldı. Adam, kumla ilgili farklı kaynakları incelemeye başladı. İncelemeye başlayınca, bu kum denen madde de bir hayli ilgi çekiciydi. Sözgelişi, ansiklopedide 'kum' maddesini açıp baktığında şu açıklamayla karşılaşmıştı.</p>

  <p><i>Kum: Kayaların ufalanmasıyla oluşan kütle. Bazen mıknatıs ve kalay tozu, ender olarak altın parçacıkları içerebilir. Çapı 2 ila 1/16 mm olur.</i></p>

  <p>Son derece açık bir tanımlama. Yani kum, parçalanan taşlardan oluşan çakıllar ve kil arasında bir maddedir. Fakat bu 'arasında' ifadesi yeterli bir açıklama değildir. Taş, kil ve kumun karmaşık bir bileşimi olan toprak içerisinden, neden sadece kum elenerek ayrılmış ve çöl, kumsal gibi alanlar oluşmuştur? Eğer, basit bir bileşen olsaydı, rüzgar ve suya bağlı erozyon sırasında kayanın yüzeyi ve toprak arasında karşılıklı olarak hareket eden sayısız bileşen türünün ortaya çıkması gerekirdi. Ancak, gerçekte var olan taş, toprak ve kum olmak üzere, net bir şekilde ayrılabilen üç unsurdur. Daha da garip olan, bunun sadece kumlarla sınırlı oluşudur. Enoşima sahili olsun, Gobi Çölü olsun, taneciklerin büyüklüğü pek farklılaşmaz, 1/8 mm ortalamasıyla, hemen hemen Gaus Formülü gibi bir eğri çizerek alana yayılmaktadır.</p>

  <p>Bir tanıtım kitabı rüzgar etkisi ve suya bağlı toprak erozyonu analizini, basit bir şekilde hafiflik sıralamasıyla daha uzağa götürüldüğü sonucuna bağlayarak açıklıyordu. Fakat, 1/8mm'lik çapın ne anlama geldiğine dair bir açıklama yoktu Buna karşılık, başka bir jeoloji kitabında aşağıdaki açıklama eklenmişti:</p>

  <p>&nbsp;</p>

  <p><i>Su olsun, hava olsun, tüm hareketler akıma neden olur. Bu akımların en kısa dalga uzunluğu da çöldeki kumun çapı ile aynı uzunluktadır. Bu özelliği dolayısıyla, sadece kum tanecikleri toprağın içinden sürüklenmekte, akım ile dik açılı bir yöne taşınmaktadır. Toprağın bileşim gücü zayıf olduğunda, elbette taş veya killi toprağın uçmayacağı bir akımla bile, kum tanecikleri havaya kaldırılır, tekrar düşerken de aynı akımın etkisiyle taşınmış olur.</i></p>

  <p>Her nedense, kumun özelliği tamamen akışkanlar mekaniği alanına giriyor gibiydi.</p>

  <p>O yüzden, başka bir tanım ekleyecek olursak...</p>

  <p><i>...ayrıca, kayalardan kopan parçalar arasında akım dolayısıyla en kolay taşınabilecek tanecik.</i></p>

  <p>Yeryüzünde rüzgar ve su hareketleri olduğu sürece kumlukların oluşumu, belki de kaçınılmazdır. Rüzgâr estiği, ırmaklar aktığı, denizler dalgalandığı müddetçe, kum tanecikleri toprak bileşenleri arasından çekilerek, sanki bir canlı gibi, her yere sürüklenir gider. Kum asla dinlenmez. Sakince, fakat sağlam adımlarla, yer şekillerini tehdit, hatta yok eder.</p>

  <p>Kumdaki bu hareketlilik, adamda şok etkisi yaratmış, heyecanlanmasına neden olmuştu. Kum taneciklerinin pürüzsüz olması, normalde düşünüldüğü gibi sadece kuruluğun sonucu değil, herhangi bir canlının yanına yaklaşmasını engellemek için olsa gerek. İnsanların sürekli bir yere bağlı kalma eğiliminde olmalarıyla karşılaştırıldığında, müthiş bir fark söz konusudur.</p>

  <p>Gerçekten de kum yaşama uygun bir madde değil. Fakat sabit olarak bir yere yerleşmek, yaşam için mutlaka gerekli mi? Sabit yaşama bağlılık yüzünden çıkmıyor mu o çetin rekabetler? Eğer sabit yaşamdan vazgeçip, canlılar kendilerini kumun hareketliğine bırakacak olsalar her türlü rekabet de ortadan kalkar herhalde. Gerçekte, çölde de çiçek açıyor, böcekler yaşamaya devam ediyor. Güçlü uyum yeteneklerini kullanarak, rekabet alanı dışına kaçan canlılar bunlar. Sözgelişi bu adamın peşine düştüğü kaplanböcekleri gibi...</p>

  <p>Hareketlilik halindeki kumun görüntüsünü gözünde canlandırmaya çalışırken, adamın kendisinin de hareketliliğe kapıldığını hissettiği oluyordu.</p>
</body>
</html>
