<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/eldv0.2.css" rel="stylesheet" type="text/css" />
</head>

<body>
  <h2>16</h2>

  <p>"Heey!" diye seslendi boğuk bir ses.</p>

  <p>"Ne yapıyorsun ya?!" Hemen ardından da, henüz genç olduğu belli olan, çatlak bir ses geldi.</p>

  <p>Adam, çukurun içinde zifiri karanlıkla kuşattı, ama dışarıda ay çıkmış olacak, çukurun üstündeki gökyüzünde adamların gölgesi bir yığın haline gelmiş, hayal meyal anlaşılabiliyordu.</p>

  <p>Adam, elinde kürekle çukurun dibinde emeklercesine ilerledi.</p>

  <p>Kum duvarın yukarısında kabaca bir kahkaha yükseldi. Mazot tenekesini yukarı çekmek için ucuna çengel taktıkları halatı aşağı sallandırdılar.</p>

  <p>"Teyze elini biraz çabuk tut ya!"</p>

  <p>Aynı anda, adam halata doğru atıldı.</p>

  <p>"Hey! Çekin yukarı!" Var gücüyle bağırarak halata yapışmak için atıldı, parmaklarıyla kayaları bile parçalayabilirdi neredeyse. "Çekin yukarı! Çekin! Çekene kadar halatı bırakmam! Kadını bağladım, evin içinde! Kurtarmak istiyorsanız, çabuk bu halatı çekin! O zamana kadar kadına hiç dokunmam ona göre! Hafife alıp, aşağı inmeye kalkarsanız, kürekle beyninizi dağıtırım! Mahkemeye gitsek ben kazanırım! Gözünüzün yaşına bakmam! Haydi! Ne oyalanıyorsunuz?! Hemen şimdi çekerseniz, şikâyet etmem, anlayışlı davranabilirim... Adam kaçırmanın cezası hafif değildir... Ne oldu?! Çabuk, çekin beni yukarı!"</p>

  <p>Yukarıdan akan kumlar yüzüne çarpıyordu. Her geçen saniye gömleğinin içindeki soğuk teri daha fazla hissediyor, sıcak nefesi dudaklarını yakıyordu.</p>

  <p>Yukarıda herhalde tartışmaya başlamışlardı. O an, aniden halat yukarıya çekilmeye başladı. Tahmini aşan bir ağırlık, parmaklarından halata yükleniyor gibiydi. Adam, gücünü bir kat daha artırarak halata iyice yapıştı... Midesinin etrafında oluşan, sanki gülermişçesine şiddetli bir kasılma yukarı yükselmeye başladı... Bir haftalık kâbusu dağılıp gidiyor gibiydi. <i>Oldu işte! Başardım! Artık kurtuldum!</i></p>

  <p>Bir anda vücudu ağırlığını kaybetti, havada asılı kaldı... Sanki deniz tutmuş gibi, vücudunu bir bulantı kapladı, o ana kadar elinin derisini yüzecek kadar direnç gösteren halat, direncini yitirerek avuçlarında kalakaldı.</p>

  <p>Yukarıdaki tipler, halatın ucunu bırakmışlardı! Yarım takla atarak, tepe üstü kuma düştü. Vücudunun altında kalan koleksiyon kutusundan tuhaf bir ses geldi. Hemen ardından bir şey çenesini sıyırarak havalandı. Halatın çengeliydi herhalde. Acımasız tiplerdi. Şansına, yaralanmamıştı. Koleksiyon kutusuna denk gelen böğrü dışında, acıyan bir yeri de yoktu. İçgüdüsel olarak kalkıp halatı aradı. Çoktan yukarıya çekmişlerdi bile.</p>

  <p>"Ahmaklar!" Adam, gücünün yettiğince haykırmaya başladı. "Ahmaklar! Sonunda siz pişman olacaksınız!"</p>

  <p>Hiçbir yanıt gelmedi. Yalnızca sonu gelmeyen fısıldaşmalar ortalığı duman tabakası gibi kaplamıştı. Bunların düşmanlık dolu mu, yoksa gülmelerini bastırarak yaptıkları konuşmalar mı olduğunu anlayamamıştı ama iyice içerlemişti.</p>

  <p>Öfke ve küçük düşme duygusu, demir bir çubuk haline gelmiş, ayakta durmasını sağlar gibiydi. Tırnaklarını avuç içlerine iyice geçirerek yumruklarını sıkıp haykırmaya devam etti.</p>

  <p>"Hâlâ anlayamadınız mı? Sözle anlatmaya çalışınca anlamadınız diye, anlayacağım şekilde yaptım işte! Kadının bağlı olduğunu söyledim ya! Beni hemen şimdi çekmezseniz ya da halat merdiveni sallamazsanız, o halde bırakırım, ona göre! İyi düşünün, burası kumla dolarsa, sizin başınız ağrır. Kum burayı aşar, iyice köyün içine ilerler! Ne o? Neden cevap vermiyorsunuz?!"</p>

  <p>Yanıt yerine, adamlar arkalarında vagonun sinir bozucu sürüklenme sesini bırakarak, çekip gittiler.</p>

  <p>"Neden! Neden öyle hiçbir şey söylemeden çekip gidiyorsunuz?"</p>

  <p>Bu artık kendinden başka kimsenin duyamayacağı zayıf bir çığlıktı. Adam titreyerek yere çömelip, el yordamıyla kınları koleksiyon kutusunun içindekileri toplamaya başladı. Alkol şişesi çatlamış olacak, dokunduğu anda parmakları arasına bir serinlik hissi yayıldı. Adam, boğuk bir sesle ağlamaya başladı. Aslında üzgün değildi. İçinde, sanki ağlayan bir başkasıymış gibi bir his vardı.</p>

  <p>Sinsi bir hayvan gibi etine yapışan kum... Bacakları titreye titreye, karanlığın içinde zar zor kapıya ulaştı. Kapağının kelebek kilidi kopan koleksiyon kutusunu usulca giriş bölmesinin yanına bıraktı. Rüzgârın sesi havayı tamamen dolduruyordu sanki. Bölmenin köşesindeki boş teneke kutusunun içinden naylona sardığı kibriti çıkartıp lambayı yaktı.</p>

  <p>Kadın duruşunu hiç bozmamıştı, sadece açısını ilk halinden biraz oynatmıştı. Yüzünü biraz olsun kapı tarafına çevirerek dışarıdaki durumu görmek istemişti herhalde. Lambanın ışığıyla bir an gözlerini kırpıştırdı ama sonra hemen gözlerini sımsıkı kapattı. Adamın karşı karşıya kaldığı o feci hareketi, kadın acaba nasıl algılamıştı?... <i>Ağlamak istersen ağla, gülmek istersen gül... Henüz kesin olarak yenilmiş değilim. Her halükârda, saatli bombanın pimi benim ellerimde.</i></p>

  <p>Adam kadının arkasında tek dizinin üzerinde çömeldi. Bir an tereddüt ettiyse de, koparıp alır gibi bir hareketle ağzındaki tıkacı çıkarttı. Kadına karşı içinde bir kötü niyet yoktu. Acıma ve şefkat de olmadığı gibi.</p>

  <p>Ancak yorulmuşta. Daha fazla gerilimi kaldırabilecek durumda değildi. Üstelik, şöyle bir düşününce, en baştan itibaren ağzını bağlamasına gerek olmadığını anladı. O an bile, kadının yardım için bağırması, karşıdakilerin paniklemesini ve dolayısıyla da, sonuca daha rahat ulaşmasını sağlayabilirdi.</p>

  <p>Kadın, çenesini öne çıkararak güçlükle nefes almaya çalıştı. Havlu, kadının salyası ve ağız kokusuyla fare leşi gibi ağırlaşmıştı. Havlunun kadının yüzünde bıraktığı izler kolay kolay geçecek gibi durmuyordu. Gerilmiş, kurutulmuş balığı andıran yüz hatlarını gevşetmek için, çenesini oynatıp duruyordu.</p>

  <p>"Az kaldı..." Adam parmak uçlarıyla tuttuğu el havlusunu toprak girişe doğru fırlattı. "Aralarında görüşüp karara varmaları pek uzun sürmez. Halat merdiveni sırtladıkları gibi uçarak gelirler. Eh, eninde sonunda şu halde sorun yaşayacak olan onlar... Öyle değil mi? Eğer, sorun yaşamıyor olsalardı, durup dururken beni tuzağa düşürürler miydi?"</p>

  <p>Kadın yutkunup, ağzını kapattı.</p>

  <p>"İyi de..." Kadının dili henüz normale dönmemiş gibiydi, ağzında yumurta varmış gibi bir sesle konuşuyordu. "Yıldızlar çıkmış mıydı?"</p>

  <p>"Yıldız? Ne olmuş yıldızlara?"</p>

  <p>"Evet, yıldızlar çıkmamışsa..."</p>

  <p>"Çıkmamışsa, ne olur?"</p>

  <p>Kadın bu kadarcık konuşmayla bile bitap düşmüştü, yine susuverdi.</p>

  <p>"Ne oldu? Bir şeyler söylüyordun, tamamlasana diyeceğini! Yıldız falı mı bakacaksın? Yoksa buralara ait bir batıl inanç mı var? Yıldızların çıkmadığı gecelerde halat merdiven sarkıtılmaz gibi... Nedir yani? Öyle sustukça hiçbir şey anlamıyorum... Eh, yıldızlar çıkana kadar beklemek istiyorlarsa, bu onların bileceği bir iş... Fakat, böyle boşu boşuna beklerken tayfun gelirse ne olacak? Esas o durumda yıldızlardan bahsederek dalga geçemezsin!"</p>

  <p>"Yıldızlar..." dedi kadın, dar bir tüpten çıkarmış gibi duyulan sesiyle. "Yıldızlar, bu saatte hâlâ çıkmamışsa, rüzgâr asla şiddetlenmez..."</p>

  <p>"Neden?"</p>

  <p>"Yıldızların görünmemesi pus yüzünden..."</p>

  <p>"Böyle diyorsun da, baksana rüzgâr esiyor işte..."</p>

  <p>"Hayır, o ses rüzgârın çok yukarılarda kıvrılmasıyla çıkıyor... "</p>

  <p><i>Evet, kadın haklı olabilir. Yıldızların bulanık görünmesi, rüzgarın havadaki nemi dağıtacak gücünün olmamasından kaynaklanıyor olabilir. Bu akşam pek o kadar güçlü bir rüzgâr çıkmaz... Öyleyse, köylüler de bir sonuca ulaşmak için acele etmezler...</i> İpe sapa gelmez, saçma bir şey söyleyeceğini sanmıştı ama akla gelmeyecek, mantıklı bir yanıttı.</p>

  <p>"Bak sen... Fakat, benim için hiç fark etmez... Eğer onların niyeti öyleyse, ben de savaşı uzatmaya hazırım. Bir hafta, on gün, on beş gün olsun fark etmez, nihayetinde elli adımı yürüyen, yüz adımı da yürür..."</p>

  <p>Kadın ayak parmaklarını içe doğru kıvırdı. Köpekbalığı solungaçları gibi bir şekil aldılar. Adam güldü. Gülerken de, içi bulandı.</p>

  <p><i>Seni bu kadar korkutan ne? Düşmanın can alıcı noktasını vurdun ya işte! Neden daha sakin olamıyor, oturup bir gözlemci gibi izleyemiyorsun? Evet, sorunsuzca dönmeyi başarabilirsem, bu deneyim kayda geçirilmeye değer.</i></p>

  <p><i>Oo! Buna şaşırdık işte. Hocam siz de nihayet yazmaya karar verdiniz demek. Evet, bu işlerde deneyim gerekir. Tahriki teninde hissetmediği sürece, solucanların bile bağımsız hale gelemediği söylenir.... Teşekkür ederim, aslında başlığını bile düşündüm... Yaa, nedir pekiyi?... “Kum Tepesi Şeytanı", eğer olmazsa "Karınca Cehenneminde Korku"... Bu da çok maceraperest bir hava verir. Gayri ciddi bir insan olduğunuz izlenimi uyandırmasın sonra... Öyle mi dersin?... Ne kadar zorlu bir deneyim geçirmiş olsanız bile, olayın sadece yüzeyini anlatacak olursanız bir anlamı olmaz. Evet, trajedinin kahramanları oranın yerlileri olduğuna göre, bunu yazarken bir parça çözüm önerisi getirmezseniz, o kadar zahmetle edindiğiniz deneyime de yazık olur... Lanet olsun!... Bir yerlerde lağım temizliği mi yapıyorlar acaba? Yoksa, koridora serptikleri dezenfektanla, sizin ağzınızdan çıkan sarımsak parçaları bir tür kimyevi reaksiyona m girdi?... Ne dediniz?... Yok, yok. Endişe etmeyiniz. Ne kadar oturup yazsam da, ben yazar değilim nihayetinde... Şimdi bu da size yakışmayan bir alçakgönüllülük. Yazar dediklerinizi öyle özel insanlarmış gibi görmemek gerektiği düşüncesindeyim. Eğer biri yazmayı başarmışsa, artık yazar demektir... Acaba? Öğretmenler genelde yazmaya istekli olurlar... iyi de bu, meslek icabı nispeten hep yazarlarla iç içe olduğumuz için... Şu yaratıcı eğitim dedikleri şey mi yoksa? Bense, tebeşir kutusunu bile doğru dürüst taşıyamam... Tebeşir kutusu? Latife yapıyorsunuz. Kişinin kim olduğunun bilincine varmasını sağlamak bile mükemmel bir yaratıcılıktır... Sayenizde, yeni bir sıkıntıyı tatmak için, yeni bir his kazanmış oluyorum... Ümit de var!... Bu ümidin gerçek olup olmadığı noktasında, yani ilerisi için sorumluluk almadan elbette... Oradan sonrası konusunda her birinin yeteneklerine güvenmek gerek... Neyse, kendimizi avutmaya gerek yok. Ne de olsa öğretmenlerin böylesi lakayt davranışlarına izin verilmez... lakayt?... Yazarlık işte. Yazar olmak istemek, kısacası, kukla oynatıcısı olup kendini kuklalardan ayırmayı amaçlayan bir egoizmden başka bir şey değildir. Özünde, kadınların makyajından pek farklı değildir... Çok sertsiniz. Fakat hocam, eğer yazar sözcüğünü o anlamda kullanıyorsanız, yazarla yazmak kavramlarını bir ölçü farklı tutmakta fayda olabilir... Öyle değil mi? Zaten o yüzden de, yazar olmak istedim. Yazar olamadıktan sonra, yazmanın anlamı yok çünkü.</i></p>

  <p><i>... Bu arada, bahşiş alamayan çocuk ne tepki verirdi?</i></p>
</body>
</html>
