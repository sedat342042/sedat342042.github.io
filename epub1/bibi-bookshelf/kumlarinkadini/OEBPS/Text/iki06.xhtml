<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/eldv0.2.css" rel="stylesheet" type="text/css" />
</head>

<body>
  <h2>15</h2>

  <p>Kararlılığıyla karşılaştırıldığında, adamın hareketleri bir hayli hantaldı. Kum gücünü emip bitiriyordu. Kadın artık arkasına dönmüş, küreği elinde tutarak, anlamsız gözlerle adama bakıyordu.</p>

  <p>Eğer kadın gerçekten diremek niyetinde olsaydı, sonuç tamamen farklı olurdu. Fakat, kadının hazırlıksız anını yakalama planı tutmuştu. Adam bir hayli telaşlanmıştı ama kadın da, şaşkınlıktan ne yapacağını şaşırmıştı. Elinde tuttuğu kürekle, adamı gerisin geri püskürtmek herhalde aklına bile gelmemişti.</p>

  <p>"Sesini çıkartma... Sana zararım dokunmaz... Sessiz ol...”</p>

  <p>Titreyen sesiyle fısıldamaya devam edip, hızlı hareketlerle havluyu kadının ağzına tıkıştırdı. Bu beceriksiz, ne amaçla yapıldığı belli olmayan hareketlere bile kadın karşı koymamıştı.</p>

  <p>Kadının edilgen tavrının farkına varınca, adam tekrar kendini kontrol etmeyi başardı. Yarısına kadar tıkıştırdığı havluyu, önce bir geri attı, sonra tekrar kadının ağzını kapatıp, uçlarını başının arkasında sıkıca bağladı. Ardından, hazırladığı tozluklarla bütün gücünü harcayarak kadının ellerini arkasına getirerek bağladı.</p>

  <p>"Haydi bakalım, eve giriyoruz!"</p>

  <p>Kadın, cesareti iyice kırılmış olacak, sadece adamın eylemlerine değil, sözlerine de itaat ediyordu. Düşmanca tavırlar bir yana, herhangi bir itirazı bile olmuyordu. Muhtemelen hipnotize olmuştu. Adam durumu becerikli bir şekilde kontrol altına aldığım değil, zorbaca davranışlarıyla kadının direncini ortadan kaldırdığını hissediyordu.</p>

  <p>Kadını arkasından itekleyerek toprak girişten içeri soktu. Diğer tozlukla ayak bileklerini bağladı. Tüm bunları karanlığın içinde el yordamıyla yaptığından, işini sağlama almak için gevşek kalan kısmı bir tur daha attırarak iyice sıkılaştırdı.</p>

  <p>"Bana bak, sessizce bekle... Uslu durursan sana bir zararım olmaz... Fakat, ben de canımı dişime takmış durumdayım, ona göre..."</p>

  <p>Kadının soluk seslerinin geldiği yöne bakarak, kapıya kadar geriledi, birden koşarak lamba ve küreği kaptığı gibi hemen içeri döndü. Kadın yana devrilmişti, her soluğunda çenesini aşağı yukarı hareket ettiriyordu. Soluk alırken çenesini ileri doğru uzatması soluğuyla birlikte kumu da içine çekmemek içindi herhalde. Soluk verirken de, burnunu oynatarak yüzündeki kumu uçurmaya çalışıyordu.</p>

  <p>"Eh, biraz sabredeceksin artık. Köylüler geri dönene kadar dayan. Benim sineye çekmek zorunda kaldığım muameleyle karşılaştırıldığında, kimsenin diyecek bir lafı olmamalı. Üstelik, konaklama ücretini de ödeyeceğim... Aslında, benim hesapladığım masraflar bunlar... Fark etmez, değil mi? Neden fark etsin?! Aslında hiçbir şey vermemem gerekir, ama borcumu ödemezlik yapmam. O yüzden zorla da olsa bırakıp gideceğim."</p>

  <p>Gömleğinin yakalarını sımsıkı tutarak, nefesini içine denk gelecek şekilde veriyordu. İçi içine sığmaz bir halde, bir süre dışarıya kulak kesildi. Evet, lambayı söndürmesi daha iyi olacaktı. Fitili kaldırıp, tam söndürmek üzereyken, kadının durumuna bir kez daha göz atmak istedi. Ayaklarındaki bağ yeterince sağlamdı, parmak sokacak kadar bile boşluk yoktu. El bilekleri de morarmaya başlamış, ezilmiş tırnakları da mürekkep rengine bürünmüştü.</p>

  <p>Ağzındaki tıkaca da diyecek yoktu. Zaten ürkütücü renkteki dudakları, neredeyse kan dolaşımı tamamen duracak kadar çekiştirilince, kadın iyice hayalete benzemişti. Ağzından süzülen salyası, yanağının altına denk gelen zemini siyaha boyamıştı. Lambanın alevi salındıkça, inleme sesleri geliyordu.</p>

  <p>"Yapacak bir şey yok, etme bulma dünyası..." dedi, hızlı hızlı. "Karşılıklı kandırdık birbirimizi. Ben de insanı, öyle köpeği zincirlemek kadar kolay olmaz... Kime soracak olsan, tam anlamıyla nefsi müdafaa."</p>

  <p>Birden kadın boynunu çevirerek, gözlerinin ucuyla da olsa adamı görmeye çalıştı.</p>

  <p>"Ne o? Bir şey mi söyleyeceksin?"</p>

  <p>Kadın sıkıntıyla başını oynattı. Bu hareketinden evet anlamı da, hayır anlamı da çıkartılabilirdi. Lambayı yaklaştırarak gözlerinde anlam aradı. Adam bir an gözlerine inanamadı. Kin ya da öfke değil, sadece sonsuz bir hüzün yüklenmiş, bir şeyler söylemeye çalışan gözlerdi karşısındakiler.</p>

  <p><i>Sakın... Bana öyle gelmiştir... Gözler, sadece sözcüklerin tamamlayıcısıdır... Kası olmayan gözlerde, bir ifadenin oluşması imkansızdır.</i> Aklından bu düşünceler geçerken adam, içi acıyarak, kadının ağzındaki tıkacı gevşetmek için elini uzatıverdi.</p>

  <p>Sonra da, elini hemen geri çekti. Telaşla lambayı söndürdü. Vagon taşıyanların sesi gelmeye başlamıştı. Söndürdüğü lambayı sonradan rahat bulabilmek için, girişin yanına koydu, bulaşık yalağının yanındaki demliği çekip ağzını dayayarak su içti. Küreği kavrayıp, kapının yanına gizlendi. Vücudundan ter boşanıyordu. <i>Az kaldı... Bir, beş ya da on dakika daha sabır...</i> Tek eliyle de, böcek toplama kutusunu sımsıkı tutuyordu.</p>
</body>
</html>
