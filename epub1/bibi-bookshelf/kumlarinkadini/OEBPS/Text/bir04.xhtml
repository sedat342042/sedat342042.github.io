<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/eldv0.2.css" rel="stylesheet" type="text/css" />
</head>

<body>
  <h2>3</h2>

  <p>Hilal şeklinde yükselerek sur gibi köyü sarmalayan kumulların zirve hattı boyunca adam, bakışlarını sürekli yerde tutarak yürümeye başladı. Uzaklardaki manzara hemen hiç dikkatini çekmiyordu. Böcek koleksiyoncuları için önemli olan, tüm dikkatlerini ayaklarını bastıkları yerden itibaren yarıçapı üç metrelik alan içerisinde yoğunlaştırabilmektir. Mümkün olduğunca güneşi arkaya almamak da yapılması gerekenlerden biridir. Güneş arkadan gelecek olursa, koleksiyoncu kendi gölgesiyle böcekleri ürkütüverir. Bu yüzden koleksiyon hastasının alnı ve burnu hep güneşten kapkara yanmış olur.</p>

  <p>Adam aynı adım aralıklarıyla yavaş yavaş yürümeye devam etti. Her adım atışında kum yükselerek ayakkabısını örtüyordu. Uygun nem oranını bulduklarında bir gün içerisinde kök salabilen otların yer yer salınmaları dışında hiçbir canlı hareketi yok gibiydi. Arada sırada uçup gelenlerse, sadece insan terinin kokusuna gelen yeşil sineklerdi. Fakat, tam da böyle bir yer olduğu için ümit beslemek boş değildi. Özellikle kınkanatlılar sürüleşmekten hoşlanmazlar, ekstrem durumlarda bir kilometre çapında bir alana tek başlarına hükmederler. Sabırla yürümeye devam etmekten başka çare yoktu.</p>

  <p>Aniden durdu. Otların dibinde bir şey kımıldamıştı. Örümcekti. Örümceklerle işi yoktu. Bir sigara yakmak için oturdu. Deniz yönünden durmaksızın rüzgâr esiyor, iyice aşağıda kalan kum tepesinin eteklerini beyaz dalgalar kemiriyordu. Batı tarafında, kum tepesinin bittiği yerde, sivri kayalarıyla küçük bir tepe denize doğru çıkıntı yapmıştı. Onun üzerinden iğne demetleri halinde güneş ışınları gökyüzüne saçılıyordu.</p>

  <p>Kibriti bir türlü yakamadı. On kadar kibrit çöpünü çaktıysa da, onu da söndü. Attığı kibrit çöplerinin çevresindeki kumlar, çoktan saatindeki saniye ibresinin hızıyla harekete geçmişti. Kum dalgalarından birine odaklandı, dalga tam topuğunun kıyısına ulaştığında ayağa kalktı. Pantolonunun dikişlerinden kumlar döküldü. Tükürdü, ağzının içine pütür pütür kum yapışmıştı.</p>

  <p>Yine de, böceklerin sayısı neden bu kadar azdı? Belki de kumun hareketliliği çok şiddetliydi. Hayır, vazgeçmek için henüz erken. Teorisine göre hâlâ olasılıklar mevcuttu.</p>

  <p>Kumulların zirve hattı düzleşmişti, denizin aksi yönünde bir çıkıntı oluşturuyordu. İşte tam avımı bulacağım yer, diye düşünerek inmeye başladığı hafif eğimli yokuşta, kamışlardan yapılmış bir çitin ancak uçları yer yer göze çarpıyordu, ötesinde bir basamak daha alçakta kalan bir sahanlık vardı. Makineyle yapılmışçasına muntazam desenler oluşturmuş rüzgârın izlerini takip edince, aniden görüş alanını kapatan, derin çukura tepeden bakan bir yarın tepesine ulaşıverdi.</p>

  <p>Çukur, eni yirmi metreden fazla, kargacık burgacık bir oval şekle sahipti. Öteki yakada biraz eğim var gibi görünüyordu ama adamın durduğu yer hemen hemen dik açıyla alçalıyordu. Kalın bir porselenin kenarları gibi kıvrımlar oluşturarak ayaklarının dibine kadar ulaşıyordu. Korka korka bir ayağını kıyısına basıp aşağıya baktı. Çukurun içi, çevredeki aydınlıkla tezat yaratacak ölçüde, çoktan loşlaşmıştı.</p>

  <p>Karanlığın içinde, bir duvarı kumlara yaslanmış gibi duran sessiz, küçük ev istiridyeyi andırıyordu.</p>

  <p>Ne olursa olsun, kumların kanununa karşı gelinemez...</p>

  <p>Fotoğraf makinesini eline aldığı anda ayağının altındaki kumlar hışır hışır kaymaya başladı. İrkilerek ayağını çektiyse de, kumların akışı duracak gibi değildi. Tuhaf ama tehlikeli bir dengedeydi. Nefes nefese, terleyen ellerini defalarca pantolonunun yanlarına sürttü.</p>

  <p>Kulağının dibinde birinin öksürdüğünü duydu. Nasıl ortaya çıktı bilinmez, muhtemelen köyün balıkçılarından biri, yaşlı bir adam neredeyse omzuna dokunacak bir mesafede yanında duruyordu. Bir kameraya, bir çukurun dibine bakarak sırıtıyordu, yüzü tabaklanmış tavşan derisi gibi kırış kırıştı. Kan toplamış gözlerinin kenarındaki çapaklar kalın bir tabaka haline gelmişti.</p>

  <p>"Araştırma mı?"</p>

  <p>Radyodan gelircesine, rüzgâra karışan cılız bir ses çıkartmıştı. Fakat aksanı gayet netti, anlaşılması güç değildi.</p>

  <p>"Araştırma?" Adam telaşla objektifi sakladı, karşısındakinin göreceği şekilde böcek yakalama ağını kaldırdı "Neden söz ettiğinizi anlayamadım ama... Ben, bakın işte, böcek topluyorum. Böyle kumluk yerlerdeki böceklerle özellikle ilgileniyorum."</p>

  <p>"Nasıl?"</p>

  <p>Herhalde karşısındakine tam olarak açıklayamamıştı.</p>

  <p>"Böcek koleksiyonu!" diye tekrarladı daha yüksek bir sesle. "Böcek işte, böcek! Böyle, böcek yakalıyorum!"</p>

  <p>"Böcek?"</p>

  <p>Yaşlı adam kuşkulu bir ifadeyle gözlerini kısıp tükürdü. Tükürdü demekten ziyade, tükürük ağzından yere sarktı dernek, belki daha doğru olur. Rüzgâra kapılarak, dudağının kenarına yapışmış bir ip haline gelip uçtu tükürüğü. Acaba, bu kadar kafasına takılan neydi?</p>

  <p>"Buralarda herhangi bir araştırma mı yapılıyor?"</p>

  <p>"Hayır, araştırma değilse sorun yok gerçi..."</p>

  <p>"Araştırma için gelmedim."</p>

  <p>Yaşlı adam, hiçbir tepki vermeksizin, öylece sırtını dönüp, hasır terliğinin ucundan çıkan parmaklarıyla kumları tekmelemiş gibi yürüyerek tepenin üstüne doğru uzaklaştı.</p>

  <p>Elli metre kadar ileride, nereden çıktılarsa, aynı tarz giysiler içindeki üç adam çömelmiş, sessizce yaşlı adamı bekliyor gibiydiler. İçlerinden biri dizinin üzerinde muhtemelen bir dürbünü fırıl fırıl çeviriyordu. Sonra, yaşlı adamı da aralarına alarak, dördü birlikte konuşmaya başladılar. Karşılıklı olarak, ayaklarının dibindeki kumlara bir şeyler çiziyormuş gibi hareketlerle, bir hayli sert bir tartışma sürdürüyor gibiydiler.</p>

  <p>Aldırış etmeden kaplanböceği arayışını sürdürmek için hareketlendiği anda yaşlı adam telaşla tekrar yanına geldi.</p>

  <p>"Öyleyse sen vilayetin adamı değilsin?"</p>

  <p>"Vilayet? Hiç alakam yok.”</p>

  <p>Artık yeter dercesine ani bir hareketle kartvizitini çıkarıp uzatınca, yaşlı adam dudaklarını oynatarak uzun uzun okudu.</p>

  <p>"Haa, okulda öğretmensiniz yani."</p>

  <p>"Vilayetle falan hiçbir ilgim yok benim."</p>

  <p>"Hmm, öğretmenlik yapıyorsun demek."</p>

  <p>Nihayet ikna olmuş gibi, gözlerini iyice kısıp yüzünü kırıştırarak, kartviziti birisine sunacakmış gibi iki eliyle tutarken diğerlerinin yanına döndü. Bunun üzerine diğer üçü de, yeterli bulmuş olacaklar ki, ayağa kalkarak uzaklaştılar.</p>

  <p>Yaşlı adam geri geldi.</p>

  <p>"Bu arada, sen şimdi ne yapmak niyetindesin?"</p>

  <p>"Söyledim ya işte. Böcek arıyorum."</p>

  <p>"İyi de, şehre giden son otobüsün zamanı geçti..."</p>

  <p>"Kalabileceğim bir yer var mı?"</p>

  <p>"Kalacak yer? Bu köyde mi?" Yaşlı adamın yüzünde bir yerler seğiriyor gibiydi.</p>

  <p>"Burası olmazsa, komşu köye kadar yürürüm."</p>

  <p>"Yürür müsün?"</p>

  <p>"Ne de olsa acelem yok..."</p>

  <p>"Hayır, hayır. O kadar zahmete girmenize hiç gerek yok..." Aniden, yardımsever, pohpohlar gibi bir tavır aldı. "Gördüğünüz gibi yoksul bir köydür burası. Doğru dürüst ev yok ama siz olur derseniz, sizin için birilerinden rica edebilirim."</p>

  <p>Kötü bir niyeti yok gibiydi. Yalnız, bir şekilde tedirgin gibiydiler, herhalde vilayet görevlilerinin inceleme için gelmesinden. Tedirginlikleri kaybolunca, temiz kalpli, sıradan köylüler olurlar.</p>

  <p>"Eğer böyle bir iyilik yaparsanız minnettar kalırım... Elbette, karşılığını öderim... Köy sakinlerinden bam evinde ağırlanmak çok hoşuma gider."</p>
</body>
</html>
