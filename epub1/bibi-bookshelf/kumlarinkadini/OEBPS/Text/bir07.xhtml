<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/eldv0.2.css" rel="stylesheet" type="text/css" />
</head>

<body>
  <h2>6</h2>

  <p>İkinci mazot tenekesini de taşımıştı ki, yukarıdan gelen sesleri duydu, yoldan aşağı bir el lambasının ışığı süzüldü.</p>

  <p>Kadın sert olarak da algılanabilecek bir tavırla adama seslendi. "Vagon! Bayım, siz burayı boş verin, o tarafa yardım edin!"</p>

  <p>Merdivenin üzerindeki sepetin ne işe yaradığını kavramıştı. Oraya ip takılıyor, vagon dedikleri şey indirilip çıkartılıyordu. Vagon işini yapanlar dörder kişiden toplam iki, belki de üç ekip olmalıydı. Genelde gençlerden oluşuyordu herhalde, çevik hareketlerle, havaya girmiş bir halde işlerini görüyorlardı. Birinci ekibin vagonu dolunca, sıradaki vagon bekleniyordu. Altı seferde kum yığını dümdüz olmuştu.</p>

  <p>"Onların işi de zor." Gömleğinin koluyla terini silen adamın ses tonu samimileşmişti. Gençler adamın yardım etmesi karşısında, hiçbir soğuk davranış göstermemiş, ciddiyetle işini yapmasını sempatik bulmuşlardı.</p>

  <p>"Evet... Bizim köyde 'Köyümüzü Seviyoruz' sözü temel düşüncedir çünkü..."</p>

  <p>"Ne sözü?"</p>

  <p>"Memleket sevgisi sözü işte."</p>

  <p>"İşte bu harika!"</p>

  <p>Adam gülünce kadın da güldü. Fakat neye güldüğünü kendisi de anlamamış gibiydi.</p>

  <p>Uzaklardan üç tekerli arabanın çalışma sesi duyuldu.</p>

  <p>"Eh, bir mola verelim artık..."</p>

  <p>"Olmaz, olmaz. Vagoncular bir tur attıktan sonra tekrar gelir çünkü..."</p>

  <p>"Neden olmasın, gerisi yarına kalsın..."</p>

  <p>Aldırış etmeden evin girişine doğru ilerledi ama kadın hiç de peşinden gelecekmiş gibi değildi.</p>

  <p>"Öyle olmaz. En azından evin çevresini bir kez temizlemek lazım..."</p>

  <p>"Çevresini tamamen mi?"</p>

  <p>"İyi de, ev göçerse nice olur halimiz?! Kum her yerden geliyor işte..."</p>

  <p>"Her tarafı düşünecek olursan sabaha kadar bitmez."</p>

  <p>Bunun üzerine kadın sanki kavgaya tutuşacakmış gibi bir hareketle vücudunu çevirip hızlı adımlarla kum duvarının aşağısına döndü. Herhalde niyeti temizliğe devam etmekti. Sanki, kaplanböceğigiller gibi hareket etmişti.</p>

  <p>Eh, bunu anladıktan sonra tuzağına düşmemeliydi.</p>

  <p>"Bıktırır insanı ya! Her akşam böyle mi olur?"</p>

  <p>"Kum dur durak dinlemez... Vagon da gece boyunca hareket halindedir."</p>

  <p>"Orası öyle olmalı..." Keskinlikle öyleydi. Kum asla durmazdı. Adamın canı sıkılmıştı. Küçük olduğunu zannedip de üzerine bastığı yılanın kuyruğu sandığından daha büyükmüş, bir de farkına varınca yılanın başı kendi arkasında imiş gibi bir karamsarlığa kapılmıştı.</p>

  <p>"Fakat, bu haliyle yalnızca kum temizliği yapmak için yaşamak gibi olmuyor mu?!</p>

  <p>"İyi de, firar edecek de değiliz ya..."</p>

  <p>Adamın iyice kafası karışmıştı. Öyle bir yaşantıya bulaşmak niyeti yoktu.</p>

  <p>"Edersin! Hem de çok kolay... Yapmayı aklına koyarsan rahatlıkla yaparsın!"</p>

  <p>"Hiç de öyle değil..." dedi kadın, küreği kullanışına nefesini uydurmuştu. "Köyün yaşamını sürdürmesi benim böyle var gücümle kum temizlemem sayesinde... Tutup da, çekip gidecek olursam, on gün geçmez ev iyice gömülür gider... Sonra da aynı şekilde, arkadaki sıra sıkıntıya düşer..."</p>

  <p>'Bu söylediklerin çok nezih bir düşünce tarzı... Onun için mi, şu vagoncu tipler öylesine kendini işlerine veriyorlar?"</p>

  <p>"Gerçi onlar, idareden yevmiye alırlar ama... "</p>

  <p>"O kadar para varsa, kumun zararını önlemek için niye ağaç dikmiyorlar?"</p>

  <p>“Hesap yapılınca, bu yöntem çok daha ucuza geliyormuş..."</p>

  <p>"Yöntem? Yöntem ha?!" İçinde bir öfke yükselmeye başlamıştı. Kadını bağlayan şeylere de, bağlanmayı kabullenen kadına da öfkelenmişti. "Neden kendini böylesine harcayarak bu köye bağlanman gereksin?! Hiç anlayamıyorum... Kum dediğin, yaşamak için hiç de kolay bir ortam değildir! Bu yaptığın şekilde kuma karşı gelebileceğini sanıyorsan çok yanılıyorsun. Saçma! Böylesine saçma bir şeyi artık yapmak istemiyorum." <i>Bu iş bitmiştir... İnsanın içinde acıma hissi bile uyanmıyor.</i></p>

  <p>Bir kenara fırlattığı mazot tenekesinin üstüne elindeki küreği fırlattığı gibi, kadının nasıl bir tepki verdiğine bile bakmaksızın odaya döndü.</p>

  <p>Yatmak çok sıkıntılıydı. Kadının nerede olduğuna kulak verirken, öylesine tepki vermiş olmasının nihayetinde kadını bağlayan şeye karşı bir kıskançlık, kadının elindeki işini bırakarak yatağına süzülmesi için bir beklenti olduğunu düşünüp durdu. Gerçekten de, adamın hislerinin kabarması, kadının aptallığına karşı öfke gibi basit şeye benzemiyordu. Daha derin bir şeyler vardı. Döşek gitgide daha nemlendi, kum iyice tenine yapışmaya başladı. Çok saçma, acayip bir durumdu. Yine de, küreği fırlatıp gelmekten dolayı kendini suçlamasına gerek de yoktu. O kadar sorumluluk hissetmesi anlamsızdı. Zaten, halihazırda üstlenmesi gereken haddinden fazla sorumluluğu vardı. Bu şekilde, kum ve böceklerin cazibesinin peşinden buralara kadar gelmiş olması da sorumlulukların bunalımından ve anlamsızlığından bir an olsun kaçabilmek içindi.</p>

  <p>Bir türlü uyuyamadı.</p>

  <p>Kadının dolaştığına işaret eden sesler, aralıksız devam ediyordu. Vagon birçok kez yaklaşıp, sonra da uzaklaştı. Bu gidişle yarın yapmayı düşündüğü işlerde zorlanacaktı. Yarın, günün ağarmasıyla birlikte kalkıp günü tamamen etkin bir şekilde kullanmak niyetindeydi. Uyumaya çalıştıkça, uykusu iyice kaçıyordu. Gözleri iğne batırılıyormuş gibi acımaya başlamıştı. Ne gözyaşı ne de gözlerini kırpması durmaksızın yüklenen kumun karşısında etkisiz kalıyor gibiydi. El havlusunu silkip, yüzünü iyice örttü. Nefes alıp vermek güçleşmişti ama böylesi daha rahattı.</p>

  <p>Başka şeyler düşünmeye çalıştı. Gözlerini kapatınca, nefes gibi yayılan onlarca çizgi zihninde canlandı. Kum tepeciği boyunca yayılan rüzgâr izleri. Yanın gün boyunca sürekli gördüğü için zihnine kazınmış olmalıydı. Kumun o akışı, bir zamanlar altın çağlarını yaşayan şehirleri, hatta imparatorlukları bile çökertmiş, yutmuştu. Roma İmparatorluğu'nun, yanlış anımsamıyorsa, Sabratha şehrini... Bir de Ömer Hayyam’ın şiirlerinde geçen bilmem ne adlı şehir... Oralarda terziler, kasaplar, dükkânlar ve aralarında kesinlikle değiştirilemeyecek yollar vardı, ağ gibi birbirine geçmiş. O yollardan birini bile değiştirmek için hükümetle yıllar boyu süren mücadelelere girmek gerekirdi... Hiç kimsenin sarsılmazlığından şüphe etmediği eski şehirler... Fakat, onlar bile çapı 1 /8mm'lik kumun akış kanunu karşısında yenik düşmüşlerdi.</p>

  <p>Kum...</p>

  <p>Olaya kum tarafından bakılırsa, şekli olan her şey anlamsız. Kesin olan yalnızca her türlü şekli reddeden kumun hareketliliği. Fakat, aradaki ince tahtanın ardında, kadının kum temizliği değişmeksizin sürüyordu. Öyle bir kadının incecik kolları acaba ne kadar etkilidir? Neredeyse, suyu ikiye ayırarak ev kurmaya çalışmak gibi bir çaba değil mi? Suyun üzerine, suyun karakterine uygun olarak gemi koymak gerekir.</p>

  <p>Bu düşünce, kadının kum temizlerken çıkarttığı seslerin o tuhaf, zorlayıcı baskısından, adamın aniden kurtulmasını sağladı. Su için gemi uygunsa, kum için de uygun olmalıydı. Evin sabit olması gerektiği kavramından özgür kalınırsa, kum ile savaşmak için boşuna uğraşmaya gerek de yok. Kum üzerinde durabilen özgür bir gemi. Hareket halindeki bir ev, şekli olmayan köyler ve şehirler...</p>

  <p>Elbette kum sıvı değil. O yüzden de kaldırma gücünün olacağım beklemek anlamsız olur. Sözgelişi, özgül ağırlığı kumdan daha hafif olan şişe mantarı gibi bir malzeme bile, hiçbir şey yapmadan bırakılırsa doğal olarak batar gider. Kumun üzerinde kalacak geminin çok daha farklı bir niteliği olmalı. Sözgelişi, salınımlar gösterebilen fıçı gibi bir ev... Çok küçük bir dönüşle, yapışan kumları silkeleyip yine yüzeye çıkabilir... Zaten, evin tamamı sürekli dönecek olursa, içinde yaşayanlar huzur bulamaz... O yüzden bir şeyler icat ederek fıçı iki kat yapılmalı... İç kısımda kalan fıçı, eksen merkezinde dibi yerçekimine uyacak şekilde yapılırsa mesele kalmaz... İç kısmı sabit kalacak, sadece dış kısmı dönecek... Büyük saatlerin sarkacı gibi salınan evler... Beşik şeklinde evler... Çöl gemileri...</p>

  <p>Sonra, böylesi gemilerin bir araya gelmesinden oluşan, sürekli salman köyler, şehirler...</p>

  <p>Derken, adam uykuya dalıvermişti.</p>
</body>
</html>
