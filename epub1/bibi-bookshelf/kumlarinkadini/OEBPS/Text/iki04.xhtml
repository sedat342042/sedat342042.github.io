<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/eldv0.2.css" rel="stylesheet" type="text/css" />
</head>

<body>
  <h2>13</h2>

  <p>Tere batmıştı, sanki mum gibi eriyordu. Derisinin gözenekleri terle dolmuştu. Saati durduğundan tam olarak kestiremiyordu ama çukurun dışında hâlâ gündüz olabilirdi. Ancak, yirmi metre derinlikteki çukurun dibi artık güneş almıyordu.</p>

  <p>Kadın hâlâ uyuyordu. Rüya görüyor olmalıydı, arada sırada kollarını ya da ayaklarını aniden sıçratıveriyordu. Şu an uykusunu bölse bile bir işe yaramazdı. Adam da uykusunu yeterince almıştı.</p>

  <p>Doğrulup, vücudunu rüzgâra verdi. Uykusunda hareket ettiğinden yüzünü kapatan havlu düşmüş olmalı, kulaklarının arkasına, burnunun içine, ağzının kenarına kum bulaşmıştı, ovalayınca temizleniyordu. Göz damlasını damlatıp, havluyu gözlerine bastırdı. Ancak bunu birkaç kez tekrarladıktan sonra, gözlerini doğru dürüst açabildi. Göz damlası en fazla iki-üç gün daha dayanırdı. Yalnızca bu nedenle bile, bir an önce bitirici hamleyi yapmalıydı. Vücudu ağırlaşmıştı, sanki demir giysilerle mıknatıs üzerine oturmuştu. Bakışlarını odaklamaya çaba gösteriyordu, kapıdan giren turuncu ışık, ölü sinek bacağını andıran harfleri görebilmesini sağlıyordu.</p>

  <p>Aslında, gündüz ışığında kadına okutmalıydı. Böylelikle, kadının uyumamasını da sağlar, bir taşla iki kuş olurdu. Ne yazık ki, önce kendisi uyuyakalmıştı. O kadar kendine güvendiği halde, bu büyük hataya düşmeyi becermişti işte.</p>

  <p>Bu hatası yüzünden, bu akşam da yine uykusuzlukla boğuşmak zorunda kalacaktı. Nefes alıp vermesine uygun bir ritimle yüzden geriye doğru saymaya başlardı. Yürümeye alışkın olduğu, evinden okula kadar olan yolda dikkatle yürüyecekti. Tür ve cinslerine ayırarak, aklına gelen böcek adlarını sıralayacaktı. Bunların hiçbir faydası olmayacağını bildiğinden, iyice sinirleniyordu. Çukurun kenarlarını yalayarak esen rüzgârın sesi... Nemli kum katmanını bölen kürek gürültüsü... Köpek havlaması... Mum alevi gibi salınan, uzaktan gelen uğultular... Sinir uçlarını hedef alarak, durmaksızın serpilen kum hışırtıları... Bütün bunlara rağmen, dayanmak zorundaydı.</p>

  <p>Diyelim bir şekilde sabretmeyi başardı. Fakat, rengi gök mavisine çalan ışıklar, çukurun yakalarından içeri düştüğü anda, bu kez tersine, o ıslak deniz yosunu gibi bulaşan uykuyla mücadele başlıyordu. Bu kötü döngüyü bir yerlerde kesemediği müddetçe, sadece saatinin değil, zamanın kendisinin de kum tanecikleri arasında hareketsiz kalma tehlikesi vardı.</p>

  <p>Gazete haberlerinde de hiçbir değişiklik yoktu. Bir hafta yok olsa bile, herhangi yeni bir şey olmamıştı. Eğer bu, dış dünyaya açılan bir pencereyse, galiba buzlu camdan yapılmıştı.</p>

  <p><b>Şirketlerin vergi yolsuzluğu, vilayete sıçrayan alevler... Eğitim kenti sanayi bölgesi oluyor... Sürekli işe son vermelerle ilgili olarak Japonya İşçi Sendikaları Konfederasyonu görüş bildirecek... İki çocuğunu boğarak öldüren kadın zehir içerek intihar etti... Ardı arkası kesilmeyen araba hırsızlıkları: Yeni yaşam stili, yeni suçlar mı doğuruyor?.. Üç yıl boyunca karakola çiçek göndermeye devam eden esrarengiz kız... Tokyo Olimpiyattan bütçesi tartışma yarattı... Bugün de keyfi saldırı: İki genç kız bıçaklandı. Uyarıcı haplarla boşa giden okul yılları... Hisse senedi fiyatlarında sonbahar havası... Ünlü tenor saksofoncu Blues Jackson Japonya’da... Güney Afrika Federasyonu'nda tekrar şiddet olayları, 280 ölü... Aralarında kadınların da bulunduğu çetenin okul dolandırıcılığı: Ders ücreti ödemeksizin, sınavı geçenlere diploma.</b></p>

  <p>Bunların arasında önem taşıyan hiçbir şey yoktu. Aralarında boşluklar bırakarak, hayali tuğlalardan örülmüş, hayali bir kule. Zaten, yaşam sadece önemli olaylardan ibaret olsa, gelişigüzel el sürülemeyecek, narin bir sırça köşk olur... Ancak gündelik yaşam tam da gazete başlıklarındaki gibidir. Bu yüzden herkes, anlamsız olduğunu bile bile, pergelin ucunu kendi evine yerleştirerek ilgi alanını çizer.</p>

  <p>Daha sonra, şaşırtıcı bir haber gözüne ilişti.</p>

  <p>"Ayın on dördünde, sabah sekiz sıralarında, Toa İnşaat’ın Yokogawa Semti 30 numaradaki inşaat alanında çalışan Hinohara Şirketi’nin damperli kamyon şoförü Taşiro Manabu (28), çöken kum yığınının altında kalarak ağır yaralandı. Derhal yakındaki bir hastaneye kaldırıldıysa da, bir süre sonra yaşamını yitirdi. Yokogawa Emniyet Müdürlüğü'nün incelemesi sonucunda, on metreden fazla yüksekliğe ulaşan kum tepesini dağıtmaya çalışırken, kumun alt kısmında fazla derine girmesinin kazaya yol açtığı belirlendi."</p>

  <p><i>Şimdi anlaşıldı... Köylülerin amacı bu haberi okutmakmış. Durup dururken isteğimi yerine getirmiş değiller. Haberin çevresi kırmızı kalemle işaretlenmemiş ama apaçık ortada. "Bir yerlerde tehlikeli bir silaha blackjack dediklerini duymuştum. Deri bir torbaya kum doldurularak, demir ya da alüminyum çubuklardan daha etkili bir vurucu güç elde ediliyormuş! Her ne kadar hareket halinde olsa da, kum sudan farklı işte... Suda yüzülebilir ama kum insanı hapseder, ağırlığıyla ezer.</i></p>

  <p><i>Durumu fazla hafife almışım.</i></p>
</body>
</html>
