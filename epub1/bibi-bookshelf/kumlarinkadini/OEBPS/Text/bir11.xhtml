<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/eldv0.2.css" rel="stylesheet" type="text/css" />
</head>

<body>
  <h2>10</h2>

  <p>Sessiz sakin patateslerin kabuklarını soyan kadının hareketlerini göz ucuyla izleyen adamın aklında sadece kadının hazırladığı yemeği uslu uslu kabul edip etmemenin muhasebesi vardı.</p>

  <p>Gerçekten de şu an lazım olan soğukkanlılık ve suskunluk... Karşı tarafın niyeti ayan beyan ortada olduktan sonra, çırpınmak yerine gerçeklerle doğrudan yüzleşip, somut bir kaçış planı hazırlamalı... Bu zorlukların hesabı daha sonra da sorulabilir... Fakat, insan aç karnına isteğini kaybeder... Düşüncelerini yoğunlaştırmasında da açlık olumsuz etki yapar. Ancak, şu anki durumu reddetmek gerekiyorsa, doğal olarak yemek de dahil olmak üzere her şeyi reddetmek gerekmez mi? Öfkeyle oturup yemek komik kaçar. Köpekler bile, yemeklerini ağızlarına koydukları an kuyruklarını indirirler.</p>

  <p>Yine de, acele etmemeli... Karşı tarafın ne kadar kararlı olduğunu tartmadan, o kadar da edilgen bir tavır almaya gerek yok. <i>Zaten, bedavaya getirmek gibi bir niyetim de yok. Parasını öderim. Parasını ödedikten sonra, eziklik hissetmemi gerektiren bir yanı yok... En iyi savunmanın saldırı olduğunu televizyondaki boks yorumcuları da sık sık söylerlerdi.</i></p>

  <p>Öyleyse... Yemek için kendini sıkmasına gerek bırakmayan bir bahane bulduğu için rahatlamış gibiydi... Aniden zihni aydınlanmış gibi oldu, düşüncelerinin düğümleri bir bir çözülmeye başladı. <i>Karşımdaki alt tarafı kum. Elbette öyle. Kesinlikle, demir parmaklıkları aşmak gibi imkansıza yakın bir güçlükle karşı karşıya değilim. Halat merdiveni çekip almışlarsa, tahtalardan bir merdiven yaparım olur biter. Kum duvar aşırı dik geliyorsa, yıkıp eğimini yumuşatmam yeter. Kafamı biraz çalıştırsam, hiçbir sorun kalmaz... Basit gibi görünebilir ama işe yarayacaksa, basit olsa ne olur? Kolomb'un yumurtası örneğinde olduğu gibi, gerçek doğru yanıt, genellikle aptalca gelecek kadar basit olabilir. Zahmete katlanmaktan kaçınmadığım sürece... Mücadele etmeye kararlı olduğum sürece... Henüz, her şey bitmiş değil.</i></p>

  <p>Kadın, soyduğu patatesleri küp şeklinde keserek, yapraklarıyla birlikte doğradığı turpu da ekleyip ocağın içindeki tencereye koydu. Büyükçe, demir bir tencereydi. Naylon torbaya sardığı kibriti çıkarıp, işini bitirince yine titizlikle naylon torbasına koyup, ambalaj lastiğiyle bağladı. Ayıkladığı pirinci süzgece koyarak üzerinden su boca etti. Herhalde kumunu akıtmak için. Tenceredeki haşlanan yemek fokurdamaya başlayınca, pişen turpun buruk kokusu odayı kapladı.</p>

  <p>"Bayım, biraz su arttı, yüzünüzü yıkamak ister misiniz?"</p>

  <p>"Yok... Yüzümü yıkamaktansa içmeyi tercih ederim."</p>

  <p>"Aa, kusura bakmayın, ayrıca içme suyu da var.” Yine, naylonla sararak sakladığı büyükçe bir demliği, bulaşık teknesinin altından çıkarttı. "Biraz ılıktır ama kaynattım, temiz su."</p>

  <p>"İyi olmuş ama küpte biraz su bırakmazsak, daha sonra bulaşık yıkamak sorun olmaz mı?"</p>

  <p>"Hayır, kap kacak kumla ovulunca tertemiz olur.”</p>

  <p>Bu sözlerinden sonra, kadın elini uzatıp pencerenin dışından avucuna biraz kum alarak tabağın üzerinde gezdirerek uygulamalı olarak gösterdi. Adam gerçekten temizlenip temizlenmediğini anlamadı ama bu şekilde temizlemenin yeterli olduğunu düşündü. En azından bu seferki kum, adamın eskiden beri sahip olduğu kum imajı ile bire bir örtüşüyordu.</p>

  <p>Yemek yine şemsiyenin altında yendi. Haşlanmış sebze yemeği ve kızartma kurutulmuş balık... İkisinde de bir parça kum tadı vardı. Şemsiye tavana iliştirildiğinde kadının da kendisiyle birlikte yemek yiyebileceğini düşündüyse de, kadını yanına çağırmak içinden gelmedi. Çayın rengi yeterince koyuydu ama çok tatsız bir çaydı.</p>

  <p>Adam yemeğini bitirince, kadın mutfak tarafına dönerek, başından aşağı naylonlu kumaşı örterek, sesiz sedasız kendi yemeğine başladı. Arkasından baktıkça kadın adamın gözüne bir çıyan gibi görünüyordu. Şu yaşantısını, bundan sonra da olduğu gibi sürdürmek niyetinde miydi acaba? Dışarıdan bakıldığında ufacık bir toprak parçası gibi gözükebilir burası ama aşağıya inilince, yalnızca sonsuz kum ve gökyüzü... Bir gözün içine hapsedilmiş monoton bir yaşam... Burada kadın, başkalarından şefkat dolu tek bir söz işitmeden şimdiye kadar yaşamını sürdürmüş olmalı. Belki de, tuzağa düşürülen adama sahip olmakla, yüreği bir genç kız gibi heyecanla yüklenmiştir... Çok zavallı bir hali vardı...</p>

  <p>Kadına bir şeyler söyleme düşüncesi içinde güçlenmeye başlayınca, bir-iki nefes çekmek için sigarasını yaktı. Evet, burada naylon mutlaka gerekli temel malzemelerden biri olmalıydı. Kibriti bir süre uğraştıktan sonra yakmayı başarmıştı ama sigaranın sigaralık hali kalmamıştı. Yanak etleri dişlerinin arasını kaplayacak kadar çekse de, sadece hafif bir sigara tadı almıştı. Hem de, bir hayli yağ kokuyor, sadece dilini tahriş etmekle kalıyordu, hiç de içilebilecek durumda değildi. Keyfi iyice kaçtı, iletişim kurmayı denemek bir yana, konuşma isteğini bile kaybetti.</p>

  <p>Toplu halde toprak girişe indirdiği bulaşıkların üzerini ağır hareketlerle kumla örten kadın, dile getirmesi sıkıntı veren bir şey söylermiş gibi "Bayım... Bundan sonra hemen tavan arasındaki kumu temizlemeye başlamak gerek ama..."</p>

  <p>"Kum temizliği mi? Aa, olur tabii...” dedi adam hiç ilgilenmiyormuş gibi. <i>Şu duruma geldikten sonra bunun benimle ne alakası var... İster döşeme tahtaları çürüsün, isterse direkler çöksün, benimle hiç alakası yok.</i></p>

  <p>"Rahat çalışamayacaksan başka bir tarafa da çekilebilirim."</p>

  <p>"Kusura bakmayın...”</p>

  <p><i>Anlamazlıktan gelme! Neden bir parça olsun hoşnutsuzluğunu göstermiyorsun?! Oysa içi çürümüş bir soğanı ısırdığın hissine kapılmış olmalısın!...</i> Fakat kadın, ancak alışkanlıkla kazanılabilecek o hiçbir ifade taşımayan hızıyla iki kat ettiği havlusunu yüzünün alt kısmına sarmalayıp, başının arkasında bağladı. Süpürgeyi ve bir tahta parçasını koltuğunun altına kıstırıp, sadece tek kapağı sağlam kalmış yüklüğün içindeki rafın üzerine çıktı.</p>

  <p>"Dürüst olmam gerekirse, böyle bir ev çöküp gitse bile hiç umrumda değil!"</p>

  <p>Aniden ağzından dökülüveren öfke dolu sözcüklere kendisi de şaşırdı. Kadın da daha fazla irkilmiş bir ifadeyle adama döndü. <i>Evet, henüz o kadar da çıyan haline gelmemiş...</i></p>

  <p>"Hayır, hanımefendi sadece size kızıyor değilim... Bu şekilde bir insanı zincire vurabileceğinizi düşündürten o mantık hoşuma gitmiyor. Anlıyorsundur. Yok, anlamasan da fark etmez. Öyleyse keyifli bir şey anlatayım. Eskiden kaldığım evde, sıradan bir köpek besliyordum... Tüyleri müthiş gürdü. Yaz geldiğinde bile bir türlü dökülmek bilmezdi. Baktıkça insanın kafası bozuluyordu, şunun tüylerini kırpıvereyim dedim... Fakat, nihayet kırptığım tüyleri atmak üzereydim ki, o köpek ne düşündüyse, aniden ulumaya başladı. Sonra da o tüyleri ağzına kıstırdığı gibi kendi kulübesinin içine taşıdı... Herhalde, o kırpılmış tüyleri kendi vücudunun bir parçası olarak görmüş, ayrılamamıştı." Usulca kadının yüzüne baktı. Fakat, kadın rafın üzerinde vücudunu hiç de doğal olmayan bir şekilde kıvırarak çömelmiş halini bozmadı. "Neyse... İnsanların her biri de, başkalarının anlayamayacağı bir mantıkla hareket edebilirler. Kum mu temizlersiniz, ne yaparsınız bilmem ama kafanıza estiği şekilde kendiniz yapın. Fakat, ben dayanamıyorum. Artık yeter! Her neyse, ben hemen çıkıyorum buradan... Beni hafife almayın sakın... Kafama koyarsam, buradan kurtulmam çocuk oyuncağı... Zaten tam sigaram da bitmişti..."</p>

  <p>"Sigara istiyorsanız..." dedi kadın, tuhaf denecek ölçüde saflıkla "Daha sonra su dağıtmaya geldiklerinde..."</p>

  <p>"Sigara?! Sigara ha!" Adam patlamıştı artık. "Sorun o değil. Kırpılmış tüy işte, kırpılmış tüy... Anlayamıyor musun? Kırpılmış tüyler için, Kaf Dağı'na çıkmaya merdiven kurulsun diye taş taşımaya benziyor yaptığın. Hiçbir anlamı olmadığını söylemeye çalışıyorum."</p>

  <p>Kadın susuyordu. Yanıt vermediği gibi, özür dileyecek gibi de durmuyordu. Bir süre bekleyip, adamın artık sesini kestiğini gördükten sonra, sanki hiçbir şey olmamış gibi hareketlenerek, yanda bıraktığı işine devam etti. Yüklükteki tavan arasına açılan kapağı kaydırıp, yukarıya çıkarttığı vücudunun üst yarısına dirsekleriyle destek olarak, beceriksizce ayaklarını savurarak yukarıya tırmandı. Tavanın sağından solundan, ince iplik şeklinde kum akmaya başladı. Bu tavan arasında farklı bir böcek türü bulunabilirdi... Kum ve çürümüş ahşap malzeme... <i>Fakat, istemez, bu kadarı artık yeter!</i></p>

  <p>Sonunda kum, tavanın bir köşesinden, baş döndürücü bir hızla oluk oluk akmaya başladı. O akışın şiddetine göre, rahatsız edici ölçüdeki sessizliğe inanmak güç geliyordu. Yerdeki hasırın üzerine akan kumun şekli, tavan tahtalarının aralıklarının ve budak deliklerinin büyüklüğünü yansıtıyordu. Kum kokusu burnunu sızlatmaya başladı. Gözleri de acımaya başlamıştı. Ani bir hareketle dışarıya kaçıverdi.</p>

  <p>Bir anda alev püskürtülmüş gibi duran manzara içerisinde topuklarından başlayarak eridiği hissine kapıldı. Fakat, vücudunun derinliklerinde asla ekmeyen, buzdan bir şeyler kalmıştı. Evet, bir yerlerde hâlâ içerleme hissine sahipti. Hayvan gibi bir kadın... Ne dünü ne de yarını olan, nokta büyüklüğünde bir yürek... Başkalarının, karatahtadaki tebeşir izi gibi, güzelce silinebileceğine inanılan bir dünya... Modern dünyanın bir köşesinde, hâlâ böylesine bir yabaniliğin var olduğunu rüyasında görse inanmazdı. Fakat, olsun... Şokun etkisinden kurtulup, nihayet rahat hareket edebilir hale geldiğine göre, o içerleme duygusu pek de öyle kötü bir şey değildi.</p>

  <p>Fakat, boşa geçirecek zamanı yoktu. Eğer mümkünse akşam olmadan başarmak niyetindeydi. Gözlerini kısarak, eriyik haldeki cam gibi görünen zaman altında dalgalanan kum duvarı gözüyle hesapladı. Sanki her baktığında biraz daha yükseliyordu. Fakat, doğaya karşı gelerek hafif bir eğimi dikleştirmek gibi bir amacı yoktu. Sadece dik bir eğimi düzleştirecekti. Ümitsizliğe kapılmanın âlemi yoktu.</p>

  <p>En gerçekçi yol, elbette yukarıdan eşelemeye başlamak olurdu. Fakat, bunu yapamıyorsa, aşağıdan oyarak ilerlemekten başka yol yoktu. Önce alt tarafı uygun bir şekilde oyup, yukarı kısmın yıkılıp düşmesini bekleyip, yine alt tarafı oyarak yukarı tarafın yıkılmasını bekleyerek ilerleyebilirdi. Bu döngüyü tekrarladıkça, yavaş yavaş zemin yükselir ve sonunda yukarıya ulaşırdı. Elbette, yarı yolda kumun akışına kapılması da söz konusu olabilirdi. Ancak, ne kadar aksa bile kum sudan farklıdır. Hiç, kumda boğulan biri olduğunu duymamıştı.</p>

  <p>Kürek, mazot tenekesi ile birlikte girişin dış duvarına dayalı duruyordu. Küreğin yuvarlakça aşınmış uç kısmından porselen kırığı gibi beyaz ışıklar saçılıyordu.</p>

  <p>Bir süre, kendini iyice kumu kazmaya verdi. Kum tam düşündüğü gibi çıkmıştı, böyle giderse başarabilirdi. Zamanı hissettiren şeyler, yalnızca küreğin kuma gömülme sesi ve soluk alışverişiydi. Ancak, sonunda kollarında yorgunluk sinyalleri belirmeye başladı. Artık, bir hayli kazmış olduğunu sanıyordu ama hiç de öyle sonuç alabilmiş gibi değildi. Yukarıdan aşağıya düşen, sadece kazdığı kısmın üzerindeki küçük bir parçaydı. Kafasında oluşturduğu o basit, geometrik süreç bir yerlerde feci şekilde hatalı olmalıydı.</p>

  <p>İçindeki kaygı daha fazla büyümeden mola verdi, dinlenirken çukurun bir modelini yapmaya niyetlendi. Şansına, malzemesi boldu. Saçakların altına denk gelen bir yeri seçerek, kenarları elli santimlik bir çukur kazdı. Ancak, nedense kenarlardaki eğim istediği açıya ulaşmıyordu. En fazla kırk beş derece... Ancak ağzı geniş bir saksı kadar oluyordu. Dipten itibaren eşelediğinde, kum eğim boyunca aşağı akıyordu ama cepheler önceden olduğu gibi kalıyordu. Öyle anlaşılıyor ki, kumun dengeye ulaştığı bir eğimi olmalı. Taneciklerinin ağırlığının ve direncinin tam çakışma noktası olsa gerek. Öyleyse, şu an adamın mücadele ettiği duvar da, o ölçüde bir eğime sahip olsa gerek.</p>

  <p>Hayır, bu mümkün değil... Göz yanılsaması bile olsa mümkün değil... Her tür cephe, aşağıdan bakıldığında olduğundan daha dik görünür.</p>

  <p>Öyleyse, sorunun miktarda olduğunu mu düşünmeli? Miktar farklılaşırsa, doğal olarak basınç da farklılaşır... Basınç farklılaşınca, ağırlık ve direncin kesişme noktasında da doğal olarak bir değişim söz konusu olur. Kumun taneciklerinin yapısında da bir sorun olabilir. Toprak için bile, doğal olarak yığın haline gelen toprakla, suni olarak yığılan toprak arasında basınca karşı direncin tamamen farklı olduğu söylenir. Ayrıca, nem oranını da hesaba katmak gerek... Özetle, modelde olduğundan farklı bir kural geçerli olmalı.</p>

  <p>Yine de, yaptığı deneyin tamamen boşa gittiği söylenemez. Duvarın eğiminin aşırı denge durumunda olduğunu anlamış olması bile, büyük bir kazanım. Aşırı denge durumunu normal bir denge durumuna getirmek, genelde o kadar zor bir iş değil. Aşırı doygun bir sıvı, biraz çalkalamakla bile kristalleşmiş kısımlarını dibine çökeltir ve doygunluk noktasına gelir.</p>

  <p>Bir an, orada birilerinin olduğunun farkına varıp da başını kaldırdığında, ne zamandan beri oradaysa, kadının kapıda durup bakışlarını ayırmadan kendisine baktığını fark etti. Tahmin ettiği gibi, kendini çaresiz hissetmiş olacak, telaşla tek ayağını içeri çekerek, yardım istercesine bir ifadeyle yüklü bakışlarını kaydırdı. Bakışlarının yönüne doğru kafasını çevirince, adam arkasında kalan doğu tarafındaki duvarın üzerinde üç başın düzenli bir sıra halinde dizilerek, kendine baktığını gördü. Yüzlerini havlularla iyice örtmüşlerdi ve örtülerden tam olarak anlayamadı ama büyük olasılıkla dün karşılaştığı yaşlı adamlardı. Adam hemen gardını aldıysa da, sonra sakinleşti, görmemezden gelerek işine döndü. Gözetleniyor olmak, aksine adamı kamçılamıştı.</p>

  <p>Alnındaki ter burnuna doğru toplanıyor ve oradan da gözlerine giriyordu. Silmek için ara vermediği gibi, gözlerini kapatarak küreği sallamaya devam etti. Asla ara vermemeliydi. Bu hızını gördükten sonra, ne kadar zalim de olsalar, istemeseler bile adamın bu işin üstesinden kolaylıkla gelebileceğini anlarlardı.</p>

  <p>Saatine baktı. Camın üzerine biriken kumları pantolonuyla sildi, henüz ikiyi on geçiyordu. Evet, az önce baktığında da ikiyi on geçiyordu. Aniden hız konusundaki kendine güvenin yitiriverdi. Salyangozun gözüyle bakıldığında, belki güneş bile beyzbol topunun uçarkenki hızında ilerliyormuş gibi görünebilir. Küreği kapıp, yeniden kum duvarına doğru atıldı.</p>

  <p>Aniden kumun akışı şiddetlendi. Lastik gibi, yankılanmayan keskin bir sesle bir şey adamın göğsüne yüklendi. Ne durumda olduğunu anlamak için yukarıya bakmaya çalıştı ama artık hangi yönün yukarısı olduğunu bile anlayacak durumda değildi. İki parçaya ayrılan siyah kusmuğun çevresindeki süt beyazı ışıkları ancak hayal meyal görebildi.</p>
</body>
</html>
