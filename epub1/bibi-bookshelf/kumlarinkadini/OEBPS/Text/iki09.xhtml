<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/eldv0.2.css" rel="stylesheet" type="text/css" />
</head>

<body>
  <h2>18</h2>

  <p>Beklemek bir hayli sıkıntılıydı. Zaman bir yılanın karın derisi gibi derin katmanlar oluşturmuştu. Her katmanda duraklamadan ilerleyemiyordu sanki. Üstelik her bir katmanda, çeşit çeşit kuşku kendi silahlarıyla pusu kurmuştu. Bu kuşkularla savaşıp, onları sessizce yok ederek ya da çarpıp devirerek ilerlemek olağanüstü bir çaba gerektiriyordu.</p>

  <p>Sonuçta, beklemekten bunalmaya devam ederken sabah oldu. Sabah, pencere camının ardında, burnunu ve alnını salyangozun beyaz ve düz karnı gibi bir şekle sokmuş, adamla dalga geçiyor gibiydi.</p>

  <p>"Özür dilerim, lütfen su verin..."</p>

  <p>Herhalde kısa bir süre uyuklamıştı. Hangi arada o hale geldiyse, gömleği, hafta pantolonunun iç kısımları bile terden sırılsıklam olmuştu. O tere yapışan kum, hem dokunuşu hem de rengiyle, ıslak nişastaya benziyordu. Yüzünü örtmeyi unuttuğu için burnu ve ağzı da, kış zamanı tarlaları gibi kuruyup kalmıştı.</p>

  <p>"Özür dilerim, lütfen..."</p>

  <p>Kadının vücudu kum rengine bürümüş, sıtmaya tutulmuş gibi tok sesler çıkartarak titriyordu. Kadının çektiği sıkıntı, sanki aralarında bir hat çekilmiş gibi adama da ulaşıyordu. Demliğin üzerindeki naylonu çıkartıp önce kendisi ağzına dayadı. İlk yarım yudumluk kısmıyla ağzım çalkaladı ama hiç de öyle bir-iki kez çalkalamayla olacak gibi değildi. Ağzından çıkan şey tam anlamıyla bir kum topağıydı. Fakat, daha sonra aldırmaksızın, olduğu gibi suyla birlikte midesine akıttı kumu. Sanki ezilmiş tuğlayı suyla birlikte içiyormuş gibiydi.</p>

  <p>İçtiği su olduğu gibi ter haline gelerek vücudundan fışkırdı. Omuzlarından sırtına, ümük kemiğinden göğsüne, böğürlerinden beline kadar olan kısımdaki deri yüzülüyormuş gibi acıyordu.</p>

  <p>Sonunda içmeyi bitirince, sanki büyük bir lütufta bulunuyormuş gibi demliğin ucunu kadının ağzına yerleştirdi. Kadın demliğin ucunu dişlerinin arasına kıstırdığı gibi, ağzını çalkalamaya gerek görmeden, güvercin gibi sesler çıkartarak suyu içti. Sadece üç yudumda demlik boşaldı. Şişen gözkapaklarının arasından adama bakan gözlerde ilk defa müthiş bir kızgınlık vardı. Boşalan demlik, kağıt oyuncaklar gibi hafiflemişti.</p>

  <p>Gergin ortamdan kaçmak için, adam vücudundaki kumu silkeleyerek toprak girişe indi. Havluyu ıslatarak kadının yüzünü silmek niyetindeydi. Olduğu gibi ter haline gelerek akıp gitmesinden çok daha mantıklı bir yol olurdu. Medeniyet düzeyi yüksekliğinin, o insanların derilerinin temizliği ile doğru orantılı olduğunu söyleyenler vardır. Eğer insanlarda varsa, büyük olasılıkla deride gizlidir. Sadece suyu düşünmekle bile, kirlenmiş bir deri on binlerce vantuz haline gelir. Buz gibi soğuk ve şeffaf, üstelik tüy gibi yumuşak ruh sargısı... Bir dakika kadar geç kalmış olsa, vücudunun tüm derisi çürüyüp dökülmeye başlardı herhalde.</p>

  <p>Ancak, su küpüne göz atan adam ümitsizce bağırdı.</p>

  <p>"Heey! Bomboş bu be! Tamtakır kurumuş!"</p>

  <p>Kolunu omzuna kadar daldırıp içinde gezdirdi. Dibe yapışıp kalan kumlu tortudan bir parça parmaklarına yapıştı sadece. Aldatılan derisinin altında, binlerce yaralı çıyan aynı anda kıvranmaya başlamış gibiydi.</p>

  <p>"Hayvanlar! Su getirmeyi unutmuşlar. Yoksa, daha sonra mı getirmek niyetindeler?"</p>

  <p>Söylediklerinin kendini kandırmaktan başka bir işe yaramadığını biliyordu. Üç tekerli otomobilin son turunu tamamlayıp geri gidişi, her zaman gün ağardıktan hemen sonraya denk geliyordu. Adamların niyetini biliyordu. Bu şekilde suyunu kesip, direncini kırmak istiyorlardı. Şöyle bir düşününce, kum duvarın altını oyarak çökertmeye çalışmanın ne kadar tehlikeli olduğunu bildikleri halde, sessizce izlemekle yetinecek kadar kötü ruhlu insanlardı. Adama ne olacağı zerre kadar umurlarında değildi. Gerçekten de, köyün sırlarını bu ölçüde öğrenen birinin, canlı olarak köyden çıkmasına izin vermeleri artık söz konusu değildi ve şu durumda ellerinden geleni arkalarına koymayacaklardı.</p>

  <p>Kapının önünde durup gökyüzüne baktı. Sabah güneşinin kırmızıya çalan rengi ancak anlaşılabiliyordu. Cılız, pamuk parçaları gibi bulutlar... Hiç de öyle yağmur beklenecek bir hava değildi. Verdiği her nefesle vücudundaki nem oranı azalıyor gibiydi.</p>

  <p>"Niyetiniz ne sizin?! Beni öldürmek mi?!"</p>

  <p>Kadın, önceden olduğu gibi sessizce titreyip duruyordu. Olasılıkla, her şeyi biliyordu. Kısacası, mağdur maskesine bürünmüş bir suç ortağı. <i>Bunalsın dursun! Bu kadarcık bir sıkıntı çok doğal bir ceza.</i></p>

  <p>İyi de, kadının sıkıntısını köydekiler görmedikten sonra, hiçbir anlamı yok. Üstelik, bilseler bile anlayış göstereceklerini kim garanti ediyor? Sadece bununla kalsa iyi, gerekirse kadını feda etmekten bile kaçınmayabilirler. Belki kadının böylesine korkması o yüzdendir. Kaçış yolu zannedip de, vücudunu yapıştırdığı çitin aralığının, aslında kafesin içi olduğunun farkına nihayet varan bir hayvan... Onlarca kez burnunu çarptıktan sonra akvaryum camının ardına geçemeyeceği bir duvar olduğunun farkına varan süs balığı... Tekrar eli boş halde fırlatılıp atılıvermişti. Şu an, elinde silahı olan onlardı.</p>

  <p>Fakat korkmamalıydı. Akıntıya kapıları kazazedelerin, açlık ve susuzluktan bitkin düşmelerinin, biyolojik olarak yemek ve su eksikliğinden ziyade, o eksikliğe karşı duydukları korkudan kaynaklandığını söylerler. Hezimet, yenilmek endişesi akla geldiği anda başlar. Aynca, hangi oranda sıvı kaybına uğrandığını dert etmek de, düşmanın ekmeğine yağ sürmek olur. Bardaktaki suyun ne kadar sürede buharlaşacağını düşünmek yeter. Gereksiz yere patırtı edip, zamanın atlarını hızlandığının âlemi yok.</p>

  <p>"Ne dedin? Bağlarını çözeyim mi?"</p>

  <p>Kadın kuşkuyla nefesini tuttu.</p>

  <p>"İstemiyorsan, benim için fark etmez... İstiyorsan çözerim... Ancak, şartlı olarak... İzinsiz olarak asla eline kürek almayacaksın... Tamam mı? Söz verebilir misin?"</p>

  <p>"Evet, lütfen!" Köpek gibi sabreden kadın, sonunda ani bir rüzgârla ters dönen şemsiye gibi, dilenmeye başlamıştı. "İstediğiniz her sözü veririm! Lütfen! Lütfen!"</p>

  <p>Bağların yerinde siyahımsı kırmızı bir iz kalmıştı. O izlerin yüzeyinde beyaza çalan bir tabaka oluşmuştu. Kadın sırtüstü yattığı halde el ve ayak bileklerini birbirine sürterek, sırayla el bileklerini ovalamaya başladı. İnlememek için kendini sıkıyor olmalı, yüzünden ter boşanmaya başlamıştı. Usul usul vücudunu çevirip, önce kalçaüstü oturdu sonra da emekleme duruşu aldı. Sonunda, başını bir gayret kaldırdı. Bir süre, o halde olduğu yerde salındı.</p>

  <p>Adam da, toprak yakın bir yerde kıvrılmıştı. Tükürük çıkartıp yutuyordu. Bunu tekrarladıkça, tükürüğü zamk gibi yapışkan halde geldi, boğazına yapışmaya başladı. Aslında uykusu yoktu ama yorgunluktan bilinci ince bir kâğıt haline gelmişti. Güneşe tutulsa, manzara gelişigüzel çizgiler halinde yansıyacaktı. Sanki resmini arayan bir manzara gibi. Kadın var... Kum var... Boş su küpü var... Salyalar saçan bir kurt var... Güneş var... Bir de, onun bilmediği bir yerlerde tropik alçak basınç varsa, devam etmeyen hatlar da vardır. Haydi bakalım, bu çok bilinmeyenli denklemi çözmek için nereye el atmak lazım?</p>

  <p>Kadın kalkıp yalpalayarak kapıya doğru yürümeye başladı.</p>

  <p>"Nereye gidiyorsun?!"</p>

  <p>Cevap vermekten kaçınıyormuş gibi boğuk sesle bir şeyler söyledi ama anlaşılmadı. Fakat, bu sorgulamanın pek hoşuna gitmediğini, kadının hareketlerinden anlamıştı. Sonra, tahta duvarın hemen arkasından usul usul çiş sesi gelmeye başladı. Nedense, feci bir israf gibi gelmişti.</p>
</body>
</html>
