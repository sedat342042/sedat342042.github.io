<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/eldv0.2.css" rel="stylesheet" type="text/css" />
</head>

<body>
  <h2>26</h2>

  <p>Adam koştu.</p>

  <p>Cılız lambaların aydınlığında beliren köy evlerini koşu parkı üzerindeki engeller olarak görüyordu. Rüzgar ağzında tuhaf bir tat bırakarak neredeyse boğazına kadar ulaşıyordu... Ilık, demir pası gibi bir tat... <i>Her an kırılacakmış gibi duran ince cam levha üzerinde oynanan kumar. Vagoncular çoktan evlerinden çıkmışlardır, ama umarım henüz deniz tarafına geçmemişlerdir.</i> Gerçekte, üç tekerli otomobilin sesini hiç duymamıştı. O insanı çıldırtan ikiz motor çalıştırılacak olsa, bir kilometre uzaktan bile duyabilmesi gerekirdi. Koşullar bundan daha kötü olamazdı.</p>

  <p>Birden, karanlığın içinden siyah bir kütle üzerine atıldı. Ciğerleri patlayacakmış gibi soluyan, irice bir köpek. Ancak, köpek de saldırı eğitimi almamış olacak, dişlerini geçirme fırsatanı yakaladığı halde, son hamleden önce hırlama hatasına düştü. Adamın hemen savurduğu ipin ucundaki makas isabet etmişti, köpek kin dolu bir inlemeyle tekrar karanlığın içinde kayboldu. Şansına, sadece pantolonunun paçası yırtılmıştı. O anki saldırıyla ayağını kaptırmış, yuvarlanmıştı ama hemen doğrularak koşmaya devam etti.</p>

  <p>Fakat köpek yalnız değildi. En az beş-altı köpek daha vardı. O ilk saldıran köpeğin başarısızlığı biraz cesaretlerini kırmış olacak, adamla aralarındaki mesafeyi açmışlardı ama yine de, tehditkâr havlamalarıyla fırsat kolluyorlardı. Belki o yıkık dökük kulübedeki kızıl köpek de aralarındaydı. İpi yarım metrelik bir çember halinde çevirerek pür dikkat ilerledi. Midye kabuğu kaplı bir tepeyi aştıktan sonra bahçe çitlerinin arasındaki dar açıklıktan koşarak, kurutmak için saz serdikleri bahçeye girip öbür tarafından çıktı ve nihayet geniş yola ulaştı. Evet, köyün çıkışına pek fazla yolu kalmamıştı.</p>

  <p>Bahçeyle yol arasında dar bir hendek vardı. Kardeş olmalılar, iki küçük çocuk telaşla hendeğin içinden çıktılar. Farkına vardığında artık çok geçti. Çevirdiği ipi yan tarafına çekecek zamanı ancak bulabildi. Üçü birlikte bir topak halinde yuvarlandılar. Hendeğin dibinden ahşap bir oluk geçiyordu, tok bir ses çıkararak kırıldı. Çocuklar çığlık attı... <i>Lanet olsun! Bu kadar abartılı bağıracak ne var!</i> Var gücüyle çocukları bir kenara itekleyip kalktığı anda, gideceği yönde üç el feneri ışığının yolu kestiğini gördü.</p>

  <p>Aynı anda alarm çanı çalmaya başladı. Çocuklar ağlıyordu... Köpekler havlamaya devam ediyordu... Çanın her vuruşunda kalbi daralıyor, derisindeki gözeneklerden irili ufaklı böcekler fışkırıyormuş gibi oluyordu. Fenerlerden biri, odaklamasını kontrol etmişlerdi herhalde, ışığı zayıfladığı anda beyaz kızgın iğne gibi tekrar gözlerine saplanıverdi.</p>

  <p>Aldırış etmeksizin yarıp geçmeli miydi acaba? Bunu atlatabilirse artık köyün dışındaydı... Daha sonra pişman olup olmaması bu ana bağlıydı... <i>Haydi! Oyalanma artık! Fırsatı değerlendirmezsem, geç kalırım... İkinci bir fırsatım olmaz!</i></p>

  <p>Aklından bu düşünceler geçerken, el fenerleri adamın çevresini sarmaya çalışırmış gibi sağa sola ayrılarak, yavaş yavaş aradaki mesafeyi daraltmaya başladılar. İpi tuttuğu eline güç verip, sırtını dikleştirmeye çalıştı ama bir türlü karar veremiyordu. Yumuşak zemine parmaklarını geçirmiş bekliyordu sadece. Ayrılan el fenerlerinin arasındaki boşluğu insan karaltıları kapattı. Üstüne üstlük, yolun üzerinde kara bir delik gibi görünen şey de, evet, o üç tekerli otomobildi. Yarıp geçmeyi başarsa bile hemen peşine düşerlerdi herhalde. Arkasında, ağlamayı kesen çocuğun koşmaya başladığını duydu. O an, aklına müthiş bir fikir geldi. <i>Çocuğu yakalayıp, siper olarak kullanayım! Çocuğu rehin alırsam bu tiplerin bana yaklaşmasını önlemiş olurum...</i> Fakat, yararak geçmeyi düşündüğü boşluk, artık başka bir el fenerinin ışığıyla kapanmıştı. Yol tamamen kesilmişti.</p>

  <p>Fiskeyle uçurulmuş gibi, az önce geldiği yolda gerisin geri koşmaya başladı. Tamamen içgüdüsel bir hareketti ama mümkün olursa, denize uzanan burnu bir yolunu bulup aşmayı düşünmüştü. Köyün erkekleri de bağrışarak peşinden geliyordu. Belki de aşırı paniklediğinden, dizleri sanki eklemleri yerinden oynamış gibi tir tir titriyordu. Yine de, amacını başarmak azmiyle, arada sırada arkasına bakıp peşindekileri kontrol edebilecek kadar bir mesafeyi korumayı başardı.</p>

  <p>&nbsp;</p>

  <p>Ne kadar koşmuştu acaba? Şu an bulunduğu yere gelene kadar birçok yokuş tırmanmış, sonra da hepsini yuvarlanırcasına inmişti. Vücudundaki gücü artırmaya her çalıştığı anda, sanki bir rüyadaymış gibi gücünün iyice azaldığını hissediyordu. Ancak, şu an gücünü en etkin nasıl kullanabileceğini düşünebilecek durumda değildi. Dilinin dibinden, kanla karışık bal gibi bir tat ağzının içine yayılıyordu. Öylesine yapış yapıştı ki, ne kadar tükürse de bir türlü geçmek bilmiyordu. Parmaklarını ağzına sokup, kazımaya çalıştı.</p>

  <p>Çan çalmaya devam ediyordu ama bir hayli uzaklaşmış olacak ki, sesi azalmıştı. Köpeklerin havlama sesleri uzaktan gelse de, inatla devam ediyordu. Şu an çevresindeki havayı hareketlendiren tek ses, adamın metal zımparalarmış gibi çıkan soluk sesleriydi. Peşindeki ışıklar, en başta olduğu gibi üçü yan yana dizilmiş, aşağı yukarı oynayarak kovalamaya devam ediyordu. Aradaki mesafe kısalmamıştı ama artmış da değildi. Kaçan taraf açısından da, kovalayan taraf açısından da bu koşma zorluğu aynı ölçüde olmalıydı. Öyleyse sorun dayanıklılıkta bitiyordu. Bu noktayı düşününce, kendini avutabilecek bir söz bulamıyordu. Herhalde yaşadığı gecenin fazla uzun sürmesi, aniden bilincinde katmanların oluşmasına neden olmuştu. Her şeyin bir an önce bitmesini, yığılıp kalmayı düşünecek kadar kendini aciz hissetmeye başlamıştı. Tehlike sinyalleri... Tehlikenin farkında olduğu sürece sorun olmayabilir belki ama...</p>

  <p>Ayakkabısı kumla dolmuştu, parmakları acımaya başladı. Arkasına baktığında, peşindekilerle arasındaki mesafenin yedi-sekiz metre daha açıldığını gördü. Aklında kurduğu rotadan ne diye bu kadar sapmıştı acaba? Galiba, yokuşlardan mümkün olduğu kadar uzak durmaya çalışınca böyle çuvallayıvermişti. Arakasındakiler de bir hayli yorulmuş olmalıydı... Kovalayan tarafın daha fazla yorulduğunu söylerler gerçi... Çabucak ayakkabılarını çıkarıp, yalınayak kaldı... Ceplerine tıkıştırsa, hareket etmesi güçleşirdi, beline sıkıştırıverdi. Kendini toparlayarak, oldukça uzun bir yokuşu bir çırpıda tırmandı. Böyle devam edebilirse, belki peşindekileri atlatabilirdi...</p>

  <p>Henüz ay çıkmamıştı ama yıldızların ışığıyla çevresi biraz aydınlanmıştı, elbette biraz uzaktaki kum yükseltilerini de ayırt edebiliyordu. Galiba, bumun ucuna doğru ilerliyordu. <i>Sık sık, benim dümenim sola çeker.</i> Yönünü değiştirmeyi düşündüyse de, bir an irkiliverdi. Bunu yapmakla, arkasındakilerle arasındaki mesafeyi kısaltmış olacaktı. Nihayet peşindekilerin niyetinin farkına varmıştı, şaşakaldı.</p>

  <p>Şöyle bir bakışla, adamların takibi beceriksizce görülebilir ama aslında, adamı denize doğru sürmek için planlı hareket ediyorlardı. Öyle ya, ellerindeki fenerleri de, kendi yerleri belli olsun diye mahsus taşıyorlardı. Yaklaşmadan, uzaklaşmadan sürdürdükleri bu takip, olasılıkla önceden hesaplanmış bir hareketti.</p>

  <p><i>Hayır, vazgeçmek için henüz erken. Kayalıkların bir yerinde arka tarafa geçit varmış ve çok zorda kalırsam da, denizde yüzerek burnun arka tarafına geçerim. Yakalanıp, geri götüreceklerini düşününce, artık tereddüt etmemi gerektirecek hiçbir şey yok.</i></p>

  <p>Uzun, hafif eğimli yokuşların ardından gelen dik inişler... Dik çıkışları izleyen hafif eğimli inişler... Attığı her adım, tespih tanelerini ipe dizer gibi, sonu gelmeyen bir sabır denemesiydi. Artık çanın sesi kesilmişti. Rüzgarın sesini, denizin dalgalarının uğultusunu, kulaklarındaki çınlamayı ayırt edemez haldeydi. Yokuşu çıktığı anda dönüp arkasına baktı. Peşindekilerin fenerlerinin ışığı kaybolmuştu. Bir-iki nefes bekledi ama evet, ortalıkta gözükmüyorlardı.</p>

  <p>Acaba, atlatmayı başarmış mıydı?</p>

  <p>İçindeki ümit, nabzını yükseltmişti. Eğer peşindekileri atlatmayı başardıysa, dinlenmek düşüncesini aklından çıkarmalıydı... <i>Haydi bakalım, bir gayret sonraki tepeye kadar koşayım!</i></p>

  <p>Aniden, koşmak güçleşti. Ayakları külçe gibi ağırlaşmıştı. Ayaklarındaki bu ağırlık normal değildi. Sadece onu hissetmiyordu, ayakları bastığı yerde batmaya başlamıştı. Karda olduğu gibi, diye düşündüğü anda, ayakları çoktan kaval kemiklerinin ortasına kadar gömülmüştü. Şaşkınlık içerisinde ayaklarından birini çıkartmaya çalışınca, bu kez yüklendiği ayağı dizine kadar gömüldü. Neler oluyordu böyle? İnsan yutan kumullar olduğunu önceden duymuştu... Bir şekilde kurtulmak için debelendikçe, iyice derine gömüldü. İki bacağı birden, artık kasıklarına kadar gömülmüştü.</p>

  <p><i>Yoksa tuzakları bu muydu?! Planladıkları, denize sürmek değil, buraya sürmekti! Yakalama eziyetine girmeksizin, silip kurtulmak istiyorlardı herhalde... Silmek... En uygun ifade... Sihirbazın mendille yaptığı numaralar bile bu kadar ustaca olamaz... Bir rüzgâr esiyor, her şey kaybolup gidiyor... En becerikli polis köpekleri bile asla bulamaz... Eh, artık köylüler de, ortaya çıkmazlar herhalde!... Hiçbir şey görmedik, hiçbir şey duymadık... Aptal bir yabancı, kendi kendine yolunu kaybetti, sırra kadem bastı... Adamlar ellerini hiç kirletmeden işlerini halletmiş olacaklar...</i></p>

  <p><i>Batıyorum... Batıyorum... Az sonra belimi geçmiş olur... Ne yapabilirim? Sürtünme yüzeyini geniş tutarsam, o ölçüde yüzeye düşen ağırlık dağılır, bir parça olsun batmam yavaşlar herhalde... Kollarını açıp, vücudunu yüzüstü konumuna getirmeye çalıştı. Ancak, artık geç kalmıştı. Dört ayak pozisyonuna gelmeye çalışsa bile, belinden altı dikey olarak sabit kalmıştı. Zaten yorgunluktan ağrımaya başlayan belini de, öyle uzun uzadıya doksan derece açıda tutması da zordu. Antrenmanlı bir akrobat olmadıktan sonra, bu pozisyonda uzun süre kalmak çok güçtü.</i></p>

  <p><i>Bu nasıl bir karanlık?! Tüm dünya gözlerini yummuş, kulaklarını tıkamış... Burada ölmek üzereyim ama kimse dönüp bakmıyor bile!</i> Tükürüklerine gömülüp kalan korku bir anda patlayıverdi. Adamın çenesi gevşedi, hayvanların böğürmesi gibi bir sesle haykırdı.</p>

  <p>"Kurtarın beni!"</p>

  <p><i>Klişe bir laf! Olsun, klişe bir lafsa ne çıkar bundan?! Ölümle pençeleşirken, karakter atmak ne işe yarar? Kalıptan çıkmış kek gibi de olsa hayatta kalmak istiyorum! Çok geçmeden göğsüme, sonra çenemin, sonunda burnumun hizasına kadar gömüleceğim... Kesin şunu! Yeter artık!</i></p>

  <p>"Ne olur kurtarın! İstediğiniz her sözü veririm! Lütfen, kurtarın beni! Ne olur!"</p>

  <p>Sonunda, adam ağlamaya başladı. Yine de, başlangıçta kendini kontrol ederek ince ince hıçkırıklarla ağlıyordu ama sonra kendini koyvererek hüngür hüngür ağlamaya başladı. Adam, o tuhaf çöküş hissine kapıldığı anda, korkudan titreyerek de olsa bir şeyin farkına vardı. <i>Kimse görmediğine göre ne çıkar? Aslında bütün bunların hiçbir prosedürden geçmeden uygulanıyor olması ne kadar adaletsizce! İdam mahkûmları öldükten sonra bile geriye kayıtlar kalır... İstediğim kadar anırırım... Ne yazık ki, hiç kimse görmüyor!</i></p>

  <p>O yüzden, aniden arkasından gelen sesle adamın yaşadığı şaşkınlık içler acısıydı. Tamamen ezilmişti. Küçük düşmekten hissettiği utanç bile, tutuşturulmuş yusufçuk kanadı gibi bir anda kül olup savruluverdi.</p>

  <p>“Al, şunun ucuna tutun!"</p>

  <p>Uzunca bir tahta kumulun yüzeyinde kayarak gelip böğrüne çarptı. Bir ışık halkası havada kavisler çizerek gelip o tahtanın üzerinde durdu. Adam, güçlükle belini kıvırmaya çalışırken, arkasındakine seslendi.</p>

  <p>"Lütfen, beni iple çeker misiniz?"</p>

  <p>"Hiç aklına bile getirme, seni köklerinle birlikte çekecek değiliz..."</p>

  <p>Bir anda arka taraftan gülüşmeler geldi. Tam olarak anlayamamışta ama dört beş kişi kadar varlardı herhalde.</p>

  <p>"Şimdi kürek getirmeye gittiler, biraz daha dayan... O tahta parçasının üzerine dirseklerini yerleştirirsen, bir şey olmaz..."</p>

  <p>Söylendiği gibi dirseklerini tahtanın üzerine yerleştirip başını ellerinin arasına aldı. Saçları terden sırılsıklam olmuştu. Yalnız, bir an önce bu utançtan kurtulmaktan başka bir şey düşünemiyordu.</p>

  <p>"Fakat, şu hale bak... İyi ki peşine düşüp de gelmişiz. Buralara karanlık göl deriz, köpekler bile uzak durur... Ucu ucuna sıyırdın... Bilmeden kapılıverip geri dönmeyenlerin sayısı bilinmiyor... Burası dağın gölgesinde kalır, kumun en fazla biriktiği yerdir... Kış gelince karla kaplanır... Onun üzerine kum birikir... Sonra yine kar... Bu şekilde yüzlerce yıldır kat kat olmuş bir yerdir... Bunu da, önceki kooperatif başkanının küçük oğlu kasabadaki okula gitmişti, o anlattı... İlginç bir durum... Dibini kazacak olsak belki altın falan bile çıkar..."</p>

  <p><i>Niyetiniz ne sizin be! Şimdi tutup da böyle hiçbir şey olmamış, çok masummuşsunuz gibi davranmayı kesin... Daha saldırgan bir şeyler söylemeniz bu duruma çok daha uygun olur... Aksi takdirde, beni bu çöplüğün içinde bırakıp gidin...</i></p>

  <p>Nihayet arka tarafta mırıldanmalar başladı. Kürek gelmiş olmalıydı. Ayakkabılarının tabanına tahta bağlanmış üç adam yalpalaya yalpalaya gelip kazmaya başladılar. Kum öbek öbek, katmanlar halinde çıkıyordu. Rüya, ümitsizlik, utanç, söylentiler o kuma gömülüp gitmişti. Adamların elleri omzuna yapıştığında da hiç irkilmedi. Emretseler, pantolonunu indirip herkesin önünde büyüğünü bile yapabilirdi. Hava aydınlanmıştı, yakında ay yükselirdi. <i>Kadın acaba beni nasıl bir yüzle karşılayacak? Yüzünün ne şekle gireceğinin hiçbir önemi yok... Şu an şamar oğlanlığı bile yapabilirim.</i></p>
</body>
</html>
