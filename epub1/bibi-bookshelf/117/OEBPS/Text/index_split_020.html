<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="en" xmlns:xml="http://www.w3.org/XML/1998/namespace">
<head>
  <title>Bilinmeyen</title>
  <link href="../Styles/aStyle0001.css" rel="stylesheet" type="text/css" />
</head>

<body class="calibre">
  <p class="block2">O gün, Rastin’le bir daha konuşmadım. Sadece izledim. Deponun farklı köşelerine kümelenmiş küçük grupların yanlarına teker teker gidip bir şeyler anlattı. Sonra da bir ara kalkıp kameralardan birine yaklaştı ve dört kez “Gazâ?” dedi. Ama yanıt vermedim. Başını eğip uzaklaştı. Yüklendiği sorumluluk altında öylesine eziliyordu ki boş bulduğu ilk yere çöküp uyudu. Ya da kimse rahatsız etmesin diye uyuyormuş gibi yaptı. Diğerleriyse, mahsur kaldıklarını düşündükleri delikten nasıl kaçabileceklerini düşünüyor olmalıydı. Kadınlar ağlıyordu. Yaşlı adam ve çevresi sessizce önlerine bakıyor, diğerleri de bazen yükselen bazen de alçalan tartışmalar içinde kendilerini boğuyordu. Depodaki tek çocuksa, İstiklâl Marşı’nın aklında kalan melodisini mırıldanıyordu.</p>

  <p class="block2">Ertesi gün, ilk işim, hangara girip masamın başına geçmek ve mikrofonu açmak oldu.</p>

  <p class="block2">“Rastin!”</p>

  <p class="block2">Uzun zamandır sesimi duymak için sabırsızlanan Rastin, oturduğu yerden derhal kalkıp “Evet?” dedi. Diğerleri de, kaderlerini elinde tutan çocuğa şirin görünmek için kameralara bakıp gülümsemeye başladı.</p>

  <p class="block2">“Şimdi şöyle yapacağız: Babam, adamlarla konuştu. Tek böbrek de yetermiş. Yani iki kişi daha ayarlamana gerek kalmadı. Durum halloldu. Ameliyatı nerede yapacaklar, bilmiyorum ama herhalde Yunanistan’da bir yerde yaparlar. Bence artık anlatabilirsin diğerlerine de. Yalan söylediğimi anlatırsın. Babamın öldüğünü söyleyip seni kandırdığımı... Şimdi ben, biraz daha konuşup, dün anlattıklarımı anlatıyormuş gibi yapayım, sen de yeni öğreniyormuş gibi yap, bu 66.000 meselesini... Tamam mı? Ben devam ediyorum böyle konuşmaya... Ama sen de bir şeyler sor.”</p>

  <p class="block2">Ama konuşmuyordu Rastin. Sadece kameraya bakıyordu. Gözlüğünün sağ camında bir çatlak vardı. Daha önce görmemiştim. Belki de gece olmuştu. Cam, gözlerindeki yorgunluğa dayanamayıp çatlamıştı. Ya da önceki günkü kavgalardan birinde olmuştu. Tam bunları düşünüyordum ki Rastin dönüp gitti. Ve kalktığı yere oturdu. Günün ilk dalgası depoyu yine sarstı ve insanlar Rastin’in üzerine döküldü. Tam da etrafını sarmış ve dünyanın en uyumsuz korosu olarak iki kulağına işkence ediyorlardı ki Rastin, o ana kadar hiç duymadığım bir ses tonuyla bağırdı. Ne yaptığını anlayamıyordum. Sadece ben değil, diğerleri de anlayamıyordu. Rastin öyle bir bağırmıştı ki bütün o korkunç konser tek perdede sona ermişti. Sonra da Rastin gözlerini kapadı ve başını ellerinin arasına aldı. Çevresindekiler de ağır ağır çekilip yerlerine döndü. Hâlâ anlayamıyordum ne yapmaya çalıştığını.</p>

  <p class="block2">“Rastin!” diye seslendim ama başını kaldırıp bakmadı.</p>

  <p class="block2">O gün, akşama kadar, defalarca konuşmaya çalışmama rağmen Rastin yanıt vermedi. Hatta diğerleri kumanyalarını açıp yemeklerini yerken, o kendisine ikram edilen hiçbir şeyi kabul etmedi. Sadece etrafını izledi. Etrafındaki o insanları. Yiyen, konuşan, volta atan, namaz kılan insanları. Gidecekleri yere varsınlar diye, tek böbreğini verecekti. Karınlarını doyurmak için ağızlarına attıkları her neyse, Rastin kendi böbreğini çiğnediklerini düşünüyordu belki de... Değer mi, diye tartıyor olmalıydı içinden. Lider, halkına bakıp şunu soruyordu: Bu insanlar için değer mi?</p>

  <p class="block2">Rastin’in sessiz kaldığını ve deli çocukla pazarlık konusunda pek de bir işe yaramadığını gören diğerleri, teker teker kameraların önüne geçip uzun uzun konuşmaya ve ağlamaya başladılar. Bir bölümü de deponun kapağını zorlamaya başlamıştı. Ama sevgili Ahad, bu günlerin geleceğini görmüş olmalıydı ki oraya bir kapak değil, bir kasa kapısı taktırmıştı! Hiç şansları yoktu. Özellikle de çocuğunu kameraya sallaya sallaya bağıran kadının! Kim bilir bana neler diyordu? Beni ikna etmek için... Bir ara, kapağı açmazsam çocuğun boynunu kıracağını söylemeye çalıştığını bile sandım! Ama yanılmışım. Büyük ihtimalle, boynundan tutup sarstığı çocuğun ne kadar zayıf ve hasta olduğunu anlatmaya çalışıyordu. Öyle olmalıydı çünkü çocuğu, neredeyse tek eliyle kaldırıp iki göğsünün arasına gömdüğü gibi uzaklaşmıştı kameradan. Kişiye özel televizyon kanalımda <i class="calibre4">yalvarmalar</i> belgeselinden sonra <i class="calibre4">tehditler</i> diye bir dizi başladı. Yaşlı adamın oğlu bu konuda gerçekten de başarılıydı. Öylesine kendinden geçiyordu ki gerçekten de hayatının sonuna kadar bir depoda kapalı kalması gerektiğini düşünmeye başlamıştım. Öncelikle yüzünün her yanı titriyordu. Özellikle de bağırırken. Kaşları, yanakları, sakalı, her yeri. Olabildiğince yakından görmemi istediği için burnuma kadar sokmaya çalıştığı yumrukları kameranın altında yok olup geri geliyordu. Büyük ihtimalle, duvarı yumrukluyordu. Ama bu öfke nöbeti gösterisi de bir işe yaramadığı için babasının yanına gidip elini yaşlı adamın omzuna atıyor, bir süre de, oturduğu yerden bağırıyordu. Kameraya yaklaşmayan teki kişi, Rastin’di. Benimle konuşmayan bir o vardı. Benim görevimse izlemekti. Dolayısıyla, hiçbir şeye dahil olmak istemiyordum. Sadece Rastin’in harekete geçmesini bekliyordum...</p>

  <p class="block2">Akşama doğru, garip bir şey oldu ve Rastin, yanındaki adamdan, elindeki, konserveyi istedi. Ancak adam vermeyi reddetti. Bunun üzerine Rastin de, tek hamlede, kutuyu elinden söküp aldı. Bunu o kadar hızlı ve kendinden emin yaptı ki adam hiçbir şey diyemedi. Tek yaptığı, ayağa kalkıp Rastin’in yanından uzaklaşmak oldu. Konserveyi yiyip bitiren Rastin, bu defa da diğer yanındaki kadının elindeki su şişesini çekip aldı. Kadın, hiç oralı olmadan şişeyi kafasına dikmiş olan Rastin’e, sonra da çevresindekilere baktı. Onlar da, “Boş ver” anlamında, hareketler yaptılar. Şişeyi tamamen boşaltmış olan Rastin, elinin tersiyle ağzını silip, oturduğu yerden, tam karşısındaki kameraya bakarak bağırdı:</p>

  <p class="block2">“Gazâ! Sen orada?”</p>

  <p class="block2">“Evet!”</p>

  <p class="block2">“Sen? Bu ışıklar. Söndürür?”</p>

  <p class="block2">“Buradan söndürebiliyor muyum, onu mu soruyorsun?”</p>

  <p class="block2">“Evet.”</p>

  <p class="block2">“Söndüreyim mi?”</p>

  <p class="block2">“Hayır.”</p>

  <p class="block2">Ve Rastin ayağa kalkıp çevresindekilere bir şey söyledi. Tavandaki floresanları gösteriyordu. Sonra kameraya dönüp “Söndür! Yak!” dedi.</p>

  <p class="block2">Ben de ayağa kalkıp deponun olduğu tarafa yürüdüm ve duvardaki ışık düğmesini kapatıp açtım. Rastin’in ne halt etmeye çalıştığını bilmiyordum. Ama en azından zaman geçiyordu...</p>

  <p class="block2">Masama döndüğümde, insanların yüzlerinde gülümsemeler olduğunu gördüm. Rastin’in omuzlarına dostça vuruyor ve sanki onu tebrik ediyorlardı. Ve o an anladım! İnsanlara beni kontrol edebildiğini gösteriyordu. Benimle iletişim kurabildiğini... Hatta o depoda benimle iletişim kurabilen tek kişi olduğunu kanıtlıyordu. Güldüm. Mikrofona uzanıp, “Başka bir şey de yapmamı ister misin?” diye sordum. “Yok” dedi. “Bana konuş.”</p>

  <p class="block2">“Konuşayım mı? Ne diyeyim?”</p>

  <p class="block2">“Konuş.”</p>

  <p class="block2">“Tamam... Nerede öğrendin Türkçeyi?”</p>

  <p class="block2">“Kâbil Üniversite. Ben, İstanbul Üniversite gelecekti. <i class="calibre4">Master Degree</i> için. Anladı?”</p>

  <p class="block2">“Neden olmadı peki?”</p>

  <p class="block2">“Kader!”</p>

  <p class="block2">“Gayet iyi konuşuyorsun ama!”</p>

  <p class="block2">“Teşekkür.”</p>

  <p class="block2">Yaşlı adamın oğlunun yanına gidip adamı kaldırdı ve bana “Bak” dedi.</p>

  <p class="block2">“Bakıyorum Rastin.”</p>

  <p class="block2">Sonra yine aynı çevreden başka bir adamı kaldırdı ve ikisine de bir şeyler söyledi. Önce adamlar başlarını sallayıp, yerlerine oturmak istediler. Ama bu defa da neredeyse bütün depo, aynı anda adamlara bağırarak bir şeyler söylemeye başladı. Bunun üzerine, ikisi de, önce birbirlerine sonra da kameralara bakarak, üzerlerindeki gömlekleri çıkarmaya başladılar. O sırada Rastin, “Gazâ, sen için!” diye bağırdı. Ve üstleri artık çıplak olan iki adam, güreşmeye başladı... Evet, anlaşılmıştı! Rastin, beni konuşturarak, adamların güreşmesini istemek gibi garip bir emir verdiğimi söylemiş, onlar da, depodan çıkmak için her şeyi yapacaklarından, böylesine bir saçmalığa girişmek için çok da tereddüt etmemişlerdi. Tabii, biraz önceki toplum baskısını saymazsak! Peki, ama Rastin bunu neden yapıyordu? Aslında, bu sorunun da yanıtını galiba çözmüştüm. Çünkü Rastin de başka bir sorunun yanıtını çözmüştü. Bu insanlar için değer mi, sorusuna verdiği yanıt şuydu: Değmez! Ama, kendisi başta olmak üzere, aralarında bir de çocuk olan, 33 kişiyi hayallerine taşıyacak böbreği de vermeyi kabul etmişti bir kere! Şimdi, intikam zamanıydı! Daha doğrusu, gidecek olan böbreğinin boşluğunu şimdiden doldurma zamanı...</p>

  <p class="block2">İki adam da birbirlerini parçalayacakmış gibi güreşiyor, Rastin de ifadesi tarafından terk edilmiş bir yüzle onları izliyordu. Sanki iki köpek dövüştürüyordu. Yerin dibinde birbirini ısıran ama dişlerine yağ ve terden başka bir şey gelmeyen iki köpek... Diğerleri de, biraz güreşenlere, biraz da kameralara bakıp, kendilerini tokatlıyormuş gibi alkışlıyor ve tezahürat ediyordu.</p>

  <p class="block2"><b class="calibre2">Bunun ne kadar iğrenç olduğunun farkında mısın?</b></p>

  <p class="block2">Hı?</p>

  <p class="block2"><b class="calibre2">Şu insanlara bak! Ne haldeler, bir bak!</b></p>

  <p class="block2">Komik değil mi sence?</p>

  <p class="block2"><b class="calibre2">Ne komiği! Ne kadar çirkin bir şey bu, görmüyor musun?</b></p>

  <p class="block2">Ben bir şey yapmadım ki! Hepsini o Rastin yapıyor.</p>

  <p class="block2"><b class="calibre2">Adama bir böbreğinin alınacağını söyledin.</b></p>

  <p class="block2">Evet ama, git de insanları güreştir, demedim. Ayrıca artık çok geç. Rastin onlara gerçeği anlatana kadar hiçbir şey yapamam. Öldürür bu herifler beni.</p>

  <p class="block2"><b class="calibre2">O zaman söyle de anlatsın! Bu mu senin ülke kurmak dediğin şey?</b></p>

  <p class="block2">Galiba tam da bu, biliyor musun? Çünkü bütün mesele, ellerini hiçbir zaman kirletmemek...</p>

  <p class="block2"><b class="calibre2">Aferin sana! İnsanların, içinde bulundukları şartları sömürüp onları bu hale sokmak çok büyük bir başarı, bravo!</b></p>

  <p class="block2">Cuma!</p>

  <p class="block2"><b class="calibre2">Ne var?</b></p>

  <p class="block2">O havalandırmayı çalıştırmadım ya hani?.. Unutmamıştım aslında. Canım istememişti. Evden çıkıp da hangara kadar yürümek gözümde büyümüştü. Aslında sırf babama inat!.. “Kasada bir kişi kaldı” demişti. “Sabah erkenden kalk da, git havalandırmayı aç!” Uyandım tabii. Sabah, erkenden... Ama yataktan kalkmadım. Öylece durup tavana baktım. O bembeyaz tavana. Ve Cuma, inan bana, hiçbir şey o tavandan daha iğrenç olamaz! Ne şu insanların birbirlerine yaptıkları, ne de benim onlara yaptıklarım! Hiçbir şey o tavandan daha iğrenç değil.</p>

  <p class="block2"><b class="calibre2">İğrenç olmayan bir şey var ama Gazâ!</b></p>

  <p class="block2">Neymiş o?</p>

  <p class="block2"><b class="calibre2">Rastin’in böbreğini vermeyi kabul etmiş olması!</b></p>

  <p class="block2">Ne olmuş yani? Sadece, bir an için, kendini iyi bir insan sandı, o kadar. Ben de sanmıştım, bir zamanlar... Büyütülecek bir şey değil.<span style="font-size: 1em;">&#160;</span></p>
</body>
</html>
