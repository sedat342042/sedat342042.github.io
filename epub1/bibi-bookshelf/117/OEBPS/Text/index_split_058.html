<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="en">
<head>
  <title>Bilinmeyen</title>
  <link href="../Styles/aStyle0001.css" rel="stylesheet" type="text/css" />
</head>

<body class="calibre">
  <p class="block2">“Felat, bu sen olabilir misin?”</p>

  <p class="block2">Elimdeki İngiliz gazetesine doğru fısıldıyordum. Eşcinsel bir Kürt’ün, ailesi tarafından İsveç’te öldürülmesiyle başlamış ve ortaya çıkan bir vasiyetnameyle birçok şeyi değiştirmiş olan olayla ilgili son gelişmeyi okuyordum. İşin içine karışmış şantaj ve tehditler yüzünden, ölü-diri evliliklerine ilişkin mahkeme kararının iptalinden bahsediliyordu. Haberin altında yine o fotoğraf vardı. Bir nikâh töreni fotoğrafı: Öldürülen o genç adamın küllerinin konulduğu vazo ve onu kollarının arasında taşıyan İsveçli sevgilisi, kendilerini alkışlayan bir kalabalığın önünde duruyorlardı. Sarışın ve gözlüklü adamın dudaklarında bir gülümseme, gözlerinde de yaşlar vardı. Bu evliliği yasal kılan karar artık geçersiz olsa da, kimse bu sahneyi unutamamıştı. Haberin başlığı buna kanıttı: <i class="calibre4">Yine de Çiçek Solmadı!</i> O vazoya bakıp yeniden sordum: “Felat, bu sen olabilir misin?” Ve fısıltım, kapattığım gazetenin sayfalarının arasında kaldı.</p>

  <p class="block2">Ayağa kalktım. Bagaj dolabının kapağını açıp çantamı aldım. Dar koridorda birkaç adım atıp, uçağın kapısının açılmasını bekledim. Yol boyunca, alnımı yasladığım camdan, bir pamuk tarlası gibi görünen bulutları ve ışığıyla onları sulayan güneşi izlemiştim. Bir gün mutlaka paraşütle atlayıp bulutların içinden geçmeliyim, diye düşünmüştüm. Dünyaya bir yağmur damlası gibi düşmek için... Sonra da bir yağmur damlası gibi toprağa karışıp buharlaşmak ve yeniden yükselip o bulutlara karışmak için... Aslında zaten bir parçam o bulutlardaydı. Hatta o bulutlar, yeryüzünden geçmiş bütün insanlardan birer parça taşıyordu. Çünkü hepsi de ağlamıştı. En katısı bile, doğumunda gözyaşı dökmüştü. Ve atmosferin içinde dönüp duran suya onlar da dahildi: Dünyanın bütün gözyaşları... Kendi gözyaşımın içinden paraşütle atlayıp geçmeyi düşünmüştüm...</p>

  <p class="block2">Uçağın kapısı açıldı ve küçük adımlarla ilerledim. Kapıdan çıkma sırası bana gelince, bir an için o eşikte durup sıcak havayı içime çektim. Belki Rio de Janeiro’da değildim ama birazdan, en az onun kadar sıcak bir toprağa ayak basacaktım.</p>

  <p class="block2">Pakistan sınır polisi, Schengen ve ABD vizelerimi görünce, 32 dolar karşılığında pasaportuma bir mühür bastı. Vizesiz olarak kapısına dayandığım, Türkiye dostu Pakistan’a, ancak Avrupa ve ABD’nin kefaletiyle girebildim. Doğaldır, diye düşündüm... Doğaldır...</p>

  <p class="block2">Havaalanı çıkışında, üzerime çullanan onlarca taksi şoföründen en sahtekârını seçmeye çalıştım. Aslında aradığım, yasadışı bakan bir çift gözdü. Kandalı’da geçirdiğim yıllar bana o gözleri tanımayı öğretmişti. Yasadışı bakışlar altında büyümüştüm. Ve işte, yine karşımda, onlardan biri duruyordu. Melek gibi bir yüzde, iki küçük şeytan bağdaş kurup oturmuş, bana bakıyordu. Göz göze geldiğimiz anda bana doğru koştu ve çantamı elimden alırken İngilizce konuştu:</p>

  <p class="block2">“İslamabad’a hoş geldin!”</p>

  <p class="block2">“Adın ne?” diye sordum.</p>

  <p class="block2">“Babar” dedi.</p>

  <p class="block2">O kalabalığın içinde beni sahiplenmesine izin verdim. Böylece, tek kollu dilenciler, üç kollu yankesiciler ve dört dilli çığırtkanların arasından, Babar’ın açtığı yolda ilerleyip süzülebildik. 30 yıllık bir Mercedes’in önünde durana kadar yürüdük ve Babar, “İşte sarayım!” dedi. <i class="calibre4">“Mobilsaray!”</i></p>

  <p class="block2">Ancak sarayın kapılarından biri sıkışmıştı. Biz de diğerini denedik. Ve sonunda kendimi, arka koltukta, dikiz aynasına bakarak konuşan Babar’ı dinlerken buldum.</p>

  <p class="block2">“Bir otel var” diyordu. “Çok iyi bir otel! Amcamın oteli. Tam bir saray!”</p>

  <p class="block2">Babar, bir saray delisiydi.</p>

  <p class="block2">“Tamam” dedim. “Gidelim.”</p>

  <p class="block2">Ön camı örümcek ağı gibi bir çatlakla kaplı olan araba çalıştı ve yola çıktık. Babar sürekli konuşuyor ve büyük ihtimalle bana neler satabileceğini düşünüyordu. Acaba kadın mı istiyordum? Yoksa bir oğlan mı? Ya da uyuşturucu mu? Yoksa antika bir halı mı? Babar’ı daha fazla yormak istemedim. Satın almak istediğim şey belliydi:</p>

  <p class="block2">“Afganistan’a gitmek istiyorum.”</p>

  <p class="block2">Güldü ve konuştu:</p>

  <p class="block2">“Yanlış durakta inmişsin o zaman!”</p>

  <p class="block2">“Haklısın” dedim. “Bir yanlışlık oldu... Sen düzeltebilir misin?”</p>

  <p class="block2">Hemen yanıt vermedi. Düşündü. İlk aklına geleni sordu:</p>

  <p class="block2">“Asker misin?”</p>

  <p class="block2">“Hayır” dedim. “Turistim.”</p>

  <p class="block2">Yine güldü.</p>

  <p class="block2">“Eğer bir savaşçı değilsen, Afganistan’da çok sıkılırsın. Bütün gün savaş! Başka bir şey yok! Gazeteciler bile gitmiyor artık. Hepsi burada. İslamabad’da oturup Afganistan’daki savaşı yazıyorlar. Çünkü hep aynı!”</p>

  <p class="block2">“Belki ben yapacak bir şey bulurum” dedim. “Ama önce sınırı geçmem lazım... Mümkünse, pasaport göstermeden...”</p>

  <p class="block2">“Eroin istiyorsan, bulurum!” dedi.</p>

  <p class="block2">Afganistan’ın o meşhur eroininden payıma düşeni almaya geldiğimi düşünmüştü. Bu defa ben güldüm.</p>

  <p class="block2">“Yok, sağ ol... Yeni bıraktım!”</p>

  <p class="block2">“O zaman vize al!” dedi. “Ben sana aldırırım... Hallederim!”</p>

  <p class="block2">Sınırdan yasadışı geçişin kârı o kadar düşük olmalıydı ki, beni başka alışverişlere yönlendirmeye çalışıyordu. Ama ben, ne istediğimi biliyordum. İki koltuğa birden tutunup kendimi öne doğru çektim ve Babar’ın sağ kulağına eğilip konuştum:</p>

  <p class="block2">“Benim bir arkadaşım var. Bir Afgan... Bana bir kaçak olarak geldi. Ben de ona bir kaçak olarak gideceğim, anladın mı?”</p>

  <p class="block2">Anlamamıştı ama önemli değildi. Çünkü gerçek bir tezgâhtardı ve bir şey satmadan beni bırakamazdı. Üstelik anlamış gibi baş sallamak, gayet kolaydı. Babar da hem başını sallıyor, hem konuşuyordu.</p>

  <p class="block2">“Bir kamyon var! Amcamın kamyonu! Binersin, gidersin! Afganistan’a elma götürüyor. Seni de götürür. Ama biraz pahalı! Çünkü kamyon, saray gibi!”</p>

  <p class="block2">“Anlaştık” dedim.</p>

  <p class="block2">Son kez şansını denedi:</p>

  <p class="block2">“Kadın ister misin?”</p>

  <p class="block2">Yine güldüm...</p>

  <p class="block2">“Ben şu andan itibaren bir elmayım, Babar. Ne yapabilirim ki bir kadınla?”</p>

  <p class="block2">“Tamam işte!.. Sana bir kadın bulurum, o da ısırır seni!”</p>

  <p class="block2">“Boş ver!” dedim. “Kimseyi cennetten kovdurmayalım şimdi!”</p>

  <p class="block2">Yine anlamamıştı ama güldü. Tezgâhtarları bu yüzden seviyordum. Çünkü onlarla hayat her zaman kolaydı ve hiçbir şeyin bir anlamı olması gerekmiyordu. O an aklıma, hayatlarını bir kumar fişi gibi cennete yatıran insanlar geldi. Varsın hepsi zorlasın cennetin kapılarını, diye düşündüm. Ben kovulduğum yere dönmem. Asla! O kadar yüzsüz değildim. O kadar da değil! Artık değil...</p>

  <p class="block2">Otelin önüne gelmiştik. Babar’ın sayısız sahte amcalarından birine ait olan otel o kadar kötü durumdaydı ki yıkılmamak için iki yanındaki binalara yaslanıyordu. Ama Babar başka bir şey görüyordu:</p>

  <p class="block2">“Nasıl? Saray gibi, değil mi?”</p>

  <p class="block2">Anlamış gibi yapma sırası bendeydi. En azından, o kadarını yapabilirdim. Ve Babar’la birlikte, orada olmayan sarayı ben de gördüm.</p>

  <p class="block2">“Evet!” dedim. “Tam bir saray!”</p>

  <p class="block5" id="calibre_pb_59">&nbsp;</p>
</body>
</html>
