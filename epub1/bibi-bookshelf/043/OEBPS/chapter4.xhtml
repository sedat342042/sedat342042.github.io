<html xmlns="http://www.w3.org/1999/xhtml" xmlns:epub="http://www.idpf.org/2007/ops">
	<head>
		<title>Amerigo</title>
		<link href="main.css" rel="stylesheet" type="text/css"/>
	</head>
	<body class="epub-type_chapter" id="chapter4">
<div class="html5_section">
				<div class="html5_header">
				<h1>Bir dünya adına kavuşuyor</h1>
				</div>
				<p>Kimse Saint-Dié kasabasının adını bugüne dek işitmediği için kendi coğrafya bilgisinden şüphe etmesin; en bilgili kişiler bile Amerika’nın adını almasında bu kadar büyük rolü olan bu <em>Sancti Deodati oppidum</em>’un<a class="si-noteref epub-type_noteref" href="#f25" id="ref_f25">25</a> nerede olduğunu keşfetmek için iki yüzyıldan uzun süreye gereksinim duymuştur. Bir zamanlar Lorraine Düklüğü’ne bağlı, Vosges Dağları’nın gölgesinde kalmış bu küçük kasaba, o zamana dek dünyanın ilgisini üzerine çekecek hiçbir başarıya imza atmamıştır. Gerçi buranın yönetimini elinde bulunduran II. René de, ünlü dedesi <em>le Bon Roi </em>René<a class="si-noteref epub-type_noteref" href="#f26" id="ref_f26">26</a> gibi Kudüs ve Sicilya kralı ile Provence kontu unvanlarına sahiptir; ama gerçekte sanatlara ve bilimlere duyduğu büyük sevgiyle dürüstçe idare ettiği bu bir parça Lorraine toprağının düküdür sadece. Gariptir ki –tarih tekerrürden ibarettir– bu küçük kasabada daha önce de Amerika’nın keşfi üzerinde etkili olacak bir kitap yazılmıştır; çünkü Kardinal Pierre d’Ailly, <em>Imago Mundi </em>(Dünyanın Görünümü) adlı bu eseri, tam da burada kaleme almış ve bu eser, Toscanelli’nin mektubuyla beraber Kolomb’u Hindistan’a batıdan gidilen yolu araması konusunda teşvik etmiştir. Amiral, bu eseri, örnek aldığı temel kitap olarak ölünceye dek bütün seyahatlerinde yanında taşımıştır. Nitekim günümüze ulaşan ona ait nüshanın sayfa kenarlarında kendi elyazısıyla aldığı sayısız notu görmek mümkündür. Bu nedenle Amerika ile Saint-Dié arasında Kolomb öncesi bir ilişki olduğu yadsınamaz. Fakat Amerika’nın adını borçlu olduğu olay –ya da yanlışlık– Dük René idaresi altındayken gerçekleşir. II. René’nin himayesi ve büyük olasılıkla maddi desteği altında Saint-Dié adlı bu minicik kasabada birkaç hümanist, adı Gymnasium Vosgianum koyulan ve amacı eğitim vermek ya da yayınlar yapmak yoluyla değerli kitapları geniş kitlelere ulaştırmak olan bir tür komisyon kurar. Bu minyatür akademide, sıradan halk ile ruhban sınıfı, kültürel işbirliği için bir araya gelir; ne var ki Gauthier Lud adında bir matbaacı, yaklaşık 1507 yılında burada bir matbaa kurup kitap basmaya karar vermemiş olsa tüm bu bilgi tartışmalarından haberimiz bile olmazdı. Aslında kasaba, bu amaç için son derece uygun bir yerdir, çünkü Gauthier Lud’e gerekli olan yayıncı, çevirmen, düzeltmen ve illüstratörler hemen elinin altındadır; ayrıca üniversitesi ve değerli hamileriyle Strasbourg çok yakındır. Öte yandan hami sıfatıyla cömert dük de kasabadan desteğini esirgemediğine göre, dünyadan tecrit edilmiş görünen bu sakin, küçük kasabada daha büyük eserlerin basılmasına da cesaret edilebilecektir. </p>
				<p>Peki ama hangi eseri basmalı? Her geçen yıl yapılan yeni keşiflerle dünya hakkındaki bilinenler arttığından dönemin ilgisi coğrafyaya yöneliktir. Coğrafya alanında o güne dek tek bir klasik kitap vardır, o da Ptolemaios’un, açıklamaları ve haritalarıyla yüzlerce yıldır Avrupalı bilginler tarafından üstün ve eksiksiz kabul edilen <em>Cosmografia</em>’sıdır.<a class="si-noteref epub-type_noteref" href="#f27" id="ref_f27">27</a> 1475’te Latinceye çevrilmesiyle genel coğrafya referansı olarak dünyanın tüm bilimadamlarının kullanımına sunulmuş, bundan sonra da vazgeçilemez bir eser olmuştur. Ptolemaios’un söylediği ya da haritalarında gösterdiği her şey, salt adının işaret ettiği yetkinliği nedeniyle kanıtlanmış sayılmaktadır. Ancak özellikle aradan geçen yirmi beş yılda, bu tarihten önceki yüzlerce yıl boyunca öğrenilenden çok daha fazla bilgi elde edilmiştir; dünya hakkında kendisinden bin yıl sonra gelen kozmograflar ve coğrafyacılardan bile fazlasını bilmeyi başaran Yunanlı bilgin, ansızın birkaç cesur denizci ve maceracı tarafından yalanlanmış; bunlar, sunduğu bilgileri fazlasıyla aşmıştır. <em>Cosmographia</em>’yı yeniden basmak niyetinde olan bir yayıncı, artık eseri düzeltip eksiklerini gidermek, batıda keşfedilen ada ve kıyıları eski haritalara işlemek zorundadır. Ptolemaios’un bundan sonra da her şeyi bilen bir bilge, kitabınınsa mutlak doğru kabul edilmesi için yeni deneyimler geleneği doğrulamalı, ufak tefek düzeltiler bu klasik esere karşı duyulan saygıya yeni bir inandırıcılık kazandırmalıdır. Gauthier Lud’den önce hiç kimse bu eksik kitabı tamamlamayı akıl edememiştir. Sorumluluk istemesinin yanı sıra umut vaat eden, bu sebepten dolayı da ortak bir eser ortaya koymak için bir araya gelmiş olan söz konusu topluluğa son derece uygun düşen bir görevdir bu. </p>
				<p>Sadece sıradan bir matbaacı değil, Dük’ün sekreteri ve papaz yardımcısı, eğitimli, buna ek olarak da varlıklı bir adam olan Gauthier Lud, karşısındaki bu bir grup insana bakıp bundan daha talihli olamayacağını düşünmüş olmalıdır. Haritaların çizimi ve oyma baskıları için Martin Waldseemüller adında yetenekli ve genç bir matematikçi ve coğrafyacı vardır; bu genç ilerde, dönemin âdetlerine uygun olarak bilimsel eserlerde adını Yunancalaştırarak İlakomilos’a çevirecektir. Breisgau Üniversitesi öğrencisi olan yirmi yedi yaşındaki bu adam, gençliğin verdiği güç ve cesareti, donanımlı bilgisi ve haritalarının haritacılık tarihinde onyıllar boyunca üstünlük sağlayacağı olağanüstü bir çizim yeteneğiyle birleştirmektedir. Lud’ün elinin altında genç bir şair de bulunmaktadır; kendine Philesius diyecek olan Matthias Ringmann, şairane üslubuyla eserin giriş kısmını kaleme almak, Latince metinleri zevk sahibi birinin dokunuşlarıyla düzeltmek için uygun biridir. Doğru çevirmeni bulmak da zor olmaz; gerçek bir hümanist olarak sadece eski dillerde değil, çağdaş olanlarda da eğitim almış olan Jean Basin tam aranan özelliklere sahiptir. Böylesine bilgili bir ekiple bu ünlü eseri gözden geçirmeye hiç tasalanmadan başlanabilir. Peki ama yeni keşfedilen bölgelerin tasviri için gerekli dayanaklar nereden bulunacaktır? Yeni Dünya denen yerlere ilk olarak şu Vesputius işaret etmemiş midir? Görünüşe bakılırsa <em>Mundus Novus</em>’u 1505 yılında <em>De Ora Antarctica</em> (Antarktika Bölgesi Üzerine) adı altında Strasbourg’da yayımlayan Matthias Ringmann’dır. Ringmann, Almanya’da henüz bilinmeyen İtalyanca <em>Lettera</em> metnini Latinceye çevirip Ptolemaios’un metninin devamıymış gibi buna eklemeyi tavsiye eder. </p>
				<p>Yapılması düşünülen şey, dürüst ve kesinlikle takdire şayan bir başlangıçtır aslında; ama yayıncıların kibrinin Vespucci’ye kötü bir oyun oynamasının sonucu olarak, ileriki kuşakların Vespucci’nin boynuna geçireceği yağlı ipe ikinci düğüm atılmış olur. Dürüst davranmak ve Vespucci’nin çıktığı dört seyahate ilişkin raporlarından oluşan <em>Lettera</em>’yı, Floransa’da yayımladığı şekliyle İtalyancadan Latinceye çevirdiklerini söylemek yerine, Saint-Dié’deki bu hümanistler, kısmen yayımladıkları esere saygınlık kazandırmak, kısmen de mesenleri<a class="si-noteref epub-type_noteref" href="#f28" id="ref_f28">28</a> Dük René’yi dünyanın gözü önünde onurlandırmak için romantik bir hikâye uydururlar. Okurlarında, yeni dünyaların kâşifi Americus Vesputius’un, bu son derece ünlü coğrafyacının, dükleri René’nin yakın dostu ve büyük bir hayranı olduğu, Lorraine’e gönderdiği <em>Lettera</em>’yı doğrudan ona hitaben yazdığı ve kendi yayımladıklarının da bunun ilk baskısı olduğu izleniminin oluşmasına izin verirler. Efendilerine duydukları nasıl da büyük bir bağlılığın ifadesidir bu! Zamanının en büyük bilgini, ünlü denizci, seyahatleri hakkında yazdıklarını, İspanya kralı dışında küçücük bir düklüğün başındaki basit bir düke göndermiştir! Başlattıkları bu hayırlı işi desteklemek için, İtalyanca <em>Magnificenza</em><a class="si-noteref epub-type_noteref" href="#f29" id="ref_f29">29</a> biçimindeki ithaf, Latince <em>Illustrissimus rex Renatus</em><a class="si-noteref epub-type_noteref" href="#f30" id="ref_f30">30</a> olarak değiştirilir. Ayrıca daha önce basılmış olan orijinal İtalyanca metinden yalnızca çeviri yapıldığı gerçeğine dair tüm izleri ortadan kaldırmak için, Vespucci’nin eserini Fransızca olarak gönderdiği ve <em>insignis poeta</em><a class="si-noteref epub-type_noteref" href="#f31" id="ref_f31">31</a> Johannes Basinus’un (Jean Basin) daha sonra bunu <em>ex gallico</em>’dan, yani Fransızcadan zarif Latinceye kazandırdığı (<em>Qua pollet elegantia latina interpretavit</em>) notunu düşerler. Yakından bakıldığında bu ihtiras dolu sahtekârlığın tutarsızlıkları hemen göze çarpmaktadır; çünkü <em>insignis poeta</em>, metnin orijinalinde İtalyanca olduğuna açıkça işaret eden bölümleri ortadan kaldırırken fazla üstünkörü davranmıştır. Çeviride Vespucci, Lorraine’deki Kral Renatus’a, olsa olsa Medici ya da Soderini için anlamlı olabilecek şeyler anlatmakta, örneğin ikisinin birlikte Floransa’da, Amerigo’nun amcası Antonio Vespucci’nin yanında öğrenim gördüklerinden bahsetmekte ya da Dante için <em>poeta nostro</em><a class="si-noteref epub-type_noteref" href="#f32" id="ref_f32">32</a> demektedir ki, bu, ancak söz konusu mektubu bir İtalyan’ın başka bir İtalyan’a yazması durumunda geçerli olabilecek bir durumdur. Vespucci’nin diğer vakalardaki kadar suçsuz olduğu bu sahtekârlığın ortaya çıkması yüzyıllar sürecektir. Yüzlerce eserde (hatta yakın zamana kadar), Vespucci’nin dört seyahatine ilişkin bu raporlarını gerçekten de Lorraine Dükü’ne hitaben yazdığı yer alacaktır; Vespucci’nin kazandığı tüm şöhret, maruz kaldığı bütün suçlamalar, Vosges Dağları’nın eteklerindeki bu küçük kasabada, kendi bilgisi dışında basılan bir kitaba dayanmaktadır.</p>
				</div>
				<div class="margin-top html5_section">
				<p>Ama bütün bunlar, o zamanlar kimsenin haberdar olmadığı perde arkasındaki olaylar ile çıkar amaçlı uygulamalardır. Kitapçılar, bilginler, prensler ve tüccarlar 25 Nisan 1507 tarihindeki kitap fuarında elli iki sayfalık bir esere rastlarlar: </p>
				
				<blockquote>
				<p class="italic">Cosmographiae introductio. Cum quibusdam geometriae ac astronomiae principiis ad eam rem necessariis. Insuper quatuor Americi Vespuccii navigationes. Universalis cosmographiae descriptio tam in solido quam plano eis etiam insertis quae in Ptolomeo ignota a nuperis reperta sunt<a class="si-noteref epub-type_noteref" href="#f33" id="ref_f33">33</a>.</p>
				</blockquote>

				<p class="after-bq">Küçük kitapçığı açanlar önce, şiirsel yeteneklerini sergilemek için can atan yayıncıların şairlik kibrini sineye çekmek zorundadır; Matthias Ringmann’ın İmparator I. Maximilian’a<a class="si-noteref epub-type_noteref" href="#f34" id="ref_f34">34</a> ithafen kaleme aldığı bir şiir ve Waldseemüller-İlakomilos’un, kitabı, ayaklarının dibine bıraktığı İmparator için yazdığı bir önsöz gibi. Ancak bu iki hümanist, değerli kibir duygularını tatmin ettikten sonra Ptolemaios’un eğitici metni, hemen ardından kısa bir tanıtım yazısıyla da Vespucci’nin dört seyahati başlar.</p>
				<p>Saint-Dié’de yayımlanan bu kitapla Amerigo Vespucci adı, yeniden hızla yükselişe geçer; ancak henüz zirveye ulaşmamıştır. Vespucci adı, İtalyanca <em>Paesi nuovamente retrovati</em> antolojisinin kapağında iki anlama da gelecek şekilde “Yeni Dünya’nın kâşifi” olarak yer almakta, içindeyse çıktığı seyahatler, Kolomb ve diğer kâşiflerin seyahatleriyle birlikte anılmaktadır. <em>Cosmographiae introductio</em>’da ise Kolomb adı artık hiç geçmez olur. Belki Vosges’daki hümanistlerin bilgisizliğinden kaynaklanan, ama yine de ağır sonuçları olan bir rastlantıdır bu. Çünkü bu sebepten dolayı tüm ışık doğrudan Amerigo Vespucci’nin üzerine düşüp onu aydınlatmış, keşfin tüm şanı ve şöhreti yalnızca Vespucci’ye kalmıştır. İkinci bölümde Ptolemaios’un zamanında bilinen dünyanın tasviri yapılırken, dünya her ne kadar başka kâşifler tarafından genişletildiyse de, bunun ancak Americo Vesputio tarafından insanlığın bilgisine sunulduğu yazmaktadır (<em>Nuper vero ab Americo Vesputio latius illustratam</em>). Beşinci bölümde, <em>Et maxima pars Terrae semper incognitae nuper ab Americo Vesputio repertae</em>,<a class="si-noteref epub-type_noteref" href="#f35" id="ref_f35">35</a> sözleriyle Vespucci açıkça bu yeni bölgelerin kâşifi olarak anılmaktadır. Yedinci bölüme gelindiğinde ise, yüzyıllar boyunca belirleyici olacak fikir ilk kez dile getirilir. Waldseemüller, <em>Quarta orbis pars</em>’tan, “dünyanın dördüncü kıtası”ndan söz ederken kişisel bir öneride bulunur ve <em>Quam quia Americus invenit Amerigem quasi Americi terram, sive Americam nuncupare licet</em>, yani Americus bulduğu için buranın bundan böyle Americus’un toprakları ya da America olarak anılabileceğini söyler. </p>
				<p>Amerika’nın gerçek vaftiz belgesi bu 12 sözcükten ibarettir. Dörtte bir formalık bir sayfanın üzerinde bu ad ilk kez harflere dökülmüş ve basılarak çoğaltılmıştır. Kolomb’un Santa Maria’nın güvertesinde durmuş, ışıldayan Guanahani kıyılarını ilk kez gördüğü 12 Ekim 1492, yeni kıtanın doğum tarihi olarak kabul edilecek olursa, <em>Cosmographiae introductio</em>’nun matbaadan çıktığı 25 Nisan 1507’yi de kıtanın vaftiz günü ilan etmek gerekir. Gerçi o âna kadar adı sanı bilinmeyen yirmi yedi yaşındaki bu hümanistin gözden ırak, küçük bir kasabada yaptığı sadece basit bir öneri olsa da kendini, kendi önerisinin cazibesine öyle kaptırır ki, bunu bir daha, bu kez üstüne basa basa tekrarlar. Waldseemüller, dokuzuncu bölümde de önerisini, ayrı bir paragraf açarak ifade eder:</p>
				
				<blockquote>
				<p>Günümüzde, dünyanın bu bölümleri (Avrupa, Afrika ve Asya) tamamıyla keşfedildi ve Amerigo Vespucci tarafından dünyanın dördüncü kıtası bulundu. Avrupa ile Asya dişil adlar aldığına göre, yeni bulunan bu bölgeyi, onu bulan bilge adamın adıyla Amerigo, Amerigo’nun Toprakları ya da America diye adlandırmamak için hiçbir sebep göremiyorum.<a class="si-noteref epub-type_noteref" href="#f36" id="ref_f36">36</a></p>
				</blockquote>
				
				<p class="after-bq">Kendi Latince sözleriyle tekrarlanacak olursa:</p>

				<blockquote>
				<p>Nunc vero et hae partes sunt latius lustratae et alia quarta pars per Americum Vesputium (ut in sequentibus audietur) inventa est, quam non video cur quis iure vetet ab Americo inventore sagacis ingenii viro Amerigem quasi Americi terram sive Americam dicendam; cum et Europa et Asia a mulieribus sua sortita sunt nomina.</p>
				</blockquote>
				
				<p class="after-bq">Waldseemüller bununla da yetinmeyip paragrafın kenarına “America” sözcüğünü bastırır ve eserin yanında verilen haritanın içine de bu adı yazar. Kendisi bundan habersiz olsa da Amerigo Vespucci, o andan itibaren ölümlü başının çevresinde, ölümsüzlüğün halesini taşımaya başlamıştır; Kıta, o andan itibaren Amerika adını almıştır ve bundan sonra da hep bu adla anılacaktır.</p>
				</div>
				<div class="margin-top html5_section">
				<p>Heyecanlı okurlar, öfkelenip bunun saçma olduğunu ileri sürebilir. Nasıl olur da yirmi yedi yaşındaki taşralı bir coğrafyacı, Amerika’yı asla keşfetmemiş olmak bir yana, hepi topu otuz iki sayfalık, ciddiyeti su götürür bir rapor yazmış bir adama, koskoca kıtanın tamamına kendi adının verilmesi onurunu yaşatma küstahlığına kalkışabilir? Ancak böyle bir öfke, o dönemin anlayışına hiç uygun değildir; çünkü temelindeki düşünce dönemin tarihsel konumundan değil, bizim bakış açımızdan kaynaklanmaktadır. Günümüzde “Amerika” sözcüğünü telaffuz ederken içgüdüsel olarak gözümüzün önüne Alaska’dan Patagonya’ya dek uzanan devasa bir kara parçasını getirmek gibi bir hataya düşeriz. Oysa 1507 yılında <em>Mundus Novus</em>’un böylesine geniş bir alana yayıldığı hakkında ne zavallı Waldseemüller’in ne de başka bir ölümlünün en ufak bir fikri vardı; XVI. yüzyıl başlarındaki haritalara şöyle bir bakmak bile, o dönemin kozmografyasının <em>Mundus Novus</em> adı altında aşağı yukarı ne anladığını görmemizi sağlayacaktır: okyanusun karanlık sularının ortasında sürükleniyor gibi görünen dağınık, kenarları kâşiflerin merakı tarafından birazcık kemirilmiş kara parçaları. Bu haritalarda Cabot ile Joã Vaz Corte-Real’in ayak bastıkları Kuzey Amerika kıyılarının o küçücük kısmı, halen Asya’nın bir parçası olarak görünmektedir ki, bu durumda Boston’dan Pekin’e sadece birkaç saatte varılabilirdi. Florida, Küba ile Haiti’nin yanı başında büyük bir ada olarak yer almaktadır; Kuzey ile Güney Amerika’yı birbirine bağlayan Panama Kıstağı’nın yerindeyse geniş bir deniz kütlesi görülmektedir. Hemen güneyde bilinmeyen yeni topraklar (günümüz Brezilyası), Avustralya gibi, büyük ve yuvarlak bir ada biçiminde çizilmiş, haritalardaki adı da <em>Terra da Santa Cruz</em><a class="si-noteref epub-type_noteref" href="#f37" id="ref_f37">37</a> ya da <em>Mundus Novus</em> ya da <em>Terra dos Papagaios</em><a class="si-noteref epub-type_noteref" href="#f38" id="ref_f38">38</a> – yeni keşfedilmiş topraklar için ne kadar biçimsiz, zor adlar! Vespucci bu kıyıları ilk keşfeden kişi olmasa da –aslında Waldseemüller bunu da bilmemektedir– onları tasvir edip Avrupa’ya tanıtan ilk kişi olduğundan, Waldseemüller bu kara parçalarına onun adının verilmesini teklif etmekle genel bir âdete uygun davranmış olmaktadır. Bermuda adını Juan Bermúdez’den, Tazmanya Abel Tasman’dan,<a class="si-noteref epub-type_noteref" href="#f39" id="ref_f39">39</a> Fernando Po<a class="si-noteref epub-type_noteref" href="#f40" id="ref_f40">40</a> ise Fernando Po’dan alıyorsa bu yeni topraklar neden onu halka ilk taşıyan kişinin adını almasın ki? Waldseemüller’in bu davranışı, yeni bulunan kara parçalarının aslında Asya’ya ait olmayıp <em>Quartam pars mundi</em>’yi<a class="si-noteref epub-type_noteref" href="#f41" id="ref_f41">41</a>, yeni bir kıtayı meydana getirdiği savını ilk ortaya atan –ki Vespucci’nin yaptığı budur– bilgeye karşı yapılmış hoş bir jesttir. İyi niyetli bu tutumuyla Vespucci’ye küçük bir adalar topluluğu olduğu tahmin edilen Terra Sancta Crucis yerine Labrador’dan Patagonya’ya dek uzanan koca bir anakaraya adını verme onuru sağladığını, böylelikle de kıtanın gerçek kâşifi Kolomb’un hakkını yediğini ise Waldseemüller’in bilmesi olanaksızdı. Zaten nasıl bilecekti, Kolomb’un kendisi bile inat ve ısrarla Küba’nın Çin, Haiti’ninse Japonya olduğunu iddia ederken? Amerika’nın bu biçimde adlandırılmasıyla yanlışlıkların oluşturduğu arapsaçı daha da karman çorman bir hal alır. Vespucci sorununa, iyi niyetle bile olsa yaklaşan herkes, bu karmaşa yumağını daha da içinden çıkılmaz kılan yeni bir düğüm atmaktadır.</p>
				</div>
				<div class="margin-top html5_section">
				<p>Görüldüğü üzere Amerika’nın adının Amerika olmasını bir yanlış anlamaya, dahası çifte katlanmış bir çifte rastlantıya borçluyuz. Çünkü <em>insigni poetae</em> Jean Basin, Amerigo adını Latinceye Americus yerine, diğerlerinin yaptığı gibi Albericus biçiminde aktarmış olsaydı, New York ile Washington şimdi Amerika değil, Alberica sınırları içinde yer alacaktı. Ama bu isim artık yazıya dökülmüştür ve söz konusu yedi harf ebediyen bir sözcük haline dönüşmüş şekliyle kitaptan kitaba, ağızdan ağıza engellenemez, unutulmaz biçimde dolaşmaktadır. Bu yeni sözcük kendi başına durmayı ve var olmayı başarmaktadır, üstelik Waldseemüller’in rastlantısal olarak yaptığı öneri, mantık ya da mantıksızlık, hak ya da haksızlık nedeniyle değil, içinde barındırdığı fonetik güç sayesinde yapabilmektedir bunu: Amerika sözcüğünün sesletimi, dilimizdeki en tok sesli ünlü harfle bir yükselip bir alçalırken diğer ünlüleri de en uygun dönüşümle içine katmaktadır. Coşkuyla sesletilmeye uygun, akılda kolay kalacak kadar net, güçlü, tok bir sözcüktür bu; üstelik genç topraklara, güçlü, yükselmeye çalışan bir halka uygundur. Bu genç coğrafyacı, yaptığı tarihsel hatayla, karanlıktan yükselen bu yeni dünyaya Asya, Avrupa ve Afrika’yla akraba bir ad vererek mantıklı bir şey yapmıştır aslında. </p>
				<p>Fetheden bir sözcüktür bu. İçinde kudret vardır, diğer bütün tanımları hızla ezer. <em>Cosmographiae introductio</em>’nun yayımlanmasından sadece birkaç yıl sonra <em>Terra dos Papagaios</em>, <em>Isla de Santa Cruz</em><a class="si-noteref epub-type_noteref" href="#f42" id="ref_f42">42</a>, <em>Brazzil</em>, <em>Indias Occidentales</em><a class="si-noteref epub-type_noteref" href="#f43" id="ref_f43">43</a> adlarını tüm kitap ve haritalardan silip atmıştır bile. Fetheden bir sözcüktür; her geçen yıl daha fazlasını, binlerce, yüz binlerce fazlasını, Martin Waldseemüller’in hayal bile edemeyeceği kadarını teslim alır. 1507 yılında “Amerika” adı sadece Brezilya’nın yer aldığı kuzey kıyılarını tarif etmekte, Arjantin’in de yer aldığı güney kesimiyse hâlâ <em>Brasilia inferior</em><a class="si-noteref epub-type_noteref" href="#f44" id="ref_f44">44</a> adıyla anılmaktadır. Güney Amerika’nın kuzey kıyılarına, hatta belki de tüm Brezilya’ya, buraları ilk kez tarif eden Vespucci’nin adı verilmiş olsaydı, kimsenin aklına Waldseemüller’i hata yapmakla suçlamak gelmezdi. Ama aradan birkaç yıl geçmesiyle Amerika adı, bütün Brezilya kıyılarını, Arjantin ve Şili’yi, yani Floransalı denizcinin asla ayak basmadığı, hiç görmediği bölgeleri de hâkimiyeti altına almıştır. İster sağda ya da solda, ister yukarıda ya da aşağıda olsun, ekvatorun güneyinde keşfedilen her kara parçası artık Vespucci’nin toprakları olarak anılmaya başlamaktadır. Nihayetinde, Waldseemüller’in kitabından yaklaşık on beş yıl sonra bütün Güney Amerika’dan, Amerika adıyla bahsedilmektedir. Bütün büyük haritacılar –<em>Orbis Novus</em> (Yeni Yerküre) adlı eserinde Simon Gryneus, çizdiği dünya haritalarındaysa Sebastian Münster– Saint-Diéli bu akıl hocasının rızasına boyun eğer. Oysa mutlak zafer henüz kazanılmamıştır. Muhteşem yanlışlıklar komedyası henüz sona ermemiştir. Haritalarda Kuzey Amerika hâlâ Güney Amerika’dan ayrı, başka bir dünya olarak görünmektedir, kısmen dönemin inatçılığından, kısmen de Amerigo’nun kıtasıyla arasında olduğu tahmin edilen boğaz nedeniyle hâlâ Asya’nın bir parçası sayılmaktadır. Sonunda bilim, bütün bu kara parçalarının, bir buz denizinden diğerine uzanan yekpare bir kütle olduğunu, dolayısıyla da tüm kıtaya tek bir ad verilmesi gerektiğini kavrar. Bunun üzerine bu gururlu, yenilgi nedir bilmeyen sözcük, bir yanlışlıkla bir hakikatten doğan piç, tüm haşmetiyle yükselip pençelerini ölümsüz kurbanının etine geçirir. Daha 1515’te Nürnbergli coğrafyacı Johannes Schöner, yerküresine eşlik eden kısa bir yazıda <em>Americam sive</em><a class="si-noteref epub-type_noteref" href="#f45" id="ref_f45">45</a> <em>Amerigem</em>’in <em>novum Mundum et quartam orbis partem</em>, yani Yeni Dünya ve yerkürenin dördüncü kıtası olduğunu resmen ilan etmiştir. 1538’de ise haritacılar üstadı Mercator, bütün kıtayı günümüzde bilinen şekliyle bir bütün olarak dünya haritasına işlemiş ve kuzey bölümün üzerine A M E, güneyde kalan bölüme ise R I C A yazmıştır. O zamandan bu yana bu kıtayı tanımlayan başka hiçbir sözcük yoktur. Vespucci otuz yıl içinde dünyanın dördüncü kıtasını, kendisi ve ölümünden sonraki ünü için fethetmiştir. </p>
				<p>İsim babasının bilgisi ve onayı dışında gerçekleştirilen bu vaftiz töreni, şöhretin fani tarihinde benzeri olmayan bir örnektir. Bir adam iki sözcükle, <em>Mundus Novus</em> ile ünlü olmuş, genç bir coğrafyacının yazdığı üç satırla ölümsüzlük mertebesine yükselmiştir; şimdiye dek başka hiçbir rastlantı ve yanlışlık, buna benzer cüretkâr bir komedyaya neden olmamıştır. Ancak tragedyalarında muhteşem olabildiği gibi güldürülerinde yaratıcı da olabilen tarih, bu yanlışlıklar komedyasında nüktedan bir düzen daha tertip etmektedir: </p>
				<p>Waldseemüller’in önerisi kamuoyuna ulaşır ulaşmaz heyecanla kabul görür. Yayınlar birbirini izler, her yeni coğrafi eser, <em>inventor</em>’u<a class="si-noteref epub-type_noteref" href="#f46" id="ref_f46">46</a> Amerigo Vespucci’den hareketle yeni Amerika adını benimser, özellikle de haritacılar karşı çıkmadan bu adı haritalara geçirirler. Her yerde bu ada rastlamak mümkündür, bütün yerkürelerin, gravürlerin üzerinde, bütün kitap ve mektuplarda... Bir tek harita hariç; 1513 yılında, yani Waldseemüller’in Amerika adının ilk kez geçtiği kitabından tam altı yıl sonra yayınlanan bir haritadır bu. Peki ama bu yeni isme ayak direyen başına buyruk coğrafyacı kimdir? Garip ama, bu adı bulan ilk kişiden, yani bizzat Waldseemüller’den başkası değildir bu! Goethe’nin şiirinde bahsi geçen, bir tek sözcükle kuru bir çalı süpürgesini çılgınca uçan bir cisme dönüştürdükten sonra, denetimden çıkmış bu ruhu yeniden durduracak sihirli sözcüğü bilmeyen sihirbaz kalfası gibi bir endişe mi kaplamıştı içini? Birinin belki de bizzat Vespucci’nin uyarısı sayesinde Kolomb’un yaptığını, onun yaptığının önemini kavrayan kişiye ait kılarak haksızlık yaptığını mı fark etmişti? Bilinmez. Waldseemüller’in kendi bulduğu adı yeni kıtadan neden geri almak istediği hiçbir zaman bilinemeyecek. Fakat artık her türlü düzeltme için geç kalınmıştır. Hakikatin söylentiye yetişmesi nadiren mümkün olur. Bir kez dünyaya söylenmiş bir söz, buradan güç toplar ve kendisine hayat verenden özgür ve bağımsız yaşamını sürdürür. Bu sözün ilk kez dudaklarından döküldüğü genç adamın şimdi utançla onu bastırmaya, susturmaya çalışması boşunadır. Söz çoktan havada salınmaya başlamıştır, harften harfe, kitaptan kitaba, ağızdan ağıza dolaşmakta, durdurulamaz ve ölümsüz bir şekilde zamanı ve mekânı aşmaktadır, çünkü aynı anda hem gerçekliğin hem de fikrin ta kendisidir o.</p>
			</div>
			<div class="si-footnotes html5_section epub-type_footnotes">
		<div class="si-footnote html5_aside epub-type_footnote" id="f25"><a class="si-backref" href="#ref_f25">25</a>. (Lat.) Tanrı’nın kutsadığı kasaba. (Y.N.)</div>
		<div class="si-footnote html5_aside epub-type_footnote" id="f26"><a class="si-backref" href="#ref_f26">26</a>. (Fr.) İyi kral René. Anjou’lu René (1409-1480). Bar dükü (1430’dan sonra), Anjon Dükü (1434), Provence (1434) ve Piemonte kontu. 1435-1442 arasında Napoli kralı, 1431-1453 arasında da Lorraine dükü unvanını taşımıştır. (Y.N.).</div>
		<div class="si-footnote html5_aside epub-type_footnote" id="f27"><a class="si-backref" href="#ref_f27">27</a>. Ptolemaios’un, orijinali Yunanca olan 8 ciltlik <em>Ge</em><em>o</em><em>graphik</em><em>e</em><em> hyphegesis</em>’inin (Coğrafya Kılavuzu) Latince çevirisi. (Y.N.)</div>
		<div class="si-footnote html5_aside epub-type_footnote" id="f28"><a class="si-backref" href="#ref_f28">28</a>. (Fr. mécène’den) Sanat ve bilimadamlarını koruyan kimse. (Y.N.)</div>
		<div class="si-footnote html5_aside epub-type_footnote" id="f29"><a class="si-backref" href="#ref_f29">29</a>. (İt.) Değerli, şanlı. (Y.N.)</div>
		<div class="si-footnote html5_aside epub-type_footnote" id="f30"><a class="si-backref" href="#ref_f30">30</a>. (Lat.) Ünlü, seçkin kralımız René. (Y.N.)</div>
		<div class="si-footnote html5_aside epub-type_footnote" id="f31"><a class="si-backref" href="#ref_f31">31</a>. (Lat.) Yetkin, üstün şair (Y.N.) </div>
		<div class="si-footnote html5_aside epub-type_footnote" id="f32"><a class="si-backref" href="#ref_f32">32</a>. (İt.) Bizim şairimiz. (Ç.N.)</div>
		<div class="si-footnote html5_aside epub-type_footnote" id="f33"><a class="si-backref" href="#ref_f33">33</a>. Geometri ve Gökbilimin Temel İlkeleri Işığında Kozmografyaya Giriş. Buna İlaveten Amerigo Vespucci’nin Dört Seyahati. Ayrıca Ptolemaios’un Bilmediği ve Yakın Zamanda Keşfedilen Kara Parçalarının da Yer Aldığı Dünyanın hem Düz hem de Küre Biçimde Düzlemküresel Tasviri (Harita).</div>
		<div class="si-footnote html5_aside epub-type_footnote" id="f34"><a class="si-backref" href="#ref_f34">34</a>. 1459-1519 yılları arasında yaşamış Kutsal Roma Germen imparatoru. (Y.N.)</div>
		<div class="si-footnote html5_aside epub-type_footnote" id="f35"><a class="si-backref" href="#ref_f35">35</a>. (Lat.) Ve yeryüzünün hiç bilinmeyen büyük kısmı ancak Amerigo Vespucci ile keşfedildi. (Y.N.)</div>
		<div class="si-footnote html5_aside epub-type_footnote" id="f36"><a class="si-backref" href="#ref_f36">36</a>. Latin dillerinde kıta adlarının tanım edatları dişildir. Bu nedenle Waldseemüller’in de belirttiği gibi, yeni kıtayı adlandırırken eril bir isim olan Amerigo’nun dişil karşılığı olarak America kullanılmıştır. (Y.N.)</div>
		<div class="si-footnote html5_aside epub-type_footnote" id="f37"><a class="si-backref" href="#ref_f37">37</a>. (Port.) Kutsal Haç Toprakları; Cabral’in keşfettiği Brezilya topraklarına Kral I. Manuel’in verdiği ad. (Y.N.)</div>
		<div class="si-footnote html5_aside epub-type_footnote" id="f38"><a class="si-backref" href="#ref_f38">38</a>. (Port.) Papağanlar Ülkesi. (Y.N.)</div>
		<div class="si-footnote html5_aside epub-type_footnote" id="f39"><a class="si-backref" href="#ref_f39">39</a>. XVII. yüzyılın ünlü Hollandalı denizci ve kâşifi. Tazmanya, Yeni Zelanda, Tonga ve Fiji Adaları’nı keşfetmiştir. (Y.N.)</div>
		<div class="si-footnote html5_aside epub-type_footnote" id="f40"><a class="si-backref" href="#ref_f40">40</a>. Batı Afrika’da Biafra Körfezi’nde Ekvador Gine’sine bağlı ada. Bugün Bioko adıyla bilinen bu ada, ilk kez Portekizli kâşif Fernando Po (Fernão Po) tarafından (büyük olasılıkla 1472’de) keşfedilmiştir. (Y.N.)</div>
		<div class="si-footnote html5_aside epub-type_footnote" id="f41"><a class="si-backref" href="#ref_f41">41</a>. (Lat.) Dördüncü kıta. (Y.N.)</div>
		<div class="si-footnote html5_aside epub-type_footnote" id="f42"><a class="si-backref" href="#ref_f42">42</a>. (İsp.) Santa Cruz (Kutsal Haç) Adası. (Y.N.)</div>
		<div class="si-footnote html5_aside epub-type_footnote" id="f43"><a class="si-backref" href="#ref_f43">43</a>. (İsp.) Batı Hint Adaları. (Y.N.)</div>
		<div class="si-footnote html5_aside epub-type_footnote" id="f44"><a class="si-backref" href="#ref_f44">44</a>. (İsp.) Aşağı Brezilya. (Y.N.)</div>
		<div class="si-footnote html5_aside epub-type_footnote" id="f45"><a class="si-backref" href="#ref_f45">45</a>. (Lat.) Ya da. (Y.N.)</div>
		<div class="si-footnote html5_aside epub-type_footnote" id="f46"><a class="si-backref" href="#ref_f46">46</a>. (Lat.) Kâşif. (Y.N.)</div>
  </div>
  </body>
</html>