<?xml version="1.0" encoding="UTF-8" standalone="no"?><html xmlns="http://www.w3.org/1999/xhtml" xmlns:epub="http://www.idpf.org/2007/ops">
<head>
	<title>Marie Antoinette</title>
	<link href="main.css" rel="stylesheet" type="text/css"/>
<meta name="Adept.resource" value="urn:uuid:60791d9f-e32d-4515-8960-594a479c0671"/>
</head>
<body class="chapter epub-type_chapter">
	<div class="container html5_section">
		<h1>Dost son kez görünüyor</h1>
		<p>Marie-Antoinette’in yıkılışında aslında trajik olan sahneler hiçbir zaman o büyük fırtınalar değil, hep bunların ara yerinde parlayıveren, aldatıcı güzellikteki günler olmuştur. Devrim, eğer bir sel gibi iniverip monarşiyi bir hamlede altında ezivermiş olsaydı; hareket, bir çığ gibi ilerleyip soluklanmaya, düşünmeye, umut edip direnç göstermeye fırsat vermemiş olsaydı, kraliçeye bu yavaştan can çekişme kadar korkunç bir sinir harbi yaşatmazdı. Fakat fırtınaların arasına hep ani rüzgârsız dönemler girer: kraliyet ailesi devrim boyunca beş kere, on kere, barışın artık kesin biçimde yeniden kurulmuş, kavganın sonunda bitmiş olduğunu zannedebilecektir. Fakat devrim deniz gibi, doğanın bir unsurudur, dalgaları araziyi bir sıçramayla basmaz, dalgası her yıkıcı darbeden sonra geriler, görünüşte gücü kesilmiştir; fakat aslında yalnızca, daha da yok edici bir hız almak için çekilmektedir. Ve hücuma uğrayanlar son dalganın en güçlüsü, en can alıcısı olup olmadığını hiçbir zaman bilemez.</p>
		<p>Meşrutiyetin kabulünden sonra buhran aşılmış görünür. Devrim kanun olmuş, huzursuzluk sabit bir biçim alıp donmuştur. Birkaç gün, birkaç hafta aldatıcı bir rahatlık gelir, haftalar süren bir kandırıcı coşku; caddeleri sevinç çığlıkları, Meclis’i coşkunluk doldurmakta, tiyatrolar alkışlarla inlemektedir. Fakat Marie-Antoinette gençliğinin o safdil, tasasız inancını kaybetmiştir. “Ne yazık,” diye içini çeker çocuklarının mürebbiyesine, bayram havasında aydınlatılmış şehirden saraya döndüğünde, “bu kadar güzel bir şey, bizim kalplerimizde yalnızca keder ve huzursuzluk uyandırabiliyor.” Hayır, o kadar sık hayal kırıklığına uğramıştır ki, artık aldatılmak istememektedir. “Şu an için her şey sakin,” diye yazar Fersen’e, kalbinin dostuna, “fakat bu sükûnet yalnızca bir pamuk ipliğine bağlı ve halk, her zaman olduğu gibi, her an için her türlü dehşete hazır. Bize halkın bizim tarafımızda olduğunu temin ediyorlar. Bir kelimesine bile inanmıyorum, en azından kendi şahsım için. Bütün bunun ne demek olduğunu biliyorum. Çoğu durumda bedeli ödenmiştir bunun ve halk bizi yalnızca, talep ettiğini yaptığımız kadar sevmektedir. Bunun uzun zaman daha böyle devamı mümkün değildir. Paris’te eskisinden olduğu kadar az emniyet vardır, çünkü ahali bizi hakir görmeye alıştı.” Gerçekten, yeni seçilen Ulusal Meclis bir hayal kırıklığı olur; bu Meclis, Kraliçe’nin fikrince “eskisinden bin kat fena”dır ve hemen ilk kararlarından biriyle Kral’a hitaptaki “Majeste” unvanını kaldırır. Hemen birkaç hafta sonra başı çekenler, cumhuriyete karşı sempatilerini açıkça ortaya koyan Jirondenler<a class="si-noteref epub-type_noteref" href="#f206" id="ref_f206">206</a> olmaya başlar ve o kutsal barış gökkuşağı bir telaş, yeniden yükselen bulutların arkasında kaybolur. Yeniden mücadele başlar.</p>
		<p class="gap">Kral’la Kraliçe durumlarının hızla kötüye gitmesinden, devrimden önce kendi akrabalarını sorumlu tutmalıdır. Provence Kontu ile Artois Kontu, Koblenz’de karargâhlarını kurmuş, oradan Tuileries’ye karşı açıkça savaş sürdürmektedirler. Kral’ın büyük çaresizlik içinde meşrutiyeti kabul etmiş olması, onlar için, satın aldıkları gazeteciler aracılığıyla, Marie-Antoinette ile XVI. Louis’yi ödlekler olarak rezil edip kendilerini de o tuzu kuru halleriyle kraliyet fikrinin gerçek ve biricik saygıdeğer savunucuları rolüne yükseltmek için bulunmaz bir fırsat olmuştur: Ağabeylerinin bu oyunun bedelini hayatıyla ödemek zorunda kalabileceği, umurlarında değildir. XVI. Louis, biraderlerine boş yere ricalarda bulunup hatta onlara emredip geri dönmelerini ve böylece halkın haklı güvensizliğini gidermelerini ister. Miras hırsı içindeki kardeşler sinsi sinsi, bu isteğin mahpus Kral’ın özgür iradesinin ifadesi olmadığını ileri sürer, Koblenz’de menzil dışı kalmaya ve tehlikeye girmeden kahraman rolü oynamaya devam ederler. Marie-Antoinette, “hep, bizim yanımızda olduğunu beyan etmiş ve bize asla kötülükten başka bir şey yapmamış olan bu aşağılık güruh,” diye söz ettiği bu mültecilerin ödlekliği karşısında öfkeden titremektedir. Kocasının akrabalarını açıkça suçlayarak kendilerini, yalnızca “onların hareketlerinin içinde bulundukları bu duruma sokmuş olduğu”nu belirtir. “Bizim isteklerimizden kaçınabilmek için, bizim serbest olmadığımızı (ki bu doğrudur) söyleme âdetini edindiler, öyle ki bizim düşündüğümüzü söylemeye mezun olmadığımızı ve kendilerinin daima bizim aleyhimize hareket etmek mecburiyetinde olduklarını iddia ediyorlar.” İmparator’a boş yere yalvararak prensleri ve ülke dışındaki diğer Fransızları dizginlemesini ister; fakat Provence Kontu, Kraliçe’nin elçisinden önce davranıp Kral’ın bütün emirlerinin “zor altında verilmiş” olduğunu anlatır ve her yandaki savaş taraftarları arasında kabul görür. İsveç Kralı Gustav, XVI. Louis’nin meşrutiyetin kabulünü bildirdiği mektubunu açmadan geri gönderir; Rus Çariçesi Yekaterina ise Marie-Antoinette’e, daha da aşağılayıcı bir alaycılıkla, insanın tespih çekmekten başka umudunun kalmamasının üzücü olduğunu belirtir. Viyana’da kendi ağabeyi, dolambaçlı bir haberi vermek için bile haftalar geçirir; aslında bütün güçler, Fransa’daki anarşik şartlardan kendi hesaplarına herhangi bir yarar sağlamak için fırsatın uygun olmasını beklemektedir. Kimse doğru dürüst yardım eli uzatmaz, kimse açık seçik bir öneride bulunmaz ve kimse Tuileries’de zor durumda olanlara ne dilediklerini, ne istediklerini samimi olarak sormaz: Hepsi gittikçe daha kızışarak –talihsiz mahpuslar hesabına– kendi ikili oyununu oynamaktadır.</p>
		<p class="gap">Fakat Marie-Antoinette, kendisi ne istemekte, gönlü neyi dilemektedir? Hemen her siyasi hareket gibi rakibinin hep derin ve esrarengiz planlar içinde olduğunu sanan Fransız Devrimi, Marie-Antoinette ve <em>comité chien</em>’in<a class="si-noteref epub-type_noteref" href="#f207" id="ref_f207">207</a> Tuileries’de Fransız halkına karşı devasa bir Haçlı seferi hazırladığına inanmaktadır ve kimi tarihçi de bu lafları tekrarlamıştır. Aslında Marie-Antoinette, bu zoraki diplomat, hiçbir zaman açık seçik bir düşünce, gerçek bir plan sahibi olmuş değildir. Hayran olunacak bir fedakârlıkla, onun için sürpriz sayılacak bir gayretle her tarafa mektup üstüne mektup yazmakta, muhtıralar kaleme alıp muhtıraları elden geçirmekte, görüşmeler yapıp danışmanlarla konuşmaktadır, fakat ne kadar çok yazarsa, aslında hangi siyasi hedefi güttüğü de o kadar az anlaşılmaktadır. Kafasında belli belirsiz, silahlı bir dış güçler birleşmesi vardır, yarım bir önlem, ne çok şiddetli, ne çok uysal, bir yandan devrimcileri tehdit edip sindirecek, öte yandan Fransızların milliyet duygusuna meydan okumayacak bir şey; fakat bunun nasıl ve ne zaman olacağını kendisi için bile açıkça belli değildir, faaliyet içindedir, mantıklı olarak düşünmez, yaptığı sert çıkışlar ve attığı çığlıklar boğulmakta olan birinin çabaladıkça suya daha fazla batışını andırır. Bir keresinde, gidilecek tek yolun halkın güvenini kazanmak olduğunu yazar ve aynı solukta, aynı mektupta şöyle der: “Barış imkânı artık kalmamıştır.” Savaş istemez ve geleceği çok doğru, berrak biçimde görür: “Bir taraftan, onlara karşı aslında mücadele etmemiz mükellefiyeti vardır, bundan kaçınmak mümkün olmayacaktır, diğer taraftan ise burada, dışarının birlikleriyle ittifak içinde olduğumuz şüphesi mevcuttur.” Birkaç gün sonra ise tekrar, “Yalnızca silahlı bir kuvvet her şeyi yeniden tesis edebilir,” diye yazar, “dışarıdan yardım olmadan hiçbir şey yapamayız!” Bir yandan ağabeyini kışkırtır: İmparator artık nihayet ona yapılan hakareti hissetmelidir. “Artık bizim emniyetimiz için endişe edilmesin, harp için meydan okuyan burasıdır, bu memlekettir.” Fakat sonra yine ağabeyinin kollarına atılır. “Dışarıdan bir hücum, bizi bıçağın altına yatıracaktır.” Sonunda kimse onun niyetinin ne olduğunu anlamaz olur. Paralarını yalnızca bir “silahlı birleşme” için çarçur etmeyi akıllarının ucundan bile geçirmeyen, eğer masrafa girip ordularını sınıra göndereceklerse o zaman şöyle dört dörtlük, ilhaklı, tazminatlı bir savaş isteyen diplomasi daireleri omuz silkmektedir, tutup da askerlerinin yalnızca, “<em>Pour le roi de France,</em>”<a class="si-noteref epub-type_noteref" href="#f208" id="ref_f208">208</a> hazır ola geçirilmesi istendiğinde. “Ne isim vermeli,” diye yazar Rus Çariçesi Yekaterina, “daima iki, taban tabana zıt şekilde davranan kimselere?” En sadık dost Fersen bile –ki Marie-Antoinette’in en gizli düşüncelerinden bile haberdar olduğuna inanmaktadır– sonunda bir yerde, Kraliçe’nin aslında neyi, savaşı mı barışı mı istediğini, meşrutiyetle barışmış mı, yoksa meşrutiyetçileri oyalamakta mı olduğunu, devrimi mi yoksa prensleri mi aldatmakta olduğunu artık bilemez olur; halbuki bu çileli kadının yalnızca bir istediği vardır: yaşamak, yaşamak, yaşamak ve artık aşağılanmamak. İçten içe, doğrucu karakteri için dayanılmaz olan bu ikili oyun nedeniyle herkesin sezdiğinden fazla acı çekmektedir; kendisine zorla verilen rolden duyduğu tiksinti içinde durup durup yeniden insani bir çığlık bırakıverir: </p>
		<div class="letter html5_section">
			<p>Hangi tavrı, hangi tonu takınmalıyım, ben kendim de bilmez oldum. Bütün dünya beni rol oynamakla, sahtekârlıkla itham ediyor ve kimse –haklı olarak– ağabeyimin, kendi kız kardeşinin korkunç vaziyetine bu kadar az alaka gösterdiğine, ona bir sözcük söylemeyip onu hiç durmadan tehlikeye maruz bıraktığına inanamıyor. Evet, o beni tehlikeye atıyor ve gerçekten harekete geçmekle atacak olduğu tehlikenin bin kat büyüğüne. Nefret, itimatsızlık ve küstahlık şu anda memleketi harekete geçiren üç kuvvettir. İnsanlar fazlasıyla korku içinde olduklarından ve aynı zamanda kendilerine dışarıdan hiçbir şey yapılmayacağına inandıklarından küstahtır. (...) Olduğumuz gibi kalmaktan kötüsü yoktur, çünkü zamandan ve Fransa’nın içinden bekleyeceğimiz bir yardım kalmamıştır.</p>
		</div>
		<p>Tek bir kişi çıkar sonunda, bütün bu gidip gelmelerin ve bu emretmelerle emri geri almaların, yalnızca ne yapacağını bilmemenin çaresizliğe kapılmanın işaretleri olduğunu, bu kadının tek başına kendini kurtaramayacağını kavrayan. Yanında kimse olmadığını bilmektedir; çünkü XVI. Louis kararsızlığı yüzünden adam yerine sayılmaz. Kral’ın kız kardeşi, Madam Elisabeth de, kralcı efsanelerin övdüğü o yüce, o sadık, o Tanrı’ya sığınmış fikir yoldaşı değildir pek. “Madam Elisabeth o kadar densiz, etrafı o kadar entrikacılarla sarılı ve her şeyden önce biraderlerinin o kadar hükmü altında ki, kendisiyle konuşmak hiç mümkün değil, yoksa bütün gün kavga etmeden olmayacak.” Daha da sert, dürüstlüğün derinliklerinden daha da vahşice gelen bir ifadeyle: “Bizim aile hayatımız bir cehennemdir, dünyanın en iyi niyetleriyle dahi olsa, bundan başkası söylenemez.” Fersen uzaktan, gittikçe daha açık seçik olarak hisseder ki, Marie-Antoinette’e şimdi artık yalnızca bir kişi yardım edebilecektir ve bu bir kişi, güvenine sahip olan kocası değil, ağabeyi değil, akrabalarından biri değil, kendisidir. “Ona yazarsanız deyiniz ki, bütün o millerce ve memleketlerce mesafe, kalpleri birbirinden ayıramaz; ve ben bu hakikati her gün daha çok hissediyorum.” Sonra, ikinci bir defa: “Onun nerede olduğunu bilmiyorum. İnsanın sevdiklerinden haber almaması ve hatta nerede bulunduklarını dahi bilmemesi benim için dehşetli bir eziyettir.” Bu son, ateş gibi sevda sözlerine bir hediye eşlik etmiştir; küçük, önyüzünde üç zambağın ve şu sözlerin kazınmış olduğu bir altın yüzük: “Terk eden korkaktır.” Marie-Antoinette bu yüzüğü, Esterhazy’ye böyle yazar, bilhassa kendi parmağının ölçüsüne göre yaptırmış, göndermeden önce de üç gün kendi takmıştır, henüz canlı olan kanın sıcaklığı soğuk altına işlesin diye. Fersen, sevgilinin bu yüzüğünü parmağında taşımaktadır ve üstündeki, “Terk eden korkaktır,” yazısıyla bu yüzük onun vicdanına günbegün bir sesleniş olmakta, onu bu kadın için her şeyi göze almaya çağırmaktadır; mektuplarında umutsuzluğun tonu o derece yükselir ve Fersen, sevdiği kadının, bütün insanlar tarafından terk edildiği için ne kadar çılgınca bir şaşkınlığın etkisi altına gitmeye başladığını görür ki, kendini gerçekten kahramanca bir girişime kamçılanmış hisseder: sözlerini yazıya dökmek yoluyla doğru dürüst anlaşamadıkları için, Marie-Antoinette’i Paris’te, kanundışı durumda olduğu ve bulunursa ölümünün kesin sayılacağı o Paris’te, görmeye karar verir. Marie-Antoinette, bu haber gelince korkuya kapılır. Hayır, dostundan bu kadar büyük ve gerçekten kahramanca bir fedakârlık istememektedir. Gerçekten seven biri olarak onun hayatını kendi canından çok ve onun yanında olmasıyla kendisine verebileceği huzur ve mutluluktan da çok sevmektedir. Bunun için, 7 Aralık’ta alelacele yanıt verir: “Halihazırda sizin buraya gelmeniz tamamen imkânsızdır. Bu, saadetimizle kumar oynamak olur. Bunu ben söylüyorsam inanabilirsiniz; çünkü sizi görmeyi haddinden fazla arzu etmekteyim.” Fakat Fersen, dediğinden dönmez. Sevgilisini o anki durumdan çekip çıkarmanın mutlaka gerekli olduğunu bilmektedir. İsveç Kralı’yla birlikte yeni bir kaçış planı düzenlemiştir; Marie-Antoinette’in itirazına rağmen, seslenilen bir yüreğin açık kulağıyla, onun kendisini ne kadar çok arzuladığını ve binbir ihtiyat içinde, gizleme taktikleri kullanılarak yazılmış bütün o mektuplardan sonra bir kez daha özgürce, içini içinden geldiği gibi dökebilmenin bu tamamen tek başına kalmış kadının ruhunu ne kadar rahatlatacağını bilmektedir. Şubat başında Fersen daha çok beklemeyip Fransa’ya, Marie-Antoinette’e doğru yola çıkma kararını verir.</p>
		<p>Bu karar, aslında bir intihar kararıdır. Bire karşı yüz olasılıkla bu yolculuktan geri dönemeyecektir; çünkü o sırada Paris’te onun kellesi kadar değerli bir kelle daha yoktur. Hiçbir isim onunki kadar çok, onunki kadar nefretle anılmış değildir; Fersen, Paris’te açıkça kanundışı ilan edilmiş biridir, arama emri bütün ellerde gezmektedir ve onu yolda ya da Paris’te görüp tanıyan bir kişi çıkmayagörsün, cenazesi lime lime sokağa serilmiş demektir. Fakat Fersen –ki bu, onun kahramanlığını bin kat daha artırmaktadır– yalnızca Paris’e gidip orada, gizli bir köşede gizlenmek istememekte, doğrudan doğruya Minotauros’un o girilmez labirentine, gece gündüz bin iki yüz ulusal muhafızın koruduğu Tuileries’ye, o devasa hizmetçi alayı içinde her uşağın, her nedimenin, her arabacının kendisini şahsen tanıdığı saraya girmek istemektedir. Fakat bu asilzadenin ettiği yemini yerine getirmek için eline geçen fırsat, ya budur, ya hiç. “Ben yalnızca size hizmet için yaşıyorum.” 11 Şubat günü sözünü tutar ve bütün devrim tarihinin en cüretkâr girişimlerinden biri için yola çıkar. Fersen perukalı olarak, üzerine İsveç Kralı’nın atmış olması gereken imzayı gözünü karartıp taklit ettiği bir sahte pasaportla, sözümona diplomatik bir görevle Lizbon’a gitmektedir, tek refakatçisi olan emir subayıyla beraberdir ve bu subayın uşağı rolünde seyahat etmektedir. Bir mucize olarak kâğıtlar ve şahıslar gerçekten iyice kontrol edilmez, bir belaya çatmadan 13 Şubat’ta, saat beş buçukta Paris’e ulaşır. Fersen orada güvenilir, kendisini gizlemeye hayatını tehlikeye atmak pahasına hazır bir hanım arkadaşı, daha doğrusu bir sevgilisi bulunduğu halde, posta arabasından inince doğruca Tuileries’ye gider. Kış aylarında hava erken kararmaktadır, karanlık da böyle bir maceraya atılan kimse için pek güzel bir korunmadır. Anahtarının hâlâ elinde olduğu gizli kapıda –şaşılacak bir şans– bu kez de bekçi yoktur. Sadakatle saklanan anahtar, görevini yerine getirir, Fersen içeri girer. Sekiz aylık o gaddarca uzaklık ve dile gelmez olaylardan sonra –o günden bu yana dünya değişmiştir– âşıklar buluşmuştur, Fersen bir kez daha ve son kez olarak Marie-Antoinette’in yanındadır.</p>
		<p class="gap">Bu dikkate değer ziyaret hakkında, Fersen’in kaleminden çıkmış ve birbirinden gözle görülür şekilde farklı iki ayrı rapor vardır, biri resmî, öbürü kişisel olanı; ve tam da ikisinin arasındaki farklılık Fersen ile Marie-Antoinette’i birbirine bağlayan ilginin gerçek biçimi bakımından sonsuz derecede aydınlatıcıdır. Çünkü Fersen resmî raporunda kendi kralına, 13 Şubat günü akşam saat altıda Paris’e vardığını ve hemen aynı akşam majesteleri –özellikle çoğul kullanılmıştır, yani Kral Louis ile Marie-Antoinette– görüp kendileriyle konuştuğunu ve ikinci kez ertesi akşam görüştüğünü anlatır. Fakat Fersen’in pek geveze biri olarak tanıdığı ve Marie-Antoinette’in kadın olarak namını kendisine emanet etmek istemediği İsveç Kralı’na göre biçilmiş olan bu rapor, kendi günlüğündeki kaydın çok mahrem oluşuyla çelişki içindedir. Orada önce şu yazılıdır: “Ona<a class="si-noteref epub-type_noteref" href="#f209" id="ref_f209">209</a> gittim; her zamanki yolumdan geçtim. Ulusal muhafızlardan endişe duydum; dairesi harika.” Demek açıkça, “ona” denmektedir, “onlara” değil. Bunu, günlükte iki sözcük daha izler, ki sonradan o malum ahlak budalası el tarafından mürekkeple okunmaz hale getirilmiştir. Fakat ne mutlu ki, bu kelimeleri açığa çıkarmak sonradan mümkün olmuştur ve anlamca çok yüklü bu iki sözcük şöyledir: “<em>Resté là,</em>” yani: “Orada kaldım.”</p>
		<p>Bu iki sözcükle o Tristan gecesinin bütün vaziyeti anlaşılır: Demek ki Fersen o akşam, İsveç Kralı’nın inanmasını istediği üzere, her iki majeste tarafından değil, yalnızca Marie-Antoinette tarafından kabul olunmuştur ve –bu konuda da kuşku yoktur– o geceyi Kraliçe’nin dairesinde geçirmiştir. Tuileries’den geceleyin çıkıp gitmek, sonra tekrar gelip bir daha gitmek, tehlikenin yoktan yere büyütülmesi demek olacaktır; çünkü koridorlarda gece gündüz ulusal muhafızlar devriye gezmektedir. Marie-Antoinette’in odaları ise düzayak ve bilindiği gibi bir yatak odasıyla küçücük bir tuvalet odasından ibarettir: Öyleyse, ahlak bekçilerini o kadar mahcup eden açıklamadan başkası yoktur: Fersen bu geceyi ve ertesi günü, gece yarısına kadar, Kraliçe’nin yatak odasında, bütün sarayda milli muhafızların kontrolünden ve uşakların bakışlarından korunan tek odada saklanarak geçirmiştir. </p>
		<p>Susmayı her zaman iyi bilmiş olan Fersen, yalnız geçirdikleri o saatler hakkında kişisel günlüğünde bile susmaktadır: Bu en soylu görev, başka herkes için de geçerlidir. Bu gecenin de yalnızca ve yalnızca romantik şövalyelik hizmetiyle ve siyasi konuşmalarla geçirildiğine inanmak kimseye yasak edilemez. Fakat kalbiyle ve düşüncesinin berraklığıyla hisseden, ebedî bir yasa olarak kanın gücüne inanan için şu açıkça ortadadır: Fersen, Marie-Antoinette’in ta eskiden beri sevgilisi değildiyse de, bu kader gecesinde, insan cesaretinin en uç noktaya varıncaya kadar ortaya konulmasıyla zorlanıp alınmış ve son olduğu kesin mi kesin bu gecede sevgilisi olmuştur.</p>
		<p class="gap">İlk gece tamamen sevenlere aittir, ancak ertesi akşam siyaset konuşulur. Saat altıda, yani Fersen’in gelişinden tam yirmi dört saat sonra, ketum koca, kahraman haberciyle yüz yüze konuşmak üzere Kraliçe’nin odasına girer. XVI. Louis, Fersen’in ortaya koyduğu kaçış planını geri çevirir; birincisi, bu planı uygulanamaz gördüğünden, ikinci olarak da onur duygusundan ötürü; çünkü Ulusal Meclis’e Paris’te kalacağı sözünü açıkça vermiştir ve kendi sözünü çiğnemek istememektedir. Fersen bu konuda günlüğünde saygıyla şu ifadeyi kullanır: “Çünkü o şerefli bir insan.” Sonra Kral bu güvenilir dosta karşı, erkek erkeğe, samimiyetle durumunu açar. “Biz bizeyiz,” der, “konuşabiliriz. Biliyorum ki beni zayıflıkla ve karar vermeye muktedir olmamakla itham ediyorlar; fakat şimdiye kadar benim vaziyetimde bulunan kimse olmamıştır. Biliyorum, (kaçmak için) doğru ânı kaçırdım, 14 Temmuz’da ve bu ânı bugüne kadar bir daha da bulamadım. Bütün dünya beni yalnız bıraktı.” Kraliçe de, Kral da artık kendilerini kurtarma umudu beslememektedir. Dış güçler onların şahıslarını dert etmeksizin, akla gelen her yolu denemelidir. Yalnızca, Kral’ın burada bazı şeylere rıza göstermesine şaşırmamalıdırlar; kendileri burada belki, hiç de gönüllerine göre olmayan şeylere mecbur kalmaktadırlar. Kendileri için tek yapabilecekleri, zaman kazanmaktır, kurtuluşun kendisi dışarıdan gelmelidir.</p>
		<p>Fersen gece yarısına kadar sarayda kalır. Konuşulacak her şey konuşulmuştur. Sonra bu otuz saattir gelecek olan en zor şeye sıra gelir, vedalaşmak zorundadırlar. İkisi de kabul etmek istemez, ikisi de yanılmaz bir şekilde sezer: Bu son! Bütün bu hayatta sonuncu defa! Fersen büyük bir sarsıntı içindeki sevgilisini teselli için, herhangi bir olanak bulur bulmaz tekrar geleceğini vaat eder ve mutluluk duyarak hisseder ki, yanında olmakla onu yatıştırmıştır. Kraliçe, Fersen’i karanlık, şans eseri kimsenin olmadığı koridordan kapıya kadar geçirir. Daha son sözleri söylememiş, son defa kucaklaşmamışlardır, bir ayak sesinin yaklaştığı duyulur. Ölüm tehlikesi! Fersen paltosuna bürünür, başına perukasını geçirir, dışarıya süzülür, Marie-Antoinette dönüp odasına kaçar; sevgililer birbirlerini son kez görmüştür.</p>
	</div>
	<div class="si-footnotes html5_section epub-type_footnotes">
		<div class="si-footnote html5_aside epub-type_footnote" id="f206"><a class="si-backref" href="#ref_f206">206</a><span class="si-footnote-text">. (Fr. Grondins) Fransız Devrimi sırasında, Gironde ilinden gelme genç avukatların oluşturduğu ılımlı cumhuriyetçiler. (Y.N.)</span></div>
		<div class="si-footnote html5_aside epub-type_footnote" id="f207"><a class="si-backref" href="#ref_f207">207</a><span class="si-footnote-text">. (Fr.) Avusturya komitesi; Avusturyalı komplocular. (Ç.N.)</span></div>
		<div class="si-footnote html5_aside epub-type_footnote" id="f208"><a class="si-backref" href="#ref_f208">208</a><span class="si-footnote-text">. (Fr.) Fransa Kralı için. (Ç.N.)</span></div>
		<div class="si-footnote html5_aside epub-type_footnote" id="f209"><a class="si-backref" href="#ref_f209">209</a><span class="si-footnote-text">. Burada üçüncü şahıs zamirinin dişil biçimi kullanılıyor. (Ç.N.)</span></div>
	</div>
</body>
</html>