<?xml version="1.0" encoding="UTF-8" standalone="no"?><html xmlns="http://www.w3.org/1999/xhtml" xmlns:epub="http://www.idpf.org/2007/ops">
<head>
	<title>Marie Antoinette</title>
	<link href="main.css" rel="stylesheet" type="text/css"/>
<meta name="Adept.resource" value="urn:uuid:60791d9f-e32d-4515-8960-594a479c0671"/>
</head>
<body class="chapter epub-type_chapter">
	<div class="container html5_section">
		<h1>Dönüş yolculuğu</h1>
		<p>Gemiler sakin denizde fırtınada olduğundan hızlı yol alır. Araba Paris’ten Varennes’e olan yolu yirmi saatte kat etmiştir; dönüş yolculuğu üç gün sürecektir. Kral’la Kraliçe hakaret kupasındaki acı içkiyi damla damla, dibini görünceye kadar içeceklerdir. Uykusuz geçmiş iki geceden sonra ölesiye yorgun, üstlerindeki elbiseleri değiştirmeden –Kral’ın gömleği öyle kirlenmiştir ki, askerin birinden bir gömlek ödünç almak zorunda kalır– araba olacak o kızgın fırının içinde, altısı bir arada oturmaktadırlar. Haziran güneşi merhamet etmeksizin, arabanın alev alacak derecede kızışmış tavanına vurmaktadır, havada toz tadı vardır, utanç içindeki ailenin kederli dönüşüne gittikçe büyüyen bir kalabalık kin dolu alaylarla bağrışarak eşlik etmektedir. Versailles’dan Paris’e gidişlerindeki o altı saatlik yolculuk, bununla karşılaştırıldığında bir cennet gezintisi gibi kalır. Arabanın içine kaba mı kaba laflar yağmakta, herkes yuvaya dönmek zorunda bırakılanların rezilliğinden zevk almaya çalışmaktadır. Öyleyse pencereleri kapatıp bu tekerlekli kazanın kaynar derecede kızışmış buğusunda pişip susuzluk çekmek, dışarıdakilerin alaylı bakışlarının insanın üstünde dolaşmasına, küfürlerinin onurunu zedelemesine razı olmaktan iyidir. Talihsiz yolcuların yüzü çok geçmeden sanki boz renkli bir unla kaplanmış, gözleri uykusuzluk ve tozdan kızarmıştır bile, fakat dışarıdan, perdelerin devamlı inik tutulmasına da izin verilmez, çünkü her durakta herhangi bir ufak belediye başkanı Kral’a yönelik olarak, ders verici bir nutuk çekmese olmayacağı inancıyla çıkagelmekte, Kral da her seferinde, niyetinin Fransa’yı terk etmek olmadığına inandırmak ihtiyacını hissetmektedir. Bu gibi anlarda tavrını bozmayan, en başta Kraliçe olur. Duraklardan birinde kendilerine nihayet açlıklarını gidermeleri için yiyecek bir şeyler getirdiklerinde, dışarıda halk gürültü çıkarır ve perdelerin kaldırılmasını ister. Madam Elisabeth hemen itaat edecek olur; fakat Kraliçe enerjik olarak hayır, der. Gürültü çıkaranlara aldırmaz ve ancak bir on beş dakika sonra, artık bu emri yerine getirdiği düşünülemeyecek olduğunda, kendisi perdeleri kaldırır, tavuk kemiklerini dışarı atar ve kararlı bir şekilde der ki: “İnsan tavrını korumalıdır, sonuna kadar.”</p>
		<p>Sonunda bir umut pırıltısı: Mola, Châlons’da, akşamleyin. Burada şehirliler taştan bir zafer takının ardında beklemektedir, bu tak –tarihin ironisi bu ya– yirmi bir yıl önce, Marie-Antoinette’in şerefine dikilmiştir ve Avusturya’dan camdan tören arabası içinde gelip halkın coşkulu bağrışları arasında müstakbel zevcine doğru ilerlerken altından geçtiği taktır ve frizine şu yazı kazılıdır: “<em>Perstet aeterna ut amor</em>”: “Bu abide, aşkımız kadar kalıcı olsun.” Fakat aşk, has mermerden ve yontulmuş taştan daha geçicidir. Marie-Antoinette’in gözlerinin önüne bir rüya gibi, vaktiyle bu kemerin altında, merasim elbisesi içinde aristokrasiyi kabul etmiş olduğu, caddenin ışıklar ve insanlarla dolup taştığı, çeşmelerden onun şerefine şarap aktığı gelir. Şimdi kendisini artık yalnızca soğuk, olsa olsa merhamet dolu bir nezaket beklemektedir; ama bu bile o gürültücü, küstahça üstüne üstüne gelen nefretten sonra bir iyiliktir. İnsan uyuyabilir, elbise değiştirebilir; fakat ertesi sabah, güneş yine bir düşman gibi ortalığı kızdırmaya başlar, çile dolu yollarına devam edeceklerdir. Onlar Paris’e yaklaştıkça halk da bir o kadar kindarlaşır; Kral yüzünün tozunu ve kirini silmek için bir sünger mi istedi, memurun biri alayla şöyle der: “İnsan seyahate çıkarsa böyle olur işte.” Kraliçe kısa bir dinlenmeden sonra arabanın basamaklarını mı tırmanıyor, arkasından, yılan ıslığı gibi, bir kadının sesi duyulur: “Dikkat et, küçüğüm, yakında başka basamaklar göreceksin.” Kendilerine selam veren bir asilzade atından alaşağı edilir, tabanca ve bıçaklarla yere serilir. Kraliçe ile Kral, devrim “hata”sına düşenin yalnızca Paris’ten ibaret olmadığının ve bu yeni mahsulün memleketlerinin bütün tarlalarında bir güzel çiçek açmış olduğunun ancak şimdi farkına varmaktadır; fakat belki, bütün bu olup biteni iyice hissedecek güçleri bile kalmamıştır: Yorgunluk, yolcuları yavaş yavaş tamamen hissiz hale getirir. Ölgün ölgün arabada oturmaktadırlar, artık kadere karşı kayıtsızdırlar; derken sonunda, sonunda karşıdan ulaklar at koşturup gelir ve Ulusal Meclis’in üç üyesinin, kraliyet ailesini, yolculuğu sırasında korumak üzere, karşılamaya gelmekte olduklarını bildirir. Hayat kurtulmuştur artık ama fazlası değil.</p>
		<p class="gap">Araba, şosenin ortasında durur: Üç mebus, kralcı Maubourg, burjuva Avukat Barnave, Jakoben Pétion karşıdan gelir. Kraliçe arabanın kapısını bizzat açar. “Ah, beyler,” der heyecan içinde ve üç adama çabucak elini uzatır, “dikkat ediniz de bir felaket olmasın ve bize refakat etmiş olan kimseler kurban edilmesin, hayatları korunsun.” Büyük anlarda gösterdiği, yanılmak bilmeyen isabetliliğiyle, söylenecek doğru sözü buluvermiştir: Bir kraliçe kendisi için değil, yalnızca kendisine hizmet edenler için korunma ricasında bulunabilir.</p>
		<p>Kraliçe’nin kararlı tavrı daha en baştan itibaren, gelen elçilerin lütufkârca davranmasına engel olur. Jakobenlerden Pétion bile notlarında istemeye istemeye, Marie-Antoinette’in canlı bir şekilde söylediği sözlerinin üzerinde büyük bir etki bıraktığını itiraf etmek zorunda kalır. Hemen, gürültü edenlere sessiz olmalarını emreder ve sonra Kral’a, Ulusal Meclis’in elçilerinden ikisinin arabada yer almasını teklif eder, onların varlığı kraliyet ailesini her türlü taşkınlıktan koruyacaktır. Öyleyse Madam Tourzel ile Madam Elisabeth’in öbür arabaya geçmeleri gerekmektedir. Fakat Kraliçe, “Böyle de olur,” der, “biraz sıkışıvereceklerdir, yer açmak için.” Alelacele şu oturma düzeni kararlaştırılır: Barnave, Kral’la Kraliçe’nin arasına oturur, Kraliçe’yse <em>Dauphin</em>’i kucağına alır. Pétion, Madam Tourzel ile Madam Elisabeth’in arasına oturur, bu arada Madam Tourzel de prensesi dizlerinin arasına sıkıştırır. Altı yerine sekiz kişi, kıç kıça sıkışmış bir halde oturmaktadırlar şimdi, monarşinin temsilcileri ile halkın temsilcileri bir arabada; ve herhalde denebilir ki, kraliyet ailesi ile Ulusal Meclis’in mebusları birbirlerine bu saatlerde olduğu kadar yakın hiçbir zaman olmamıştır.</p>
		<p class="gap">Şimdi bu arabada olup bitenler, beklenmedik olduğu kadar doğal şeylerdir de. Başlangıçta iki kutup arasında, kraliyet ailesinin beş ferdi ile Ulusal Meclis’in iki temsilcisi, mahpuslar ile gardiyanlar arasındaki düşmanlığın zirvesinde bir gerilim bulunmaktadır. İki taraf da birbirine karşı otoritesini tavizsizce korumaya iyiden iyiye kararlıdır. Marie-Antoinette, ki tam da bu <em>factieux</em> koruması altında, onların lütfuna teslim olmuş halde olduğundan, ısrarla bakışlarını kaçırmakta ve ağzını açmamaktadır: Onun, Kraliçe’nin, kendilerinin gönlünü kazanmak istediğini düşünmemelidirler. Mebuslar ise ne pahasına olsun, nezaketlerinin yaltakçılık sanılmasını istemez: Bu yolculukta Kral’a bir ders verilmeli, ona öğretilmelidir ki, Ulusal Meclis’in üyeleri, özgür ve satın alınmaz adamlar olarak başlarını –onun o dalkavuk saraylı takımının tersine– dik tutan kimselerdir. Öyleyse mesafe, mesafe, mesafe!</p>
		<p>Bu hava içinde Jakoben Pétion açık hücuma bile geçer. Hemen ilk başta, içlerinde en gururluları olan Kraliçe’ye küçük bir ders verip onun metanetini kıracaktır. “Aldığım çok kesin habere göre,” diye başlar, “kraliyet ailesi sarayın yakınında sıradan bir faytona binmiştir, bir İsveçlinin sürdüğü bir arabaya, adı da... İsveçlinin adı da...” Pétion lafı yarıda bırakır, sanki ismi hatırlayamıyormuş gibi, Kraliçe’ye bu İsveçlinin isminin ne olduğunu sorar. Zehirli hançerle indirilmiş bir darbedir bu, Kraliçe’ye yaptığı, kocasının yanında sevgilisinin adını sorması. Fakat Marie-Antoinette vuruşu güçlü bir şekilde savuşturur: “Seyislerimin isimleriyle ilgilenmek âdetim değildir.” Bu ilk çekişmeden sonra daracık mekânı, kötücül bir düşmanlık ve gerilim doldurur.</p>
		<p>Sonra küçük bir olay bu sıkıcı havayı gevşetir. Küçük prens annesinin kucağından atlamıştır. İki yabancı bey pek merakını çekmektedir. Minicik parmaklarıyla Barnave’ın resmî elbisesindeki bir pirinç düğmeyi tutar ve güçlükle üzerindeki yazıyı okur: “<em>Vivre libre ou mourir</em>.”<a class="si-noteref epub-type_noteref" href="#f194" id="ref_f194">194</a> Bu Fransa’nın müstakbel kralının, devrimin temel vecizelerini bu yoldan öğrenmek durumunda kalışı, iki komiseri doğal olarak pek neşelendirir. Yavaş yavaş bir sohbettir başlar. Derken tuhaf bir şey gerçekleşir: Küfretmek için kalkışan Balam<a class="si-noteref epub-type_noteref" href="#f195" id="ref_f195">195</a> takdis etmeye karar vermek zorunda kalır. İki taraf da birbirini aslında, uzaktan tahmin edebileceklerinden daha cana yakın bulmaya başlar. Taşralı ve Jakoben olan Pétion, genç bir taşra avukatı olan Barnave, “despot”u özel hayatında yanına yaklaşılmaz, kasıntı, burnu havada, ahmak ve küstah biri olarak hayal etmiş ve içinde yaşadığı saray buhurunun her insancıllığı boğmadan edemeyeceği zannına kapılmış bulunmaktadırlar. Şimdiyse bu Jakoben ile bu burjuva devrimcisi kraliyet ailesi içinde fertlerin birbiriyle çok doğal bir alışveriş içinde olduğunu görmekten şaşırmaktadırlar. Cato’yu<a class="si-noteref epub-type_noteref" href="#f196" id="ref_f196">196</a> oynamak isteyen Pétion bile, şunu yazmadan geri duramayacaktır:</p>
		<div class="letter html5_section">
			<p>Onlarda benim hoşuma giden bir çeşit sadelik ve aile havası görüyorum; kraliyet tantanasından eser yok, bir rahatlık ve ailevi cana yakınlık var. Kraliçe, Madam Elisabeth’e “küçük kız kardeşim,” diyor; Madam Elisabeth de aynı tarzda karşılık veriyor. Madam Elisabeth, Kral’a “ağabey” diye hitap ediyor. Kraliçe, prensi dizleri üstünde hoplatıyor, küçük prenses biraderiyle oynuyor ve Kral bütün bunları, durgun ve donuk dahi olsa, hoşnut bakışlarla seyrediyor.</p>
		</div>
		<p>İki devrimci şaşırarak görürler ki: Kral çocukları, aynı evlerindeki kendi çocukları gibi oynamaktadır, hatta yavaş yavaş, kendilerinin Fransa’nın kirli çamaşırlar içindeki hükümdarından çok daha şık giyimli olmalarından ötürü hicap duymaya bile başlarlar. Kral içerken Pétion’a nezaketle kendi bardağını takdim etmektedir, hele Fransa ve Navarra Kralı’nın, oğlu küçük bir ihtiyacını dile getirdiğinde, bizzat kendi elleriyle <em>Dauphin</em>’in pantolon düğmelerini çözmesi ve beriki çişini yaparken gümüş lazımlığı tutması, şaşkınlıktan şaşkınlığa düşen Jakoben’e doğaüstü bir olay gibi gözükür. Ama bu “despot”lar aslında aynı bizim gibi insanlar, sonucuna varır, yavuz devrimci. Bir o kadar da Kraliçe şaşırmıştır. Ama bunlar aslında pek hoş, nazik insanlarmış, Ulusal Meclis’teki bu “<em>scelerat</em>”lar<a class="si-noteref epub-type_noteref" href="#f197" id="ref_f197">197</a>, bu “<em>monstre</em>”lar. Hiç kana susamış değil, hiç kültürsüz değil, hepsinden önce de, hiç ahmak değil; tersine, onlarla sohbet etmek Artois Kontu ve hempalarıyla sohbetten çok daha akıllıca bir şey oluyor. Daha beraberce üç araba saati yol gitmemişlerdir ki, karşılıklı olarak sertlik ve kibirle hava atma niyetinde olan iki taraf –harika ve kökünden insani bir değişim geçirerek– birbirinin gönlünü kazanmak için çalışmaya koyulur. Kraliçe ortaya siyasi meseleleri koyar, iki devrimciye kendi çevrelerinde olanların hiç de kötü gazetelerin yanlış yöne sevk ettiği halkın sandığı gibi, dar görüşlü ve kötü niyetli olmadığını kanıtlamak için. İki mebus ise Kraliçe’ye Ulusal Meclis’in hedeflerini, Mösyö Marat’nın vahşice çığlıklarıyla bir tutmaması gerektiğini açıklamaya çalışır; söz cumhuriyete gelince de, Pétion bile ihtiyatlı davranıp kaçamak ifadeler kullanır. Çok geçmeden görülür ki, –alabildiğine eski bir deneyimdir– saray havası en kararlı devrimcileri bile şaşkın hale sokmaktadır, hele ezelden majesteye yakın olma halinin, gösteriş düşkünü bir adamı ne derecede bir çılgınlığa kadar götürebileceğini, Pétion’un notları kadar eğlenceli bir şekilde gösteren bir şey daha yoktur. Korku içinde geçen üç geceden, rahatsız arabada, yakıcı sıcakta geçen üç günlük cehennem yolculuğundan, bütün bu ruhsal heyecan ve aşağılanmalardan sonra kadınlar ve çocuklar elbette feci şekilde yorulmuştur. Madam Elisabeth uyumak için gayriihtiyarı olarak, yanında oturan Pétion’a yaslanır. Buysa kendini beğenmiş budalanın hemen flörtçü bir fetihte bulunduğu kuruntusuna kapılıvermesine yol açar ve anıları arasında, saray havasıyla başı dönmüş bu zavallıya yüzlerce yıl boyunca gülünmesini sağlayacak olan şu satırları yazar:</p>
		<div class="letter html5_section">
			<p>Madam Elisabeth şefkatle dolan gözlerini, kendisine o ânın verdiği ve pek çok alaka uyandıran o teslimiyet hissinin ifadesiyle bana çevirdi. Gözlerimiz bazen bir çeşit mutabakat ve karşılıklı cazibe içinde karşılaşmaktaydı; gece iniyordu ve ay ışığı da buna benzer, alımlı bir berraklık yaymaya başlıyordu. Madam Elisabeth, prensesi kucağına aldı, yarı yarıya benim ve kendisinin dizlerine oturttu. Prenses uykuya daldı, ben bir kolumu uzattım ve Madam Elisabeth, kendi kolunu benimkinin üzerine koydu. Kollarımız böylece birbirine sarılmış oluyor, benim kolum onun koltuk altına değiyordu. Hareketini ve elbiseleri geçip gelen sıcaklığını hissetmekteydim. Madam Elisabeth’in bakışları, bana daha dokunaklı gelmeye başlıyordu, tavrında muayyen bir teslimiyet fark etmekteydim, gözleri nemlenmişti ve melankolisinin içine muayyen bir çeşit şehvet karışmaktaydı. Yanılıyor olabilirim, belki bedbahtlığın tezahürleri zevkinkilerle karıştırılıyordur; fakat zannederim ki, eğer yalnız olsaydık, kollarımın arasına süzülecek ve kendini tabiatın içgüdülerine teslim edecekti.</p>
		</div>
		<p>Yoldaşı Barnave üzerinde majestelerinin bıraktığı büyülü etki ise “Yakışıklı Pétion”un bu gülünç erotik fantezilerinden çok daha ciddidir. İyice genç, yeni avukat çıkmış haliye taşradaki şehrinden Paris’e gelen bu idealist devrimci, bir kraliçenin, Fransa Kraliçesi’nin tevazu gösterip kendisine devrimin temel fikirlerini, kulüp arkadaşlarının düşüncelerini anlattırmasıyla hepten büyülenmiş, sarhoş olmuştur. “Ne büyük fırsat,” diye düşünmektedir bu Posa Markisi<a class="si-noteref epub-type_noteref" href="#f198" id="ref_f198">198</a> elinde olmadan, “Kraliçe’ye bu kutsal prensipler karşısında duyulacak saygıyı ve kabulü öğretmek, onu belki de meşrutiyet fikri hesabına kazanmak için.” Ateşli genç avukat konuşmakta, kendi konuştuğunu duymakta ve –hiç aklına gelir miydi avukatın– bu sözümona yüzeysel kadının (Tanrı bilir, iftira etmişlerdir!) onu tamamen ilgi duyarak, tamamen anlayış göstererek dinlediğini görmektedir, hem itirazları da ne kadar akıllıcadır. Marie-Antoinette, Avusturyalı cana yakınlığı, karşılaştığı fikirleri görünüşte ciddiye alışıyla bu kolay kanan insanı tamamen etkisi altına almıştır. Şaşırarak hissetmektedir ki, nasıl da haksızlık edilmiştir bu asil kadına, ne büyük adaletsizlik yapılmıştır. Oysa o en iyisi olsun istemektedir, hele kendisine doğru işaretleri verecek biri olsa, Fransa’da her şey iyiye dönebilecektir. Kraliçe, kendisinin de zaten böyle bir danışman aradığı yolunda hiç kuşku bırakmaz, hem de Barnave’a, gelecekte kendisine doğru bilgileri aktararak deneyimsizliğini giderirse minnettar kalacağını belirtir. Evet, bugünden böyle onun görevi olacaktır bu: fikirlerine hiç beklemediği kadar anlayış gösteren bu kadına halkın gerçek arzularını iletmek ve diğer taraftan Ulusal Meclis’i onun demokratik zihniyetinin saflığına ikna etmek. Mola verdikleri Meaux Başpiskoposluk Sarayı’nda Marie-Antoinette, Barnave’ı iltifatlarla sarıp sarmalamayı öylesine iyi bilir ki, adam da onun her hizmetine amade hale gelir; böylece Kraliçe tamamen gizli bir şekilde –kimse ortaya böyle bir sonuç çıkabileceğini sezmiş değildir– Varennes’e yaptığı yolculuktan beraberinde koskoca bir siyasi başarı getirir. Ve ötekiler yalnızca terler, yemek yer, yorgunluk çeker ve çuvallarken o, bindiği tekerlekli hapishanede kraliyet davası hesabına son bir zafer daha kazanır.</p>
		<p class="gap">Yolculuğun üçüncü ve son günü, en dehşetli günü olur. Fransa’nın göğü de halktan yana, Kral’a karşıdır. Güneş merhametsizce, sabahtan akşama kadar, dört tekerlekli, toza bulanmış ve tıklım tıklım dolu arabayı, daha doğrusu fırını ısıtmaktadır, serin elini arada sırada bir dakikalığına olsun ateş gibi tavanın üstüne koyan tek bulut bile yoktur. Sonunda kafile, Paris’in kapıları önünde durur, fakat kalyonunda evine taşınan Kral’ı görmek isteyen yüz binlerce kişi eziyetlerinin semeresini almak istemektedir: Öyleyse, Kral’la Kraliçe’nin Saint-Denis Kapısı’ndan geçip evleri olan saraya gitmelerine izin verilemez, bitmez tükenmez bulvarlardan epey bir yol dolaşmaları gerekecektir. Bütün yol boyunca onurlarına tek bir ses çıkmaz, küfür de olsa tek sözcük duyulmaz; çünkü afişler, Kral’a selam veren herkesin hakaret göreceğini duyurmuş, halkın esirine hakaret eden herkese de dayak cezası verileceği tehdidinde bulunulmuştur. Kral arabasının arkasından gelen arabayı ise sonsuz coşku çığlıkları sarar, bu arabada halkın bütün bu zaferi borçlu olduğu biricik adam, kendini beğenmişlikle endam göstermektedir: Posta Müdürü Drouet, kral olacak av hayvanını, hilesi ve kindarlığıyla haklamış olan cesur avcı.</p>
		<p>Bu yolculuğun en tehlikeli ânı, araba ile sarayın giriş kapısı arasındaki son iki metredir. Kraliyet ailesi, mebuslar tarafından korunduğuna ve öfke, ille de bir kurban istediğine göre, Kral’ın “kaçırılmasına” yardım etmiş olan üç masum muhafızın üstüne çöker. Bir anda arabacı oturağından çekilip indirilmişlerdir ve Kraliçe bir an için, bir kere daha kanlı başların sarayının önünde mızraklar üzerinde sallandığını görür gibi olmuştur, o anda ulusal muhafızlar araya girer ve kapıya giden yolu süngü gücüyle açar. Ancak şimdi açılır fırının kapısı; kirli, terli ve yorgun argın iner Kral, ağır adımlarıyla, ilk olarak arabadan. Onu Kraliçe izler. Hemen <em>Autrichienne</em>’e karşı tehlikeli bir mırıldanmadır başlar, fakat o, araba ile kapı arasındaki kısa mesafeyi hızlı adımlarla geçmiştir, arkasından çocuklar gelir; amansız yolculuk son bulmuştur. </p>
		<p>İçeride uşaklar merasim havasında dizilmiş beklemektedir: Tıpkı her zamanki gibi kurulmuştur sofra, hiyerarşi korunmuştur; eve dönenler yalnızca rüya görmüş olduklarını zannedebilir. Fakat gerçekte bu beş gün kraliyetin temellerini reformların sürdüğü beş yıldan fazla sarsmıştır, çünkü mahpusların başında taç yoktur artık. Kral bir kere daha, bir basamak daha aşağıya inmiş, devrim bir kere daha, bir basamak yükselmiştir.</p>
		<p>Fakat o yorgun adamı pek ırgalıyor gibi değildir bu durum. Her şeye karşı kayıtsız olduğu gibi, kendi kaderine karşı da kayıtsızdır. Hiç sarsılmayan elyazısıyla, günlüğüne şu nottan başka bir yorum düşmez: “Meaux’dan saat altı buçukta hareket. Paris’e varış saat sekizde, mola vermeden.” XVI. Louis gibi birinin hayatının en derin rezaleti üzerine söyleyeceklerinin hepsi budur. Pétion da aynı şekilde şunu bildirir: “Sanki hiçbir şey cereyan etmemişçesine sakindi. İnsan onun bir av partisinden geri dönmüş olduğunu zannedebilirdi.”</p>
		<p>Marie-Antoinette ise her şeyin kaybedilmiş olduğunu bilmektedir. Bu beyhude yolculuğun bütün eziyeti onun için herhalde, gururunu neredeyse öldüren bir sarsıntı olmuştur. Fakat gerçek bir kadın, sahiden seven bir âşık olarak, geç ve sonuncu olduğu kesin bir tutkunun verdiği fedakârlıkla bu cehennemin içinde bile yalnızca yanından giden adamı düşünmekte, dostunun, Fersen’in kendisi için gereğinden fazla endişelenebileceğinden korkmaktadır. Korkunç tehlikeler sağanağı altında bile, kendi çilesinin onu en çok huzursuz eden tarafı, Fersen’in bu çileyi paylaşması, endişelenmesidir. “Bizim için müsterih olun,” diye yazar çabucak bir kâğıda, “hayattayız.” Ertesi sabah da, daha ısrarlı, daha sevecen bir ifadeyle (asıl yakınlık belirten yerleri Fersen’in torunu silmiştir; fakat yine de kelimelerin titreşimi şefkatin soluğunu hissettirir):</p>
		<div class="letter html5_section">
			<p>Ben hayattayım. (...) fakat sizin için endişeliyim ve sizin de bizden haber alamadığınız için ıstırap çektiğinize nasıl üzülüyorum! Tanrı’dan dileğim yazdığımın size ulaşmasıdır; siz bana yazmayınız, bu bizi tehlikeye atmak olur ve her şeyden önce, şimdi herhangi bir vesileyle gelmeyiniz. Bizim buradan çıkmamıza yardım edenin siz olduğunuz biliniyor. Siz dönerseniz, her şey kaybedilmiş olur. Biz burada gece gündüz muhafaza altındayız; fakat bu bana bir şey ifade etmiyor. (...) Endişe etmeyiniz, bana hiçbir şey olmayacaktır. Meclis bize müsamaha gösterecek. <em>Adieu</em>. (...) size artık yazamayacağım.</p>
		</div>
		<p>Yine de yazar, asıl şimdi Fersen’den bir sözcük almadan durmaya katlanamayacaktır. Ertesi gün de, rahatlatma, sevgi ve havadis talep eden en ateşli, en sevecen mektubu yazar:</p>
		<div class="letter html5_section">
			<p>Size yalnızca, sizi sevdiğimi söyleyebilirim ve bunun için bile pek vaktim yok. Ben iyiyim, benim için endişe etmeyiniz, ben de sizin iyi olduğunuzu bilmeyi pek isterdim. Bana şifreli olarak yazınız, adresi oda hizmetçinize yazdırınız. (...) Ve bana, size yazacağım mektupları kimin adresine göndereceğimi yazınız; çünkü bu olmadan artık yaşayamam. Hoşça kalınız, bütün insanların en seveni ve en sevileni. Sizi bütün kalbimle kucaklarım.” </p>
		</div>
		<p>“Bu olmadan artık yaşayamam”: Kraliçe’nin dudaklarından böyle bir ihtiras çığlığının çıktığı daha önce hiç duyulmamıştır. Fakat Kraliçe olarak elinde ne kadar az şey kalmış, eski iktidarından ne çok şey alınmış olursa olsun; yanına yalnızca kadın olarak, hiç kimsenin çekip alamayacağı bir şey kalmıştır: aşkı. Ve bu duygu ona hayatını azametle ve azimle savunacak gücü vermektedir.</p>
	</div>
	<div class="si-footnotes html5_section epub-type_footnotes">
		<div class="si-footnote html5_aside epub-type_footnote" id="f194"><a class="si-backref" href="#ref_f194">194</a><span class="si-footnote-text">. (Fr.) Ya hür yaşa, ya öl. (Ç.N.)</span></div>
		<div class="si-footnote html5_aside epub-type_footnote" id="f195"><a class="si-backref" href="#ref_f195">195</a><span class="si-footnote-text">. İsrailoğullarını lanetlemek için zorlanan, ancak Balak’ın baskılarına rağmen Yehova’ya sadık kalarak İsrailoğullarını kutsayan peygamber. (Y.N.)</span></div>
		<div class="si-footnote html5_aside epub-type_footnote" id="f196"><a class="si-backref" href="#ref_f196">196</a><span class="si-footnote-text">. <span class="char-style-override-25">Marcus Porcius Cato (MÖ 234-MÖ 149).</span> Yaşlı Cato olarak da bilinir. Katı ahlakçılığıyla tanınan tutucu Romalı devlet adamı. (Ç.N.)</span></div>
		<div class="si-footnote html5_aside epub-type_footnote" id="f197"><a class="si-backref" href="#ref_f197">197</a><span class="si-footnote-text">. (Fr.) Cani, hain. (Y.N.)</span></div>
		<div class="si-footnote html5_aside epub-type_footnote" id="f198"><a class="si-backref" href="#ref_f198">198</a><span class="si-footnote-text">. Friedrich Schiller’in <em>Don Carlos</em> adlı eserinde, hem kralın samimi dostu hem de hürriyetçilerin sözcüsü olan karakter. (Y.N.)</span></div>
	</div>
</body>
</html>