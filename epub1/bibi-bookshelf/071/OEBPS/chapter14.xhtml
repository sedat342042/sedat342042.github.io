<?xml version="1.0" encoding="UTF-8" standalone="no"?><html xmlns="http://www.w3.org/1999/xhtml" xmlns:epub="http://www.idpf.org/2007/ops">
<head>
	<title>Marie Antoinette</title>
	<link href="main.css" rel="stylesheet" type="text/css"/>
<meta name="Adept.resource" value="urn:uuid:60791d9f-e32d-4515-8960-594a479c0671"/>
</head>
<body class="chapter epub-type_chapter">
	<div class="container html5_section">
		<h1>Rokoko tiyatrosuna düşen yıldırım</h1>
		<p>1785 Ağustosu’nun ilk haftaları, Kraliçe’yi pek meşgul bir halde bulur, fakat siyasi durum özellikle zorlaştığı ya da Hollanda’daki isyan Fransız-Avusturya ittifakını en tehlikelisinden bir sınava soktuğu için filan değil: Trianon’daki rokoko tiyatrocuğu, Marie-Antoinette’e dünya adlı dram sahnesinden daha önemli gelmektedir hâlâ. Engel tanımaz heyecanı bu kez bütünüyle yeni bir galaya yönelmiştir. Herkes saray tiyatrosunda Mösyö Beaumarchais’nin <em>Sevil Berberi</em> komedisinin sahnelendiğini görmek için sabırsızlanmaktadır; üstelik o sıradan rollere nasıl da seçkin bir oyuncu kadrosu kutsiyet katmaktadır! Artois Kontu, evet bizzat Artois Kontu, Figaro’yu; Vaudreuil, kont rolünü; Kraliçe de Rosina adlı neşeli kızı oynayacaktır. </p>
		<p>Mösyö Beaumarchais’nin oyunu mu? Ama herhalde o, polisçe Mösyö Caron adıyla bilinen ve on yıl önce, XVI. Louis’nin iktidarsız olduğunu bas bas bütün dünyaya ilan eden, “<em>Avis important à la branche espagnole sur ses droits à la couronne de France</em>”<a class="si-noteref epub-type_noteref" href="#f115" id="ref_f115">115</a> başlıklı hiciv broşürünü güya bir yerlerden bulduğunu yetiştirerek, aslında kendisi yazan, sonra da İmparatoriçe Maria Theresia’ya yetiştirerek onu bir hayli kızdıran o aynı Beaumarchais değil herhalde? İmparatoriçe anneyi bir <em>fripon</em><a class="si-noteref epub-type_noteref" href="#f116" id="ref_f116">116</a>, bir lümpen, XVI. Louis’yi ise soytarı ve<em> mauvais sujet</em><a class="si-noteref epub-type_noteref" href="#f117" id="ref_f117">117</a> diye adlandıran aynı adam mı yoksa? Viyana’da İmparator’un emri üzerine cüretkâr bir şantajcı olarak hapse atılan ve Saint-Lazare Hapishanesi’nde o zamanlar âdet olduğu miktarda kırbaç yiyen adam mı yoksa? Elbette, ta kendisi! Eğlencesi söz konusu oldu mu, Marie-Antoinette’in hafızası korkunç zayıftır, nitekim Viyana’daki Kaunitz de, çılgınlıklarının “büyümek ve gittikçe güzelleşmek”ten (<em>croître et embellir</em>) başka hiçbir şey yapmadığını söylerken mübalağa etmez. Çünkü bu işbilir ve aynı zamanda dâhi maceraperestin şahsen Marie-Antoinette’i alaya alarak annesinin içini burkması bir yana, bundan başka Kral’ın otoritesinin en feci şekilde rezil edilişi de bu komedi yazarının imzasını taşır. Edebiyat tarihi de, dünya tarihi de, aradan geçen yüz elli yıldan sonra bile bir kralın bir şair karşısında düştüğü o hazin yenilgiyi hatırlamaktadır; olayı daha dört yıl sonra tamamen unutan yalnızca kendi karısı olmuştur. 1781’de sansürün keskin burnu, bu şairin yeni komedisi olan <em>Figaro’nun Düğünü</em>’nden endişe verici bir barut kokusu alır ve bu tiyatro akşamının yol açabileceği skandaldan çıkacak bir kıvılcımın bütün eski rejimi havaya uçurabileceğini düşünür; Bakanlar Kurulu oybirliğiyle oyunun sahnelenmesini yasaklar. Fakat Beaumarchais, şöhreti ve hele parası söz konusu oldu mu kıyas kabul etmez bir şekilde beceriklidir, oyununu yeniden onaya sunmak için yüz çeşit yol bulur ve nihayet, son ve kesin kararı vermesi için bizzat Kral’a okunmasını sağlar. Bu dürüst adam, ruhu genellikle ne kadar donuk da olsa, bu ilahî komedide ortalığı karıştırıcı unsuru göremeyecek kadar kıt kavrayışlı da değildir. “Bu adam bir devlette hürmet edilmesi icap eden ne varsa alaya alıyor,” diye belirtir kızgınlığını. “Piyes öyleyse hakikaten oynanmayacak mı?” diye sorar, ilginç bir galayı devletin esenliğinden önemli bulan Kraliçe, hayal kırıklığına uğramış bir halde. “Hayır, kesinlikle oynanmayacak,” diye yanıt verir XVI. Louis, “bundan emin olabilirsin.” </p>
		<p>Bununla oyunun kaderini belirten karar dile getirilmiş olur; En Hıristiyan Kral, Fransa’nın yetkileri sınırsız hükümdarı, <em>Figaro’nun Düğünü</em>’nün kendi tiyatrosunda oynandığını görmek istememektedir. Buna itiraz mümkün değildir. Mesele Kral bakımından hallolmuştur. Fakat Beaumarchais bakımından asla. O, yelkenleri suya indirmeyi düşünmez; kendisi Kral’ın yalnızca sikkelerin ve resmî evrakın üzerinde hüküm sürdüğünü, hükümdara aslında Kraliçe’nin, Kraliçe’ye ise Polignac’ların hükmettiğini pekâlâ bilmektedir. Öyleyse, haydi en yüksek merciye! Beaumarchais, oyunu –yasaktan ötürü moda olmuştur– gayretle bütün salonlarda okur; ve bütün aristokrasi, zamanın yozlaşmış sosyetesi için pek karakteristik olan o esrarengiz kendini mahvetme içgüdüsünün tesiriyle, bu komediye hayran kalır; birincisi, eser tam da aristokrasiyi alaya aldığı için, ikincisi, XVI. Louis eseri uygunsuz bulduğu için. Polignac’ın sevgilisi Vaudreuil, bir küstahlık edip Kral’ın yasakladığı oyunu kendi himayesindeki tiyatroda oynattırır; ama bu da yetmez: Kral açıkça haksız çıkmalı, Beaumarchais açıkça haklı çıkmalıdır, komedi onu yasaklayan Kral’ın kendi sarayında oynanmalıdır, özellikle de, o yasakladığı için. Gizli gizli ve herhalde, Polignac’ın bir gülüşünü kocasının itibarından üstün tutan Kraliçe’nin bilgisi altında, oyunculara rolleri çalışmaları emri verilir; biletler dağıtılmaya, arabalar tiyatro kapısının önüne doluşmaya başlar – derken Kral son anda yine de, tehdit altındaki onurunu hatırlar. Oyunun oynanmasını yasak etmiştir; şimdi otoritesi söz konusudur. XVI. Louis bir <em>lettre de cachet</em> ile oyunun sahnelenmesini, başlamadan bir saat önce yasaklar. Işıklar söndürülür, kimseye arabasına binip evine dönmekten başka yapacak bir şey kalmaz.</p>
		<p>Mesele tekrar hallolmuş görünmektedir. Fakat Kraliçe’nin çevresindeki küstah klik asıl şimdi, kendi birliğinden aldığı gücün, başında taç olan bir pısırığın gücünden büyük olduğunu gösterme hevesine kapılmıştır. Artois Kontu ile Marie-Antoinette, Kral’ı sıkıştırmak üzere gönderilirler; bu iradesiz adam da, karısı ne zaman kendisinden bir şey istese olduğu gibi boyun eğer. Yalnızca, yenilgisini örtmek için, en iddialı pasajlarda, yani aslında herkesin çoktandır ezbere bildiği yerlerde değişiklikler ister. 17 Nisan 1784 günü için Théâtre Français’de <em>Figaro’nun Düğünü</em> programa alınır: Beaumarchais, XVI. Louis’ye karşı zafer kazanmıştır. Kral’ın oyunu yasaklamış ve tutulmayacağı ümidini dile getirmiş olması, ayaklanma havası içindeki asiller için akşama bir sansasyon değeri kazandırır. İzdiham o kadar büyüktür ki, kapılar yerinden çıkar, demir çubuklar kırılır; eski sosyete kendisinin ahlaki yönden boynunu vuran oyunu çılgıncasına alkışlarla karşılar; kendileri farkında değildir ama bu alkış, isyanın ilk açık ifadesi, devrimin ufukta beliren şimşekleridir. </p>
		<p>Biraz terbiye, izan, akıl bile, Marie-Antoinette’in böyle bir konuda, bu Mösyö Beaumarchais’nin bir komedisi söz konusu olduğunda kendini işin dışında tutmasını gerektirirdi. Kaldı ki Marie-Antoinette’in namusunu mürekkebiyle kirletmiş ve Kral’ı bütün Paris’in karşısında gülünç düşürmüş olan Mösyö Beaumarchais, yazdığı oyunun kişilerinden birinin, kendisini serseri olarak hapse attırmış iki kişiden biri olan Maria Theresia’nın kızı ve XVI. Louis’nin karısı tarafından bizzat canlandırıldığını görüp övünmek şerefine ermemeliydi. Fakat –sözün kısası, monden Kraliçe için en yüksek merci nedir– Mösyö Beaumarchais, Kral karşısında kazandığı zaferden bu yana Paris’te en üstün moda sayılmaktadır; Kraliçe de modanın dediğini dinler. Namusun ve edebin ne önemi vardır bu durumda, oynanan yalnızca tiyatrodur. Üstelik, ne şirin bir roldür o muzip kız rolü! Hani, ne denmiştir metinde? “En şirin sevgiliyi gözünüzün önüne getirin; uysal, şefkatli, cıvıl cıvıl, taze ve iştah açıcı, hep koşar ayak, incecik, kıvrak belli, kolları tombulca, ağzı çiy tazeliğinde! Ya o eller! Ya dişler! Hele gözler!” Gerçekten, başka biri –Kimde vardır o kadar beyaz eller, o yumuşak kollar?– bu büyüleyici rolü Fransa ve Navarra Kraliçesi’nden başka kim oynayabilir? Öyleyse, bütün ihtiyat, bütün hakşinaslık bir kenara! Gelsin Comédie Française’den o büyük üstat Dazincourt, gelsin de bu kibar acemilere en edalı tavırları öğretsin, hemen ısmarlansın Matmazel Bertin’e en zarif kostümler! İnsan nihayet, tekrar eğlenmek ister, durmadan sarayın nefret dolu hareketlerini, o çok sevgili akrabaların kötülüklerini, siyasetin o olmayacak tersliklerini düşünecek değil ya. Marie-Antoinette şimdi günbegün, beyaz ve dore renklerdeki şirin tiyatrocuğunda işte bu komediyle meşguldür, başrolünü oynaması için seçildiği başka bir komedinin perdesinin kalkmakta olduğunun ise hiç mi hiç farkında değildir.</p>
		<p class="gap"><em>Sevil Berberi</em>’nin provaları biter. Marie-Antoinette hâlâ alabildiğine huzursuz ve meşguldür. Küçük Rosina rolünde acaba sahiden yeterince genç, yeterince güzel olabilecek midir, davetli dostların meydana getirdiği o sanat zevki bakımından iddialı seyirci çevresi acaba yine yeterince kıvrak, yeterince rahat olamadığını, tiyatro oyuncusu olmaktan çok oyuncu heveslisi olduğunu söyleyecek midir? Gerçekten, endişe içindedir – bir kraliçe için ne garip endişelerdir bunlar! Üstelik, kendisiyle rolün baştan sona provasını yapacağı Madam Campan niçin hâlâ gelmemiştir? Nihayet, nihayet ortaya çıkar, fakat bu hali nedir? Campan acayip bir heyecan içindedir. Nihayet, dün saray kuyumcusu Böhmer’in hepten şaşkın bir halde yanına geldiğini ve hemen Kraliçe’nin huzuruna kabul edilmeyi rica ettiğini ağzından çıkartabilir. Bu Saksonya Yahudisi alabildiğine çılgınca ve karmakarışık bir hikâye anlatmış, Kraliçe’nin birkaç ay önce kendisinden o ünlü elmas gerdanlığı gizlice satın aldırdığını ve bu arada taksitle ödeme anlaşması yapıldığını söylemiştir. Fakat ilk taksitin günü çoktan geçmiştir ve daha bir düka bile ödenmemiştir. Alacaklıları onu sıkıştırmaktadır, hemen parasına kavuşmalıdır.</p>
		<p>Nasıl? Ne? Hangi elmaslar? Hangi kolye? Hangi para? Ne taksiti? Kraliçe önce bir şey anlamaz. Sonunda, Böhmer ve Bassenge adlı iki kuyumcunun gayet sanatkârane bir şekilde yaptığı o büyük, değerli kolyenin söz konusu olduğu anlaşılır, kolyeyi bilmektedir tabii. Kolyeyi kendisine bir değil, iki-üç kere, bir milyon altı yüz bin <em>livre</em> karşılığında sunmuşlardır; gayet tabii bu harika parçayı almak istemiştir, fakat bakanlar para vermemektedir ki, bir bütçe açığı tutturmuşlardır. O zaman nasıl olur da bu dolandırıcılar kendisinin gerdanlığı satın aldığını, üstelik taksitle ve gizli olarak aldığını ve karşılığında onlara borçlu kaldığını iddia ederler? Bu ne biçim bir yanlışlık olmalıdır? Ne var ki, şimdi hatırlamaktadır, bir hafta kadar önce, bu kuyumculardan garip bir mektup gelmiş değil midir, bir şeyler için teşekkür ettikleri ve değerli bir takıdan bahsettikleri bir mektup? Nerededir mektup? Öyle ya, yakılmıştır. Mektupları esaslı bir şekilde okumak âdeti zaten yoktur, o zaman da bu hürmetkâr ve anlaşılmaz gevezeliği hemen ortadan kaldırmıştır. Fakat kendisinden istenen de nedir? Marie-Antoinette hemen sekreterine, Böhmer’e hitaben bir pusula yazdırır. Fakat onu hemen ertesi gün için değil, 9 Ağustos’ta çağırır; Tanrım, bu delinin meselesi o kadar da acele değil ya, insana <em>Sevil Berberi</em> provaları için salim kafa lazım.</p>
		<p>9 Ağustos’ta heyecan içinde, sapsarı bir yüzle kuyumcu Böhmer çıkagelir. Anlattığı öykü baştan sona anlaşılır gibi değildir. Kraliçe önce karşısında bir delinin olduğunu sanır. Kontes Valois diye biri, Kraliçe’nin çok yakın arkadaşı –“Ne? Arkadaşım mı? Ben hiçbir zaman bu isimde bir hanımı kabul etmedim!”– ona gelip takıyı görmüş ve Kraliçe’nin gizlice alınmasını arzu ettiğini belirtmiştir. Ve saygıdeğer Mösyö Kardinal Rohan –“Ne, o iğrenç herif, ben onunla asla bir sözcük bile etmedim ki?”– takıyı Majestelerinin verdiği görev üzerine teslim almıştır. </p>
		<p>Anlatılanlar ne kadar deli saçması gibi görünse de gerçek bir tarafı olmalıdır herhalde; çünkü zavallı adam alnına kadar ter içindedir, elleri, ayakları titremektedir. Kraliçe de isminin yabancı birtakım sefiller tarafından adice kullanılmasına öfkelenmiştir. Kuyumcuya bu olayı bütün ayrıntılarıyla yazılı olarak dile getirmesini emreder. 12 Ağustos günü, bugün de arşivlerde bulunan o muhteşem belgeyi elinde tutmaktadır. Marie-Antoinette rüya gördüğünü sanır. Okur, okur, kızgınlığı, öfkesi satırdan satıra çoğalır: Böyle bir dolandırıcılık görülmüş değildir. Burada ibretiâlem için bir tedbir alınmalıdır. Önce, bakanlara hemen haber vermez, arkadaşlarından hiçbirine de danışmaz; bütün olayı 14 Ağustos günü yalnızca Kral’a açar ve ondan karısının şerefini savunmasını ister.</p>
		<p class="gap">Marie-Antoinette sonradan anlayacaktır: Bu kadar karışık ve arkasında neler olduğu belli olmayan bir olayı iyice bir düşünse daha doğru olacaktır. Fakat titiz bir şekilde düşünmek, sınayıp tartmak bu sabırsız yaradılışın meziyetlerinden biri zaten asla olmamıştır; hele ruhunun o bamteline basıldıysa hemen alevleniveren gururu söz konusuysa, hiç olmamıştır ki.</p>
		<p>Kraliçe bu şikâyetnamede, dizginlenmez heyecanı içinde, en başta ve hep yeni baştan yalnızca bir ismi görüp okur, zapt edilemez yüreğinin bütün o hırçınlığı içinde yıllardan beri nefret ettiği, her türlü zevzekliği ve alçaklığı yapacağına ölçüp biçmeden inandığı Kardinal Louis de Rohan’ın ismini. Aslına bakılırsa, dünyevi kökenli bu papaz aristokrat hiçbir zaman kötü bir şey yapmamıştır, hatta Marie-Antoinette’i Fransa’ya girerken, Strasbourg Katedrali’nin kapısında coşkulu bir hoş geldin ile karşılayan da kendisi olmuştur. Onun çocuklarını vaftiz etmiş, ona dostane bir şekilde yaklaşabilmek için hep fırsat kollamıştır. Ruhlarının derininde, ikisi arasında hiç mi hiç bir zıtlık yoktur; tersine, bu Kardinal Rohan aslında Marie-Antoinette’in aynadaki yansıması gibidir, aynı onun gibi hafif, onun gibi yüzeysel ve müsrif, ruhani görevlerine karşı tıpkı onun kraliyet görevlerine karşı olduğu kadar kayıtsız, monden bir papaz, tıpkı onun monden bir kraliçe olduğu gibi, rokokonun kraliçesi gibi rokokonun piskoposu. Rohan da, kibar tavırları, entelektüel can sıkıcılığı, sınırsız cömertliğiyle tam Trianon’a uyacak adamdır; herhalde pek iyi anlaşırlardı bu şık, güzel, uçarı, ruh okşayacak kadar çapkın kardinal ile hoşa gitmeye tiryaki, şirin, oyuncu, şen şatır kraliçe. Yalnızca bir rastlantı ikisini birbirine karşı düşürmüştür. Ne var ki çoğu zaman, tam da birbirine en çok benzeyen kimseler en kanlı bıçaklı düşmanlar olur.</p>
		<p>Rohan ile Marie-Antoinette arasına asıl nifakı sokan Maria Theresia olmuştur; Kraliçe’nin nefreti annesinden miras kalmış, devralınmış, telkin olunmuş bir nefrettir. Louis de Rohan, Strasbourg Kardinali olmadan önce Viyana’da elçilik yapar: Oradayken de, yaşlı İmparatoriçe’nin ölçüye sığmaz hiddetini üzerine çekmeyi başarır. İmparatoriçe bir diplomat beklerken karşısında küstah bir geveze bulmuştur. Bu adamın zihince düşük ayarda olmasını seve seve göze alacaktır Maria Theresia; çünkü saf bir elçi bir yabancı devlet açısından, kendi siyaseti hesabına bulunmaz nimettir. Rohan’ın gösterişini de affetmeye hazırdır; her ne kadar Hz. İsa’nın bu kuruntulu uşağı her biri 40.000 dükaya mal olmuş iki devlet arabası, bir ahır dolusu at, oda yaverleri, oda hizmetçileri, <em>Heiduck</em>’lar, kitap okuyucuları, kâhyalar, vekilharçlar, rengârenk sorguçlu ve yeşil ipek sırmalı hizmetçilerden meydana gelen bir orduyla, imparatorluk sarayını gölgede bırakan bir şatafatla Viyana’ya yerleşmiş olsa bile. Fakat iki konu vardır ki, yaşlı İmparatoriçe aman bilmez: Din söz konusu olduğunda, bir de işin ucu ahlaka dokunduğunda şaka kabul etmemektedir. Tanrı’nın hizmetinde birinin kutsal elbisesini çıkarıp kahverengi ceketiyle, etrafında büyülenmiş hanımlar, tek bir günde yüz otuz adet yabani hayvan avlaması, bu sofu kadını büsbütün kızdırır ve bu kızgınlık; Rohan’ın o hafif, müsrifçe, çapkınca davranışları Viyana’da, Cizvitlerin ve ahlak komisyonlarının Viyanası’nda, infial uyandıracak yerde herkesin alkışını toplayınca samimi bir öfkeye dönüşür. Schönbrunn Sarayı’nın tutumlu, disiplinli tarzı yüzünden boğazını sıkılır gibi hisseden bütün aristokrasi, bu kibar, zarif ve uçarı beyin yanındayken derin bir nefes almaktadır; en başta da, püriten dulun katı ahlakçılığıyla hayatın tadının kaçtığına inananlar, Rohan’ın neşeli gece yemeklerine akın etmektedir. “Kadınlarımız,” diye teslim edecektir bu duruma canı sıkılan İmparatoriçe, “ister genç ister yaşlı, ister güzel ister çirkin olsun, onun karşısında büyülenmiş gibi. Rohan onların putu, akıllarını başlarından almış, öyle ki, o da burada bulunmaktan gayet memnun ve amcası, Strasbourg Piskoposu, öldükten sonra da burada kalmak istediğini temin etmekte.” Fakat dahası da var; gönlü incinmiş İmparatoriçe sadık ve güvendiği Kaunitz’inin de Rohan’ı sevgili dostu olarak andığını ve hatta kendi oğlu, annesinin “hayır” dediği her şeye “evet” demekten zevk alan Joseph’in bile bu piskopos kavalyeyle arkadaş olduğunu fark edecek; ailesini, sarayını, bütün şehri bu zarif beyin kendi o hoppaca yaşama sanatından tarafa ayartmakta olduğunu görecektir. Fakat Maria Theresia o sıkı sıkıya Katolik Viyanası’ndan öyle hafifmeşrep bir Versailles, bir Trianon yapmak, kendi aristokrasisi içinde zinanın ve zamparalığın baş göstermesine izin vermek istemez: Bu veba, Viyana’ya yerleşmemelidir, onun için de Rohan gitmelidir. Marie-Antoinette’e mektup üstüne mektup yazar, bu “adi kişinin”, bu <em>vilain évêque</em>’in‚ bu <em>esprit incorrigible</em>’in, bu <em>volume farci de bien de mauvais propos</em>, bu <em>mauvais sujet</em>’nin, bu <em>vrai panier percé</em>’nin<a class="si-noteref epub-type_noteref" href="#f118" id="ref_f118">118</a> gözünün önünden alınması için her şeyi yapmasını ister – öfkenin bu aklı başında kadını ne kindarca sözlere tevessül ettirdiği görülüyor. İnim inim inleyerek, darda kalmış da haykırırcasına kendisini Şeytan’ın gönderdiği bu elçiden nihayet “kurtarmaları” için yalvarır. Ve Marie-Antoinette kraliçe olur olmaz, gerçekten, annesine itaat ederek Louis Rohan’ın Viyana elçiliği görevinden geri çağrılmasını gerçekleştirir.</p>
		<p>Fakat Rohan gibi biri düşerse yukarı doğru düşer. Kaybettiği elçilik makamı yerine piskoposluğa yükseltilir, çok geçmeden de ihsancıbaşılığa: İhsancıbaşı saraydaki en üst, elinden Kral’ın bütün bağışlarının dağıtıldığı ruhani görevlidir. Gelirleri ölçüye sığmamaktadır; çünkü Strasbourg Piskoposu, ayrıca Alsace Landgrafı<a class="si-noteref epub-type_noteref" href="#f119" id="ref_f119">119</a>, geliri gayet bol bir manastır olan Saint-Vaast’ın başrahibi, kraliyet hastanesinin müdürü, Sorbonne’un müdürü ve üstüne üstlük –kimse bilmez, hangi eserinden ötürü– Fransız Akademisi’nin üyesidir. Fakat gelirleri ne kadar devasa ölçülerde artıyor da olsa, giderlerinin hep altında kalmaktadır; çünkü Rohan parayı kucak kucak saçıp savurur, iyi niyetle, hafif gönülle, müsrifçe. Milyonlar verip Strasbourg’daki piskoposlar sarayını yeniden yaptırır, en lüks partileri o verir, kadınlara masraf etmekten çekinmez; ama en önde gelen zevkleri arasında, tek başına yedi metresten fazla paraya mal olan Mösyö Cagliostro vardır. Piskoposun mali durumunun bir hayli üzüntü verici halde olduğu çok geçmeden bir sır olmaktan çıkar, Hz. İsa’nın Hizmetçisi’ne Tanrı’nın Evi’nden çok Yahudi tefecilerin eşiğinde, ilahiyat bilginlerinden çok hanımlarla birlikte rastlanır olur. Daha geçenlerde, Parlamento bile Rohan’ın yönettiği hastanenin borçlarıyla ilgilenmiştir; böyle olunca Kraliçe’nin ilk ağızda bütün o dolandırıcılığı, kendisi hesabına kredi sağlamak için bu havai biraderin tezgâhladığına inanmasında şaşılacak bir şey yoktur. “Kardinal, benim adımı istismar etti,” diye yazar o ilk öfke ânında ağabeyine, “aşağılık, beceriksiz bir kalpazan gibi. Herhalde çok sıkışık olduğu bir ara, kuyumcuların parasını vadesi gelinceye kadar ödeyebileceğini, bu arada kimsenin de bir şeyden haberi olmayacağını umut etti.” Marie-Antoinette’in hatası anlaşılabilir, özellikle bu adamı affetmemek yolundaki katılığı anlaşılabilir. Çünkü on beş yıldır, Strasbourg Katedrali’ndeki o ilk karşılaşmadan beri, Marie-Antoinette annesinin emrine sadakatle, bu adama tek bir laf yöneltmemiş, onu bütün sarayın gözü önünde açıkça rezil etmiştir. Bu durumda, tam da bu adamın tutup kendi adını bir dolandırıcılık işine karıştırmasını aşağılık bir intikam gibi kabul edecektir; onun gözünde bu, Fransız yüksek aristokrasisinden gelen, şerefine yönelmiş saldırılar içinde en küstahça ve en sinsice yapılanı olmaktadır. Ve ateşli sözlerle, gözyaşlarıyla Kral’a, merhamet göstermeden, ibretiâlem için bu dolandırıcıyı –dolandırılan kişiyi dolandırıcı olarak görmekle hata etmektedir– bütün kamuoyu huzurunda cezalandırmasını emreder.</p>
		<p class="gap">Karısının her söylediğine iradesizce katılan Kral, arzu ve davranışları söz konusu olduğunda doğabilecek sonuçları asla ölçüp biçmeyen kraliçesi bir şey istemişse, ötesini hiç düşünmez. Suçlamayı incelemeden, dosyaları istemeden, kuyumcuya ya da kardinale bir şey sormadan, kölecesine bir itaatle, düşüncesizce bir kadın öfkesinin elulağı olmayı üstlenir. 15 Ağustos günü Kral, Bakanlar Kurulu’nu Kardinal’i hemen tutuklatma niyetiyle şaşırtır. Kardinali mi? Kardinal Rohan’ı mı? Bakanlar hayretten donakalır, dehşete kapılır, afallayarak birbirlerinin yüzüne bakakalırlar. Sonunda içlerinden biri sormaya cesaret eder: Böyle yüksek ve üstelik ruhani erkândan birisini adi bir suçlu gibi alenen tutuklatmak nahoş bir durum olmayacak mıdır? Fakat gerçek budur, Rohan’ın açık biçimde küçük düşürülmesidir Marie-Antoinette’in istediği ceza, Kraliçe’nin adının öyle her aşağılık işe alet edilemeyeceğine dair sonunda herkesin görebileceği bir ibret örneği yaratılmalıdır. Bu yüzden, işlemin herkesin gözü önünde yapılmasında ısrar eder. Bakanlar sonunda, hiç istemeye istemeye, çok rahatsız olmuş bir halde ve içlerinde kötü sezgilerle razı gelirler. Birkaç saat sonra beklenmedik gösteri başlar. Meryem Ana’nın göğe yükseltildiği gün aynı zamanda Kraliçe’nin isim günü olduğundan, bütün saray Versailles’da tebrik resmine çıkmıştır; Œil-de-Bœuf ve galeriler tıklım tıklım saraylılarla ve yüksek erkânla doludur. Seyirliğin hiçbir şeyden habersiz başrol oyuncusu Rohan da, ki ona bu bayram gününde kutsal Papalık dairesini temsil etme görevi düşmektedir, koro önlüğünü artık çıkarmış, erguvani cüppesi içinde, kralın odası önündeki, beyefendi ve hanımefendiler, <em>grandes entrées</em><a class="si-noteref epub-type_noteref" href="#f120" id="ref_f120">120</a> için öngörülmüş mekânda beklemektedir. </p>
		<p>Fakat XVI. Louis ortaya çıkıp zevcesiyle bir merasim havası içinde ayine gideceği yerde, Rohan’ın yanına bir uşak yaklaşır. Kral, ondan özel odasına gelmesini rica etmektedir. Orada, dişlerini dudaklarına geçirmiş, bakışları başka tarafa yönelik, Rohan’ın selamına karşılık vermez bir halde Kraliçe ve aynı resmiyet içinde, buz gibi, nezaketsiz bir tavırla, şahsi düşmanı olan Bakan Baron Breteuil beklemektedir. Daha Rohan, kendisinden ne istendiğini pek düşünmeye fırsat bulamadan, Kral pat diye kabaca lafa girer: “Sevgili kuzenim, Kraliçe adına satın aldığınız şu elmas gerdanlık meselesi de nedir?” </p>
		<p>Rohan’ın rengi atar. Buna hazırlıklı değildir. “<em>Sire</em>, görülüyor ki ben dolandırılmışım, fakat dolandıran ben değilim,” diye kekeler.</p>
		<p>“Mesele buysa, sevgili kuzenim, o zaman endişe etmeyin. Fakat bütün bu olanları açığa çıkarın.”</p>
		<p>Rohan yanıt veremez. Karşısında ses çıkarmadan, tehditkâr bir şekilde Marie-Antoinette’in durduğunu görmektedir. Nutku tutulur. Şaşkınlığı Kral’ın merhametini harekete geçirir, bir çıkış yolu arar. “Bana rapor edeceğiniz ne varsa yazın,” deyip Marie-Antoinette ve Breteuil’le birlikte odadan çıkar. Yalnız kalan Kardinal bir kâğıda on beş satır kadar bir şeyler karalar ve bu açıklamasını tekrar içeriye giren krala takdim eder. Valois adlı bir kadın bu gerdanlığı Kraliçe için satın almak üzere kendisini uygun görmüştür. Şimdi, bu kadın tarafından dolandırıldığını anlamaktadır.</p>
		<p>“Nerede bu kadın?” diye sorar Kral.</p>
		<p>“Bilmiyorum<em> Sire</em>.” </p>
		<p>“Gerdanlık sizde mi?” </p>
		<p>“O kadının elinde.” </p>
		<p>Kral bunun üzerine Kraliçe’yi, Breteuil’ü ve başmühürdarı çağırır ve iki kuyumcunun dilekçesini okutur. Güya Kraliçe’nin elinden çıkmış olan vekâletnameleri sorar.</p>
		<p>Kardinal yerle bir olmuş bir halde kabul edecektir: “<em>Sire</em>, yazılar benim elimde. Anlaşılan sahte olacaklar.”</p>
		<p>“Hem de ne sahte,” diye yanıt verir kral. Kardinal şimdi gerdanlığın parasını ödemeyi teklif ederse de, kral sert bir ifadeyle konuyu kapatır: “Mösyö, söz konusu şartlarda evinizi mühürletmekten ve şahsınızı zapturapt altına aldırmaktan kaçınamayacağım. Kraliçe’nin ismi benim için değerlidir. Bu isim kötüye kullanılmıştır ve ben bu konuda ihmalkâr davranma hatasını işleyemem.”</p>
		<p>Rohan yalvar yakar olup böyle bir hakarete, üstelik Tanrı’nın huzuruna çıkıp bütün saray için Papalık ayinini yöneteceği bir sırada maruz bırakılmamasını rica eder. Kral, ki yumuşak ve iyi yürekli bir insandır, kendi de aldatılmış olan bu adamın gözler önündeki çaresizliği karşısında tereddüte kapılır. Fakat şimdi Marie-Antoinette artık duramaz ve gözlerinde öfke yaşlarıyla Rohan’dan hesap sorar: Sekiz yıl boyunca onunla tek sözcük konuşmaya tenezzül etmeyen Kraliçe’nin, Kral’dan habersiz, gizli işler yürütmekte aracı olarak kendisini seçeceğine nasıl olmuş da inanabilmiştir? Kardinal bu suçlamaya verecek yanıt bulamaz: Bu soytarıca maceraya karışma saçmalığını nasıl yapabildiğini artık kendi de anlayamamaktadır. Kral üzgündür fakat kararı verir: “Dilerim, gösterecek haklı sebepleriniz vardır! Fakat ben, kral ve koca olarak üstüme düşen görevi yerine getirmeye mecburum.”</p>
		<p>Görüşme bitmiştir. Dışarıda, tıka basa dolu kabul salonunda bütün aristokrasi sabırsızca ve merakla beklemektedir. Ayinin çoktan başlamış olması gerekmektedir, niçin bu kadar gecikmiştir, ne olmaktadır içeride? Bekleyenlerden birkaçı öyle sert adımlarla, öyle bir sabırsızlıkla bir aşağı bir yukarı dolaşmaktadır ki, pencereler hafifçe tıngırdamaktadır; öbürleri bir kenara oturmuş, fiskos etmektedir. Havada bir fırtınanın dolanıp durduğu hissedilmektedir.</p>
		<p>Kralın odasına bağlanan çift kanatlı kapı birden hışımla açılır. İlk olarak erguvani cüppesi içinde Kardinal Rohan belirir, sapsarıdır, ağzı sımsıkı kapalı; arkasında Breteuil, eski asker, o kaba, bağcı yüzü kızarmış, gözleri heyecandan pırıl pırıl. Salonun ortasında birden, muhafız alayı yüzbaşısına, özellikle yüksek bir sesle bağırır: “Mösyö Kardinal’i tevkif ediniz!”</p>
		<p>Herkes bir irkilir. Herkes donakalmıştır. Bir kardinal tutuklansın ha? Bir Rohan! Üstelik Kral’ın bekleme odasında! Breteuil olacak bu bıçkın, sarhoş mu? Ama hayır, Rohan direnmez, öfkelenmez, yere bakarak, itaat ederek nöbetçilere doğru ilerler. Saraylılar ürpererek kenara çekilir ve Prens Rohan, Kral’ın ihsancıbaşısı, rahmetin tek kaynağı kilisenin kardinali, Alsace’ın İmparatorluk Prensi<a class="si-noteref epub-type_noteref" href="#f121" id="ref_f121">121</a>, Akademi üyesi ve sayısız onur unvanı sahibi Prens Rohan, bu iki yanda dizilmiş saray halkının araştıran, utandıran, acıyan bakışları altında, art arda salonları geçip merdivenlerden iner, arkasında da, bir forsanın peşinden geliyormuşçasına, bekçisi olan acımasız asker. Rohan kenarda bir odaya alınıp saray nöbetçilerine teslim edilirken bir an gelir, içine düştüğü uyuşukluktan uyanır ve herkesi saran şaşkınlıktan yararlanarak, kurşunkalemle alelacele bir kâğıda birkaç satır yazıverir: Bununla özel rahibine kırmızı bir portföyde bulunan bütün evrakı hemen yakmasını istemektedir; daha sonra davada öğrenileceği üzere, bunların arasında Kraliçe’nin sahte mektupları da vardır. Aşağıda, Rohan’ın hizmetkârlarından biri hemen atına atlar, bir koşu Hôtel de Strasbourg’a varır, henüz polisin daha yavaş hareket eden memurları gelip bütün evrakı mühürlememiş ve henüz –ne eşi menendi görülmemiş bir hakaret!– Fransa’nın ihsancıbaşısı, kralın ve bütün sarayın huzurunda ayini yönetecekken tutulup Bastille’e getirilmemiştir. Aynı zamanda, bu karanlık işte yardakçısı olan herkes için tutuklama emri çıkar. Bugün Versailles’da ayin yapılmayacaktır artık, hem niye yapılsın ki? Kimsede ayin dinleyecek huşu kalmamıştır; bütün saray, bütün şehir, bütün ülke bu haberin etkisi altında, hava günlük güneşlikken düşen bir yıldırım karşısındaymışçasına donakalmıştır. </p>
		<p class="gap">Kapalı kapının ardında Kraliçe hâlâ heyecanlıdır, öfkeden sinirleri hâlâ ayaktadır; geçen sahne korkunç sarsmıştır kendisini – fakat nihayet, şerefini kirleten o hilekârlardan, o sinsi komploculardan biri zapt olunmuştur. Şimdi iyi niyetli herkes ona koşacak, onu tebrik edecek değil midir, bu hain tutuklandığı için? Bütün saray onca zaman zayıf karakterli diye bilinen, ama şimdi gözünü kırpmadan bütün papazların en değersizini alaşağı eden kralın azmini övmeyecek midir? Fakat gariptir: Kimse gelmez. Hanım arkadaşları bile mahcup bakışlarla uzak durur, çok sessiz bir gündür o gün Trianon’da ve Versailles’da. Aristokrasi kendi ayrıcalıklı sınıfından birinin bu kadar şeref kırıcı bir muameleye tabi tutulmasından duyduğu kızgınlığı gizlemeye gerek duymamaktadır; Kardinal Rohan ise ki XVI. Louis, eğer kendisini Kral’ın kişisel yargısına teslim ederse merhamet göstereceğini bildirmiştir; ilk dehşetinden kurtulur kurtulmaz, bu lütfu soğukça reddeder ve hakkında hükmü Parlamento’nun vermesini tercih eder. Sabırsız Kraliçe’nin içini bir huzursuzluktur alır. Ulaştığı başarının tadına varamamaktadır Marie-Antoinette: Akşamleyin nedimeleri kendisini gözyaşları içinde bulur.</p>
		<p>Fakat çok geçmeden, o eski hafifliği yine üste çıkar. “Bana gelince,” diye yazacaktır, o delifişek haliyle yine kendini aldatarak, ağabeyi Joseph’e, “bu iğrenç skandal hakkında bir şey daha duymayacağımız için gayet memnunum.” Öyle ya, aylardan ağustostur, Parlamento’daki dava ise en iyi ihtimalle aralıkta olacaktır, hatta belki gelecek yıl – o zaman ne diye böyle bir safrayla uğraşsın insanın zihni? Herkes isterse dedikodu etsin ya da homurdansın, ne çıkar ki! Öyleyse, gelsin hemen pudra çanağı, gelsin yeni kostümler, böyle bir fasa fiso yüzünden o nefis komedi iptal olunacak değil ya. Provalar yine kendi düzeninde ilerler, kraliçe <em>Sevil Berberi</em>’ndeki neşeli Rosina’nın rolünü okumaya devam eder; belki hâlâ durdurulması için geç kalınmamış olan o büyük davayla ilgili polis raporlarını okuyacağı yerde. Fakat bu role de bir hayli kayıtsızca çalışmış gibidir. Yoksa, partneri Basilio’nun iftiranın gücünü dile getirdiği sözleri karşısında irkilip düşünmeden edemezdi.</p>
		<blockquote>
			<p>İftira! İftirayı küçümsemekle kimi küçümsemiş olduğunuzun farkında değilsiniz! Ben onun en şerefli insanları alt ettiğini görmüşümdür. İnanın bana, ne sıradan bir kötülük, ne bir alçaklık ne de saçma bir hikâye vardır, ki işe iyi girişilirse, büyük bir şehrin aylaklarına aşılanması mümkün olsun; hele bizim bu ülkemizde bu sanatın öyle ustaları var ki... Önce alçak bir sestir, fırtınanın önünden kaçan bir kırlangıç gibi geçer yanımızdan, <em>pianissimo</em><a class="si-noteref epub-type_noteref" href="#f122" id="ref_f122">122</a>, bir mırıltıdır ve kaybolur, fakat uçarken de zehirli tohumunu saçar. Bir ağız yakalar tohumu, <em>piano, piano</em><a class="si-noteref epub-type_noteref" href="#f123" id="ref_f123">123</a>, maharetle kulağa fısıldar. Uğursuzluk gelmiştir işte, büyür, gerinir, yollara düşer, ağızdan ağıza dolaşır, Şeytan gibi koşturur. Ve birden, Tanrı bilir nasıl, dikiliverir iftira, ıslıklar çıkararak, gözle görülür şekilde kabararak yükselir, hortum gibi döner, döner, yakalayıp sürükler, gök gürültüsü olur, gökyüzünü kaplayan, herkesi saran bir çığlık, aleni bir kreşendo, bir nefret ve hakaret korosu olur çıkar. Hangi şeytan, ona karşı durabilir ki?</p>
		</blockquote>
		<p>Fakat Marie-Antoinette her zaman olduğu gibi, karşısındakini doğru dürüst dinlememiştir. Yoksa muhakkak kavrayacaktır. Bu söylenen hafif bir oyunun gevezeliği değil, onun kendi kaderidir. Rokoko komedisi 19 Ağustos 1785’teki bu son temsille kesin olarak sona ermektedir: <em>Incipit tragoedia</em>.<a class="si-noteref epub-type_noteref" href="#f124" id="ref_f124">124</a></p>
	</div>
	<div class="si-footnotes html5_section epub-type_footnotes">
		<div class="si-footnote html5_aside epub-type_footnote" id="f115"><a class="si-backref" href="#ref_f115">115</a><span class="si-footnote-text">. (Fr.) Ailenin İspanyol kanadına Fransız tahtındaki haklarına dair önemli duyuru. (Y.N.)</span></div>
		<div class="si-footnote html5_aside epub-type_footnote" id="f116"><a class="si-backref" href="#ref_f116">116</a><span class="si-footnote-text">. (Fr.) Kötü niyetli, dolandırıcı. (Ç.N.)</span></div>
		<div class="si-footnote html5_aside epub-type_footnote" id="f117"><a class="si-backref" href="#ref_f117">117</a><span class="si-footnote-text">. (Fr.) Rezil herif. (Y.N.)</span></div>
		<div class="si-footnote html5_aside epub-type_footnote" id="f118"><a class="si-backref" href="#ref_f118">118</a><span class="si-footnote-text">1. (Fr.) Sırasıyla: Aşağılık piskopos; yanlış fikirlerle dolu akıl; akım derken bokum diyen bu adam; kötü adam; gerçek müsrif. (Y.N.)</span></div>
		<div class="si-footnote html5_aside epub-type_footnote" id="f119"><a class="si-backref" href="#ref_f119">119</a><span class="si-footnote-text">. (Alm.) Almanya ve İskandinavya’da düke değil doğrudan imparatora bağlı olan eyalet kontu. (Ç.N.)</span></div>
		<div class="si-footnote html5_aside epub-type_footnote" id="f120"><a class="si-backref" href="#ref_f120">120</a><span class="si-footnote-text">. (Fr.) Büyük giriş. (Y.N.)</span></div>
		<div class="si-footnote html5_aside epub-type_footnote" id="f121"><a class="si-backref" href="#ref_f121">121</a><span class="si-footnote-text">. Alman İmparatorluğu’nda belirli yüksek memurlara imparator tarafından verilen prenslik unvanının sahibi. (Ç.N.)</span></div>
		<div class="si-footnote html5_aside epub-type_footnote" id="f122"><a class="si-backref" href="#ref_f122">122</a><span class="si-footnote-text">. (İt.) Çok yavaş. (Y.N.)</span></div>
		<div class="si-footnote html5_aside epub-type_footnote" id="f123"><a class="si-backref" href="#ref_f123">123</a><span class="si-footnote-text">. (İt.) Yavaş yavaş. (Y.N.)</span></div>
		<div class="si-footnote html5_aside epub-type_footnote" id="f124"><a class="si-backref" href="#ref_f124">124</a><span class="si-footnote-text">. (Lat.) Tragedya başlıyor. (Y.N.)</span></div>
	</div>
</body>
</html>