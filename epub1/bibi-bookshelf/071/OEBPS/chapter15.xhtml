<?xml version="1.0" encoding="UTF-8" standalone="no"?><html xmlns="http://www.w3.org/1999/xhtml" xmlns:epub="http://www.idpf.org/2007/ops">
<head>
	<title>Marie Antoinette</title>
	<link href="main.css" rel="stylesheet" type="text/css"/>
<meta name="Adept.resource" value="urn:uuid:60791d9f-e32d-4515-8960-594a479c0671"/>
</head>
<body class="chapter epub-type_chapter">
	<div class="container html5_section">
		<h1>Kolye skandalı</h1>
		<p>Peki, gerçekte nedir olup biten? Bunu inanılır bir şekilde dile getirmek kolay değil; çünkü kolye skandalı, gerçekten olup bittiği şekliyle, olabilecek şeylerin en olmayacak, bir romanda okunsa inanılmayacak gibisidir. Fakat gerçeğin aklına yüce bir fikir gelmeye, bu da öyküler uydurmaya yatkın bir gününe rastlamayagörsün, hayal zenginliği ve olayların çetrefilliği bakımından en değme yazara taş çıkartır. Fakat böyle olunca da, hiçbir yazar gerçeğin işine karışmasa, onun dâhiyane buluşlarının üstüne bir de kendi yakıştırmalarını eklemeye kalkışmasa daha iyi olur: <em>Der Grosskophta</em>’da kolye skandalını dramlaştırmaya çalışan Goethe bile, gerçekte tarihin en cüretkâr, en baş döndürücü, en heyecan verici düzenbazlıklarından birini kuru ve tutuk bir eğlenceye dönüştürür. Molière’in bütün komedileri toplansa haydutların, dolandırıcıların, dolandırılanların, soytarılarla bunlara oyuncak olanların bu kadar rengârenk ve keyifli bir mantık örgüsü içinde bir araya geldiği böyle bir entrika, hırsız bir saksağanın, şarlatanlığın bütün hünerlerine vâkıf bir tilkinin ve her söylenene inanan bir ayının, dünya tarihinde gelmiş geçmiş en çılgınca maymunlar komedisini sahnelediği başka bir curcuna daha bulunamaz.</p>
		<p>Her gerçek ve doğru komedinin merkezinde bir kadın vardır. Kolye skandalındaki kadın, kavga edip ayrılmış bir asilzade adamla kötü yola düşmüş bir hizmetçi kadının pis, kendi haline bırakılmış kızı olarak büyür, yalınayak, tarlalardan patates çalmakta ve bir lokma ekmek karşılığında köylülerin ineklerini otlatmaktadır. Babanın ölümünden sonra anne işi fahişeliğe, kız ise başıboş sürtmeye döker; yedi yaşındadır ve günün birinde yoluna, feryat figân sadakasını dilendiği ve iyice şaşırttığı Boulainvilliers Markizi çıkmasa açlıktan ölecektir: “Valois’ların kanından olan bu fakir yetime merhamet edin!” Ne? Böyle bitli, açlıktan yarı yarıya ölmüş bir çocuk, kral soyundan mı geliyor? Dini bütün Louis’nin mukaddes kanını mı taşıyor? “Olamaz,” diye düşünür Markiz. Fakat yine de, arabasını durdurup küçük dilenciyi sorguya çeker.</p>
		<p>İnsanın kolye skandalında, daha baştan itibaren, en olmayacak şeyi gerçek kabul etmeye alışması lazım geliyor; en şaşırtıcı şeyler gerçek oluyor bu öyküde. Bu Jeanne gerçekten, Jacques de Saint-Rémy’nin meşru çocuğudur, av hırsızı, ayyaş ve köylülerin yaka silktiği bir adamdır bu; fakat yine de, rütbe ve eskilik bakımından Bourbonlardan hiç geri kalmayan Valois’ların doğrudan doğruya halefi olur. Bir kral evladının bu kadar akıllara durgunluk verici bir şekilde böyle bir sefalete düşmesinden etkilenen Boulainvilliers Markizi, kızı küçük kız kardeşiyle birlikte yanına alır ve ikisinin bir yatılı okulda eğitim görmelerinin masrafını üstlenir. Jeanne on dört yaşında bir terzi kadının yanında çıraklığa başlar, çamaşırcılık, ütücülük, suculuk, çamaşır terziliği yapar ve sonunda aristokrat kızlarını alan bir manastıra yerleştirilir. </p>
		<p>Fakat rahibe olmak için küçük Jeanne’ın pek kabiliyeti olmadığı çok geçmeden görülecektir. Babasının serseri kanı kaynamaktadır damarlarında, yirmi iki yaşındayken azmeder, kız kardeşiyle manastırın çitini aşıp kaçar. Cepte para yok, kafada macera çoktur, Bar-sur-Aube’da belirirler. Güzel bir kız olan Jeanne orada, küçük aristokrasiden bir jandarma subayı bulur, Nicolas de La Motte; çok geçmeden onunla evlenir, hem de son anda olur bu iş, çünkü rahibin bu evliliği takdisi çoktan yolda olan ikizlerin gelişinden hemen bir ay önce olabilmiştir. Madam La Motte; aslında, ahlak bakımından mezhebi bu kadar geniş bir adamla –hiçbir zaman kıskançlık etmemiştir– huzur içinde bir küçük burjuva hayatı sürebilirdi. Fakat “Valois kanı” hakkını istemektedir; bu küçük Jeanne’ın kafasında daha baştan bir tek fikir vardır: Yükselmeli! Nasıl, hangi yollardan olursa olsun. Önce, iyiliğini gördüğü Boulainvilliers Markizi’nin başına ekşir ve ne şans ki, kadının kendisini Zabern’de, Kardinal Rohan’ın sarayında kabul edeceği tutar. Güzeldir ve beceriklidir ya, hemen bu kibar ve iyi niyetli kardinalin zaafını kullanmayı başarır. Kardinal’in teşebbüsüyle kocası –herhalde görünmez bir çift boynuz karşılığı olarak– hemen şövalye beratını elde eder ve birikmiş borçları ödenir. </p>
		<p>Jeanne şimdi yine haline şükredebilirdi. Fakat yukarıya doğru yaptığı bu hoş sıçramayı yalnızca bir aşama olarak görmektedir. Kocası La Motte, Kral tarafından şövalye tayin edilmiştir ya, adam da şimdi kendine, kendi iradeişahanesiyle, bilaharç, kontluk bağışlar. İnsan gerçekten, eğer “Kontes Valois de La Motte” gibi tumturaklı bir isimle şişinebiliyorsa, sadaka gibi lütuf akçesi ve mütevazı bir subay maaşıyla taşrada kalıp ziyan mı olmalı? Ne saçma! Böyle bir isim, ne kadar kendini beğenmiş ve ahmak varsa güzelce yolmakta kararlı, gözü kara güzel bir kadın için senede 100.000 <em>livre</em> değerindedir. İki düzenbaz bu amaçla Paris’te, Neuve-Saint-Gilles Caddesi’nde bir evin tamamını kiralar, tefecilere Kontes’in, Valois soyundan olmakla miras hakkı iddia ettiği uçsuz bucaksız çiftliklerden dem vururlar ve ödünç aldıkları eşyayla bir yüksek sosyete oyunu sahnelerler – gümüş çatal bıçak hep yalnızca üç saatliğine olmak üzere, yakındaki bir dükkândan kiralanmaktadır. Sonunda, Paris’te alacaklıları fazla sıkıştırmaya başlayınca, Kontes Valois de La Motte, Versailles’a çıkıp saraya taleplerini yönelteceğini açıklar. </p>
		<p>Tabii, sarayda tek bir kimseyi tanımamaktadır, böyle olunca, yalnızca Kraliçe’nin bekleme odasına kabul edinceye kadar güzel bacaklarına kara sular inecektir. Fakat bu yırtık dolandırıcı, oynayacağı oyunu çoktan düşünmüştür. Diğer ricacılarla birlikte Madam Elisabeth’in kabul odasında beklerken aniden baygınlık geçirir. Herkes başına üşüşür; kocası, Kontes’in o yüksekten uçan ismini anar ve gözünde yaşlarla, baygınlığın nedeninin yıllar süren açlık ve bunun yol açtığı takatsizlik olduğunu anlatır. Turp gibi hasta öyle merhamet görür ki, sedyeyle evine taşınır, ardından 200 <em>livre</em> gönderilir ve maaşı 800 <em>livre</em>’den 1.500 <em>livre</em>’e çıkarılır. Fakat bu bir Valois için sadaka değil de nedir? Öyleyse, aynı tezgâhı bir daha, bir daha kurmalıdır, Kontes Artois’nın bekleme odasında ikinci bir baygınlık daha geçirir, Kraliçe’nin geçeceği yer olan Aynalı Galeri’de de bir üçüncüsünü. Maalesef bu zorlu dilencinin, cömertliğine özellikle güvendiği Marie-Antoinette’in bu olaydan hiç haberi olmaz, Versailles’da dördüncü bir bayılma da şüphe uyandıracaktır; bunun üzerine ikili pek ahım şahım olmayan bir ganimetle Paris’e döner. Elde ettikleri şey umduklarının yanına yaklaşmamaktadır. Tabii ki, bunu ağızlarından kaçırmamaya pek özen gösterirler, tersine, Kraliçe’nin kendisini sevgili akrabası olarak ne büyük bir âlicenaplıkla, ne kadar candan karşıladığını anlatırlar da anlatırlar. Ve ortada, Kraliçe’nin meclisinde saygın bir yeri olan bir Kontes Valois’yı tanıyor olmanın önemine inanan bol bol insan olduğundan, çok geçmeden bir sürü yağlı koyun gelir kırpılacak; iki düzenbazın kredisi bir süre için yine düzelmiştir. Bu borca batmış iki dilenci, bütün bir malikâne personeli edinirler –<em>mundus vult decipi</em><a class="si-noteref epub-type_noteref" href="#f125" id="ref_f125">125</a>– bu personelin başında sekreter dedikleri biri vardır, Rétaux de Vilette adındaki bu adam gerçekte asil kontesin yalnızca katakullilerini değil, yatağını da fütursuzca paylaşmaktadır, hatta ikinci bir sekreter olan Loth ise ruhban sınıfındandır. Buna ek olarak arabacılar, uşaklar, oda hizmetçileri tutulur, çok geçmeden Neuve-Saint-Gilles Caddesi’nde pek şen bir hayat yaşanmaya başlar. Bu evde eğlenceli oyun partileri vardır, gerçi tuzağa düşen kazlar için pek getirisi olmamaktadır; fakat yine de ne idüğü belirsiz hanımlar sayesinde neşeli geçen partilerdir. Ne var ki, son zamanlarda, alacaklı ve icra memuru olduğunu söyleyen o tedirgin edici kişiler askıntı olmaya başlamıştır ve aradan geçen bunca haftadan, aydan sonra nihayet para görmek gibi yakışıksız taleplerde bulunmaktadırlar. Muhterem çift için deniz bir kere daha bitmiştir, küçük numaralar artık işe yaramamaktadır. Büyük bir vurgun için işe koyulmanın zamanıdır.</p>
		<p class="gap">Büyük boyda bir dolap çevirmek için hep iki şeye gerek vardır: büyük bir dolandırıcı ile büyük bir ahmağa. Ne mutlu ki bu ahmak çoktan ellerinin altındadır: Ve bu kimse Fransız Akademisi’nin aristokrat üyesi, itibarlı Strasbourg Piskoposu, Fransa’nın İhsancıbaşısı, Kardinal Rohan’ın ta kendisidir. Tamamen zamanının adamı, ötekilerden ne daha kurnaz ne daha aptal, dış görünüşüyle büyüleyici biri olan bu Kilise büyüğü de yüzyılının hastalığını çekmektedir: kolay inanırlık. İnsanlık asla bir inancı olmadan uzun süre yaşayamaz; öte yandan, yüzyılın putu Voltaire, Kilise inancını moda olmaktan çıkardığı için, bunun yerine XVIII. yüzyıl salonlarına batıl inanışlar sızmaya başlamıştır. Simyacılar, Kabalacılar, Gül-Haçlılar, şarlatanlar, kara büyücüler ve mucize yaratan hekimler için bir altın çağ başlamaktadır. Hiçbir soylu bey, hiçbir monden hanım yoktur ki, Cagliostro’nun loncasında, Saint-Germain Kontu’yla yemekte, Mesmer’in manyetizma seanslarında bulunmuş olmasın. Bu “aydınlanmış” hovardalar tam da o kadar açık fikirli oldukları için, generalseler hizmetlerini, kraliçeyseler saygınlıklarını, papazsalar Tanrılarını ciddiye almaz oldukları için, karşılarındaki dehşetli boşluğa karşı metafizik, mistik, tabiatüstü, akıl erdirilmez herhangi bir oyun oynama ihtiyacı içindedirler ve bunca uyanıklıklarına, zekâlarının bunca kıvraklığına rağmen, eşsiz bir ahmaklıkla en beceriksiz dolandırıcıların bile tuzağına düşerler. Cagliostro, Zabern’deki saraya yerleşmiş, ev sahibinin parasını ve aklını beceriyle yolup durmaktadır. Şimdi, nasıl kâhinlerle haydutlar birbirlerini hemen ilk bakışta tanırsa, burada da Cagliostro ile La Motte’un karşılaşmasında böyle olmuştur; beriki, kardinalin bütün gizli arzularını bilen Cagliostro’dan Rohan’ın en gizli arzusunu da öğrenir, Fransa’nın başbakanı olmaktır bu arzu, korktuğu tek engelin ne olduğunu da bulup çıkarır: Kraliçe Marie-Antoinette’in kendi şahsına karşı gösterdiği o bilinen, fakat kendisinin nedenini açıklayamadığı tepki. Bir erkeğin zaafını bilmek demek, yırtık bir kadın için daima onu çoktan avucunun içine almış olmak demektir; düzenbaz hanımefendi bir telaş öyle bir dolap kurar ki, döndürmek için koştuğu piskopos olacak beygir ter yerine altın dökmeye başlar. La Motte, 1784 Nisanı’nda, “sevgili dostu” Kraliçe’nin ne kadar büyük bir samimiyetle kendisine sırlarını açtığı yolunda, arada sırada birkaç laf eder olur; gittikçe öyle güzel hikâyecikler uydurmaya başlar ki, yüreğinde bir kötülük olmayan kardinalde, bu çıtı pıtı hanımcığın kendisi için kraliçe nezdinde ideal bir elçi olabileceği inancı uyanır. Elbette, kırgınlık hissetmektedir, majestelerinin yıllardır yüzüne bile bakmayışından, bunu La Motte’a itiraf etmekten çekinmez; oysa kendisi ona samimiyetle hizmet etme iznine nail olmaktan daha büyük bir mutluluk düşünmemektedir. Ah, birisi olsa da, Kraliçe’ye kendisinin duyguları konusunda gerçeği sonunda anlatabilse! “Sırdaş”ı La Motte, Rohan’ın derdine kulak verir, ortak olur ve Marie-Antoinette’e onun lehinde bir şeyler söyleyeceğini vaat eder, derken Rohan da bu kadının tavsiyesinin ne biçim ağırlığı olduğuna şaşar kalır; çünkü daha mayıs çıkmadan, La Motte Kraliçe’nin fikir değiştirdiğini ve Kardinal’e yakında bu değişikliği gösteren gizli bir işaret vereceğini müjdelemiştir; fakat herkesin görebileceği bir işaret olmayacaktır bu henüz: Kraliçe gelecek saray kabulünde ona belli bir şekilde, gizlice baş eğerek işaret verecektir. İnsan bir şeye inanmak istemesin, bayıla bayıla inanır. İnsan bir şey görmek istemesin, pek kolaylıkla görür. Gerçekten, içinde kötülük olmayan Kardinal, bir sonraki kabulde, Kraliçe’nin baş eğişinde belli bir “nüans” fark ettiğini zanneder ve bunu canla başla uğraşarak sağlayan aracı kadının eline dükaları sayar.</p>
		<p>Fakat Madam La Motte için bu altın madeni daha yeterince değerlendirilmemiştir. Kardinali giydiği deli gömleğine daha da sıkı sarmak için, ona kraliçelerinin teveccühünü gösteren daha elle tutulur bir şey vermelidir. Mektup nasıl olur acaba? Ne diye tutmaktadır insan böyle gözü kara bir sekreteri evinde ve yatağında? Rétaux gerçekten, tereddütsüz, Marie-Antoinette’in elyazısıyla, arkadaşı Valois’ya yazılmış mektuplar döşenir. Hele o çılgın bu mektupları sahici sanıp hayran hayran seyrediyorsa, niçin bir adım daha atmamalı bu kârlı yolda? Niçin Rohan ile Kraliçe arasında gizli bir mektuplaşma tezgâhlayıp adamın kasasının dibini görmemeli? La Motte’un tavsiyesi üzerine, gözleri kamaşmaktan görmez olmuş kardinal şimdiye kadarki davranışının ayrıntılı bir şekilde nedenlerini açıklayan bir mektup yazar, günlerce üzerinde çalışıp orasını burasını düzeltir ve sonunda temize çekip bu kelimenin tam anlamıyla hizmeti parayla ödenmez kadına teslim eder. Ve, bak hele, gerçekten bir sihirbaz, gerçekten Kraliçe’nin en samimi arkadaşı değil midir bu kadın? Hemen birkaç gün sonra Madam La Motte beyaz nervürlü kâğıt üzerine yazılmış, küçük boyda, kenarları altın yaldızlı bir köşesinde Fransız zambağı görülen bir mektupçuk getirir. Hep o kadar erişilmez olan, mesafe koyan, mağrur Habsburglu Kraliçe şimdiye kadar aşağıladığı kuluna şöyle yazmaktadır: “Sizi artık suçlu olarak görmek mecburiyetinde olmadığımdan memnunum; dilediğiniz kabulü ise size henüz sağlayamayacağım. Şartlar böyle bir kabule müsaade eder etmez size haber vereceğim. Ketum olunuz!” Dolandırılan adamın sevinçten içi içine sığmamaktadır, La Motte’un tavsiyesi üzerine Kraliçe’ye teşekkür eder, tekrar mektup alıp tekrar mektup yazar ve yüreği Marie-Antoinette’in en yüksek teveccühüne layık olmanın gururu ve özlemiyle dolup taşarken, La Motte da onun ceplerini boşalttıkça boşaltır. Bu cüretkâr oyun, bütün canlılığıyla sürmektedir.</p>
		<p class="gap">Yazık ki, bu komedide hâlâ oyuna çıkmamış önemli bir kişi vardır, ki bu da oyunun başkişisidir: Kraliçe. Fakat o işin içine girmeden bu tehlikeli dolap uzun uzadıya dönemez, çünkü gerçekte Kraliçe’nin buz gibi bakışlarını o nefret ettiği yüzünün hep ötelerinde bir yerlere yönelttiği ve asla hitap etmediği kişi insanların en safı bile olsa, kendisine kraliçenin selam verdiği sürgit anlatılabilir bir öykü değildir. Zavallı çılgının sonunda işin içinde bit yeniği sezmesi tehlikesi gittikçe büyümektedir. Bu durumda iyice gözü kara cinsinden bir hamle düşünülmelidir. Kraliçe’nin şahsen Kardinal’le konuşması tabii ki söz konusu olmadığına göre o ahmağın Kraliçe’yle konuşmuş olduğuna inanmasını sağlamak yetmez mi? Acaba, bütün düzenbazlıkların en sevdiği zamanı, karanlığın bastığı saati ve uygun bir yeri, örneğin Versailles Parkı’nda herhangi, gölgeli bir köşeyi seçip Rohan’la Kraliçe’nin iki çift laf öğretilmiş bir benzerini bir araya getirmek nasıl olur? Geceleyin bütün kediler karadır; zaten Kardinal’in o heyecanlara kapılmış, aklı başından gitmiş haliyle düşeceği bu oyunun aldatıcılığı da Cagliostro’nun gözbağcılıkları ve görgüsüz bir kâtibin elinden çıkmış altın kenarlı mektuplardan daha aşağı kalacak değildir.</p>
		<p>Fakat bir figüran, bugün film setlerinde söylendiği üzere, bir “dublör” böyle alelacele nerede bulunur? Eh, her cinsten ve boydan, zayıfından toplusundan, incesinden irisinden, sarışınından esmerinden gayet yardım seven hanımların ve hanımcıkların sabah akşam iş gereği bir aşağı bir yukarı yürüdükleri yerde; Paris’in fahişelik merkezi Kraliyet Sarayı Bahçesi’nde. Bu nazik seçip getirme işini “Kont” de La Motte üstlenir; uzun uzadıya araması gerekmeden buluverecektir Kraliçe’nin yerini alacak benzerini, Nicole adlı genç bir hanım –sonra adı Barones d’Oliva olur– güya şapkacıdır, gerçekte ise kadın müşterilerden çok erkeklere hizmet etmekle meşguldür. Onu bu hafif rolü üstlenmeye razı etmek pek zahmete mal olmaz, “Çünkü,” diye açıklayacaktır Madam La Motte hâkimlerine, “kendisi çok aptaldı.” 11 Ağustos günü bu aşk hizmetkârı Versailles’a, kiralanmış bir daireye getirilir, üzerine Kontes Valois kendi eliyle, Kraliçe’nin, Madam Vigée-Lebrun tarafından yapılmış portresinde giydiğine tıpatıp benzetilerek yapılmış, beyaz benekli bir muslin rop giydirir. Bir de itinayla pudralanmış saçına yüzü gölgeleyen, geniş kenarlı bir şapka oturtuldu mu, on dakikalığına kraliyetin ihsancıbaşısı karşısında kraliçeyi oynayacak olan, bu arada hafif bir ürküntüye kapılmış fettan tazeyi salın gitsin akşam karanlığının bastığı parka! Bütün çağların en cüretkâr haydutluk komedisi başlamıştır.</p>
		<p>La Motte çifti tebdilikıyafet etmiş düzmece kraliçesiyle Versailles teraslarından süzülüp geçer. Gökyüzü üstlerine, haydutlara karşı hep lütufkâr olduğu üzere, aysız bir karanlık sermektedir. Venüs Korusu’na inerler, burada çamların, sedirlerin, ladinlerin gölgesinde bir siluetten fazla bir şey görmek pek mümkün değildir, yani aşk oyunlarına büyülü bir şekilde uygun, bu harikulade soytarılık oyununa ise daha bile uygun bir yerdir burası. Zavallı küçük yosmacık titremeye başlar. Bu elin yabancıları, nasıl bir maceraya sürüklemiştir kendisini? Ona kalsa kaçıp gidecektir. Korku içinde, elindeki gülü ve emredildiği üzere burada kendisine hitap edecek olan kibar bir beye vereceği pusulayı tutmaktadır. Derken çakıllar gıcırdar bile. Bir adam silueti görünür, bu Rétaux’dur, kralın bir uşağı rolünde Rohan’ı getirmektedir. Nicole birdenbire kuvvetle öne itildiğini hisseder – yanındaki iki çöpçatan karanlık yutmuşçasına kaybolur. Yalnız başına kalakalmıştır, doğrusu yalnız da değil; çünkü kendisine doğru uzun boylu, zayıf, şapkasını alnına indirmiş, yabancı bir adam yürümektedir: Bu, kardinaldir.</p>
		<p>Gariptir, ne kadar soytarıca davranmaktadır bu yabancı. Saygıyla yere kadar eğilir, yosmanın elbisesinin eteğini öper. Şimdi Nicole’ün ona gülü vermesi gerekmektedir, bir de hazırlanmış mektubu. Fakat şaşkınlığı içinde gülü düşürür ve mektubu unutur. Ve boğazı düğümlenerek, kendisine güçbela ezberletilmiş birkaç sözcüğü kekeler: “Geçmişteki her şeyin unutulduğunu umut edebilirsiniz.” Bu sözler yabancı kavalyeyi ölçüsüz bir sevince boğmuş görünmektedir, tekrar tekrar eğilir, gözle görülür bir saadet hali içinde, en hizmetkârane teşekkürlerini sunar, zavallı küçük şapkacıysa, bu teşekkürün ne olduğunu anlamaz. O yalnızca korkmakta, herhangi bir şey söyleyerek kendini belli etmekten ölesiye korkmaktadır. Fakat Tanrı’ya şükür ki, o sırada çakıllar yine gıcırdar, hızlı adımlar yaklaşır, biri alçak sesle ve heyecanla seslenir: “Çabuk, çabuk gidiniz! Madam ve Artois Kontesi çok yakındalar.” Söylenen, etkisini yapar, kardinal korkuya kapılır ve bir telaş, Madam La Motte’un eşliğinde oradan uzaklaşır, bu arada soylu zevci de küçük Nicole’ü geri götürür; bu komedinin düzmece kraliçesi kalbi çarpa çarpa sarayın yanından geçip giderken, içeride, gecenin kendi gibi karanlık camların ardında gerçek Kraliçe her şeyden habersiz uyumaktadır.</p>
		<p>Aristophanes’e layık dolap başarıyla döndürülmüştür. Kardinal, bu zavallı öküz, artık kafasının üstüne, bütün aklını başından alan bir darbe yemiştir. Şimdiye kadar, hissettiği güvensizliği hep uyuşturmak gerekmiştir, verilmiş sanılan baş selamı yalnızca yarım bir delil olmuştur, mektuplar da öyle; fakat şimdi, bu dolandırıcılık kurbanı, Kraliçe’nin ta kendisiyle konuşmuş olduğunu ve onun kendisini affettiğini bizzat ağzından işittiğini sandığına göre, Kontes La Motte’un her bir sözü, İncil’den de daha gerçek gelecektir kulağına. Yol iniş de olsa çıkış da olsa La Motte’un dümen suyundadır artık. Bu akşam Fransa’da ondan daha mutlu bir insan yoktur. Rohan kendini başbakan olarak, Kraliçe’nin gözdesi olarak görmektedir bile.</p>
		<p>Birkaç gün sonra La Motte, Kardinal’e, Kraliçe’nin teveccühünün bir kanıtını daha iletir. Majesteleri –Rohan onun yüreğinin ne kadar merhametli olduğunu elbet bilirmiş– zor duruma düşmüş asil bir ailenin eline 50.000 <em>livre</em> ulaştırmak istemektedir; fakat şu sıra ödeme yapmasına engel bir durum vardır. Acaba Kardinal bu hayırperverliği onun yerine üstlenecek midir? Rohan, alabildiğine mutlu, Kraliçe’nin o devasa gelirlerine rağmen ödeme zorluğu içinde olduğuna bir an bile şaşmaz. Bütün Paris bilmektedir ya, sürekli borç içinde olduğunu. Hemen, Cerf-Beer adlı bir Alsace Yahudisini çağırır, ondan 50.000 ödünç alır, iki gün sonra bu altınlar takır takır La Motte’ların masasının üstüne dökülür. Şimdi artık kuklayı oynatacak ipler geçmiştir ellerine. Üç ay sonra dozu artırırlar; Kraliçe bir kere daha para arzu etmektedir, Rohan da hamisinin hizmetine bir an önce koşabilmek için rehine mobilya ve gümüş eşya verir.</p>
		<p>Artık Kont ve Kontes de La Motte için cennetimsi bir zaman başlamıştır. Kardinal ta uzakta, Alsace’ta oturmakta ama parası neşeyle onların cebinde şıngırdamaktadır. Artık endişelenmeleri gerekmeyecektir, parayı sayan bir soytarı bulunmuştur. Kendisine ara sıra kraliçe adına bir mektup yazılacaktır, o da sökülecektir dükaları. O zamana kadar vur patlasın, çal oynasın, yarını düşünmek de ne oluyormuş! Yalnızca hükümdarlar, prensler, kardinaller değildir bu hafif çağda düşüncesiz olan, haydutlar da öyledir. Alelacele, Bar-sur-Aube’da şatafatlı bir bahçesi ve zengin bir çiftliği olan bir köy evi alınır, bu yüksek malikânede altın tabaklardan yenir, pırıl pırıl kristallerden içilir, oynanır, müzik yapılır, en üst sosyete Kontes Valois de La Motte’un cemiyetine dahil olabilmek için akın eder. Ne güzeldir, böyle ahmakların olduğu bir dünya!</p>
		<p class="gap">Oyunda üç kere en yüksek kâğıdı çeken, düşünmeden dördüncü defa da en büyük cüreti gösterip banko diyecektir. Beklenmedik bir rastlantı La Motte’un eline koz asını verir. Verdiği davetlerden birinde, birisi, saraya iş yapan zavallı kuyumcular olan Böhmer ile Bassenge’ın büyük sıkıntılar içinde olduğunu anlatır. Bütün sermayelerini ortaya koyup, epey de borçlanıp insanın yeryüzünde gördüğü en şahane elmas kolyeye yatırım yapmışlardır. Bu süs aslında Dubarry için hazırlanmıştır, çiçek felaketi XV. Louis’yi öbür dünyaya göçürmese, o da mutlaka almış olacaktır kolyeyi; ardından İspanya sarayına teklif etmişlerdir, üç kere de mücevherat çılgını olan ve hep her şeyi, uzun boylu fiyat sormadan alıveren Marie-Antoinette’e. Fakat Louis, o sıkıcı tasarruf ustası, 1 600.000 <em>livre</em>’i cebinden çıkarmak istememiştir; kuyumcular da şimdi gırtlaklarına kadar borca batmış haldedir, faizler o güzel elmasları yemeye başlayacaktır neredeyse; herhalde bu harika kolyeyi, onunla birlikte de sahip oldukları bütün paralarını tekrar dağıtmaları gerekecektir. Acaba kendisi, Kontes Valois, değil mi ki Kraliçe Marie-Antoinette’le bu kadar samimidir, acaba arkadaşı kraliçelerini bu mücevheri satın almaya razı edemez mi, taksitle tabii, en iyi koşullarla? Kendisi de hatırı sayılır para kazanabilecektir bu işten. Kraliçe üzerinde etkili olduğu yolundaki efsanenin ayakta kalmasına büyük özen gösteren La Motte, konuşup yardımcı olmaya çalışacağını söyler ve 29 Aralık günü iki kuyumcu, bu harika mücevher kutusunu göstermek üzere  Neuve-Saint-Gilles Caddesi’ne getirir.</p>
		<p>Ne manzaradır bu! La Motte’un kalbi duracak gibi olur. Gün ışığında bu elmaslar gibi, onun akıllı kafasında da küstahça düşünceler pırıldamakta, uçuşmaktadır: Acaba şu baş eşek kardinalin kolyeyi Kraliçe için gizlice satın alması sağlansa nasıl olur? Adam Alsace’tan yeni dönmüştür ki, La Motte onu sıkı bir kıskaca alır. Yeni bir teveccühün el ettiğini söyler. Kraliçe, tabii zevcinin haberi olmadan değerli bir mücevher almak istemekte, bunun için de ketum bir aracıya gerek duymaktadır; güveninin işareti olarak, bu gizli ve şerefli görevi vermek için Rohan’ı düşünmüştür. Gerçekten, La Motte hemen birkaç gün sonra bir zafer haberi verircesine, Böhmer’e bir alıcının bulunduğunu bildirerek adamı mutluluğa boğar: Kardinal de Rohan. 29 Ocak günü Kardinal’in sarayında, Hôtel de Strasbourg’da, satış sözleşmesi yapılır: 1 600.000 <em>livre</em>, iki yıl içinde, altı aylık dört vadeyle ödenecektir. Mücevher 1 Şubat’ta teslim olunacak, ilk taksit 1 Ağustos 1785’te verilecektir. Kardinal koşulları kendi eliyle imzalayıp La Motte’a verir; bu da sözleşmeyi “arkadaş”ı Kraliçe’ye iletecektir; dolandırıcı kadın hemen ardından, 30 Ocak’ta majestelerinin bütün şartları uygun bulduğu haberini getirir.</p>
		<p>Fakat – ahırın kapısına bir adım kala inadı tutar şimdiye kadar alabildiğine uysal davranan eşeğin. Nihayetinde işin içinde bir milyon ve altı kere yüz bin <em>livre</em> vardır, en hovarda prens için bile hatırı sayılır bir meblağ! Böyle devasa bir kefalet altına giren için hayat memat meselesidir bu, elinde hiç değilse borç senedi gibi bir şey, Kraliçe’nin imzaladığı bir belge olsun ister. Yazılı bir şey mi? Memnuniyetle! Sekreterin işi ne, gücü nedir? Ertesi gün La Motte sözleşmeyi getirir; işte, maddelerden her birinin kenarında Kraliçe’nin elyazısıyla “Onaylanmıştır!” şerhi, sözleşmenin sonunda ise “kendi eliyle” attığı imza vardır: “Marie-Antoinette de France.” Sarayın ihsancıbaşısı, Akademi üyesi, eski bir elçi ve hayallerinde yarının devlet bakanı olan biri azıcık kafasını işletse, Fransa’da bir Kraliçe’nin bir belgeyi asla ön isminden başka türlü bir isimle imzalamayacağını bilecek, dolayısıyla “Marie-Antoinette de France” şeklinde bir imzanın ilk bakışta bile, işin içinde, ustalığı bir yana, en adisinden, gayet bilgisiz bir sahtekâr olduğunu ifşa ettiğini görüp itiraz edecektir. Fakat ne diye kuşku duymalı ki, Kraliçe kendisini bizzat Venüs Korusu’nda gizlice kabul ettiğine göre? Bu gözleri kamaşmış Kardinal, borç senedini asla elinden çıkarmayacağına ve hiç kimseye göstermeyeceğine dair dolandırıcı kadına yemin üstüne yemin eder. Ertesi gün, 1 Şubat’ta kuyumcu mücevheri Kardinal’e getirir, o da akşamleyin, Kraliçe’ye bizzat teslim edildiğinden emin olmak için kendi eliyle La Motte’a götürür. Neuve-Saint-Gilles Caddesi’nde uzun uzun beklemesi gerekmez, çok geçmeden bir erkeğe ait ayak seslerinin merdivenlerden yukarı çıktığı işitilir. Madam La Motte, Kardinal’den bir yan odaya geçmesini rica etmektedir, odanın camlı kapısından teslim işinin usulünce yapıldığını gözleyip onaylayabilecektir. Gerçekten, tamamen siyahlar içinde genç bir adam belirir –tabii yine Rétaux, aslan sekreter– ve kendini şu sözlerle tanıtır: “Kraliçe’nin emriyle geliyorum.” “Ne harika kadın şu Kontes Valois de La Motte,” diye düşünmeden edemez Kardinal, ne kadar büyük bir ketumiyet içinde, ne kadar sadık bir yürekle, ne büyük ustalıkla her şeyi ayarlamıştır! Mücevher kutusunu iç rahatlığıyla La Motte’a teslim eder, kadın da esrarengiz ulağın eline tutuşturur; adam geldiği gibi, tuttuğu yüküyle birlikte bir telaş kaybolur, onunla birlikte kolye de, mahşer gününe kadar yok olur. Kardinal etkilenmiş bir şekilde veda eder: Şimdi, böyle bir dostluk hizmetinden sonra, artık Kraliçe’nin gizli yardımcısı olan kendisinin, artık Kral’ın birinci hizmetkârı, Fransa’nın başbakanı olması uzun sürmeyecektir!</p>
		<p class="gap">Birkaç gün sonra bir Yahudi kuyumcu Paris polisine başvurarak zarara uğrayan meslektaşları adına şikâyette bulunur: Rétaux de Villette en değerlisinden elmasları öyle düşük fiyatlarla satmaktadır ki, çalıntı olduklarını düşündürtmektedir. Polis bakanı Rétaux’yu önüne getirtir. Buysa, elmasları Kral’ın bir akrabasından, Kontes Valois de La Motte’tan satması için aldığını beyan eder. Kontes Valois ismi, bu asil isim, memur üzerinde hemen bir yumuşatıcı etkisi yapar, ölesiye dehşete düşmüş olan Rétaux’yu alelacele salıverir. Ama yine de: Kontes şimdi, sökülen taşları –uzun süren avın ganimetini hemen kesip parçalamışlardır bu arada– Paris’te okutmanın ahmakça bir tehlikeye atılmak olacağını anlamıştır. Bunun üzerine yiğit kocasının ceplerini elmaslarla doldurup adamı Londra’ya gönderir – New Bond Street ve Piccadilly kuyumcuları böyle bol ve ucuz bir mal kaynağı bulmuş olmaktan gayet memnun kalırlar.</p>
		<p>Hayda, şimdi birdenbire para gelmiştir; bu, cüretkârlıkta üstüne olmayan dolandırıcı kadının bile rüyasında görmeye cesaret edemeyeceği kadar, onun da bin katı para. Bu olağanüstü başarının verdiği arsızca cüret içinde, yeni edindiği zenginliği bütün şatafatıyla göstermekten çekinmez. Dörder İngiliz kısrağının çektiği arabalar edinilir, ihtişamlı üniformalar giymiş uşaklar, tepeden tırnağa sim işlemelere boğulmuş bir Zenci, halılar, goblenler, bronzlar, tüylü şapkalar, kıpkırmızı kadifeden bir yatak. Saygıdeğer çift daha sonra, Bar-sur-Aube’daki krallara layık rezidansına taşınırken, alelacele bulunup alınmış bunca değerli eşyayı taşımak için tastamam yirmi dört araba gerekecektir. Bar-sur-Aube, Binbir Gece’ deki gibi, unutulmaz bir eğlence yaşar. Yeni gelen Karun’un kervanının önünden şatafatlı atlı ulaklar ilerlemekte, arkadan beyaz döşemeli, inci beyazı boyalı Berline tipi İngiliz arabası gelmektedir. Çiftin ayaklarını ısıtmak için (gerçi o ayakları bir telaş ülke dışına kaçmakta kullansalar daha hayırlı olacaktır) sarındıkları atlas örtüler, Valois ailesinin armasını taşımaktadır: “<em>Rege ab avo sanguinem, nomen et lilia</em>” – “Kral atamdan almışım kanı, ismi ve zambağı.” Bir zamanların jandarma subayı bir ihtişama bürünmüştür ki: Bütün parmaklarında yüzükler, ayakkabılarında elmaslı tokalar vardır, kahraman göğsünde üç ya da dört saat zinciri pırıldamaktadır ve gardırobunun dökümü –sonradan tutulacak olan mahkeme dosyasından görülebilir– Mecheln dantelleriyle süslü, oyma işli altın düğmeleri ve en kıymetlisinden kordonları olan en az on sekiz adet ipek ya da brokar, yepyeni elbise bulundurmaktadır. Yanındaki zevcesinin lüks bakımından ondan hiç geri kalır tarafı yoktur; bir Hint putu gibi mücevher ışıltıları, pırıltıları yaymaktadır. Böyle zenginlik o küçük Bar-sur-Aube’da görülmüş değildir, çok geçmeden de mıknatıs gibi bir etki yaymaya başlar. Etraftan bütün aristokrasi bu malikâneye akın eder ve orada verilen cömert âlemlerden payını alır; sürülerle uşak, değerli gümüş kaplarda en seçme yemekleri sunmakta, müzisyenler yemek müziği çalmakta, Kont yeni bir firavun gibi şahane mekânlarını arşınlamakta ve insanlara avuç dolusu para dağıtmaktadır.</p>
		<p>Kolye öyküsü bu noktada yine o kadar absürd ve fantastik bir hal alır ki, insana hiç olmayacak bir şeymiş gibi gelir. Sahtekârlığın en geç üç-beş, ya da sekiz-on hafta sonra ortaya çıkması gerekmez mi? Nasıl olur da –diye sormaktadır ister istemez olağan akıl– bu iki haydut, sanki polis diye bir şey yokmuşçasına, zenginliklerini bu kadar küstahça bir şatafat içinde gösterebilmektedir? Fakat Madam La Motte aslında tamamen doğru bir hesap yapmaktadır; şöyle düşünür: Gerçekten kötü bir darbe gelecek olursa, arkasına geçeceğimiz iyi bir adam var. İş patlak verirse ne olacak ki, o her şeyi düzene sokacaktır, Mösyö Kardinal Rohan! Fransa’nın ihsancıbaşısı asla istemeyecektir bu skandalın ortaya çıkmasını, yoksa dünya döndükçe bizzat gülünç hale düşecektir. Hiç ses çıkarmadan ve gözünü kırpmadan kolyeyi kendi cebinden ödemeye razı olacaktır. Öyleyse neden korkmalı ki: İşin içinde böyle bir ortak olduktan sonra, damaskodan yatağında rahat rahat uyuyabilir insan. Gerçekten de dert etmezler kendilerine, becerikli Madam La Motte ile saygıdeğer zevci ve kalemine güçlü sekreteri; bunun yerine, insanın ahmaklığından o becerikli elleriyle sağdıkları bitmez tükenmez sermayenin getirisini avuç avuç harcayıp sefa sürerler.</p>
		<p>Ufak bir nokta vardır ki, bu arada iyi yürekli Kardinal Rohan’a tuhaf gelmektedir. Hemen ilk resmî kabulde kraliçeyi kıymetli kolyeyle süslenmiş olarak görmeyi beklemiş, belki de tek bir kelime olsun etmesini, sırdaşça bir baş selamı almayı, bütün başkalarının göremeyeceği kadar kapalı ve yalnızca kendisi için anlaşılır bir takdir jesti görmeyi umut etmiştir. Ne gezer! Marie-Antoinette her zamanki soğukluğuyla önünden geçer gider, kolye beyaz boynunda ışıldamaz. “Kraliçe benim kolyemi niçin taşımıyor?” diye sorar nihayet La Motte’a, iyice şaşırmış olarak. Kurnaz kadın yanıt bulmakta hiçbir zaman zorlanmamıştır ki: Parası tamamen ödenmediği sürece kolyeyi taşımak Kraliçe’ye ters gelmektedir. Ancak ödenince yapacaktır kocasına sürprizi. Sabırlı eşek yine başını samana sokar ve bu yanıtla yetinir. Fakat nisan yavaş yavaş mayısa döner, mayıs haziran olur, ilk 400.000 <em>livre</em>’in ödeme günü olan 1 Ağustos gittikçe yaklaşır. Zaman kazanmak için yeni bir hile düşünür dolandırıcı. Kraliçe düşünmüş, diye anlatır, fiyatı yine de çok fazla buluyormuş; kuyumcular 200.000 <em>livre</em> inmezse, kolyeyi geri göndermekte kararlıymış. Kurnaz kadın, aklı sıra kuyumcuların uzun uzadıya tartışmalara gireceğini, böylece de zaman geçeceğini hesap etmektedir. Fakat yanılır. Fiyatı zaten çok yüksek tutmuş olan ve çoktandır etekleri tutuşmuş olan kuyumcular öneriyi hiç itirazsız kabul eder. Bassenge bir yazı hazırlayıp Kraliçe’ye indirime razı olduklarını belirtir, Böhmer de, Rohan’ın izniyle bu yazıyı zaten başka bir mücevher teslim edeceği tarih olan 12 Temmuz günü Marie-Antoinette’e verir. Mektup şöyle demektedir:</p>
		<div class="letter html5_section">
			<p>Majesteleri, bize teklif edilmiş olan ve bizim de bütün gayretimiz ve hürmetimizle kabul ettiğimiz yeni tediye şartlarının Majestelerinizin emirlerine karşı sadakatimizin ve itaatimizin yeni bir delili olarak nazarı itibara alındığını farz etmeye mezun olduğumuz için derin bir saadet hissetmekteyiz. Mevcut elmas takıların en güzeli olan kolyenin kraliçelerin en yücesinin ve en iyisinin hizmetinde olmaya layık görüldüğünü düşünmek içimizi hakiki bir tatminle dolduruyor.</p>
		</div>
		<p>Bu mektup, çetrefil üslubuyla, konuyu bilmeyen biri için ilk bakışta anlaşılır gibi değildir. Fakat bu kişi yine de, dikkatle okuyup biraz düşünse, aslında sormadan edemeyecektir: Hangi ödeme şartları? Hangi elmas takı? Fakat yüzlerce örnekten ötürü bilinmektedir ki, Marie-Antoinette nadiren yazılı ya da basılı bir şeyi sonuna kadar okur, pek canını sıkar böyle şeyler; ciddi ciddi düşünmek hiç ona göre bir iş olmamıştır. Bu mektubu da, ancak Böhmer selamını verip gittikten sonra açar. Hizmetkârane bir ifadeyle yazılmış bu çetrefil lafların anlamına –gerçekte olup bitenden tamamen habersiz olduğundan– varamadığı için de, nedimesine Böhmer’i işi aydınlatmak için geri çağırmasını buyurur. Fakat ne yazık ki kuyumcu saraydan ayrılmıştır bile. Neyse, yakında anlaşılacaktır bu Böhmer çılgınının ne demek istediği! “Bir dahaki sefer,” diye düşünür Kraliçe ve mektubu hemen ateşe atar.</p>
		<p>Bu mektubun yok edilmesi de, Kraliçe’nin işin ardını soruşturmaması da –kolye skandalının her yönü gibi– ilk bakışta olur şey gibi görünmemektedir, hatta Louis Blanc gibi o kadar dürüst tarihçiler bile, mektubun böyle atılıverilmesinde kuşku uyandıracak bir nokta görmeye, Kraliçe’nin bu karanlık işten bir şekilde haberi olduğunu düşünmeye yatkınlık göstermişlerdir. Gerçekte, bu alelacele yakıverme olayında, ömrü boyunca kendisine yöneltilmiş her bir satır yazıyı kendi dikkatsizliğinden ve sarayın ispiyonculuğundan duyduğu korku içinde daima, hemen yakmış olan bir kadın söz konusu olduğundan, şaşılacak bir şey yoktur: Tuileries baskınından sonra bile yazı masasında, kendine hitap eden tek bir yazı bulunamamıştır. Ne var ki, başka zaman dikkatliliğe hizmet eden bu tutum, bu olayda dikkatsizliğe dönüşmüştür.</p>
		<p>Sahtekârlığın daha önce ortaya çıkmaması için demek ki bir dizi rastlantı bir araya gelmiştir. Fakat bütün bu üçkâğıtçılık artık fayda etmez olur; 1 Ağustos yaklaşmakta, Böhmer parasını istemektedir. La Motte son bir savunma oyunu sahneler: Birdenbire, kuyumcuların önünde kâğıtlarını ortaya döker ve küstahça der ki: “Dolandırıldınız. Kardinal’in elindeki kefaletin imzası sahte. Fakat prens zengindir, parayı kendisi ödeyebilir.” Bununla darbeyi kendi üzerinden savuşturabileceğini ummaktadır, aslında gayet mantıklı bir hesapla ummaktadır ki, kuyumcular şimdi öfkeyle kardinalin üstüne çullanacak, ona her şeyi anlatacaklardır, o da bütün saray ve toplum karşısında ölesiye bir gülünçlüğe düşmemek için, utanç içinde çenesini tutacak ve 1.600.000 <em>livre</em>’i gık demeden sökülecektir. Fakat Böhmer ile Bassenge mantıklı olarak, psikolojik açıdan düşünmemekte, yalnızca paraları uğruna tir tir titremektedir. Borç içindeki Kardinal’le bir alışverişleri olsun istemezler artık. Kraliçe –henüz ikisi de Marie-Antoinette’in oyunun içinde olduğu kanaatindedir, öyle ya, son mektuplarını suskunlukla karşılamıştır– kuyumcuların gözünde, ödeme gücü şu palavracı kardinalden daha yüksek bir borçludur. Şu da var: En kötü durumda bile –yine hata etmektedirler böyle düşünmekte– kolye, Kraliçe’nin elindedir ya, o değerli teminat.</p>
		<p>Şimdi soytarılığın daha ileri götürülemeyeceği noktaya ulaşılmıştır. Ve yalanlarla karşılıklı aldatmalardan oluşan bu Babil Kulesi, Böhmer, Versailles’a gelip Kraliçe’nin huzuruna kabul edilmeyi istediğinde, tek bir darbeyle darmadağın olur. Bir dakika geçmiştir ki, kuyumcular da, Kraliçe de burada adice bir dolandırıcılığın dönmüş olduğunu anlamışlardır; asıl dolandırıcının kim olduğunu ise artık mahkeme gösterecektir.</p>
		<p class="gap">Bütün davaların en karışığı olan bu dava üzerine bütün dosyalar ve ifadelerden, bugün sarsılmaz bir kesinlikle bilinen bir şey vardır: Marie-Antoinette’in kendi adı, kendi kişiliği, kendi onuruyla oynanan bu aşağılık oyundan en ufak bir şekilde bile haberi olmamıştır. Hukuki anlamda alabildiğine masumdur, dünya tarihinin bu en cüretli haydutluğunun yalnızca kurbanıdır, haberdarı değil, hele suçlusu hiç değil. Kardinal’i hiçbir zaman kabul etmemiş, dolandırıcı La Motte’u asla tanımamış, kolyenin tek bir taşını olsun hiçbir zaman eline almamıştır. Yalnızca açık biçimde kötülüğe uğraşan bir nefrete ve bilinçli bir iftiraya dayanılarak kendisinin bu dolandırıcıyla ve bu kafasız kardinalle işbirliği içinde davrandığı ileri sürülebilmiştir; tekrar tekrar söylenmeli ki, Kraliçe, haydutlar, sahtekârlar, hırsızlar ve ahmaklar tarafından onursuzca bir skandalın içine tamamen habersiz olarak çekilmiştir. </p>
		<p>Yine de – ahlaki açıdan Marie-Antoinette tamamen beraat ettirilemez. Çünkü bütün bu dolandırıcılık, yalnızca onun bütün şehirce bilinen kötü ünü dolandırıcılara cesaret verdiği için ve kraliçenin her türlü düşüncesizliği yapabileceği, dolandırılanlar bakımından daha baştan inanılır bir şey olduğu için sahneye konulabilmiştir. Trianon’un yıllarca süren hafiflikleri ve çılgınlıkları olmasa, bu yalanlar komedyasının da hiçbir şekilde temeli olmayacaktır. Aklı başında hiçbir insan, gerçek bir hükümdar olan bir Maria Theresia’nın kocasından gizli mektuplaşabileceğini ya da karanlık parkların ağaçları arasında randevu verebileceğini düşünmeye cesaret edemezdi. Eğer daha önce bütün Versailles’da Kraliçe’nin geceleri parkta gezmeye çıktığı, mücevherlerini takas ettiği, ödenmemiş borçları olduğu yolunda dedikodular olmasaydı, Rohan olsun, iki kuyumcu olsun, Kraliçe’nin para sıkıntısı içinde olduğu ve kocasının bilgisi dışında taksitle ve aracılar eliyle gizli kapaklı biçimde, değerli elmas eşya satın alacağı yolundaki akla ziyan bir yalana inanmazlardı. Eğer temeli Kraliçe’nin kendi havailiği atmış, kötü ünü de inşaata merdiven tutmuş olmasaydı, La Motte böyle bir yalanlar şatosunu asla kuramazdı. Tekrar ve tekrar söylemeli: Kolye skandalının bütün bu fantastik dolambaçlarında Marie-Antoinette akla gelebilecek en masum insandır; fakat ismi kullanılarak böyle bir dolandırıcılığa yeltenilir ve inanılır kılınmış olması onun tarihî suçudur, öyle de kalacaktır.</p>
	</div>
	<div class="si-footnotes html5_section epub-type_footnotes">
		<div class="si-footnote html5_aside epub-type_footnote" id="f125"><a class="si-backref" href="#ref_f125">125</a><span class="si-footnote-text">. (Lat.) Dünya kandırılmış olmak ister. (Y.N.)</span></div>
	</div>
</body>
</html>