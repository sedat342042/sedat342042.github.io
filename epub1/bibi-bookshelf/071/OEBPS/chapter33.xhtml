<?xml version="1.0" encoding="UTF-8" standalone="no"?><html xmlns="http://www.w3.org/1999/xhtml" xmlns:epub="http://www.idpf.org/2007/ops">
<head>
	<title>Marie Antoinette</title>
	<link href="main.css" rel="stylesheet" type="text/css"/>
<meta name="Adept.resource" value="urn:uuid:60791d9f-e32d-4515-8960-594a479c0671"/>
</head>
<body class="chapter epub-type_chapter">
	<div class="container html5_section">
		<h1>Son çığlıklar</h1>
		<p>Marie-Antoinette nefretin soluğunu ta yüzünde hissedeli, devrimin mızraklarını Tuileries’de, kendi odasında göreli ve Ulusal Meclis’in aczini, belediye başkanının kötü niyetini yaşayalı beri, eğer dışarıdan derhal yardım gelmeyecek olursa, kendisinin ve ailesinin artık kurtarılamaz biçimde mahvolacağını bilmektedir. Onu artık yalnızca Prusyalıların, Avusturyalıların fırtına gibi bir zaferi kurtarabilir. Gerçi şimdi son, en son saatte eski ve birdenbire yeni edinilmiş dostlar bir kaçış için çaba göstermektedir. General Lafayette şahsen bir süvari bölüğünün başına geçerek kralı ve ailesini 14 Temmuz günü Champ de Mars Meydanı’ndaki törenler sırasında çekip çıkarmak ve şehirden yalınkılıç uzaklaştırmak ister. Fakat Lafayette’i hâlâ bütün belaları başlatan kişi olarak gören Marie-Antoinette çocuklarını, kocasını ve kendisini bu kolay kanan adama emanet etmektense mahvolmayı tercih eder.</p>
		<p>Daha asilce bir nedenden de, Hessen-Darmstadt Eyalet Kontesi tarafından gelen bir başka öneriyi de reddeder; buna göre Kraliçe en çok tehlike altındaki kişi olarak saraydan kurtarılacaktır; fakat bu kaçış olanağı yalnızca onun için düşünülmüştür. “Hayır, Prenses,” diye yanıt verir Marie-Antoinette, “teklifinizi, bütün değerini hissediyor olmama rağmen, kabul edemeyeceğim. Ben hayatımı benim için değerli olan, bahtsızlıklarını paylaştığım ve kendileri için her ne söylenirse söylensin, kaderlerini taşımakta gösterdikleri cesaretle her yakınlığı hak etmiş olan kimselere vakfetmişimdir... Günün birinde bizim yaptığımız ve çektiğimiz her şey hiç değilse çocuklarımızı daha mesut etsin; bu benim dilemeye cesaret ettiğim biricik dilektir. Hoşça kalınız, Prenses! Benim her şeyim alındı, onları sevmem için daima bana kalacak olan kalbimden başka; asla şüphe etmeyiniz ki bu, katlanamayacağım tek felaket olacaktır.”</p>
		<p>Bu, Marie-Antoinette’in artık kendisi için değil, sonraki dünya için yazdığı ilk mektuplardan biri olur. İçinin en derininde şimdiden bilmektedir: Bela artık durdurulacak gibi değildir, öyleyse artık yalnızca son görevini yerine getirerek, tavrını koruyarak, başı dik gitmelidir felakete. Belki de şimdiden bilinçaltında, çabuk ve olabildiğince kahramanca bir ölümü özlemektedir, çamura böyle yavaş yavaş gömülme, bu, anbean biraz daha aşağıya düşme yerine. 14 Temmuz günü, Bastille’e saldırı bayramıdır –son kez– Champ de Mars Meydanı’ndaki büyük merasime katılmak zorunda olduğundan, elbisesinin altına, ihtiyatlı kocasınınki gibi, bir zırh gömleği giymeyi reddeder; geceleri, bir keresinde odasında şüpheli bir karaltı belirmiş olduğu halde, yalnız yatmaktadır. Evden çıkmaz olur çünkü çoktandır, halkın ne şarkılar söylediğini duymadan, kendi bahçesine bile ayak basamaz olmuştur: “<em>Madame Veto avait promis de faire égorger tout Paris</em>.”<a class="si-noteref epub-type_noteref" href="#f213" id="ref_f213">213</a> Geceleri uyumak mümkün değildir artık; kulede ne zaman bir çan çalınsa saraydakilerin tüyleri ürperir, Tuileries üzerine çoktandır tasarlanan son hücumun işaret çanı olabilir bu. Ulaklar ve ispiyoncularla gizli kulüpler ve varoşlardaki seksiyonlar üzerine her gün, hatta neredeyse her saat bilgi edinen saray, Jakobenlerin şiddet kullanarak işi bitirmesine sayılı gün kaldığını; üç, sekiz, on, belki on dört gün içinde her şeyin biteceğini bilmektedir; hem bu ispiyoncuların ortaya döktüğü de hiç mi hiç sır değildir. Çünkü gittikçe yükselen seslerle, Marat’nın ve Hébert’in gazeteleri, kralın tahttan indirilmesini ister olmuşlardır bile. Yalnızca bir mucize –Marie-Antoinette bunu bilmektedir– kurtarabilir onları, ya da Prusya, Avusturya ordularının hızla, yakıp yıkarak ilerlemesi.</p>
		<p class="gap">O son bekleme ve sabırsızlık içinde direnme günlerinin korkusu, dehşeti, yılgınlığı kraliçenin en sadık dostuna yazdığı mektuplara yansır. Aslında bunlar artık mektup değil, haykırıştır; vahşi, kasılmalar içinde atılan korku çığlıkları, izlenip köşeye sıkıştırılmış ve boğazına sarılınmış birinin hem muğlak hem de tiz çığlıkları. Artık Tuileries’den haber uçurmak, alabildiğine dikkat göstererek ve cüretkârane yollara başvurarak olabilmektedir; çünkü hizmetçiler artık güvenilir değildir, pencerelerin dibinde, kapıların ardında ispiyoncular bekleşmektedir. Marie-Antoinette’in mektupları çikolata paketlerine saklı, dürülüp şapka kenarlarına saklanmış, görünmez mürekkeple ve şifreli (çoğu zaman başka birinin elyazısıyla) yazılmış olarak öyle bir dil kullanmaktadır ki, yakalanmaları halinde tamamen zararsız görüneceklerdir. İlk bakışta yalnızca her çeşit genel konulardan, uydurulmuş işlerden ve olaylardan bahsetmektedirler; kraliçenin gerçekten söylemek istediği genellikle üçüncü şahıs olarak dile getirilmiş ve üstelik şifrelenmiştir. Bu imdat seslenişlerinin arası sıklaşır, gittikçe sıklaşır; 20 Haziran’dan önce Kraliçe henüz şöyle yazmaktadır: “Arkadaşlar, eski hale dönüşü imkânsız ya da en azından gayet uzak addediyorlar. Bunun için mümkünse onları teskin ediniz, buna ihtiyaçları var, vaziyetleri günden güne daha dehşetli bir hal almaktadır.” 23 Haziran’da uyarı daha bir ciddileşir. “Dostunuz, en büyüğünden bir tehlike içindedir, hastalığı dehşetli ilerlemeler gösteriyor, hekimlerin bildiği bir çare artık kalmamıştır... Onu bir daha görmek istiyorsanız acele ediniz ve çaresizlik içindeki vaziyetini annesine babasına bildiriniz. Termometre, ateşin son haddini bulduğunu göstermektedir.” (26 Haziran) “Ona kurtuluşu getirmek için acil bir buhrana ihtiyaç vardır, bunun hâlâ kendini göstermemiş olmasından dolayı çaresizlik içindeyiz. Vaziyetini kendisiyle bağı olan herkese anlatınız ki tedbirlerini alabilsinler. Zaman daralıyor...” Ne yapacağını bilmeyen bu kadın, gönderdiği imdat çığlıkları arasında bazen, gerçekten seven her kadın gibi, her şeyin üstünde değer verdiği insana bu derecede huzursuzluk verdiği için ürküntüye kapılır; Marie-Antoinette en uç derecedeki korkusu ve çaresizliği içinde, kendi kaderini düşünmek yerine, ulaştırdığı dehşet çığlıklarının sevgilisinde yol açacağı ruh sarsıntısını düşünür: “Vaziyetimiz korkunçtur fakat pek fazla huzursuz olmayınız, ben cesaret hissediyorum ve içimde, pek yakında mesut ve kurtulmuş olacağımızı söyleyen bir şey seziyorum! Yalnızca bu düşünce beni ayakta tutuyor... Hoşça kalınız! Huzur içinde bir daha ne zaman görüşeceğiz!” (3 Temmuz) Ve bir daha: “Benim için fazla endişeye kapılmayınız. Bana inanınız, cesaret daima galip geliyor... Hoşça kalınız ve yalnızca, eğer mümkünse kurtuluşumuz için vaat olunan yardımı hızlandırmaya bakınız. (...) Bizim için kendinize iyi bakınız ve bizden dolayı endişe etmeyiniz.” Fakat sonra bir mektup ötekini kovalar. “Yarın Marsilya’dan sekiz yüz adam geliyor ve diyorlar ki, sekiz gün içinde, planlarını tatbik için kâfi miktarda güçleri olacakmış.” (21 Temmuz) Üç gün sonra da: “Herr von Mercy’ye söyleyiniz, Kral’ın ve Kraliçe’nin hayatı azami tehlike içindedir ve tek bir günün kaybı dahi, hesabı mümkün olmayan bir bela getirebilir. (...) Katil çetesi durmadan büyümekte, günden güne.” Ve 1 Ağustos tarihli son mektup –ki aynı zamanda Fersen’in Kraliçe’den aldığı en son mektuptur– bütün tehlikeyi, çaresizliğin son noktasına kadar ulaşmış olmanın verdiği görüş berraklığıyla dile getirir: </p>
		<div class="letter html5_section">
			<p>Kral’ın hayatı ve Kraliçe’ninki de, uzun zamandır sahiden tehlike altında bulunuyor. Altı yüz kadar Marsilyalının ve Jakobenin bütün kulüplerinden birçok başka kimsenin gelmiş olması maalesef gayet yerinde olan endişemizi artırıyor. Gerçi kraliyet ailesinin emniyeti için bütün tedbirler alınmakta; fakat katiller ha bire sarayın etrafında kol geziyor: Halkı kışkırtıyorlar, Ulusal Meclis’in bir kısmına fena bir zihniyet, diğer kısmına zaaf ve korkaklık hâkimdir. (...) Artık hançerlerden kurtulmayı ve şimdiden tahtı devirmek için etrafına toplaşan komplocuların oyununu bozmayı düşünmenin zamanıdır. Artık epey vakittir <em>factieux</em>’ler, kraliyet ailesini bertaraf etme niyetlerini hiç mi hiç saklamamaktadırlar. Son iki geceki toplantılarda yalnızca bu işin nasıl yapılacağı hususunda anlaşamadılar. Önceki mektubumdan yirmi dört saat dahi olsa zaman kazanmanın ne kadar mühim olduğunu biliyorsunuz; bugün bunu yalnızca tekrar edip ekleyebilirim ki, eğer şimdi yardımımıza koşulmazsa, Kral’ı ve Kraliçe’yi yalnızca takdiriilahi kurtarabilecektir.</p>
		</div>
		<p>Âşık, sevgilisinin bu mektuplarını Brüksel’de alır; nasıl bir çaresizliğe kapıldığını düşünebiliriz. Sabahtan gecelere kadar kralların, kumandanların, elçilerin tembelliğine karşı mücadele eder, mektup üstüne mektup yazar, ziyaret üstüne ziyaret yapar, sabırsızlığının kamçılanmış halinin verdiği bütün güçle hızla ilerlenmesi, askerî harekâtın yapılması için ısrar eder. Fakat ordu kumandanı, Braunschweig Dükü, bir ilerleme hareketinin aylar öncesinden, günü gününe hesaplanmış olması gerektiği görüşünde olan o eski kurmay geleneğinin askeridir. Birliklerini yavaş yavaş, itinayla, sistemli bir şekilde, savaş sanatının Büyük Friedrich’in yanında öğrendiği, fakat çoktan eskimiş kanunlarına göre düzenler ve o ezelî general kibri içinde, ne politikacıların ne de dışarıdan olanların kararıyla, kendi yazıp çizdiği seferberlik planlarından bir parmak bile ayrılmaya yanaşır. Ağustos ortasından önce sınırları aşamayacağını açıklar, fakat sonra da bir çırpıda –askerî geziler bütün generallerin ezelden beri en sevdiği rüya olmuştur– Paris’e kadar ulaşacağını vaat eder.</p>
		<p>Fakat Tuileries’den gelen korku çığlıklarıyla ruhu altüst olan Fersen, şunu bilmektedir: O kadar zaman kalmamıştır. Kraliçe’yi kurtarmak için bir şey vuku bulmalıdır. Ve bu âşık, tutkusunun verdiği şaşkınlık içinde, tam da sevgilisini mahvedecek olan şeyi yapar. Çünkü ayaktakımının Tuileries’ye hücum etmesini önlemek için aldığı önlem olur, bu hücumu asıl hızlandıran. Marie-Antoinette uzun zamandan beri ittifak güçlerinden bir manifesto istemektedir.</p>
		<p>Onun –gayet doğru olan– düşüncesine göre, bu manifesto ile cumhuriyetçilerin ve Jakobenlerin davasını gözle görülür bir şekilde Fransız ulusunun davasından ayırmak gerekir, öyle ki, Fransa’nın iyi niyetli (Kraliçe’nin anladığı anlamda iyi niyetli) unsurlarına böylece cesaret, <em>gueux</em>’ye, “dilenci herifler”e ise korku verilsin. Her şeyden önce, bu manifestoda, Fransa’nın iç işlerine karışılmamalıdır ve, “Kral’dan pek fazla bahsetmekten ve aslında Kral’a destek olunmak istendiğini bariz bir şekilde hissettirmekten kaçınılmalı”dır. Onun hayalindeki, Fransız halkına yönelik bir dostluk beyannamesi ve aynı zamanda teröristlere karşı bir tehdittir. Fakat ruhunda dehşeti hisseden bahtsız Fersen, müttefikler tarafından gelecek gerçek bir askerî yardımın daha ebediyet kadar uzun bir zaman süreceğini bildiğinden, bu manifestonun olabilecek en sert tonla yazılmasını ister; kendisi bir taslak yazar, bir arkadaşı aracılığıyla gönderir ve uğursuzluk bu ya, tam da bu taslak olur kabul edilen! İttifak birliklerinin Fransız birliklerine gönderdiği bu adı kötüye çıkmış manifesto öyle buyurgan bir eda taşımaktadır ki, sanki Braunschweig Dükü’nün alayları şimdiden zaferi kazanmış, Paris kapılarına dayanmıştır; durumu daha iyi bilen Kraliçe’nin kaçınmak istediği her şey vardır bu yazıda. Durmadan “En Hıristiyan Kral”ın kutsal kişiliğinden söz edilmekte, Halk Meclisi dizginleri kanundışı olarak eline geçirmiş olmakla suçlanmakta, Fransız askerlerinden hemen o an gerçek efendileri olan kralın emrine girmeleri istenmekte ve Paris şehrinden, eğer Tuileries Sarayı kaba güçle ele geçirilirse, askerî infazlar ve tamamen imha yoluyla, “ibretiâlem için, ebediyete kadar hatırlanacak şekilde intikam” alınacağı tehdidi savrulmaktadır: Zayıf karakterli bir general tarafından, daha ilk tüfek ateşlenmeden dile getirilen bu düşünceler daha çok Timur’a yakışır gibidir.</p>
		<p>Bu kâğıttan tehdidin etkisi korkunç olur. Şimdiye kadar sadakatle Kral’a bağlı kalanlar bile, krallarının Fransa’nın düşmanları indinde ne kadar değerli olduğunu duyunca, yabancı birlikler zafere ulaşırsa bunun devrimin bütün kazanımlarını yok edeceğini görünce, o zaman Bastille’in boşu boşuna düşürülmüş, Balo Binası’ndaki yeminin faydasız olarak edilmiş, Champ de Mars Meydanı’nda sayısız Fransız’ın içtiği andın geçersiz kalmış olacağını görünce, bir çırpıda cumhuriyetçi olur, bu çılgınca tehditle, için için yanan ateşe bombayı atan el, Fersen’in eli, sevgilinin eli olmuştur. Ve yirmi milyonun öfkesi bu saçma sapan meydan okumayla patlar.</p>
		<p class="gap">Braunschweig’dan gelen felaket manifestosu, Paris’te temmuzun son günlerinde haber alınır. Müttefiklerden gelen, Tuileries’ye saldırılırsa Paris’i yerle bir etme tehdidi halk tarafından düpedüz hücuma çağrı olarak görülür. Hemen hazırlıklar yapılır ve bunlar hemen gerçekleştirilmediyse, bu yalnızca çekirdek birlik, Marsilyalı altı yüz seçme cumhuriyetçi beklendiği içindir. 6 Ağustos’ta yürür, gelirler; güneyin güneşiyle kararmış, vahşi ve kararlı çehrelerdir bunlar ve adımlarının temposuna uygun olarak yeni, birkaç hafta sonra bütün memleketi saracak olan bir şarkıyı söylemektedirler, <em>Marseillaise</em><a class="si-noteref epub-type_noteref" href="#f214" id="ref_f214">214</a>, hepten silik bir subayın parlak bir saatine denk gelip ortaya çıkan o coşkulu devrim marşı. Şimdi her şey çürümüş monarşiye son darbeyi indirmek için hazırdır. Hücum başlayabilir: “<em>Allons, enfants de la patrie.</em>..”<a class="si-noteref epub-type_noteref" href="#f215" id="ref_f215">215</a></p>
	</div>
	<div class="si-footnotes html5_section epub-type_footnotes">
		<div class="si-footnote html5_aside epub-type_footnote" id="f213"><a class="si-backref" href="#ref_f213">213</a><span class="si-footnote-text">. (Fr.) Madam Veto, bütün Paris’i boğazlatmaya ant içmişti. Madam Veto Kral’ı birçok talebe hayır demeye yönlendirdiği iddia edilen Marie-Antoinette’e takılan bir addır. (Y.N.)</span></div>
		<div class="si-footnote html5_aside epub-type_footnote" id="f214"><a class="si-backref" href="#ref_f214">214</a><span class="si-footnote-text">. (Fr.) Fransa’nın millî marşı. (Ç.N.)</span></div>
		<div class="si-footnote html5_aside epub-type_footnote" id="f215"><a class="si-backref" href="#ref_f215">215</a><span class="si-footnote-text">. (Fr.) “Haydi, vatanın çocukları...” (Ç.N.)</span></div>
	</div>
</body>
</html>