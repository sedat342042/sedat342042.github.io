<?xml version="1.0" encoding="UTF-8" standalone="no"?><html xmlns="http://www.w3.org/1999/xhtml" xmlns:epub="http://www.idpf.org/2007/ops">
<head>
	<title>Marie Antoinette</title>
	<link href="main.css" rel="stylesheet" type="text/css"/>
<meta name="Adept.resource" value="urn:uuid:60791d9f-e32d-4515-8960-594a479c0671"/>
</head>
<body class="chapter epub-type_chapter">
	<div class="container html5_section">
		<h1>Savaşa sığınış</h1>
		<p>Eski mi eski bir reçetedir: Devletler, hükümetler iç buhranların nasıl üstesinden geleceklerini bilemediklerinde, gerilimi saptırıp dışarıya yöneltmeye çalışırlar; bu ebedî kanuna göre devrimin sözcüleri de, neredeyse kaçınılmaz hale gelen içsavaştan kaçınmak için, aylardır Avusturya’ya savaş açılmasını istemektedir. XVI. Louis meşrutiyetin kabulüyle kral olarak rütbesini gerçi indirmiş, fakat sağlama bağlamıştır. Devrimin şimdi artık –Lafayette gibi yumuşak huyluların inandığı gibi– bir daha başlamamak üzere bitmiş olması gerekir. Oysa, yeni seçilen Ulusal Meclis’e hâkim olan Jirondenler, yürekten cumhuriyetçidir. Kraliyeti ortadan kaldırmak istemektedir ve bunun için de, kraliyet ailesini kaçınılmaz biçimde halkla karşı karşıya getireceğinden, savaştan iyi bir yol yoktur. Çünkü yabancı orduların ileri kolunu, Kral’ın o iki gürültücü biraderi oluşturmakta, düşman kurmaylar da kraliçenin ağabeyinin komutası altında bulunmaktadır.</p>
		<p>Açık bir savaşın kendi davalarına yararı değil, yalnızca zararı olacağını bilmektedir Marie-Antoinette. Askerî sonuç her ne olursa olsun, onların zararına olacaktır. Devrimin orduları, mültecilere, imparatorlara ve krallara karşı zafer kazanırsa Fransa’nın bundan böyle başında bir “despot”a katlanmayacağı kesindir. Öte yandan ulusal birlikler Kral’ın ve Kraliçe’nin akrabalarına yenilirse Paris’in galeyana gelen ayaktakımı bundan kuşkusuz ki Tuileries’deki mahpusları sorumlu tutacaktır. Kazanan Fransa mı, tahtlarını kaybederler; kazanan yabancı güçler mi, hayatlarını kaybederler. Bu yüzden Marie-Antoinette sayısız mektup yazarak ağabeyi Leopold’e ve mültecilere sakin davranmaları için yalvarmış, bu dikkatli, çekingen, hesabını bilen ve içinden savaş düşmanı olan hükümdar da gerçekten, o kılıç şakırdatan prensleri ve mültecileri başından savmış ve meydan okuma olarak yorumlanabilecek her hareketten kaçınmıştır.</p>
		<p>Fakat Marie-Antoinette’in talihinin yıldızı çoktan kararmıştır. Kaderin sürpriz olarak elinde tuttuğu nesi varsa onun aleyhine dönmektedir. Tam da şimdi, 1 Mart’ ta ani bir hastalık ağabey Leopold’ü, barışın koruyucusunu alıp götürür ve iki hafta sonra da bir komplocunun tabanca kurşunu, kraliyet fikrinin Avrupa’daki hükümdarlar arasındaki en iyi savunucusunu, İsveç Kralı Gustav’ı öldürür. Böylece savaş kaçınılmaz hale gelir. Çünkü Gustav’ın selefi artık monarşistlerin davasını desteklemeyi düşünmemekte, II. Leopold’ün selefi de kan bağı olduğu kadını dert etmemekte, yalnızca ve yalnızca kendi çıkarlarını ölçüp biçmektedir. Yirmi dört yaşındaki bu aklı kıt, soğuk, hepten duygusuz, içinde Maria Theresia’ nın ateşli ruhundan bir kıvılcım bile kalmamış İmparator Franz’dan ise Marie-Antoinette ne anlayış görür ne de anlayış göstermeye niyet. Marie-Antoinette’in elçilerini buz gibi, mektuplarını kayıtsızlıkla karşılar; akrabasının ruhen en korkuncundan bir ikilem içine düşmüş olduğu ya da alacağı önlemlerin onun hayatını tehlikeye atacağı umurunda değildir. Franz bu durumu, yalnızca iktidarını büyütmek için iyi bir fırsat olarak görmektedir ve Ulusal Meclis’in bütün dileklerini ve taleplerini soğuk ve kışkırtıcı bir tavırla reddeder.</p>
		<p>Bu durumda Jirondenlerin keyfine diyecek yoktur. 20 Nisan günü XVI. Louis, uzun bir direnişten sonra –ve iddia edildiği üzere– gözlerinde yaşlarla “Macaristan Kralı”na ilanıharp etmek zorunda kalır. Ordular harekete geçer ve kaderin çarkı dönmeye başlar.</p>
		<p class="gap">Kraliçe bu savaşta yüreğiyle hangi taraftadır? Eski vatanından yana mı, yeni vatanından yana mı? Fransız ordularından yana mı, yabancı ordulardan yana mı? Bu can alıcı soru sorulduğunda, Marie-Antoinette’in hayatını anlatan kralcılar, onu kayıtsız şartsız savunup övenler, ürkekçe kıvırmaya başlar, hatta onun anılarına ve mektuplarına sahte paragraflar ekleyip Kraliçe’nin bu savaşta bütün ruhuyla müttefik birliklerin zaferini ve Fransız birliklerinin mağlubiyetini istediği yolundaki berrak ve kesin gerçeği gölgelemeye çalışırlar. Bu taraftarlık, görülmeyecek gibi değildir; bunu suskunlukla geçiştiren sahtecilik etmiş olur. İnkâr eden yalan söyler. Çünkü dahası var: Kendini her şeyden önce kraliçe ve ancak bundan sonra Fransa Kraliçesi olarak hisseden Marie-Antoinette, kraliyet iktidarını kısıtlayanlara karşı ve bunu hanedan anlamında güçlendirmek isteyenlere karşı durmakla kalmaz, Fransa’nın yenilgisini hızlandırıp dışarıdakilerin zaferini güçlendirmek için yetkili olduğu ve olmadığı her şeyi de yapar. “Tanrı verse de, bu memleketin karşıma çıkardığı bütün hakaretlerin intikamını alayım,” diye yazar Fersen’e ve anadilini çoktan unutmuş, Almanca mektupları tercüme ettirmeden anlayamaz olduğu halde, şöyle der: “Hiçbir zaman, Alman olarak doğmuş olmaktan dolayı şimdikinden daha büyük bir gurur hissetmiş değilim.” Savaş ilan edilmeden dört gün önce devrim ordularının sefer planını, bildiği kadarıyla, Avusturya elçisine ulaştırır – ya da daha doğrusu: İfşa eder. Tutumu tamamen açık seçiktir: Marie-Antoinette için Avusturya ve Prusya bayrakları dost, o memleketin<em> tricolore</em>’u<a class="si-noteref epub-type_noteref" href="#f210" id="ref_f210">210</a> ise düşman bayrağıdır.</p>
		<p>Kuşkusuz ki bu –insanın dilinin ucuna geliveren bir kelimeyle– açıkça vatan hainliğidir ve herhangi bir ülkenin mahkemesi bugün böyle bir davranışı suç sayacaktır. Fakat unutulmamalıdır ki, ulusallık ve ulus kavramı XVIII. yüzyılda henüz, keşfedilmiş değildir; Avrupa hesabına bu kavrama şekil vermeye ancak Fransız Devrimi girişecektir. Marie-Antoinette’in düşünüş biçimine ayrılmaz bağlarla bağlı olduğu XVIII. yüzyıl henüz hanedan bakış açısından başka bir görüş bilmemektedir; memleket krala aittir, kral neredeyse hukuk da oradadır; kral için ve kraliyet için savaşan mutlaka haklı dava için savaşmaktadır. Kraliyete karşı olan, isyancıdır, bozguncudur: Kendi memleketini savunuyor olsa bile. Şaşırtıcıdır ki, yurtseverlik düşüncesinin henüz tamamen muğlak olması bu savaş sırasında karşı tarafta da kendi yurduna düşman bir tavır yaratır: Almanların en iyileri; Klopstock, Schiller, Fichte, Hölderlin özgürlük fikri aşkına, Alman birliklerinin yenilmesini isterler; öyle ya, bunlar halkın birlikleri değil, despotizm davasının ordularıdır. Onlar Prusya askerlerinin geri çekildiğine sevinirken Fransa’da Kral’la Kraliçe kendi birliklerinin mağlubiyetini kişisel kazanç olarak kaydeder. O tarafta da, bu tarafta da savaş, ülkenin çıkarları değil, birer fikir uğruna yapılmaktadır: hükümranlık ve özgürlük. Ve eski yüzyıl ile yeni yüzyıl arasındaki anlayış farkını şundan iyi gösteren bir şey daha yoktur: Birleşik Alman ordularının kumandanı, Braunschweig Dükü bir ay önce ciddi ciddi, Almanlara karşı Fransız ordularının idaresini üstlenip üstlenmemeyi düşünmüştür. Görülüyor: Yurt ve ulus kavramı 1791 yılında, XVIII. yüzyılın ruhları için henüz berraklık kazanmış değildir. Ancak halkın ordularını, halkın bilincini, böylece de bütün bütün uluslar arasındaki kardeş kavgasını yaratan, ulusalcı yurtseverlik düşüncesini ortaya çıkarıp ve bir sonraki yüzyıla miras bırakacak olan, bu savaş olacaktır.</p>
		<p class="gap">Paris’te, Marie-Antoinette’in yabancı güçlerin zaferini arzu ettiğine ilişkin ve ülkeye karşı hainlik işlediğine ilişkin kanıt yoktur. Fakat halk, kitle olarak hiçbir zaman mantıki ve bir plan çerçevesinde düşünmüyorsa da, tek tek fertlere göre daha temel, daha hayvansı bir havadan koku alma kabiliyetine sahiptir; düşünce yerine içgüdüleriyle hareket eder ve bu içgüdüler neredeyse hiç yanılmaz. Fransız halkı daha en baştan beri, Tuileries’deki o düşmanca atmosferi hisseder; dışarıdan elle tutulacak belli bir neden olmaksızın, Marie-Antoinette’in halkın ordusuna ve davasına karşı gerçekten işlediği, askerî sırları ortaya dökmekle işlediği suçun kokusunu alır ve kraliyet sarayından yüz adım ileride, Ulusal Meclis’te Jirondenlerden biri, Vergniaud bu suçlamayı açık açık, salona haykırır: “Size seslendiğim bu tribünden saray görülebiliyor, içinde yozlaşmış danışmanların bize bir meşrutiyet vermiş olan Kral’ı kandırdığı ve yanılttığı, bizi vurmak istedikleri demirleri dövdüğü ve bizi Avusturya hanedanının eline teslim edecek hileleri ördüğü saray. Karşıdevrimin hazırlandığı ve bizi gerisingeriye uşaklığın duvarları arkasına atacak her çarenin düşünüldüğü sarayın pencerelerini görüyorum.” İleri sürdüğü bu komplonun başını çeken kimse olarak herkesin Marie-Antoinette’i anlaması için de, bir tehdit savurarak şunu ekler: “Bu sarayda oturan herkes bilsin ki anayasamız, dokunulmazlığı yalnızca krala tanımıştır. Bilsinler ki, kanun istisnasız bütün suçluları yakalayacaktır ve suçu meydana çıkarılan hiçbir baş, kılıçtan kurtulmayacaktır.” Devrim, dışarıdaki düşmanı, ancak içeridekinden de kurtulursa yenebileceğini kavramaya başlar. Dünya karşısında büyük kapışmayı kazanabilmesi için, içeride Kral etkisiz hale getirilmelidir. Şimdi bütün gerçek devrimciler enerjik bir şekilde, çatışmayı istemektedir; yine gazeteler önde yürümekte ve Kral’ın tahttan indirilmesini talep etmektedir; eski nefreti yeni vuruculukla canlandırmak için, sokaklarda <em>La vie scandaleuse de Marie-Antoinette</em> başlıklı o kötü üne sahip broşürün yeni baskıları dağıtılmaktadır. Ulusal Meclis’te kasıtlı olarak önergeler verilerek, Kral’ın anayasadan aldığı veto etme hakkını kullanacağı umut edilmektedir; hele bir önerge vardır ki, inançlı bir Katolik olan XVI. Louis hiçbir zaman onaylamayacağından, bu hakkını kullanmak zorunda kalacaktır: anayasa üzerine yemin etmeyi reddeden rahiplerin kanun gücüyle sınır dışı edilmesi. Kesin kopuş aranmakta, çağrılmaktadır. Gerçekten, Kral ilk kez bütün gücünü toplar ve veto eder. Güçlü olduğu sürece haklarının hiçbirini kullanmamıştır; şimdi, çöküşe bir kulaç kala, bu talihsiz adam en talihsiz ânında, ilk kez cesaret göstermeye çalışmaktadır. Fakat halk artık bu balmumundan heykelin itirazını dinlemek niyetinde değildir. Bu veto, Kral’ın halkına karşı çıktığı ve halkına yönelttiği son söz olacaktır.</p>
		<p class="gap">Kral’a ve her şeyden önce karısına, bu boyun eğmez, kibirli Avusturyalıya esaslı bir ders vermek için Jakobenler, devrimin bu akıncı kolu, sembolik bir gün seçer: 20 Haziran. Halkın temsilcileri üç yıl önce bugün ilk defa olarak, Versailles’ın balo salonunda süngülerin gücü karşısında kaçmamak ve Fransa’ya kendi güçleriyle şekil ve kanun vermek yolundaki yeminin töreni için bir araya gelmişlerdir. Bir yıl önce bugün Kral, uşak kılığına bürünmüş olarak, sarayının küçük kapısından geceleyin dışarıya süzülmüştür, halkın buyruğundan kaçmak için. Bu yıldönümünde ona şimdi, kendisinin bir hiç, halkınsa her şey olduğu hatırlatılmalıdır. 1789’da Versailles saldırısı gibi, 1792’de Tuileries saldırısı da yöntemli bir biçimde hazırlanır. Fakat o zaman o amazonlar ordusu henüz yeraltında, kanundışı olarak, karanlığın koruyuculuğuna sığınılarak toparlanmıştır; bugünse güpegündüz, tehlike çanlarının uğultusu altında, bira taciri Santerre’in kumandası altında on beş bin adam yürümekte, Belediye buna dalgalanan bayraklarla eşlik etmekte, Ulusal Meclis kapılarını açmakta ve Belediye Başkanı Pétion, ki görevi düzeni sağlamaktır, Kral’a karşı girişilen bu hakaretin belirgin bir şekilde başarıya ulaşması için körmüş, sağırmış gibi yapmaktadır.</p>
		<p>Devrimci kollarının yürüyüşü Ulusal Meclis önünde bir kutlamadan ibaretmiş gibi başlar. On beş bin adam düzenli sıralar halinde, <em>Ça ira</em><a class="si-noteref epub-type_noteref" href="#f211" id="ref_f211">211</a> temposuyla, üzerlerinde “Kahrolsun veto!”, “Ya özgürlük ya ölüm!” yazılı pankartlarla, içinde Ulusal Meclis’in toplandığı Binicilik Okulu’nun önünden geçer; saat üç buçukta büyük gösteri bitmiş görünür, dağılmaya başlanacaktır. Fakat asıl miting gerçekte şimdi başlar. Çünkü barış içinde çekip gitmek yerine, bir emir almadan, fakat gözle görülür bir idare altında, o devasa halk kalabalığı sarayın girişine atılır. Orada gerçi ulusal muhafızlar ve jandarmalar yalın süngü durmaktadır; fakat saray, alışılmış kararsızlığı içinde, bu önceden pekâlâ görülebilecek durum için emirler vermiş değildir, askerler direniş göstermez ve bir anda kitleler o dar kapılardan içeri akın eder. Bu kalabalığın basıncı o kadar büyüktür ki, neredeyse kendi kendine merdiveni çıkıp birinci kata ulaşır. Artık duracak gibi de değildir, kapılar devrilip kırılır ya da kilitler parçalanır ve herhangi bir koruma önlemi alınamadan, ilk girenler Kral’ın karşısına çıkıverir; kendisini pek yetersiz bir şekilde, bir grup ulusal muhafız korumaktadır. Şimdi XVI. Louis kendi evinde isyankâr halkın resmi geçidini kabul etmek zorundadır ve bir çatışmayı önleyen yalnızca onun o sarsılmaz, ağırkanlı sakinliği olur. Bütün meydan okumalara sabırla, nazikçe yanıtlar verir, <em>sans-culotte</em>’lardan<a class="si-noteref epub-type_noteref" href="#f212" id="ref_f212">212</a> birinin başından çıkarıp verdiği kırmızı kepi itaatle başına geçirir. O boğucu sıcakta üç buçuk saat reddetmeksizin, direnç göstermeksizin bu düşman misafirlerin görme merakına ve alayına katlanır.</p>
		<p>Aynı zamanda bir başka ayaklanmacı güruhu kraliçenin dairesine girmiştir; 5 Ekim’de Versailles’daki dehşet sahnesi tekrarlanacak gibi görünmektedir. Fakat Kraliçe, Kral’dan büyük tehlike altında bulunduğundan subaylar bir telaş askerleri çağırmış, Marie-Antoinette’i bir köşeye itmiş ve korunması için, hiç değilse bedenine zarar gelmemesi için önüne kocaman bir masayı itmişlerdir; ayrıca ulusal muhafızlar üç sıra halinde bu masanın önünde beklemektedir. Vahşice içeri dalan kadınlar ve adamlar gerçi Marie-Antoinette’in vücuduna ulaşamaz, fakat bu “canavar”ı sergilenen bir eşya gibi, meydan okuyarak seyredebilecek kadar, Marie-Antoinette’in ise tek tek her bir küfrü ve tehdidi duyabileceği kadar yakınına gelirler. Bu girişimiyle Kraliçe’nin doyurucu bir şekilde hakarete uğramasını ve iyice korkutulmasını hedefleyen, fakat gerçekten kaba kuvvet kullanılmaması yolunda çaba gösteren Santerre, muhafızlara halkın iradesini gerçekleştirebilmesi ve mağlup kraliçeyi seyredebilmesi için kenara çekilmelerini emreder ve aynı zamanda Marie-Antoinette’i yatıştırmaya çalışır: “Madam, sizi yanıltıyorlar, halk size hiçbir kötülük yapmak niyetinde değil. Siz yeter ki isteyin, herkes sizi, bu çocuk gibi sevecektir.” (Bunu derken korkuyla, titreyerek annesine yapışan <em>Dauphin</em>’i gösterir.) “Ayrıca, korkmayınız, size hiçbir şey yapmayacaklar.” Fakat ne zaman <em>factieux</em>’lerden biri Kraliçe’ye yardımını teklif etse berikinin gururu kabarmaktadır. “Beni ne yanıltan ne aldatan oldu,” der Kraliçe, “korktuğum da yok. Dürüst insanlar arasında kimsenin korkması lazım gelmez.” Kraliçe düşman bakışlara ve en küstahından konuşmalara buz gibi ve gurur içinde direnir. Yalnızca, çocuğuna kırmızı kepi giydirmeye zorlandığı zaman yüzünü çevirir ve subaylara der ki: “Bu kadarı fazla; bu, insanın sabrını taşırıyor.” Fakat bir saniye bile korku ya da güvensizlik belli etmeden direnir. Belediye Başkanı Pétion ancak içeriye girenlerin tehdidi altında olma hali geçtikten sonra belirir ve kalabalıktan, “halkın saygıdeğer amacına şüphe düşürmemek için” evine dönmesini ister. Fakat sarayın boşaltılması daha akşamın geç saatlerine kadar sürecektir ve Kraliçe, hakarete uğramış bu kadın, savunmasızlığının bütün acısını ancak şimdi hissedecektir. Şimdi bilmektedir her şeyin kaybedilmiş olduğunu. “Henüz yaşıyorum, fakat bu bir mucizedir,” diye yazar aceleyle, güvendiği arkadaşına, Hans Axel von Fersen’e. “Bugün korkunçtu.”</p>
	</div>
	<div class="si-footnotes html5_section epub-type_footnotes">
		<div class="si-footnote html5_aside epub-type_footnote" id="f210"><a class="si-backref" href="#ref_f210">210</a><span class="si-footnote-text">. (Fr.) Üç renkli. Fransız devriminin kırmızı, beyaz, mavi bayrağı. (Ç.N.)</span></div>
		<div class="si-footnote html5_aside epub-type_footnote" id="f211"><a class="si-backref" href="#ref_f211">211</a><span class="si-footnote-text">. (Fr.) “Kazanacağız”. Bir devrim marşı. (Ç.N.)</span></div>
		<div class="si-footnote html5_aside epub-type_footnote" id="f212"><a class="si-backref" href="#ref_f212">212</a><span class="si-footnote-text">. (Fr.) Külotsuz. Devrim ordusunda görev yapan, giysi ve silah bakımından yetersiz biçimde donatılmış gönüllülere verilen ad. <em>Culotte</em> denen kısa pantolon yerine, uzun pantolon giyiyorlardı. (Y.N.)</span></div>
	</div>
</body>
</html>