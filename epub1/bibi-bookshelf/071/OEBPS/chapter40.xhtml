<?xml version="1.0" encoding="UTF-8" standalone="no"?><html xmlns="http://www.w3.org/1999/xhtml" xmlns:epub="http://www.idpf.org/2007/ops">
<head>
	<title>Marie Antoinette</title>
	<link href="main.css" rel="stylesheet" type="text/css"/>
<meta name="Adept.resource" value="urn:uuid:60791d9f-e32d-4515-8960-594a479c0671"/>
</head>
<body class="chapter epub-type_chapter">
	<div class="container html5_section">
		<h1>Büyük adilik</h1>
		<p>Şimdi en alt basamağa ulaşılmıştır, yol sona ermektedir. Tezat konusunda kaderin uydurabileceği en büyük gerilime varılmıştır. Bir imparatorluk sarayında doğmuş, yüzlerce odalı bir kral sarayını mülk edinmiş bir kadın, daracık, demir parmaklıklı, yarı yarıya toprağın altında, rutubetli ve karanlık bir hücrede oturmaktadır. Lüksü seven, hayatını sanatın ve zanaatın ortaya koyduğu binbir çeşit değerli eşyayla çevrelemiş olan bu kadının artık bir dolabı, bir aynası, bir koltuğu bile yoktur; yalnızca en zorunlu şeyler vardır odasında: bir masa, bir sandalye, demirden bir karyola. Bir zamanlar etrafına hizmeti için sayısız görevliden oluşan, burnu havada bir tabur, bir başvekilharç kadın, bir başnedime, <em>dame d’atour</em>,<a class="si-noteref epub-type_noteref" href="#f229" id="ref_f229">229</a> gündüz için iki, gece için iki oda nedimesi, bir kitap okuyucu, bir hekim, cerrahlar, sekreter, kâhyalar, uşaklar, odacılar, berberler, aşçılar ve pajlar toplamış olan bu kadın, şimdi ağarmış saçlarını kendi taramaktadır. Senede üç yüz yeni elbise ihtiyacı olan kadın, şimdi yarı kör gözleriyle, lime lime olmuş zindan elbisesinin etek ucunu yamamaktadır. Güçlü olan bu kadın yorulmuştur, bir zamanlar öylesine güzel olan, arzu edilen bu kadın solmuş, yaşlanmıştır. Öğlenden gece yarısını bir hayli geçinceye kadar muhabbeti sürdürmeyi seven bu kadın, şimdi yalnız başına düşünüp durur, bütün bir geceyi uykusuz geçirerek sabahın parmaklıklı pencereler ardında belirmesini bekler. Yaz devrildikçe, bu karanlık hücre de bir o kadar gölgeye bürünüp tabuta bir o kadar çok benzer, çünkü karanlık her gün biraz daha erken basmaktadır ve Marie-Antoinette’e kuralların sertleştirilmesinden bu yana ışık yakma izni yoktur; yalnızca koridordan bu yana, üstteki bir camlı delikten, bir yağ lambasının zavallı ışığı hücrenin mutlak karanlığına merhametinin ışığını vermektedir. Sonbahara girildiği hissedilmektedir, çıplak fayanslardan soğuk yükselmekte, yakındaki Seine’den gelen sisin rutubeti duvarlardan sızıp girmekte, tahtadan yapılma ne varsa ele ıslak ıslak, sünger gibi gelmektedir; bir küf ve çürüme kokusu vardır ortada, ölümün kokusu gittikçe şiddetlenmektedir. Çamaşırı dağılmakta, elbiseleri yırtılmaktadır; nemli soğuk, ısıran bir romatizma ağrısı şeklinde insanın kemiklerine kadar işlemektedir. Bir zamanlar –ona bin yıl önceymiş gibi gelir– ülkenin kraliçesi, Fransa’nın en neşeli kadını olmuş bu şimdi içi buz kesen mahpus giderek bitkinleşmektedir, etrafındaki sessizlik gittikçe daha soğumakta, etrafındaki zaman gittikçe daha boşalmaktadır. Ölüme çağırdıklarında korkmayacaktır artık, çünkü bu küçük hücrede tabutun içinde olmayı canlı canlı yaşamıştır.</p>
		<p>Paris’in orta yerindeki bu içinde yaşanan mezara o sonbaharda dünyayı saran korkunç fırtınadan tek bir ses bile ulaşmaz. Fransız Devrimi hiçbir zaman bu an olduğu kadar tehlikeye girmemiştir. En güçlü kalelerinden ikisi, Mainz ile Valenciennes düşmüş, İngilizler en önemli savaş limanını ele geçirmiştir, Fransa’nın ikinci büyük şehri Lyon’da isyan vardır, koloniler kaybedilmiştir, Konvansiyon’da kavga, Paris’te açlık ve bezginlik hüküm sürmektedir: Cumhuriyet, yıkılışına iki adımlık mesafede bulunmaktadır. Yalnızca bir şey kurtarabilecektir onu şimdi: umut beslemeyen bir cesaret, intihar edercesine bir meydan okuma; cumhuriyet, korkuyu ancak, kendisi korku verirse aşabilecektir. “Terörü gündeme koyalım.” Bu korkunç söz, Konvansiyon’un toplantı salonunda tüyler ürperterek yankılanır ve yapılan işler bu tehdidin amansızca doğrulandığını gösterir. Jirondenler kanundışı sayılır, Orléans Dükü ve çok sayıda insan Devrim Mahkemesi’ne devredilir. Balta sallanıp durmaktadır, derken Billaud-Varennes yerinden kalkar ve şunu ister: “Konvansiyon daha yakın geçmişte, memleketin yıkımını hazırlayan hainlere karşı büyük bir sertlik örneği göstermiş bulunuyor. Fakat önemli bir karar daha boynunun borcudur. Bir kadın var ki, insanlığın ve cinsinin yüz karası bir kadın, nihayet cürümünün cezasını giyotinde çekmelidir. Daha şimdiden ortalıkta, tekrar Temple’a götürüldüğü, gizlice yargılandığı ve Devrim Mahkemesi’nin onu gizlice beraat ettirdiği rivayetleri dolaşıyor, sanki vicdanı binlerce insanın kanıyla kirlenmiş bir kadını herhangi bir Fransız mahkemesi, Fransız jürisi beraat ettirebilirmiş gibi. Devrim Mahkemesi’nin bu hafta, bu kadın hakkında karar vermesini talep ediyorum.”</p>
		<p>Her ne kadar bu önerge yalnızca Marie-Antoinette’in mahkeme edilmesini değil, hiç saklamaya gerek görmeden, idamla cezalandırılmasını istiyorsa da, itirazsız kabul edilir. Fakat tuhaftır: Savcı Fouquier-Tinville, ki başka zaman makine gibi durmadan dinlenmeden, soğukkanlılıkla ve hızla çalışır, şimdi kuşkulu bir şekilde ağırdan almaktadır. Bu hafta değil, sonraki hafta değil, ondan sonraki hafta da Kraliçe’ye karşı iddianamesini sunmaz; gizlice elini tutan biri mi vardır, yoksa başka zamanlar bir gözbağcı çabukluğuyla kâğıdı kana, kanı kâğıda dönüştüren bu kösele yürekli adamın elinde gerçekten dişe dokunur bir kanıt belgesi bulunmamakta mıdır? Her neyse, işi uzatır, davanın açılmasını durmadan, tekrar tekrar geciktirir. Emniyet Komisyonu’na yazı yazıp kendisine malzeme gönderilmesini ister; ama tuhaftır ki, Emniyet Komisyonu da kendi tarafından, aynı dikkat çekici yavaşlığı keşfetmiştir. Sonunda birkaç önemsiz kâğıdı derleyip toplar: Karanfil skandalının sorguları, bir tanık listesi, kral davasının dosyaları. Fakat Fouquier-Tinville hâlâ davranmamaktadır. Herhangi bir şey eksiktir elinde, ya davaya başlama yolundaki gizli emir ya özellikle önemli bir belge, iddianamesine gerçek cumhuriyetçi öfkenin parıltısını ve ateşini verebilecek, apaçık bir suç, ister kadın, ister kraliçe olarak işlenmiş olsun, kışkırtıcı, heyecanlandırıcı bir hata. Bir kere daha, tumturaklı sözlerle açılması istenen dava şimdiden bir yerlerde unutulmuşa benzemektedir. Derken Hébert, Kraliçe’nin bu en hınçlı, en kararlı düşmanı Fouquier-Tinville’e son anda birdenbire bir belge ulaştırır, bütün Fransız Devrimi’nin en korkunç ve en alçakça belgesini. Ve bu adım can alıcı adım olur: Dava birden hareketlenip yürümeye başlar.</p>
		<p>Ne olmuştur? 30 Eylül günü Hébert, Temple’dan, <em>Dauphin</em>’in mürebbisi olan kunduracı Simon’dan beklenmedik bir mektup alır. Mektubun ilk kısmını yabancı bir el yazmıştır ve doğru dürüst okunur bir imlayla şöyle demektedir: “Selam! Çabuk gel, dostum, sana söyleyeceklerim var, seni görmekten memnuniyet duyacağım; hemen bugün gelmeye bak, benim hakiki ve yiğit bir cumhuriyetçi olduğumu göreceksin.” Mektubun kalanı Simon’un kendi elyazısıyladır ve evlere şenlik imlasıyla bu “mürebbi”nin eğitim seviyesini gösterir:</p>
		<div class="letter html5_section">
			<p><em>Je te coitte bien le bon jour moi e mon est pousse Jean Brasse tas cher est pousse et mas petiste bon amis la petist e fils cent ou blier ta cher soeur que jan Brasse. Jan tan prie de nes pas manquer a mas demande pout te voir ce las presse mois. Simon, ton amis pour la vis.</em><a class="si-noteref epub-type_noteref" href="#f230" id="ref_f230">230</a></p>
		</div>
		<p>Hébert, görevine sadık ve enerjik haliyle, hiç gecikmeden Simon’a koşar. İşittiği, bu pişkin adama bile o kadar ürkütücü gelmiş olmalıdır ki, şahsen işin içine daha fazla girmek istemeyip bütün Şehir Meclisi’nden belediye başkanının başkanlığında bir komisyon görevlendirmesini ister; bu komisyon da topluca Temple’a gider ve Kraliçe’ye karşı kullanılan can alıcı iddianame malzemesini orada, yerinde, üç sorgu zaptı halinde kaleme alır (zabıtlar bugün de mevcuttur).</p>
		<p>Şimdi, Marie-Antoinette’in tarihçesinde uzun zaman inanılmaz sayılmış, ruhen anlaşılır gibi olmayan, ancak devrin sinirlerinin aşırı derecede ayakta ve kamuoyunun yıllarca sistematik olarak zehirlenmiş olmasıyla bir ölçüde açıklanabilen o olaya yaklaşıyoruz. Küçük <em>Dauphin</em>, ki çok erken olgunlaşmış, uçarı bir oğlandır, birkaç hafta önce, daha annesinin yanında olduğu sırada, oynarken bir sopayla hayalarını yaralamış, çağrılan bir cerrah da çocuğa bir çeşit bandaj hazırlamıştır. Bununla, daha Marie-Antoinette’in Temple’da bulunduğu sırada geçen olay halledilmiş, unutulmuştur. Fakat derken, bir gün Simon ya da karısı, erken olgunlaşmış ve şımartılmış olan bu çocuğun erkek çocuklara has edepsizliklerle, malum <em>plaisirs solitaires</em><a class="si-noteref epub-type_noteref" href="#f231" id="ref_f231">231</a> ile zevklendiğini fark eder. Yakalanan çocuk inkâr edecek durumda değildir. Simon’un kendisine ısrarla bu kötü alışkanlığı kimin öğrettiğini sorması üzerine, biçare oğlan annesinin, halasının onu bu yola sevk ettiğini söyler ya da ona bu söyletilir. Bu “kancık kaplan”ın her şeyi, en şeytani şeyleri bile pekâlâ yapabileceğine inanan Simon, sormaya devam eder ve bir annenin rezilliği bu kadar ileri götürebileceğine samimi olarak öfke duyarak, çocuğu nihayet, iki kadının kendisini Temple’da sık sık yataklarına aldıklarını ve annesinin kendisiyle ensest ilişkide bulunduğunu ileri sürecek hale vardırır.</p>
		<p>Daha dokuz yaşına gelmemiş bir oğlanın ağzından çıkan böyle havsalaya sığmaz bir ifadeye tabii ki aklı başında bir insan, normal bir dönem yalnızca büyük bir kuşkuyla yanıt verecektir. Fakat devrimin sayısız kara çalma broşürleri sayesinde, Marie-Antoinette’in erotik bakımdan doyumsuz olduğu görüşü herkesin o kadar kanına işlemiştir ki, kendi annesinin bu sekiz buçuk yaşındaki oğlunu cinsel olarak istismar ettiği yolundaki saçma suçlama bile Hébert ile Simon’da hiçbir şekilde kuşku uyandırmaz. Tersine, bu fanatik ve gözleri körleşmiş <em>sans-culotte</em>’lar için olay gayet mantıklı ve açıktır. Marie-Antoinette, şu Babilli ezelî fahişe, şu adı kötüye çıkmış şehvet köpeği, Trianon’undan zaten alışıktır, her gün birkaç erkek ve birkaç kadın harcamaya. O zaman bundan doğal ne olabilir sonucunu çıkarırlar; böyle bir dişi kurt, Temple’a hapsedilip de o cehennem kızışmışlığını giderecek eş bulamayınca, kendi, savunmasız, masum yavrusunun üstüne çullanmıştır. Hébert ile acınası arkadaşları –nefretten akılları iyice bulanmıştır– çocuğun kendi annesi aleyhinde uydurduğu bu suçlamaların doğruluğundan bir an bile kuşku duymazlar. Şimdi yalnızca, Kraliçe’nin bu rezaletini aynen zapta geçirmelidir ki bütün Fransa, bu ahlaksız Avusturyalı kadının ne derecede bozulmuş biri olduğunu öğrensin de, ondaki kana susamışlık ve ahlak düşkünlüğüne karşı ceza olarak giyotinin hafif bile kalacağını görsün. Böylece, daha dokuz yaşına gelmemiş bir oğlan, on beş yaşında bir kız sorguya çekilirler – öyle tüyler ürpertici ve utanmazca bir sahnedir ki bu, eğer o kayıtlar, gerçi sararmış olarak, fakat yine de açık seçik okunur şekilde, reşit olmayan çocukların eğri büğrü imzalarıyla Paris’teki Millî Arşiv’de bugün bile duruyor olmasalar, insanın gerçekdışı olduklarına inanası gelir.</p>
		<p class="gap">6 Ekim’deki ilk sorguya Belediye Başkanı Pache, hukukçu Chaumette, Hébert ve diğer şehir temsilcileri katılır; 7 Ekim’deki ikinci sorgunun imzaları arasında meşhur bir ressam ve devrimin en fikir yoksunu insanlarından biri olan bir isim de bulunmaktadır, David. Sekiz buçuk yaşındaki çocuk, devletin tanığı olarak çağrılır: Kendisine önce, Temple’daki başka olaylarla ilgili sorular sorulur ve geveze oğlan, ifadesinin nerelere varacağını düşünmeden, annesinin gizli yardakçılarını ele verir, her şeyden önce Toulan’ı. Sonra o nazik konu dile gelir, zabıt bununla ilgili olarak demektedir ki: </p>
		<blockquote>
			<p>Yatakta Simon ve karısı tarafından defaatle, uygunsuz alışkanlıklar esnasında görüldüğünde, bu kişilere kendisine bu tehlikeli ameliyeyi annesinin ve halasının öğretmiş olduklarını ve kendisinin bu işi, gözleri önünde yaptığını görmekten eğlendiklerini söylemiştir. Bu söylenen, annesiyle halası onu yatakta aralarında yatırdıkları zaman sık sık olmuştur. Çocuk ifade ettiği şekilde bizim şunu anlamamızı sağlamıştır ki, bir keresinde annesi kendisiyle cinsi münasebete varan bir yakınlaşma sağlamıştır; hayalarındaki şişkinlik de bundan ileri gelmektedir ve bu yüzden hâlâ bir bandaj kullanmaktadır. Annesi bu konuda konuşmayı yasak etmiş ve o günden beri bu münasebet birçok defa tekrarlanmıştır. Ayrıca Michonis ve birkaç başka kimseyi, annesiyle gayet samimi bir şekilde konuşmuş olmakla itham etmektedir.</p>
		</blockquote>
		<p>Bu hezeyan ak üstüne kara yazıyla, altında yedi ya da sekiz imzayla ortadadır: Belgenin sahiciliği, ne dediğini bilmez çocuğun bu dehşetli ifadeyi gerçekten vermiş olduğu inkâr edilir gibi değildir. Olsa olsa şu itirazda bulunmak mümkündür: Sekiz buçuk yaşındaki çocukla ensest ilişki kurulduğu suçlaması asıl metinde yoktur, kenara, sonradan eklenmiştir – anlaşılan engizisyon sorgucuları bile bu alçaklığı belgeleme konusunda çekingen davranmıştır. Fakat silinemeyecek bir şey vardır: “Louis Charles Capet” imzası ifadenin altında kocaman, güçbela çiziktirilmiş gibi, bir çocuğun yazısının işlek olmayan harfleriyle öylece durmaktadır. Kraliçe’nin kendi çocuğunun, bu yabancı insanlar karşısında annesine karşı en aşağılık suçlamalarda bulunmuş olduğu gerçektir.</p>
		<p>Fakat çılgınlığın bu kadarı da yetmez – sorgu hâkimleri işlerini esaslı bir şekilde yapmak isterler. Daha dokuz yaşına gelmemiş oğlandan sonra on beş yaşındaki kız kardeşi de sorguya çekilir. Chaumette, kıza “erkek kardeşiyle oynarken erkek kardeşinin kendisinin o, dokunmaması lazım gelen yerlerine dokunup dokunmadığını ve annesiyle halasının erkek kardeşini aralarında yatırıp yatırmadığı”nı sorar. Kız, “Hayır!” diye yanıt verir. Şimdi (korkunç bir sahne) iki çocuk, dokuz yaşındakiyle on beş yaşındaki yüzleştirilir, engizisyoncuların gözü önünde annelerinin namusu üzerine kavga etsinler diye. Küçük <em>Dauphin</em> iddiasına bağlı kalır, kız ise durup durup, bu sert adamların orada olmasından ürkmüş ve bu ayıp soruların sorulmasından şaşkına dönmüş bir halde, hiçbir şey bilmediği, bütün bunlardan hiçbirini görmediği ifadesinin arkasına saklanır. Sonra, üçüncü tanık, Madam Elisabeth, Kral’ın kız kardeşi çağrılır: Bu yirmi dokuz yaşındaki, enerjik kız karşısında sorgucuların işi artık masum ya da ürkmüş çocuklar karşısında olduğu kadar kolay değildir. Çünkü önüne <em>Dauphin</em> hakkında tutulan zabıt konar konmaz, hakarete uğrayan kızın yüzü al al olur, kâğıdı tiksinerek fırlatır atar ve böyle bir rezaletin herhangi bir yanıt bile veremeyeceği kadar seviyesinin altında bulunduğunu söyler. Şimdi onunla –bir cehennem sahnesi daha– oğlan yüzleştirilir. Oğlansa yine cesurca, küstahça, halasıyla annesinin kendisine bu terbiyesizlikleri yaptırdığını tekrarlar. Madam Elisabeth artık kendini tutamaz: “<em>Ah, monstre!</em>” diye bağırır, bu yalancı ufaklığın kendisine bu derecede utanmazca suçlamalar yapması üzerine içinden gelen haklı ve çaresiz öfkenin acısıyla. Fakat komiserler işitmek istediklerini çoktan işitmişlerdir. Bu zabıt da güzelce imzalanır ve Hébert bir zafer duygusu içinde üç belgeyi sorgu hâkimine götürür; şimdi Kraliçe’nin maskesinin o günün ve geleceğin dünyası karşısında, o an için ve ebediyete kadar indirilmiş olduğunu ve rezil edildiğini ummaktadır. Yurtseverliğiyle göğsünü kabartarak, bu belgelerle Marie-Antoinette’in enseste kadar varan ahlaksızlığına tanıklık etmek üzere mahkemede ifade vermeye hazır olduğunu belirtir.</p>
		<p class="gap">Bir çocuğun kendi annesine karşı verdiği bu ifade, belki tarihin ciltlerinde bir eşi daha olmadığından, Marie-Antoinette’in biyografisi açısından en büyük bilmecelerden biri olagelmiştir; Kraliçe’nin ateşli savunucuları bu pek utanç verici darboğazı aşmak için, olmadık dolambaçlara, çarpıtmalara sığınır. Onu devamlı olarak Şeytan’ın insan kılığına girmiş hali olarak betimleyen Hébert ile Simon’un bu komplo için baş başa verdiklerini ve zavallı, hiçbir şeyden haberi bile olmayan oğlana zor kullanarak baskı uyguladıklarını, böylece bu rezil suçlamayı elde ettiklerini söylerler. Bunlar, oğlanı –birinci kralcı açıklama– bazen şekerli ekmek, bazen kamçıyla yola getirmiş ya da onu –ikinci, bir o kadar psikolojiye uymayan açıklama– önce konyakla sarhoş etmişlerdir. İfade sarhoşluk halinde verilmiştir ve bunun için geçersizdir. Kanıtlanamamış bu iddiaların karşısında, her şeyden önce, bu sahnenin bir görgü tanığının, zaptı yazıya geçiren kâtip Danjou’nun kesinlikle tarafsız olan sözleri yer alır: “Ayakları yere kadar ulaşamayan genç prens bir koltukta oturuyor ve küçük bacaklarını sallıyordu. Malum şeyler hakkında sorulduğunda, bunların doğru olduğunu söyledi...” <em>Dauphin</em>’in bütün davranışı daha çok meydan okuyan, oyun oynayan bir küstahlık gösterir. Öbür iki tutanağın metninden de, kuşku götürmeyecek şekilde, oğlanın hiç mi hiç dışarıdan gelen baskıyla hareket etmediği, tersine, halasına yönelttiği o korkunç suçlamayı çocukça bir inatla –hatta bunun içinde belli bir kötü niyet ve intikam hevesi de sezilir– tekrarladığı ortaya çıkar.</p>
		<p>Bu nasıl açıklanabilir? Çocukların cinsel konularda söylediklerinin yalan olabileceğini bilimden ve adli psikolojiden eski zamanlara göre çok daha esaslı bir şekilde öğrenmiş, küçük yaştakilerin bu çeşit ruhsal sapmalarına anlayışla yaklaşmaya daha alışık olan bizim kuşağımız için aşırı zor olmayacaktır bu açıklama. Her şeyden önce, <em>Dauphin</em>’in, kunduracı Simon’a verilişini korkunç bir aşağılanma olarak hissettiği ve annesini kaybetmenin acısını çektiği yolundaki duygusal açıklamayı bir kenara bırakmalıyız; çocuklar aslında yabancı ortama çabuk alışır; ilk başta insanın kulağına ne kadar ürkütücü gelirse gelsin: Sekiz buçuk yaşındaki çocuk kendini herhalde o kaba ama neşesi yerinde Simon’un yanında, Temple’ın kulesinde, durmadan yas tutan, ağlayan, bütün gün ders veren, okumaya zorlayan ve kendisine daha çocukken, geleceğin <em>Roi de France</em>’ı olarak zorla haşmet ve tavır aşılamaya çalışan iki kadının yanında olduğundan daha mutlu hissetmiştir. Oysa kunduracı Simon’un yanında tamamen özgürdür küçük <em>Dauphin</em>, ders çalışması için Tanrı bilir pek eziyet edilmiyordur; istediği gibi oynayabilir, endişe etmeden, kendine dikkat etmeden; onun için askerlerle <em>Charmagnole</em>’ü söylemenin dindar ve can sıkıcı Madam Elisabeth’le tespih çekip dua okumaktan daha eğlenceli olduğu muhtemeldir. Çünkü her çocuk içgüdüsel olarak aşağıya doğru çekilir, kendisine dayatılan kültüre ve örfe karşı savunmaya geçer, rahat ve eğitimsiz insanların arasında kendini kültür zorlaması içinde olduğundan daha hoşnut hisseder; doğasındaki anarşik yön daha çok özgürlük, rahatlık olan, daha az kontrol istenen yerlerde daha bir güçle gelişebilir. Sosyal yükseliş isteği ancak zekânın uyanışıyla başlar; buna karşılık on, çoğu zaman on beş yaşına kadar aslında her iyi aile çocuğu evindeki özenli terbiyenin kendisine yasak ettiği her şeyi yapmalarına izin verilen proleter okul arkadaşlarına gıpta eder. Duygunun böyle, çocuklarda doğal olan şekilde, kolayca ortam değiştirir oluşuyla <em>Dauphin</em> de çok geçmeden –işte bu tamamen doğal olan bir şeyi duygusal biyograflar bir türlü kabul etmeye yanaşmaz– o anneye bağlı, melankolik çevreyle bağlarını koparmış ve kunduracının gerçi daha aşağı, fakat daha da rahat ve onun için daha eğlendirici olan çevresine uyum sağlamış görünmektedir; oğlanın bağıra çağıra devrim şarkıları söylediğini kendi kız kardeşi de itiraf etmektedir; kuşku duyulmayacak bir başka tanığın, <em>Dauphin</em>’in annesi ve halası hakkında sarf ettiğini belirttiği bir ifade öyle kabadır ki, insan tekrarlamaya bile hiç cesaret edemiyor. Çocuğun hayalî ifadelere özellikle yatkın olduğunu doğrulayan, inkârı mümkün olmayan başka bir belge daha vardır; yıllar önce, dört buçuk yaşındaki oğlu üzerine mürebbiyeye talimatında annesi kendi eliyle şöyle yazmaktaydı: </p>
		<blockquote>
			<p>Gevezedir, konuşulduğunu işittiği şeyi tekrarlamayı sever ve sık sık, yalan söylemek istemeksizin, kendi hayal gücünün kendisini inandırdığı bir şeyler ekler. Bu onun en büyük hatasıdır ve onda mutlaka düzeltilmesi gereken noktadır.</p>
		</blockquote>
		<p>Bu karakter betimlemesiyle Marie-Antoinette bilmecenin çözümü için can alıcı işareti vermiştir. Ve bu işaret Madam Elisabeth’in bir sözüyle tutarlı biçimde tamamlanmaktadır. Şurası bellidir: Çocuklar hemen her zaman, yasak bir iş üzerinde yakalandıkları zaman, suçu başka birine yıkmaya çalışır. İçgüdünün verdiği bir korunma önlemi olarak (büyüklerin çocukları sorumlu tutmak istemediklerini sezdiklerinden), kendilerinin hep biri tarafından “ayartıldığını” ileri sürerler. Bu vakada, Madam Elisabeth’le tutulan tutanak, durumu tamamen açıklamaktadır. Kendisi demektedir ki –ve bu gerçek çoğu kez sorumsuzca göz ardı edilmiştir– yeğeni oğlan çocuklara özgü bu alışkanlığa gerçekten, uzun zamandır müpteladır ve kendisi kesin biçimde hatırlamaktadır ki, hem kendisi, hem yengesi oğlanı bu yüzden sık sık şiddetle azarlamışlardır. Doğru iz burada beliriyor. Demek ki çocuk önce de annesi, halası tarafından yakalanmış ve herhalde ama sert, ama yumuşak, cezalandırılmıştır. Simon kendisine bu kötü alışkanlığı kimin öğrettiğini sorduğunda, bir anıyı doğal bir şekilde bir diğerine bağlayarak, suçuyla beraber ilk yakalanışını da hatırlamakta ve neredeyse kaçınılmaz bir şekilde, öncelikle kendisini bu iş için cezalandıran kişileri düşünmektedir. Bilinçsiz olarak bu cezanın intikamını alır ve böyle bir ifadenin varacağı noktalardan habersiz olarak, ceza verenlerin adlarını kendisini buna yöneltenlermiş gibi söyler, ya da yönlendirici bir soruya hiç çekinmeden, yani tamamen doğru söylüyormuş görüntüsü içinde, evet yanıtını verir. Bu yolun nereye varacağı da bellidir: Bir kere yalana bulaştıktan sonra geri dönemez; hele bir de, bu vakada olduğu gibi, insanların onun iddiasına isteyerek, hatta sevine sevine inandıklarını sezerse, yalanı içinde tamamen güvende olduğunu hisseder ve komiserlerin bundan böyle sordukları her şeyi de pür neşe kabul eder. Kendini koruma içgüdüsüyle, kendisine ceza getirmeyen ifade biçimi neyse ona sıkı sıkı sarılır. Bu kunduracı ustaları, eski tiyatrocular, badanacılar ve kâtiplerden daha çok meslek eğitimi görmüş psikologlar bile bu yüzden, böylesine açık seçik, kuşkuya meydan bırakmayacak şekilde kâğıda geçirilmiş bir ifade karşısında ilk anda şaşkınlık geçirmemekte zorlanacaktır. Bu özel vakada ise soruşturmacılar ayrıca bir de kitleyi saran telkinin etkisi altındadır; <em>Père Duchesne</em>’in her günkü okuyucuları için bir çocuktan gelen bu korkunç suçlama –bütün Fransa’da pornografik broşürlerin yalanlarıyla her çeşit sefahatin toplandığı kişi olup çıkan– annenin cehennemî karakterine tamamen uymaktadır. Telkin altındaki bu insanları, Marie-Antoinette’in hiçbir suçu, en saçma sapan olanı bile, şaşırtmaz. Onlar da uzun uzadıya şaşırmamış, esaslı bir şekilde düşünmemiş, aynı dokuz yaşındaki o çocuğun tasasızlığıyla, bir anneye karşı gelip geçmiş adiliklerin en büyüğünün altına imzalarını atıvermişlerdir.</p>
		<p class="gap">Marie-Antoinette’in Conciergerie’de delinip geçilmez biçimde tecrit edilmiş olması ne mutlu ki, çocuğunun bu korkunç ifadesinden hemen haber almasına engel olmuştur. Bu en uç aşağılanmadan, hayatının ancak sondan bir önceki gününde iddianame sayesinde haberdar olacaktır. Onyıllar boyunca onuruna karşı bütün hakaretlere, en aşağılık iftiralara tek söz etmeksizin katlanmıştır. Fakat bu: Kendini kendi çocuğu tarafından bu kadar korkunç bir şekilde iftiraya uğramış görmek, bu akla sığmaz işkence, ruhunun en derin yerlerini sarsmış olmalıdır. Ölümün eşiğine kadar kendisine bu eziyet verici düşünce eşlik etmiştir; giyotinden üç saat önce bile, başka zaman tamamen kendine hâkim bir kadın olan Marie-Antoinette aynı suçu işlemekle suçlanan Madam Elisabeth’e şöyle yazar:</p>
		<div class="letter html5_section">
			<p>Bu çocuğun sana ne kadar ıstırap vermiş olacağını biliyorum, onu affet, sevgili kardeşim, onun önündeki büyük gençliği düşün ve bir çocuğa istenen şeyi söyletmenin, hatta kendisinin bile anlamadığı şeyi söyletmenin ne kadar kolay olduğunu düşün. Umut ederim ki, senin ikisine de gösterdiğin sevginin ve şefkatin kıymetini bileceği bir gün gelecektir.</p>
		</div>
		<p>Hébert hevesine nail olamaz: Bağıra bağıra ilan ettiği bu suçlamayla dünya karşısında Kraliçe’nin şerefini lekeleyemez; tersine, dava sırasında kaldırdığı balta elinden kayar ve kendi ensesine iner. Fakat bir şeyi başarmıştır: Marie-Antoinette’in ruhunu canice yaralamış, zaten ölümün eline verilmiş bir kadına son saatlerini de zehir etmiştir.</p>
	</div>
	<div class="si-footnotes html5_section epub-type_footnotes">
		<div class="si-footnote html5_aside epub-type_footnote" id="f229"><a class="si-backref" href="#ref_f229">229</a><span class="si-footnote-text">. (Fr.) Oda hizmetçisi. (Y.N.)</span></div>
		<div class="si-footnote html5_aside epub-type_footnote" id="f230"><a class="si-backref" href="#ref_f230">230</a><span class="si-footnote-text">. (Fr.) Ben ve eşim sana selamlarımızı gönderiyoruz. Değerli karını ve benim iyi arkadaşlarım olan küçük kızını ve unutmadan sevgili kız kardeşini öpüyorum. Seni önümüzdeki aylarda görme isteğimi rica ederim geri çevirme. Simon, ömür boyu arkadaşın. (Y.N.)</span></div>
		<div class="si-footnote html5_aside epub-type_footnote" id="f231"><a class="si-backref" href="#ref_f231">231</a><span class="si-footnote-text">. (Fr.) Mastürbasyon. (Y.N.)</span></div>
	</div>
</body>
</html>