<?xml version="1.0" encoding="UTF-8" standalone="no"?><html xmlns="http://www.w3.org/1999/xhtml" xmlns:epub="http://www.idpf.org/2007/ops">
<head>
	<title>Marie Antoinette</title>
	<link href="main.css" rel="stylesheet" type="text/css"/>
<meta name="Adept.resource" value="urn:uuid:60791d9f-e32d-4515-8960-594a479c0671"/>
</head>
<body class="chapter epub-type_chapter">
	<div class="container html5_section">
		<h1>Kaçış hazırlıkları</h1>
		<p>Mirabeau’nun ölümüyle birlikte kraliyet, devrime karşı savaşındaki tek yaverini kaybetmiştir. Saray yine tek başına kalakalmıştır. İki olasılık vardır: devrimle savaşmak ya da ona teslim olmak. Her zaman olduğu gibi, saray, iki kararın en uğursuzunu, orta yolu seçer: kaçışı.</p>
		<p>Mirabeau bile, Kral’ın otoritesini yeniden kurabilmesi için, Paris’te zorunlu biçimde tutulduğu savunmasızlık konumundan çıkması üzerinde düşünüp taşınmıştır; öyle ya, esirler savaşa kalkışamaz. İyi mücadele etmek için insanın eli kolu serbest olmalı, ayaklarının altındaki toprak sağlam olmalıdır. Ne var ki Mirabeau, Kral’ın gizlice sıvışmasını istememiştir, bu onun onuruna aykırı düşecektir. “Bir kral halkından kaçmaz,” ve bundan da vurucu bir ifadeyle, “Bir kral ancak güpegündüz çekip gidebilir, ve yalnızca, hakikaten kral olabilmek için gidebilir,” demiştir. Onun teklifince, XVI. Louis arabasıyla çevrede bir geziye çıkmalıdır, gittiği yerde kendisini sadakatini koruyan bir atlı alayı bekliyor olmalı ve bu alayın orta yerinde, atının üstünde dimdik, gün ışığında ordusuna katılmalı ve özgür bir adam olarak Ulusal Meclis’le pazarlığa girişmelidir. Ne var ki, böyle bir eylem için ona uygun adam gerekir, cüretli davranma çağrılarının ise XVI. Louis gibi kararsız birinin kulaklarına eriştiği hiçbir zaman olmamıştır. Gerçi bu fikrin üzerinde durur, ona danışır, buna danışır, fakat o sonuçta, rahatını yaşamından çok seven biridir. Şimdi ise Mirabeau ölmüş olduğuna göre, bu düşünceyi enerjik biçimde yeniden ele alan, her gün karşılaştığı aşağılanmalardan yorgun düşmüş Marie-Antoinette olur. Ona ürküntü veren şey, kaçıştaki tehlike değil, sıvışma kavramının bir kraliçe gözünde ifade ettiği onursuzluktur. Fakat günden güne kötüleşen durum bir seçim bırakmamaktadır: “Yalnızca iki şık kalıyor,” diye yazar Mercy’ye, “ya isyankârların kılıcı altında mahvolacağız, eğer galip gelirlerse neticede hiç hükmümüz kalmayacak ya da bizim iyiliğimizi istediklerini iddia eden, fakat hakikatte bize hep kötülük etmiş ve daima edecek olan insanların despotluğu altında prangaya vurulmuş olarak kalacağız. Eğer biz kendimiz bir karar verip kendi kuvvetimiz ve tavrımızla efkârıumumiyeye istikamet veremezsek istikbalimiz budur ve belki bizi bekleyen o an, düşünüldüğünden daha yakındır. Bana inanınız, size söylediğim şey hezeyan içindeki bir fikrin mahsulü değil ya da vaziyetimiz karşısında duyduğumuz tiksintiden ya da sabırsızlıktan doğan bir hareket değildir, tehlikeyi ve şu anda karşımızda açılan çeşitli imkânları pekâlâ biliyorum; fakat karşımıza her taraftan o kadar dehşetli şeylerin çıktığını görüyorum ki, kendini kurtarmaya çalışırken mahvolmak yine de tamamen hareketsiz kalıp kendimizi başkalarının mahvetmesine bırakmaktan evladır.” Hep serinkanlı, sakınımlı olan Mercy de Brüksel’den yazdığı mektuplarında durup durup gördüğü sakıncaları belirttiğinden, Marie-Antoinette daha bir şiddetle ve daha bir ileri görüşlülükle öyle bir mektup yazar ki, eskiden her şeye kolayca kanan bu kadının kendi devrilişini nasıl bir acımasızlıkla gördüğünü anlatmaktadır:</p>
		<div class="letter html5_section">
			<p>Vaziyetimiz dehşetlidir, ve o derecede dehşetlidir ki, doğrudan doğruya görme fırsatına haiz bulunmayan bir kimsenin tasavvur etmesi mümkün değildir. Bizim için artık tek bir seçim kalıyor: Ya <em>factieux</em>’lerin talep ettiğini yapacağız ya da mütemadiyen başlarımızın üstünde sallanıp duran kılıcın altında mahvolacağız. Bana inanın ki, tehlike hususunda mübalağa etmiyorum. Bilirsiniz, benim prensibim daima, mümkün olduğu kadar taviz vermek, ümidi zaman ve efkârıumumiyenin değişmesine bağlamak olmuştur. Fakat bugün her şey değişmiş bulunuyor; biz ya mahvolacağız ya da önümüzde kalan son yolu yürüyeceğiz. Gözümüz katiyen, bu yolun tehlikesiz olduğunu zannedecek kadar kamaşmış değildir; fakat eğer nasıl olsa mahvolacaksak hiç değilse bu, şanımızla olsun ve biz şeref ve din uğruna, vazifemizin bize emrettiği her şeyi yapmış olalım... Tahmin ederim ki taşra başşehirden daha az bozulmuştur; fakat bütün kraliyette başı çeken Paris’tir. Bütün memleketi, kulüpler ve gizli cemiyetler idare etmektedir; dürüst insanlar ve hoşnutsuz olanlar, büyük ekseriyeti teşkil ettikleri halde memleketten kaçmakta ya da saklanmaktadır; çünkü güçlü olanlar, onlar değildir ve aralarında birlik eksiktir. Kral serbest olup muhkem bir şehirde kendini gösterebildiği zaman, şimdiye kadar susan ve inleyen ne kadar çok hoşnutsuz kimsenin meydana çıktığına hayret edilecektir. Fakat ne kadar tereddüt edilirse o kadar az destek bulunacaktır; çünkü cumhuriyet ruhu her gün bütün sınıflar içinde yeni ilerlemeler kaydetmektedir, askerî birlikler her zaman olduğundan daha da zor durumdadır ve daha fazla tereddüt edilecek olursa onlara da itimat mümkün olmayacaktır.</p>
		</div>
		<p>Fakat devrim tehlikesinden başka, ikinci bir tehlikenin tehdidi daha söz konusudur. Fransız prensleri, Artois Kontu, Condé Prensi ve göç etmiş olan diğerleri –ki kahraman olarak işe yaramaz, diklenmekte rakip tanımayan kişilerdir– sınır boylarında, ihtiyatlı davranarak kınlarından çıkarmadıkları kılıçlarını şıkırdatarak şamata etmektedirler. Bütün saraylarda entrikalar çevirmekte, kaçmış olmalarının utanç verici tarafını maskelemek için, tehlike olmadığı sürece, kahraman rolüne soyunmaktadırlar; bir saraydan öbürüne gidip imparatorları ve kralları Fransa’ ya karşı kışkırtmaya çalışmakta ve bu arada, bu kof gösterileriyle Kral’ın ve Kraliçe’nin başındaki yaşamsal tehlikeyi artırdıklarını ne düşünmekte ne dert etmektedirler. “Biraderi ve kız kardeşim, onun (d’Artois’nın) umurunda bile değil,” diye yazar İmparator II. Leopold, “<em>gli importa un frutto</em><a class="si-noteref epub-type_noteref" href="#f189" id="ref_f189">189</a> böyle ifadelerle söz ediyor Kral’dan ve planlarıyla, tecrübeleriyle Kral’ı ve kardeşimi ne kadar tehlikeye attığını düşünmüyor.” En büyük kahramanlar Koblenz’e ve Torino’ya çöreklenmiş, şatafatlı ziyafetler vermekte ve Jakobenlerin kanına susamış olduklarını iddia etmektedirler; Kraliçe bunları hiç değilse çılgınlıkların en kabasından uzak tutmak için binbir zahmete girer. Böylelerinin de yelkenindeki rüzgâr dindirilmelidir. Kral özgür olmalıdır ki, bu iki unsuru, aşırı devrimciler ile aşırı gericileri, Paris’in içindeki ve sınır boylarındaki ölçüsüzleri dizginleyebilsin. Kral özgür olmalı, bu hedefe ulaşmak için de en utanç verici cinsten de olsa bir tek o sapa yola girilmelidir: kaçış.</p>
		<p>Kaçışın gerçekleştirilmesi, Kraliçe’nin işi olmuştur; bununla ilgili pratik hazırlıkları da büyük bir doğallıkla, hiçbir şeyi gizlemediği ve hiç çekintisizce güvendiği bir kişiyle paylaşacağı da açıktır: Fersen. Şu sözü eden kişi: “Ben yalnızca size hizmet için yaşıyorum.” Marie-Antoinette, ancak bütün güçlerin seferber edilmesiyle, daha da fazlası, insanın yalnızca kendi hayatını ortaya koymasıyla üstesinden gelinebilecek bir işi bu kişiye, bu tek dosta verir. Güçlükler ölçüye sığar gibi değildir. Ulusal muhafızların gözetimi altında tutulan, hemen her uşağın bir ispiyoncu olduğu saraydan çıkıp bütün o yabancı, düşman şehri geçmek için dikkatle, çok özel türden önlemler alınmalı ve ülkeyi kat etmek içinse, birliklerin başındaki tek güvenilir kumandan, General Bouillé’yle konuşulup anlaşılmalıdır. Bu kumandan, plan öyledir, Montmédy’ye kadar olan yolun yarısına, yani Châlons yakınlarına kadar süvari birlikleri göndererek Kral’ın arabasını karşılayacaktır; öyle ki, araba tanınacak ya da takibe uğrayacak olursa içindeki bütün kraliyet ailesiyle beraber hemen korunabilsin. O zaman da yeni güçlükler çıkmaktadır: Sınır bölgesindeki bu dikkat çekici askerî hareketi haklı göstermek için bir bahane bulunmalıdır; Avusturya hükümeti tarafından sınırda bir ordu birliği toplanmalıdır ki, General Bouillé’ye kendi birliklerini hareket ettirmek için bahane olsun. Bütün bunlar sayısız yazışmayla gizlice irdelenmeli, üstelik bu işte çok büyük dikkat gösterilmelidir; çünkü mektupların çoğu açılmaktadır ve Fersen’in de söylediği gibi, “bu tedbirlerden en küçüğü bile fark edilirse her şey kaybedilmiş olacaktır”. Bundan başka –bir güçlük daha– bu kaçış, büyücek miktarlarda para gerektirmektedir ve Kral’la Kraliçe tamamen parasızdır. Biraderinden olsun, İngiltere, İspanya, Napoli’deki diğer prenslerden ya da saray bankerinden olsun, birkaç milyon ödünç alma yolundaki bütün denemeler başarısız kalmıştır. Başka her şey gibi bu konuda da Fersen, bu küçük, yabancı asilzade, bir çare bulur.</p>
		<p>Fakat Fersen, tutkusundan güç almaktadır. Neredeyse on kafayla, on elle ve fedakârlıkla dolu tek bir yürekle çalışmaktadır. Geceleri ya da öğleden sonraları gizli yollardan süzülerek gelir ve saatlerce Kraliçe’yle bütün ayrıntıları görüşür. Dışarıdaki prenslerle, General Bouillé’yle mektuplaşmayı yürütür, asilzadelerin en güvenilir olanları içinden ulak kılığına girerek kaçışa refakat edecek, mektupları getirip götürecek, sonra yine sınıra ulaştıracak kimseleri seçer. Arabayı kendi adına sipariş eder, sahte pasaportları edinir, kendi servetini rehin gösterip biri İsveçli, biri Rus iki hanımdan üçer yüz bin <em>livre</em> ödünç alır ve nihayet kendi aile bankerinden de üç bin koparır. Kılık değiştirmek için gerekecek elbiseleri parça parça Tuileries’ye getirir, bir yandan da Kraliçe’nin elmaslarını dışarı kaçırır. Haftalarca, gece gündüz mektup yazar, görüşmelerde bulunur, planlar kurar ve seyahatler yaparken dinmek bilmeyen bir gerilim ve yanı sıra sürekli bir ölüm tehlikesi altındadır; çünkü bütün Fransa’nın üzerine gerilen bu ağın bir tek ilmiği çözülse, güvenilip sırra ortak edilmiş bir kişi bu güveni istismar etse, ağızlardan tek sözcük kaçırılsa, bir tek mektup yakalansa hayatı elden gitti demektir. Fakat cüretle ve aynı zamanda salim kafayla, yorulmak bilmeden; çünkü tutkunun verdiği hareketle, arka planda, sessiz bir kahraman olarak dünya tarihinin büyük dramlarından birinde, üstüne düşen vazifeyi yerine getirir.</p>
		<p class="gap">Ne var ki hâlâ tereddüt edilmektedir, kararsız Kral hâlâ, talihin yüzüne gülerek bir şekilde kendisini bu kaçışın utancından ve zahmetinden kurtaracağını ummaktadır. Fakat boşunadır; araba ısmarlanmış, bulunabildiği kadar para binbir güçlükle bir araya getirilmiş, arabanın eskort işi Bouillé’yle karara bağlanmıştır. Şimdi bir tek eksik kalmıştır: açık bir vesile, bu nereden bakılırsa bakılsın hiç de şövalyece olmayan kaçış için ahlaki bir gerekçe. Dünyaya karşı, Kral ile Kraliçe’nin sırf korkaklıklarından değil, terör kendilerini buna zorladığı için kaçtıklarını apaçık gösterecek bir şey. Bu bahaneye sahip olmak için Kral, Ulusal Meclis’e ve Belediye’ye, Paskalya haftasını Saint-Cloud’da geçireceğini bildirir. Bildirir bildirmez de, tam arzu edilip hesaplandığı üzere, Jakoben basın, bu konunun üstüne atlar ve sarayın Saint-Cloud’ya yalnızca, orada yeminsiz bir rahibin ayinine katılıp günah çıkarmak için gitmek istediğini, üstelik Kral’ın oradan ailesiyle birlikte kaçabileceği tehlikesinin açıkça ortada olduğunu ileri sürer. Kışkırtıcı makaleler etkisini gösterir. 19 Nisan günü, Kral, herkesin görebileceği şekilde hazırlanıp kapının önüne çekilmiş geçit arabasına bineceği sırada, karşısında toplanıp getirilmiş ve bu yolculuğu zorla engellemeye hazır, koca bir insan kalabalığını, Marat’nın ve kulüplerin ordularını bulur.</p>
		<p>Fakat Kraliçe’yle danışmanlarının istediği de tam böyle, açık bir sürtüşmedir. Bütün dünyaya gösterilmelidir ki XVI. Louis, bütün Fransa’da, arabasına binip temiz hava almaya on mil öteye gidebilecek kadar özgürlüğü kalmamış olan tek kişidir. Bütün kraliyet ailesi, göstermelik olarak, arabaya biner ve atların koşulmasını bekler. Fakat kalabalık ve onunla birlikte Ulusal Muhafız Alayı ahır kapılarının önünü tutmuştur. Sonunda o ezelî “kurtarıcı”, Lafayette gelir ve Ulusal Muhafız Alayı’nın kumandanı olarak Kral’ın yolunun açılması emrini verir. Fakat onu dinleyen olmaz. Kırmızı ihtar flamasını açmasını emrettiği belediye başkanı, kumandanın yüzüne güler. Lafayette halkla konuşmak ister, sözü bağrışlarla kesilir. Anarşi açık açık, haksızlık yapma hakkı olduğunu savunmaktadır.</p>
		<p>Bu arada, üzgün kumandan kendisine itaat etmeleri için birliklerine boş yere dil dökerken Kral, Kraliçe ve Prenses Elisabeth bağrış çığrış içindeki kalabalığın orta yerindeki arabanın içinde sakin sakin oturmaktadırlar. O vahşice patırtı, o büyük küfürler Marie-Antoinette’i etkilemez; tersine, özgürlük havarisi, halkın sevgilisi Lafayette’in taşkın kalabalık karşısında küçüldükçe küçülmesini zevkle seyretmektedir. Aynı derecede nefret ettiği bu iki güç arasındaki anlaşmazlığa karışmaz; sakin sakin, heyecanlanmadan bırakır ki etrafındaki patırtı çağıldasın dursun, çünkü böylece, ulusal muhafızların otoritesinin kalmamış olduğunun, Fransa’da mutlak anarşinin hüküm sürdüğünün, ayaktakımının kraliyet ailesine hakaret etmesine kimsenin karşı çıkamadığının ve böylece Kral’ın da kaçmakta ahlaken haklı olduğunun kanıtı apaçık ve bütün dünyaca görülür biçimde ortaya konulmaktadır. İki saat on beş dakika boyunca halk iradesini göstermeye bırakılır; ancak bundan sonra kral arabaları tekrar ahırlara sokma emrini verir ve Saint-Cloud gezisinden vazgeçtiğini bildirir. Her zafer kazanışında olduğu gibi, daha demin tepinen, haykıran, öfke içindeki kalabalık birdenbire coşkuyla dolmuştur; herkes Kral’la Kraliçe lehine tezahürata durur ve aniden fikir değiştirmişçesine, Ulusal Muhafız Alayı da kraliçeye kendisini koruyacağına dair söz verir. Fakat Marie-Antoinette, bu korumanın ne türden bir şey olduğunu bilmektedir, yüksek sesle yanıt verir: “Evet, bunu umut ederiz. Fakat şimdi kabul etmelisiniz ki, biz hür değiliz.” Bu sözleri kasten yüksek sesle söylemektedir. Görünüşte Ulusal Muhafız Alayı’na, aslında bütün Avrupa’ya yöneltilmiştir.</p>
		<p class="gap">Hemen o gece, 20 Nisan gecesi niyet harekete çevrilmiş olsa nedenle sonuç, hakaretle öfke, darbeyle karşı darbe birbirlerini dolaysız bir mantık silsilesi içinde tamamlamış olacaktır. İki basit, hafif, dikkati çekmeyen araba, birinde Kral’la oğlu, ötekinde Kraliçe ile kızı, bir de olsa olsa Madam Elisabeth: İçinde iki kişinin seyahat ettiği böyle, her gün birçoğu görülen türden kabriyoleye kimse dikkat etmeyecek, kraliyet ailesi de kimseleri uyandırmadan sınıra ulaşacaktır: Bunun kanıtı, Kral’ın biraderinin, Provence Kontu’nun, aynı günlerde, böyle göze çarpmaz şekilde hareket etmesi sayesinde hiç pürüz çıkmadan kaçması olmuştur.</p>
		<p>Fakat yaşam ile ölüm arasında bir parmak mesafe kalmışken bile kraliyet ailesi, o kutsal hanedan kanunlarını çiğnemeyecek, en tehlikeli yolculukta bile ölümsüz teşrifatını yanına alacaktır. Birinci hata: Beş kişinin tek bir arabada gitmesine karar verilir, yani bütün aile, baba, anne, kız kardeş ve iki çocuk; tam da insanların onları Fransa’nın en ücra köyünde bile yüzlerce gravürden tanıdıkları gibi. Fakat bununla da bitmez: Madam Tourzel kraliyet çocuklarını bir an bile terk etmeyeceği yolunda ettiği yemini hatırlar, öyleyse o da –ikinci hata– arabadaki altıncı kişi olarak gelmelidir. Bu gereksiz yük yüzünden, belki her on beş dakikanın, her dakikanın can alıcı önem taşıdığı yolculuğun hızı düşer elbette. Üçüncü hata: Bir kraliçenin kendi işini kendi görmesi düşünülür şey değildir. Öyleyse ikinci bir arabada iki de nedime gelecektir; şimdi, sekiz kişiye varılınca durulur. Fakat arabacı, önden giden atlı, postacı ve uşak rollerinde de yolu bilmeseler bile aristokrasiden olmaları gereken, güvenilir kimseler olması gerektiğine göre, bu mutlu kafile on iki kişiyi, Fersen ile arabacısı eklenince on dört kişiyi bulur bile: bir sır söz konusu olduğunda fazlasıyla büyük bir rakam. Dördüncü, beşinci, altıncı ve yedinci hata: Kraliçe ile Kral’ın Montmédy’de öyle seyahat elbiseleri içinde filan değil, gala kıyafetiyle boy gösterebilmeleri için tuvaletlerin götürülmesi gerekir, yani yüz kilo filan yük daha, gıcır gıcır yeni bavullara konulup arabanın üstüne yüklenir – böylece kafilenin hızı bir kere daha düşürülürken göze batıcılığı bir kat daha artırılır. Gizliden sıvışma olması gereken şey, yavaş yavaş şatafatlı bir geziye dönmektedir.</p>
		<p>Bütün hataların en büyüğü ise şudur: Günlerden bir gün Kral ile Kraliçe yirmi dört saatlik bir yola çıkacaklarsa isterse cehennemden kaçıyor olsunlar, rahat seyahat etmelidirler. Öyleyse yeni bir araba ısmarlanır, özellikle geniş, özellikle rahat, yaylı, taze taze boya ve servet kokan, her at değişim noktasında hiçbir arabacının, posta uşağının, hiçbir posta memurunun, seyisin olağanüstü merakını celbetmemesi düşünülemeyecek bir araba. Fakat Fersen –âşıklar asla ileri görüşlü olmaz– Marie-Antoinette için her şeyi elden geldiğince şahane, güzel ve lüks yapmak istemektedir. Onun verdiği kesin ölçüler uyarınca (sözümona Kontes Korff diye biri için) devasa bir araba yaptırılır, dört tekerlekli koca bir harp gemisi, yalnızca kraliyet ailesinin altı ferdini, ayrıca mürebbiyeyi, arabacıyı ve uşağı taşımakla kalmayıp her çeşit konfor için, gümüş sofra takımı, gardırop, erzak ve hatta kralların bile duyduğu küçük ihtiyaçları karşılayacak oturak için yeri olan bir araba. Bütün bir şarap mahzeni kurulur içine ve doldurulur, çünkü kraliyet ailesinin gırtlağının ihtiyacı malumdur; işin garabetini daha da büyütmek için, arabanın iç duvarları açık renkli damaskoyla kaplanır, öyle ki, insanın neredeyse, araba kapısının üstüne zambaklı armayı resmetmeyi niçin unutmuşlar, diye şaşacağı gelir. Bu lüks arabanın ağır donanımıyla az çok hızlıca gidebilmesi için en azından sekiz ama çoğu yerde on iki ata ihtiyacı vardır, yani: Hafif, iki atlı, bir posta arabasının atları beş dakikada değiştirilebiliyorsa bu iş böyle bir arabada her defasında yarım saat sürmekte, yani yaşam ile ölüm arasındaki her on beş dakikanın can alıcı bir önem taşıdığı bir yolculukta dört ila beş saat gecikmeye sebep olmaktadır. Yirmi dört saat boyunca uşak elbisesi giymek zorunda kalan asil refakatçilerin bu aşağılanmasını telafi etmek üzere, kendilerine tertemiz, gıcır gıcır ve böylece bir hayli göze batan hizmetçi kıyafetleri verilir ki, bu da Kral ile Kraliçe için tasarlanan mütevazı tebdilikıyafetle tuhaf bir çelişki göstermektedir. Olayın kraliyet ailesi tarafındaki bu göze batıcılığı bir yana, yol üzerindeki her kasabada durup dururken, sözümona “para taşıyan” bir arabayı bekleyen <em>Dragoner</em> müfrezelerinin belirmesiyle, üstelik son olarak da Choiseul dükünün tarihî bir budalalık gösterip askerî birliğin tek tek birimleri arasında irtibat subayı olarak en olmayacak insanı, Figaro’nun ta kendisini, Kraliçe’nin berberi olan, saç yapmak için birebir, ama diplomasi işlerinin alabildiğine yabancısı ve Kral’a sadık kalmaktan çok kendi ebedî Figaro rolüne sadakat gösteren o ilahî Léonhard’ı seçmesiyle zaten çetrefil olan durum, bir kat daha karmakarışıklaştırılmış olur.</p>
		<p>Bütün bunların tek mazereti şudur: Fransa’nın devlet teşrifatı tarihte bir kralın kaçışıyla ilgili hiçbir örnek bulamamıştır. Vaftiz olmaya ya da taç giymeye, tiyatroya ya da ava nasıl gidileceği, büyük kabulde hangi, küçüğünde hangi, ayinde, avda, oyunda hangi elbisenin, hangi ayakkabıların, saç tokalarının kullanılacağı gibi konularda teşrifat, yüzlerce ayrıntısıyla hazırlıklıdır. Fakat bir kral ile kraliçenin atalarının sarayından tebdilikıyafet nasıl kaçacağına ilişkin kurallar yoktur; burada doğaçlama, cesaretle, özgürce bir çözüm bulunmalı, yaşanan ânın gerekleri kavranmalıdır. Bütünüyle dünyaya yabancı olduğu için saray, gerçek dünyayla ilk karşılaşmasında da âcizlik içinde alta düşmüştür. Fransa Kralı kaçmak için bir uşak kıyafetine girdiği an, artık kaderinin efendisi de olamamaya başlar.</p>
		<p class="gap">Bitmez tükenmez gecikmelerden sonra kaçış günü olarak 19 Haziran belirlenir; vakit çoktan gelip geçmektedir bile; çünkü bu kadar çok elin gerdiği gizli bir ağ, her an herhangi bir yerinden yırtılabilir. Bu alçak sesle fısıldaşmaların, haberleşmelerin orta yerinde aniden, Marat’nın Kral’ın kaçırılması için bir komplo kurulduğunu haber veren makalesi bir kırbaç darbesi gibi şaklar.</p>
		<blockquote>
			<p>Onu her kuvveti kullanarak, onun davasının bütün kralların davası olduğu bahanesiyle Felemenk’e kaçırmak istiyorlar ve siz de bu kaçışın önünü kesemeyecek kadar ahmaksınız. Parisliler, aklın terk ettiği Parisliler!</p>
			<p>Karşınızda durup durup tekrarlamaktan yoruldum, Kral’ı da, Dauphin’i de duvarlarınızın ardında sıkı tutun, iyi koruyun, Avusturyalı kadınla kayınbiraderini ve ailenin geri kalanını hapsedin; tek bir gün kaybetmek bile bütün milletin başına bela getirebilir.</p>
		</blockquote>
		<p>İçindeki hastalıklı güvensizlik yüzünden dikkate değer bir ileri görüşlülüğe sahip olan bu adam, tuhaf bir kehanette bulunmaktadır: Ne var ki, “tek bir gün kaybetmek” ulus için değil, Kral ile Kraliçe için bela demek olacaktır. Çünkü Marie-Antoinette çoktan en küçük ayrıntısına kadar belirlenmiş kaçışı bir kere daha erteler. Fersen’in 19 Haziran için her şeyi hazır etmek çabasıyla bitkin düşünceye dek çalışması boşuna olmuştur. İçindeki tutku haftalardır aylardır artık yalnızca bu girişime hizmet eder haldedir. Her gece, Kraliçe’ye yaptığı ziyaretlerden her dönüşünde paltosunun altında başka başka giyecekler taşır, sayısız mektuplaşmalardan sonra General Bouillé ile <em>Dragon</em><a class="si-noteref epub-type_noteref" href="#f190" id="ref_f190">190</a> ve <em>Husar</em><a class="si-noteref epub-type_noteref" href="#f191" id="ref_f191">191</a> birliklerinin, kralın arabasını hangi noktada bekleyeceklerini kararlaştırmıştır; Vincennes yolunda dizginleri kendi eline alıp kendi kullanacağı posta atlarını nasıl idare edeceğini sınamaktadır. Güvenilen kişilerin hepsine bilgi verilmiş, mekanizma en küçük çarkına kadar ayarlanmıştır. Fakat son anda Kraliçe dur emrini verir. Nedimelerinden biri, bir devrimciyle ilişkisi olanı, aniden kuşku uyandırmıştır. Bu kadının izin günü olarak da bir sonraki sabah, 20 Haziran planlanmış olduğundan o gün beklenmelidir. Demek, yirmi dört saat daha, uğursuz bir gecikme. Generale emrin değiştiği bildirilir. Yola çıkmaya hazır bekleyen <em>Husar</em>’lara, eyer indir, emri verilir; zaten canı dişinde olan Fersen ve içindeki huzursuzluğun artık üstesinden gelemez haldeki Kraliçe yeni bir gerilim yaşarlar. Fakat nihayet bu son gün de geçer. Her kuşkuyu dağıtmak için, Kraliçe öğleden sonra çocuklarını ve görümcesini Tivoli’ye, bir eğlence bahçesine götürür. Dönüşte kumandana alışılmış azameti ve kendinden eminliği içinde bir sonraki gün için alınacak önlemleri bildirir. Heyecanı pek belli olmamakta, kralınsa hiç belli olmamaktadır; çünkü bu sinir yoksunu adamda heyecanlanma kabiliyeti zaten hiç yoktur. Akşamleyin Marie-Antoinette saat sekizde dairesine çekilir ve kadınları uğurlar. Çocuklar yatağa yatırılır ve görünüşte tasasızca, akşam yemeğinden sonra büyük salonda bütün aile bir araya gelir. Özellikle dikkatli bir gözlemci belki bir şeyi fark edebilecektir, Kraliçe bazen ayağa kalkmakta ve sanki uykusu gelmiş gibi saate bakmaktadır. Fakat aslında hiçbir zaman, bu gecekinden daha gergin, daha uyanık ve kadere daha boyun eğmiş bir halde olmamıştır.</p>
	</div>
	<div class="si-footnotes html5_section epub-type_footnotes">
		<div class="si-footnote html5_aside epub-type_footnote" id="f189"><a class="si-backref" href="#ref_f189">189</a><span class="si-footnote-text">. (İt.) Bir meyve kadar önemli. (Y.N.)</span></div>
		<div class="si-footnote html5_aside epub-type_footnote" id="f190"><a class="si-backref" href="#ref_f190">190</a><span class="si-footnote-text">. XVI. yüzyıl sonu Avrupa’da, hücumda hafif süvari, savunmada ise piyade olarak savaşan atlı asker. Karabina ya da alaybozan tüfeğinin bir türü olan “dragon” adlı silahı kullandıkları için bu adla anılırlardı. (Y.N.)</span></div>
		<div class="si-footnote html5_aside epub-type_footnote" id="f191"><a class="si-backref" href="#ref_f191">191</a><span class="si-footnote-text">. (Mac. <em>Huszár</em>’dan) Avrupa’da XV. yüzyıl Macar hafif süvari birlikleri örnek alınarak düzenlenen ve keşif görevinde kullanılan hafif süvari birimine bağlı asker. (Y.N.)</span></div>
	</div>
</body>
</html>