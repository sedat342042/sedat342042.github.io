<?xml version="1.0" encoding="UTF-8" standalone="no"?><html xmlns="http://www.w3.org/1999/xhtml" xmlns:epub="http://www.idpf.org/2007/ops">
<head>
	<title>Marie Antoinette</title>
	<link href="main.css" rel="stylesheet" type="text/css"/>
<meta name="Adept.resource" value="urn:uuid:60791d9f-e32d-4515-8960-594a479c0671"/>
</head>
<body class="chapter epub-type_chapter">
	<div class="container html5_section">
		<h1>Monarşinin cenaze arabası</h1>
		<p>Eski iktidar, kraliyet ve koruyucuları, asilzadeler, uykuya yatmıştır. Fakat devrim gençtir, kanı sıcaktır, kaynamaktadır, ona dinlenmek gerekmez, sabırsızlıkla sabahı ve eylemi bekler. Caddelerin orta yerine yakılmış kamp ateşlerinin çevresinde Paris ayaklanmasının askerleri toplanır, yatacak yer bulamamışlardır: Hiç kimse bunların niçin evlerinde, yataklarında değil de hâlâ Versailles’da olduğunu açıklayamaz, öyle ya, Kral itaat gösterip her şeyi kabul ve vaat etmiştir. Fakat yerin altından gelen bir irade bu huzursuz topluluğu tutmakta, yönetmektedir. O kapıdan bu kapıya dolaşan gölge adamlar, gizli emirler vermekte ve sabahın saat beşinde, saray henüz karanlık ve uyku içindeyken, tek tek gruplar, yolunu bilen kimselerin idaresinde, sessizce ta şapel avlusundan dolaşıp sarayın pencerelerinin altına ulaşabilmektedir. İstedikleri nedir? Ve kimdir bu şüpheli gölgelere yol gösteren, kim getirmektedir onları buralara, kim yönlendirmektedir onları bu henüz ne olduğu bilinmeyen ama güttükleri belli hedefe? Yönlendirenler karanlıkta kalır; Orléans Dükü ile Kral’ın kardeşi Provence Kontu bu gece sarayda, meşru krallarının yanında olmayı yeğlememişlerdir ve herhalde, niçin yeğlemediklerini de bilmektedirler. Her neyse: Aniden bir patlama olur, istenen bir çarpışma için hep zorunlu olan o kışkırtıcı patlamalardan biri. Hemen, her taraftan isyancılar koşup gelir, düzinelercesi, yüzlercesi, binlercesi, mızraklar, kazmalar, tüfeklerle silahlanmış olarak, alay alay kadın ve kadın kılığına girmiş alay alay erkek. Hücum dosdoğru bir yere yönelmektedir: Kraliçe’nin dairesine! Fakat nasıl olur da, Versailles’a asla ayak basmamış olan o Parisli balıkçı kadınlar, hallerde çalışan kadınlar düzinelerce merdiveni, yüzlerce odasıyla alabildiğine girdili çıktılı bu sarayda doğru merdiveni hemencecik bulurlar? Kadınlarla kadın giyimli adamlardan oluşan dalga bir hamlede merdivenden yukarı, Kraliçe’nin odalarına doğru kabarır. Birkaç muhafız içeriye girmelerini önlemeye çalışır, bunlardan ikisi alaşağı edilip barbarca öldürülür, iriyarı, sakallı bir adam orta yerde cesetlerin başını keser, birkaç dakika sonra bu başlar, kanları damlaya damlaya, upuzun mızrakların ucunda dans etmektedir.</p>
		<p>Fakat kurban edilenler üstlerine düşeni yerine getirmiştir. Canhıraş ölüm çığlıkları sarayı tam zamanında uyandırmıştır. Üç muhafızdan biri kendini kurtarmış, yaralı halde merdivenden yukarı koşup avazı çıktığı kadar binanın mermer megafonuna bağırmıştır: “Kraliçe’yi kurtarın!”</p>
		<p>Bu çığlık Kraliçe’yi gerçekten kurtarır. Nedimelerden biri dehşetle uyanır, Kraliçe’yi uyarmak için odasına dalar. Dışarıdan muhafızların alelacele sürgülediği kapılara inen kazma ve balta darbelerinin uğultusu gelmeye başlamıştır. Çorap, ayakkabı giyecek zaman bile kalmamıştır, Marie-Antoinette gömleğinin üzerine yalnızca bir ceket geçirir, omuzlarına bir atkı atar. Öylece, yalınayak, elinde çorapları, kalbi çarpa çarpa, koşa koşa, Œil-de Bœuf’e ulaşan ve bu geniş salon üzerinden Kral’ın dairesine uzanan koridoru geçer. Fakat dehşet! Kapı kilitlidir. Kraliçe’yle nedimeleri gittikçe artan bir umutsuzlukla, durmadan kapıyı yumruklar, fakat o acımasız kapı kapalı kalır. Beş dakika, ürkütücü uzunlukta beş dakika boyunca, yan tarafta o katiller odalara girer, yatakları, dolapları altüst ederlerken, beklemek zorundadır Kraliçe, ta ki kapının öbür tarafından bir hizmetçi yumruk vuruşlarını duyup bu kaçanları kurtarıncaya kadar; ancak o zaman sığınabilir Marie-Antoinette kocasının dairesine; derken mürebbiye <em>Dauphin</em> ile kızını da Kraliçe’nin yanına getirir. Aile kavuşmuş, hayat kurtulmuştur. Ama hayattan fazla bir şey de kurtulmuş değildir.</p>
		<p>Sonunda, bu gece Morpheos’a<a class="si-noteref epub-type_noteref" href="#f179" id="ref_f179">179</a> kurban sunmakla iyi etmemiş olan, bu yüzden de o saat bu saattir adı “Général Morphée” kalacak olan uykucu da uyanmıştır: Lafayette; ihtiyatsızca güven duymuş olmasının neye mal olduğunu görür. Esir alınmış has muhafızları artık emir sahibi birinin otoritesiyle değil, yalnızca ricalarla, yalvarmalarla başları kesilmekten kurtarabilir; ayaktakımını, girdikleri odalardan ancak son derecede büyük zorluklarla çıkarabilir. Şimdi, tehlike geçtikten sonra, güzelce tıraş olmuş ve pudralanmış olarak, kralın kardeşi Provence Kontu ile Orléans Dükü de belirirler; tuhaftır, ne tuhaftır ki, heyecan içindeki kalabalık bu ikisine hürmetle çekilerek yol açar. Şimdi taht konseyi toplantısına başlayabilir. Fakat görüşülecek ne kalmıştır ki? On bin kişilik kalabalık sarayı kara, kan lekeli yumruğunun içinde küçük, kırılgan bir ceviz kabuğu gibi tutmaktadır; bu kavrayıştan kaçmak, sıvışmak olamaz artık. Bitmiştir artık yenenin yenilenle pazarlığı, çekişmesi; kitle, pencerelerin dibinde, bin ağızdan çıkan bir çığlıkla, kendisine dün ve bugün kulübün ajanlarınca gizliden fısıldanmış olan isteği haykırmaktadır: “Kral Paris’e! Kral Paris’e!” Bu tehditkâr seslerin çarptığı camlar zangırdamakta, eski sarayın duvarlarındaki kral ataların resimleri ürkmüş, sarsılmaktadır.</p>
		<p class="gap">Bu buyurganca sesleniş karşısında Kral soran bakışlarını Lafayette’e çevirir. İtaat etmeli midir, daha doğrusu; itaat etmesi mi gerekmektedir? Lafayette, bakışlarını indirir. Halkın bu tanrısı, dünden beri tanrılık makamından alındığını bilmektedir. Kral hâlâ bir şeyleri geciktirme umudundadır: Tepinen bu kalabalığı oyalayabilmek, zafere kurt gibi acıkmışlara hiç değilse bir lokma atabilmek için balkona çıkmaya karar verir. Bu efendi adam görünür görünmez kalabalık şevkle alkış tutar. Kitleler krallarını hep alt ettikleri zaman alkışlar. Hem niye alkışlamasın ki kalabalık, hükümdarı başı açık karşısına çıkıyor, aşağıya, az önce kendisini koruyanlardan iki kişinin başının kesilip mızrak uçlarına geçirildiği avluya dostça bakışlarla bakıyorsa? Fakat bu ağırkanlı, onur söz konusu olduğunda bile kanı alevlenmeyen adam taviz vermekte gerçekten hiç zorlanmamaktadır; hem, eğer halk –o kendi onurunu böyle ayakları altına aldıktan sonra– sakinleşip evine dönse, herhalde bir saat sonra atına biner, rahat rahat avına çıkar, dün “olaylar” yüzünden kaçırdığını telafi etmeye çalışırdı. Ne var ki, halka bu zafer yetmemiştir; kendini hissetmenin sarhoşluğuna ermişken, şarabın daha da sıcağını, daha da ateşlisini istemektedir. Kraliçe de, o mağrur, o sert, o küstah, o boyun eğmez Avusturyalı da dışarı çıkmalıdır! O da ve asıl o, o kibirli kadın başını eğerek ortadaki görünmez boyunduruğa sokmalıdır. Çığlıklar gittikçe vahşileşir, ayaklar gittikçe artan bir gürültüyle yere vurulur, sesler kısıklaşırken çağrı tekrarlanır: “Kraliçe, Kraliçe balkona!”</p>
		<p>Marie-Antoinette, öfkeden beti benzi atmış, dişleri kenetlenmiş bir halde, yerinden kıpırdamaz. Ayaklarını felç eden, yanaklarından rengi alıp götüren şey, belki de çoktan hedefe doğrultulmuş tüfekler, taşlar, küfürler değil, gururdur, asla ve kimse karşısında eğilmemiş bu başın, bu boynun taşıdığı, o imhası mümkün olmayan yücelik hissidir. Ne yapacağını bilemez halde herkes ona bakmaktadır. Tepinmelerden pencereler zangırdamaktadır, neredeyse taşlar uçuşmaya başlayacaktır, sonunda Lafayette, Kraliçe’ye yönelir: “Madam, halkı teskin etmek için elzem bu.” “O zaman çekinmem,” diye yanıt verir Marie-Antoinette ve iki çocuğunu sağlı sollu elinden tutar. Dimdik, başı havada, dudakları kenetlenmiş olarak balkona çıkar. Fakat lütuf isteyen bir ricacı gibi değil, pekâlâ, gözünü kırpmadan ölmeye kararlı biçimde saldırıya geçmiş bir asker gibi. Balkonda kendini gösterir ama eğilmez. Fakat tam da onun bu dimdik duruşu dizginleyici bir etki yapar. Bu iki bakışta, Kraliçe’yle halkın bakışlarında, iki güç akışı birbiriyle karşılaşır; bu gerilim o kadar büyük bir güçle titreşmektedir ki, o devasa meydanda bir dakika süreyle tümüyle bir ölüm sessizliği hüküm sürer. Kimse bilmemektedir bu yırtılacak kertede gerilmiş şaşkınlık ve dehşet sessizliğinin nasıl çözüleceğini; bir öfke ulumasıyla mı, tüfek patlamasıyla mı, yoksa taş yağmuruyla mı? Derken Lafayette, büyük anlarda hep cüret göstermiş olan bu adam, Kraliçe’nin yanına gelir, şövalyece bir tavırla onun önünde eğilir ve elini öper.</p>
		<p>Bu jest gerilimi bir çırpıda yırtar. En şaşırtıcı olan gerçekleşir: “Yaşasın Kraliçe! Yaşasın Kraliçe!” haykırışlarıyla dolar meydan, bin ağızdan. O aynı, demin Kral’ın zayıflığıyla eğlenen halk, zoraki bir gülümsemeyle, ödlekçe bir selamla kendisinden teveccüh dilenmeyen bu kadının gururunu, taviz vermez inatçılığını istemdışı kutlamaktadır.</p>
		<p>Balkondan çekilip odaya girince herkes Marie-Antoinette’in etrafını sarar, onu sanki ölüm tehlikesinden kurtulmuş gibi tebrik eder. Fakat bir kere hayal kırıklığına uğramış bu kadın, halkın o gecikmiş, “Yaşasın Kraliçe!” çığlıklarına aldanmaz artık. Gözleri dolu doludur, Madam Necker’e şunları söyler: “Biliyorum, bizi, Kral’la beni, Paris’e gitmeye zorlayacaklar, bizim önümüzden de mızraklarının ucunda muhafızlarımızın kellelerini taşıyacaklar.”</p>
		<p class="gap">Marie-Antoinette’in hissettiği doğru çıkar. Karşısında bir kere eğilmekle memnun kılınamayacaktır halk artık. Kendi iradesinden geri dönmektense bu binayı taş üstünde taş bırakmamacasına yerle bir etmek isteyecektir. Kulüpler, bu devasa makineyi boşuna harekete geçirmemişlerdir, boşuna yürümemiştir bu binlerce kişi altı saat boyunca yağmur altında. Homurdanmalar yine tehlikeli bir şekilde kabarmaya başlamakta, saraydakileri korumak için yürüyüp gelmiş ulusal muhafızlar, kitlelerle birlikte saraya saldırmaya hazır görünmektedir. Derken saray nihayet direnmeyi bırakır. Balkondan ve pencerelerden aşağı, Kral’ın ailesiyle Paris’e taşınmaya kararlı olduğunu bildiren pusulalar atılır. Daha fazlasını istemiş değildir halk. Artık askerler tüfeklerini yerine asar, subaylar halkın arasına karışır, herkes birbirini kucaklar, sevinç çığlıkları yükselir, kalabalığın üzerinde bayraklar dansa durur, uçlarında kanlı kellelerin olduğu mızraklar alelacele, önden Paris’e gönderilir. Bu tehdide gerek kalmamıştır.</p>
		<p>Öğleden sonra saat ikide sarayın büyük, altın kaplı ama demir kapıları açılır. Altı atlı koca bir baruş<a class="si-noteref epub-type_noteref" href="#f180" id="ref_f180">180</a>; Kral’ı, Kraliçe’yi ve bütün aileyi o taşlı yolu geçerek, bir daha dönmemek üzere Versailles’dan uzaklaştırır. Fransa’da dünya tarihinin bir bölümü, kraliyet otokrasisiyle geçmiş bir bin yıl bitmektedir.</p>
		<p class="gap">Bardaktan boşanırcasına yağan yağmur ve fırtına esintileri altında devrim, 5 Ekim’de kralını alıp getirmek için yola çıkmıştır. 6 Ekim’deki zaferini pırıl pırıl bir gün selamlar. Hava bir sonbahar duruluğu içinde, gökyüzü ipek maviliğindedir, ağaçlardaki altın rengini almış yaprakları kımıldatan bir esinti bile yoktur; sanki doğa merakla nefesini tutmuş, bir halkın kralını nasıl kaçırdığını gösteren, yüzyıllardan beri eşi görülmemiş bu sahne oyununu seyretmektedir. Ama ne seyirliktir bu, XVI. Louis ile Marie-Antoinette’in kendi başşehirlerine dönüşü! Yarı yarıya cenaze alayı, yarı yarıya şenlik geçidi, monarşinin mezar yolculuğu ve halkın karnavalı. Her şeyden önce de, ne kadar yeni, ne tuhaf bir modaya uyan bir teşrifattır bu! Kral’ın arabasının önünden, her zaman olduğu gibi sırmalı uşaklar koşuyor değildir, sağında ve solunda, demirkırı atlarının üzerinde, işlemeli ceketleri içinde, dörtnala şahincilerle saray muhafızları gidiyor değildir, şatafatlı elbiseleri içinde tören arabasının etrafını alan aristokrasi değil, kirli, düzensiz bir seldir, bu kederli arabayı ortasına almış, bir gemi enkazı gibi sürükleyen. Önde, üniformaları pis ve bakımsız halde, Ulusal Muhafız Alayı ilerlemektedir, düzgün sıralar halinde değil, kol kola girmiş, ağızlarda pipolar, gülüp şarkı söyleyerek, her biri süngüsünün ucuna bir somun ekmek geçirmiş olarak. Aralarda kadınlar, ata biner gibi topların üstüne oturmuş, davetkâr <em>Dragoner</em> askerleriyle bir eyeri paylaşarak ya da yaya yürüyerek, işçiler ve askerlerle kol kola, sanki dansa gidiliyormuş gibi. Arkalarında, kraliyet kilerlerinden alınmış unu taşıyan arabaların takırtısı, <em>Dragoner</em>’lerin korumasında; atlı alayı durmadan, dörtnala bir ileri bir geri gidip gelir, seyre gelenlere avazı çıktığı kadar, amazonların önderi Théroigne de Mericourt’a doğru çılgınca kılıç sallayıp coşkulu haykırışlarla bağırır. Bu köpüren şamatanın orta yerinde, toza bulanmış olarak, o zavallı, hüzünlü araba gitmekte, içinde XV. Louis’ nin zayıf iradeli selefi XVI. Louis, Maria Theresia’nın trajik kızı Marie-Antoinette, çocukları ve mürebbiye yarıya kadar indirilmiş perdelerin ardında sıkış sıkış oturmaktadır. Onları, aynı kederli tempoyla kraliyet prenslerini, saray erkânını, mebusları ve bir avuç sadık kalmış dostu taşıyan arabalar takip etmekte, Fransa’nın eski iktidarı, karşı konulmazlığını bugün ilk defa sınamış olan yeni iktidarı tarafından sürüklenip götürülmektedir. </p>
		<p>Altı saat sürer bu cenaze alayının Versailles’dan Paris’e gidişi. Yolda bütün binalardan insanlar dışarı fırlar. Fakat seyirciler bu rezilce yenilmişler karşısında şapka çıkarmaz, yalnızca merak içinde, sessiz sessiz yolun kenarına dizilir; herkes Kral ile Kraliçe’yi bu aşağılanmışlıkları içinde görmek istemektedir. Kadınlar zafer çığlıkları içinde ganimetlerini göstermektedir: “Geri getirdik hepsini: fırıncıyı, fırıncı kadını ve küçük fırıncı çırağını. Şimdi bitti artık açlık.” Marie-Antoinette bütün bu nefret ve aşağılama seslenişlerini duyar ve ne bir şey görmek ne görünmek için arabanın bombeli duvarına yaslanır. Gözleri buğuludur. Belki bu uzun, bitmek bilmez altı saat süren yolculuk boyunca, bu aynı yol üzerinde neşeyle ve hafiflik içinde yaptığı sayısız başka yolculukları hatırlamaktadır, Polignac’la kabriyolede maskeli baloya, operaya, gece yemeklerine gidişleri ve sabah gün ağarırken dönüşleri. Belki de bakışları muhafızlar arasında birini aramaktadır, kılık değiştirmiş olarak at üstünde kafileye eşlik eden Fersen’i, tek gerçek dostunu. Belki hiçbir şey düşünmemektedir ve yalnızca yorgun, yalnızca bitkindir; çünkü bilmektedir, tekerlekler yavaş yavaş ve kaçınılmaz olarak belaya doğru dönmektedir.</p>
		<p class="gap">Sonunda, monarşinin cenaze arabası, Paris’in kapılarında durur. Burada, siyaseten ölmüş olanı bir de törenle kutsanışı beklemektedir. Meşalelerin kıpırtılı ışığında Belediye Başkanı Bailly, Kral’ı ve Kraliçe’yi karşılar ve Louis’yi ilelebet kendi tebaasının tebaası haline getiren bu 6 Ekim gününü “güzel bir gün” olarak över. “Ne güzel bir gündür bu,” der coşkuyla, “ki Parislilere, siz Majestelerini ve kraliyet ailesini şehirlerine alabilme iznini vermiştir.” O vurdumduymaz Kral bile, fil derisine rağmen, bu iğneyi hisseder, kısaca savmaya çalışır: “Umut ederim ki Mösyö, ikametim barışı, birliği ve kanunlara itaati sağlasın.” Fakat ölesiye yorgun yolcuların sükûn bulmasına hâlâ izin yoktur. Daha Belediye’ye gideceklerdir, bütün Paris elindeki ganimeti seyredebilsin diye. Bailly, Kral’ın sözlerini aktarır: “Kendimi bu iyi şehrim Paris’in sakinlerinin orta yerinde her zaman haz ve güven içinde görüyorum.” Fakat bu arada “güven” sözünü tekrarlamayı unutur. Şaşırtıcı bir uyanıklık içinde, Kraliçe bu atlamanın farkına varır. Bu “güven” sözüyle isyankâr halka bir yükümlülük vermenin ne kadar önemli olduğunu görür. Seslenerek, Kral’ın güvenini de dile getirmiş olduğunu hatırlatır. “İşitiyorsunuz, beyler,” der Bailly, kendini çabucak toplayarak, “benim söylediğimden de iyi.”</p>
		<p>Son olarak, zorla evine döndürdükleri bu aileyi pencereye de çıkarırlar. Sağdan, soldan yüzlerine meşaleler tutulur, halk bunların kılık değiştirmiş mankenler değil, gerçekten Versailles’dan alınıp getirilen Kral ile Kraliçe olduğuna emin olabilsin diye. Halk da bu beklenmedik zaferinin coşkusu, sarhoşluğu içindedir; ne vardır şimdi cömertlik etmeyecek? Çoktandır duyulmaz olmuş o nida, “Yaşasın Kral, yaşasın Kraliçe!” çığlıkları, gök gürlemeleri gibi, tekrar tekrar Grève Meydanı’nı doldurur; sonra da XVI. Louis ile Marie-Antoinette’in askerî koruma olmaksızın Tuileries’ye gidip nihayet bu korkunç günün yorgunluğunu üzerlerinden atmalarına ve dibini boyladıkları uçurumun ne kadar derin olduğunu düşünmelerine izin çıkar. </p>
		<p class="gap">Toza bulanmış, ateş gibi yanan arabalar karanlık, harap bir sarayın önünde durur. Hanedan, XIV. Louis’den bu yana, yüz elli yıldan beri, eski krallarının sarayı olan Tuileries’de oturmaz olmuştur; odalar boştur, mobilya taşınıp götürülmüştür, ne yatak ne ışık vardır, kapılar kapanmaz olmuştur, kırılmış camlardan hava soğuk soğuk üflemektedir. Ödünç bulunmuş mumlarla alelacele, bir meteor gibi gökten düşüvermiş kraliyet ailesine iyi kötü yatacak bir yer yapmaya çalışılır. “Burada her şey ne kadar çirkin, anne,” der içeriye girerlerken, Versailles’ın ve Trianon’un pırıltısı içinde yetişmiş, yanan şamdanlara, ışıltılı aynalara, zenginliğe ve şaşaaya alışmış, dört buçuk yaşındaki <em>Dauphin</em>. “Çocuğum,” diye yanıt verir Kraliçe, “burada XIV. Louis oturuyordu ve memnundu. Biz ondan daha müşkülpesent olmamalıyız.” Fakat kayıtsız Louis rahatsız yatağına şikâyet etmeden girer. Esner ve ötekilere tembel tembel der ki, “Herkes bulabildiği yere yatsın. Bana gelince, ben memnunum.”</p>
		<p>Marie-Antoinette ise memnun değildir. Özgürce seçmediği bu evi hiçbir zaman hapishaneden başka bir şey olarak görmeyecek, kendisinin buraya ne kadar aşağılayıcı bir biçimde getirildiğini hiçbir zaman unutmayacaktır. Sadık yoldaşı Mercy, “Kimse asla inanmayacaktır,” diye yazar bir telaş, “son yirmi dört saat içinde nelerin olduğuna. Kim ne anlatırsa anlatsın, hiçbiri mübalağa değildir ve bilakis, bizim gördüklerimizin ve çektiğimiz ıstırabın yanında hiç kalır.”</p>
	</div>
	<div class="si-footnotes html5_section epub-type_footnotes">
		<div class="si-footnote html5_aside epub-type_footnote" id="f179"><a class="si-backref" href="#ref_f179">179</a><span class="si-footnote-text">. Eski Yunan ve Roma’da düşler tanrısı. (Y.N.)</span></div>
		<div class="si-footnote html5_aside epub-type_footnote" id="f180"><a class="si-backref" href="#ref_f180">180</a><span class="si-footnote-text">. Bir fayton türü. (Y.N.)</span></div>
	</div>
</body>
</html>