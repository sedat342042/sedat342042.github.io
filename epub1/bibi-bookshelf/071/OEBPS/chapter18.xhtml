<?xml version="1.0" encoding="UTF-8" standalone="no"?><html xmlns="http://www.w3.org/1999/xhtml" xmlns:epub="http://www.idpf.org/2007/ops">
<head>
	<title>Marie Antoinette</title>
	<link href="main.css" rel="stylesheet" type="text/css"/>
<meta name="Adept.resource" value="urn:uuid:60791d9f-e32d-4515-8960-594a479c0671"/>
</head>
<body class="chapter epub-type_chapter">
	<div class="container html5_section">
		<h1>Kararın verildiği yaz</h1>
		<p>Necker, Kraliçe’nin batmanın eşiğine gelen devlet gemisinin dümeninin başına geçirdiği adam, rotayı kararlılıkla, dosdoğru fırtınanın üzerine gidecek şekilde tutar. Korkuyla yelkenleri toplama yoluna gitmez, uzun uzadıya diplomatlık etmez, yarım yamalak önlemlerin yararı yoktur artık, can alıcı, devasa bir tek önlem olabilir: güvenin tamamen yeniden sağlanması. Şu son yıllarda halkın bel bağladığı merkez, Versailles’dan başka tarafa kaymıştır. Halk artık ne Kral’ın vaatlerine ne borç senetlerine ne de <em>assignat</em>’larına inanmaktadır;  Parlamentosu’ndan da, Ayan Meclisi’nden de artık hiç umudu kalmamıştır; yeni bir otorite –hiç değilse bir zaman için– kurulmalıdır ki, borçlar dengesini yerine getirip anarşinin önünü alsın; çünkü sert geçen kışı halkın yumruklarını da sertleştirmiştir; köyden kaçıp şimdi şehirlerde açlık çeken sürülerin kapıldığı çaresizlik her an patlayabilecek gibidir. Kral böylece, her zamanki tereddütlü haliyle, son anda, sınıf meclislerini, iki yüzyıldan beri ilk defa olmak üzere bütün halkı toplamaya karar verir. Hakları ve zenginliği henüz elinde tutan birinci ve ikinci sınıfların, yani aristokrasiyle ruhbanın fazlaca olan ağırlığını daha baştan kısmak için de, Necker’in tavsiyesi üzerine, üçüncü sınıfın temsil oranını iki katına çıkarır. Böylece iki güç birbirini dengelemektedir ve bu sayede son kararın hükümdarda olması sağlanmaktadır. Ulusal Konsey’in kurulması, Kral’ın sorumluluğunu azaltacak ve otoritesini yükseltecektir: Böyle düşünür saray.</p>
		<p>Fakat halk başka türlü düşünmektedir; kendini ilk defa olarak göreve çağrılmış hissetmektedir ve şunu bilmektedir: Krallar, halklarını yalnızca çaresizliklerinden ötürü istişareye çağırır, iyiliklerinden değil. Böylece halka devasa bir görev verilmiştir, fakat aynı zamanda, bir daha ele geçmeyecek bir fırsat da; halk bundan faydalanmaya kararlıdır. Şehirden kıra bir coşku sarhoşluğudur yayılır, seçimler bir bayram olur, toplantılar ulus inancının yükseldiği ocaklar – doğa her zaman, büyük kasırgalardan önce yaptığı gibi, en renkli, en aldatıcı şafaklarını sergiler. Nihayet büyük eser başlayabilecektir: 5 Mayıs 1789’da, Sınıflar Meclisi’nin açılış günü, Versailles ilk kez yalnızca bir kralın rezidansı değil, bütün Fransa devletinin başşehri, beyni, kalbi ve yüreği olur. </p>
		<p>O küçük Versailles şehri hiçbir zaman, 1789 yılının bu bahar günlerinde olduğu kadar çok insanı bir arada görmemiştir. Kral’ın saray erkânı her zaman olduğu gibi dört bin kişiyi bulmaktadır, neredeyse iki bin temsilci de Fransa göndermiştir, buna Paris’ten ve başka yerlerden gelip bu dünya tarihine mal olan gösteride bulunmak isteyen sayısız meraklı eklenir. İnsanlar çuval çuval altın verip güçbela bir oda, bir avuç düka verip bir saman şilte edinir, kalacak yer bulamayan yüzlerce kişi kemerlerin altında, bina girişlerinde yatar, birçoğu daha geceden, bardaktan boşanırcasına inen yağmura rağmen, büyük seyri kaçırmamak için sıraya dizilir. Gıda fiyatları üç-dört katına çıkar, kalabalık yavaş yavaş katlanılmaz hale gelir. Daha şimdiden, sembolik olarak görülmektedir: Bu daracık taşra şehrinde yalnızca <em>bir </em>Fransa hükümdarına yer vardır, iki değil. Er ya da geç birisi meydanı diğerine bırakacaktır: ya kraliyet, ya Ulusal Konsey. Fakat ilk saat kavgaya değil, Kral ile halk arasındaki büyük barışmaya ayrılmıştır. 4 Mayıs günü, sabahın erken saatlerinden itibaren çanlar çalınmaktadır: Kullar görüşmeye başlamadan önce, bu kutsal yerde başlanan yüce eseri Tanrı’nın takdis etmesi için yalvarılacaktır. Bütün Paris, çocuklarına ve çocuklarının çocuklarına yeni bir çağın başladığı bu günü anlatabilmek için hacılar misali Paris’e akın etmiştir. İnsanlar, değerli dokumaların asıldığı pencerelerde balık istifi gibi sıkışmış, ölüm tehlikesine kulak asmaksızın, salkım salkım bacalara yapışmış halde beklemekte, kimse büyük geçit töreninin bir ayrıntısını bile kaçırmak istememektedir. Gerçekten de, olağanüstü bir geçit olur bu, sınıfların kendini sergileyişi; Versailles Sarayı son defa olmak üzere, kendini halka gerçek majeste, onun hem doğuştan gelen, hem ısrarla çağrılan efendisi olarak etkileyici bir şekilde sunmak için bütün ihtişamını ortaya koyar. Saat sabah onda kralın kafilesi saraydan çıkar, önde at binmiş olarak üstlerinde yanardöner üniformalarıyla pajlar ve dimdik kaldırdıkları yumruklarının üstünde doğanlarıyla doğancılar gelmektedir, ardından, Kral’ın başlarında renkli sorguçları salınan, harika koşumlu atların çektiği, altından ve camdan yapılmış ihtişam arabası majestelerine yakışır bir yavaşlıkla ilerlemektedir. Sağında ağabeylerinden biri, arabacı oturağında küçük kardeşi, arka koltukta da genç Angoulême, Berry ve Bourbon dükleri oturmaktadır. Coşkulu, “Yaşasın Kral!” çığlıkları ilk arabayı bir fırtına gibi sarar ve bu coşku, içinde Kraliçe’yle prenseslerin geçtiği ikinci arabayı karşılayan buz gibi, kaskatı sessizliğin verdiği utancı bir kat daha artırır. Daha bu sabah saatinde bile, kamuoyu Kral ile Kraliçe’yi keskin bir çizgiyle, açık seçik birbirinden ayırmaktadır. Bunu izleyen, içlerinde ailenin diğer üyelerinin ağır bir merasim yürüyüşüyle, Notre-Dame Kilisesi’ne doğru ilerlediği arabalar da –burada üç sınıftan iki bin adam, ellerinde birer mum, bir resmi geçit halinde beraberce şehre doğru gitmek üzere saraylıları beklemektedir– aynı suskunlukla karşılanır. </p>
		<p>Arabalar kilisenin önünde durur. Kral, Kraliçe ve bütün saray iner, kendilerini alışılmadık bir manzara beklemektedir. Asil sınıfların temsilcilerine, evet, eğlentilerden ve balolardan tanıdıkları, sim kordonlu, gösterişli ipek ceketleri, cüretkâr bir kıvrımla yükselen beyaz tüylü şapkalarıyla bu insanlara yabancı değillerdir, keza ruhbanın renkli ihtişamını, kardinallerin sırtındaki alev alev kırmızıyı, piskoposların mor cüppelerini de bilmektedirler; bu iki sınıf, birinciyle ikinci, yüzyıllardan beri sadakatle tahtın etrafında yer almış, onun bayramlarını süslemişlerdir. Fakat o karanlık kitle de kimdir, o özellikle gösterişsiz siyah, üzerlerinde yalnızca fularların bembeyaz ışıldadığı ceketlerle, üç köşeli sıradan şapkalarıyla gelmiş bu yabancı insanlar, bu tanınmayanlar, bugün bile isimsiz kalanlar, kilisenin önünde birlikte, kendi başına bir blok halinde dikilenler? Hangi düşünceleri gizlemektedir, bu yabancı, hiçbir yerde görülmemiş, cüretkâr, duru ve hatta sert bakışlı yüzler? Kral ve Kraliçe beraberliklerinin verdiği güç içinde ne köle gibi eğilen ne  de coşkulu kutlama çığlıkları atan, yalnızca erkekçe ve sessizce bekleyen, yenilenme çalışmasına bu mağrurlarla, süslülerle, bu ayrıcalıklı ve ünlülerle eşitlik içinde girişmeyi bekleyen rakiplerini süzerler. Giydikleri o iç karartıcı siyahlar içinde, ciddi ve kendini açığa vurmayan varlıklarıyla itaatkâr danışmanlardan çok hâkimlere benzemekte değil midirler? Kral ile Kraliçe belki daha bu ilk karşılaşmadan, kaderlerinin ne olacağının sezgisiyle ürpererek, etkilenmişlerdir bile. </p>
		<p>Fakat bu ilk karşılaşma, bir silah gösterisine ayrılmış değildir: O kaçınılmaz çarpışmadan önce bir birlik beraberlik saati olsun istenir. İki bin kişi devasa bir alay halinde, herkes elinde yanan bir mum, bir kiliseden bir kiliseye, Notre-Dame de Versailles’dan Saint-Louis Katedrali’ne, iki sıralı dizilmiş İsviçreli ve Fransız muhafızların arasından geçerek yürür. Başlarının üzerinde çanlar uğuldamakta, yanlarında davullar gümbürdemekte, üniformalar parıl parıl ışımaktadır, öyle ki yalnızca rahiplerin söylediği ilahilerdir, geçit alayının askerî özelliğini yumuşatıp ona daha yüce bir merasim havası katan. </p>
		<p>Uzun alayın başında –son gülen iyi gülecektir– paralel iki sıra halinde üçüncü sınıfın temsilcileri yürümektedir, sonra aristokratlar, sonra ruhban gelmektedir. Üçüncü sınıfın son temsilcileri geçerken halkın arasında (rastlantı olmayan) bir hareket olur, seyirciler coşku içinde bağrışmaya başlar. Bu coşkunun hedefi Orléans Dükü’ dür, saraya sırtını çevirip demagogca bir hesap güderek, kraliyet ailesinin içinde yürümektense üçüncü sınıf mebuslarının dizisine katılmayı yeğlemiştir kendisi. Kral bile, altında En Kutsal Olan’ın –elmas işli ayin cüppesi içindeki Paris Başpiskoposu tarafından– taşındığı gölgeliğin ardından yürürken, halkın karşısında ulustan yana ve kraliyet otoritesine karşı olduğunu açıkça dile getiren bu kişi kadar büyük bir alkışa boğulmayacaktır. Saraya karşı beslenen bu gizli düşmanlığı daha da bariz hale getirmek için, birkaç kişi Marie-Antoinette’in yaklaştığı ânı seçer ve, “<em>Vive la Reine</em>!” yerine, düşmanının adını kasten anarak, avazı çıktığı kadar, “Yaşasın Orléans Dükü!” diye bağırır. Marie-Antoinette hakareti hisseder, bocalar ve sararır; büyük bir zorlukla tavrını bozmamayı ve bu aşağılanma yolunu dik başla sonuna kadar yürümeyi başarır. Fakat daha ertesi gün, Ulusal Konsey’in açılışında kendisini yeni bir aşağılanma beklemektedir. Kral salona girişinde canlı bir şekilde alkışlarla kutlanırken, o gelince bir dudak oynamaz, bir el kalkmaz: Buz gibi, elle tutulur bir suskunluk çarpar yüzüne, keskin bir rüzgâr gibi. Mirabeau, yanında oturana, “<em>Voilà la victime</em>,”<a class="si-noteref epub-type_noteref" href="#f141" id="ref_f141">141</a> diye mırıldanır; sonra kendisi hiç işin içinde olmayan biri, Amerikalı vali Morris bile Fransız arkadaşlarını teşvik edip bu hakarete varan susuşu, bir seslenişle, daha az hakaret sayılabilecek bir hale getirmeye çalışır. Fakat başarılı olamaz. “Kraliçe ağlıyordu,” diye yazacaktır bu özgür ulusun evladı günlüğüne, “ve tek bir ses çıkmıyordu onun lehine. Ben elimi kaldırırdım; fakat ben burada hislerimi ifade etme hakkına sahip değilim. Beyhude yere, yanımda oturanlardan rica ettim.” Üç saat boyunca, sanık sandalyesinde oturur gibi bekleyecektir Fransa’nın Kraliçesi, halkın temsilcilerinin selamına ve dikkatine nail olamadan; ancak Necker’in bitmek tükenmek bilmeyen konuşmasından sonra, Kral’la birlikte salondan çıkmak için ayağa kalktığında, birkaç milletvekili acıyarak, utangaç bir, “Vive la Reine!” çıkaracak gücü bulur kendilerinde. Marie-Antoinette bu birkaç kişiye minnetle, başını eğerek teşekkür eder ve sonunda bu jest, bütün dinleyicilerin alkışını alevlendirmeyi başarır. Fakat Marie-Antoinette sarayına dönerken yolda, artık herhangi bir hayale kapılacak gibi değildir; merhameten aldığı bu çekingence selam ile halkın sevgisinin bir zamanlar kendiliğinden gelen o büyük, sıcak, kükreyip köpüren ve o zamanki çocuk kalbini kuşatan seli arasındaki farkı açık seçik hissetmektedir. Şimdiden bilmektedir ki, kendisi barışın dışında bırakılmıştır ve bir ölüm kalım savaşı başlamıştır. Bugünleri yaşayan bütün seyircilerin dikkatini çeker Marie-Antoinette’in tedirgin, rahatsız hali. Hatta Ulusal Meclis’in açılışında, mor beyaz lame elbisesinin şahane görkemi içinde, eşsiz bir devekuşu tüyüyle süslenmiş, yüce ve güzel haliyle belirdiğinde, Madame de Staël tavrında bir üzüntü ve sıkıntı ifadesi fark eder, ki başka zaman o kadar tasasızca neşeli ve cilveli biri olan bu kadında tamamen yeni ve yadırgatıcı bir haldir bu. Ve gerçekten, Marie-Antoinette pek bir zahmetle ve iradesini sonuna kadar zorlayarak bu podyuma çıkabilmiştir; düşünceleri, dertleri bugünlerde başka bir yerdedir. Çünkü bilmektedir ki, kendisi kraliyet ihtişamıyla ve görev gereği bir azamet içinde halkın karşısında saatlerce boy gösterirken, en büyük oğlu, altı yaşındaki <em>Dauphin</em>, Meudon’daki küçük yatağında acı çekerek ölmektedir. Daha geçen yıl dört çocuğundan birini, on bir yaşındaki Prenses Sophie-Beatrix’i kaybetmenin acısını yaşamıştır, şimdiyse ölüm, ikinci bir defa çocuklarının odasında kurban aramaktadır. İlk doğan bu çocukta raşitizm eğilimi olduğuna dair belirtiler daha 1788’de kendini göstermiştir. “En büyük oğlumdan dolayı pek endişeliyim,” diye yazar o sıralar II. Joseph’e. “Çocukta biraz yapısal bozukluk var, bir kalçası ötekinden daha yüksek ve sırtında omurları biraz kaymış ve dışarı çıkmış halde. Bir süredir hep ateşi var, çok zayıf ve kuvvetten düşmüş bulunuyor.” Sonra durumda yine aldatıcı düzelmeler olur fakat çok geçmeden deneyimli annenin bir umudu kalmaz. Halk genel meclislerinin açılışındaki resmi geçit, bu renkli, yadırgatıcı gösteri, zavallı hasta oğlanın yaşadığı son eğlence olur: Paltolara sarılı, yastıklarla desteklenmiş ve çoktan beri yürüyemeyecek kadar zayıf düşmüş bir halde, donuk, ateşli gözleriyle kraliyet ahırlarının balkonundan babasının, annesinin ve pırıltılar saçarak iki sıralı ilerleyen alayın geçişini seyredebilmektedir: Bir ay sonra defnedilecektir. Çocuğunun gelmekte olan bu kaçınılmaz ölümünü Marie-Antoinette bütün o günler boyunca kafasında taşımıştır, bütün endişesi çocuğuna yöneliktir: Bu bakımdan, Marie-Antoinette’in insan olarak ve anne olarak en vahiminden bir dertle dolu olduğu haftalarda durup durup tekrar ısıtılan o, meclise karşı sabahlardan akşamlara sinsice entrikalarla uğraştığı efsanesinden ahmakça bir şey yoktur. İçindeki mücadele ruhu o günlerde yaşadığı acı ve karşılaştığı nefretle tamamen sönmüştür; ancak sonraları, tamamen yalnız kalıp da kocasının ve ikinci oğlunun krallığı için mücadeleye giriştiğinde, son bir direniş gösterebilmek için kendini toparlayacaktır. Fakat şimdi gücü kaybolmuştur, oysa tam da bugünlerde, yuvarlanıp gelmekte olan kaderi durdurabilmek için şaşkınlık içinde kalmış ve mutsuz bir insanın değil  Tanrı’nın gücü gerekmektedir.</p>
		<p>Çünkü olaylar birbirini bir sel hızıyla izlemektedir. Daha birkaç gün sonra ayrıcalıklı iki sınıf, asiller ile ruhban, üçüncü sınıfla kıran kırana bir kıskançlık yarışına girmiştir bile; dışlanan üçüncü sınıf kendi kendine Ulusal Meclis olduğunu ilan eder ve Balo Evi’nde, halkın iradesi, anayasa yerine getirilmeden dağılmamaya ant içer. Saray kendi eliyle çatısının altına soktuğu, halk adlı bu iblisten korkar; Kral, başvurduğu ve başvurmadığı bütün danışmanlarının tavsiyeleri arasında bir gidip bir gelerek, bir gün üçüncü sınıfa, ertesi günse birinciyle ikinciye hak vererek, alabildiğine kararlılık ve güç isteyen o saatlerde uğursuz bir şekilde yalpalayarak, bazen eskinin mağrur usulünce ayaktakımını yalınkılıç evine sepetlemek isteyen asker kabadayılara eğilim gösterir, bazen tekrar tekrar mülayim olmayı öğütleyen eden Necker’e. Bir gün üçüncü sınıfa meclis salonunu kapatır sonra, Mirabeau, “Ulusal Meclis yalnızca süngü kuvveti karşısında gerileyecektir,” açıklamasını yapar yapmaz ürkerek vazgeçer. Fakat sarayda kararsızlık ne ölçüde büyüyorsa, halkta da kararlılık o ölçüde büyür. “Halk” denen dilsiz yaratık basın özgürlüğüyle bir gece içinde ses kazanmıştır, yüzlerce broşürün ağzıyla bağırarak hakkını istemekte, kışkırtıcı öfkesini ateşli gazete makaleleriyle ortaya dökmektedir. Kraliyet Sarayı’nda, ev sahibi Orléans Dükü’nün himayesi altında her gün konuşan, bağıran, ajitasyon yapan, birbirlerini durmadan kışkırtan on bin kişi toplanmaktadır. Ağızları ömür boyunca kapalı kalmış, kimsenin tanımadığı insanlar birdenbire, içlerindeki konuşma, yazma isteğini keşfetmekte, hırslı ve işsiz yüzlerce kişi, gün bugündür, demekte, herkes politikayla uğraşmakta, ajitasyona girmekte, okumakta, tartışmakta, savunmaktadır. “Günün her saati,” diye yazar İngiliz Arthur Young, “kendi broşürüyle birlikte geliyor, bugün on üç tane yayımlandı, dün on altı, geçen hafta yirmi iki, ve bunların yirmisinin on dokuzu hürriyetten yana.” – Yani ayrıcalıkların giderilmesinden yana, mutlakiyete ilişkin olanlar dahil. Her gün, neredeyse her saat kraliyet otoritesinden bir parça kopup gitmektedir, “halk” ve “ulus” sözcükleri iki-üç hafta içinde yüz binlerce kişi için kuru harflerden ibaret olmaktan çıkmış, her şeye kadir olmayı ve en yüce adaleti ifade eden dinî birer kavram olmuştur. Subaylar ve askerler bile bu karşı konulmaz harekete katılmaya başlamıştır, şehrin ve devletin memurları halkın gücünün bu şahlanışı karşısında dizginlerin nasıl ellerinden kayıp gittiğini fark etmektedir artık, hatta Ulusal Meclis bile bu akımın dümen suyuna kapılmış, hanedana yönelik rotasını kaybetmiş, yalpalamaya başlamıştır. Kraliyet Sarayı’ndaki danışmanlar gittikçe ürkekleşir ve çoğu zaman olduğu gibi, ruhun güvensizliği, kapıldığı ürküntüden kurtulmak için ezici bir güç gösterisine sığınmaya çalışır: Kral, gözdağı vermek için, kendisine sadık kalan ve güvenilir son alayları toparlar, Bastille’de hazır bekler hale getirir ve sonunda, içinde olmayan bir iktidar varmışçasına kendi kendini aldatmak için, halkın önüne düşmanlık eldivenini fırlatıp 11 Temmuz günü, sevilen tek bakan olan Necker’i azledip bir cani gibi sürgüne gönderir.</p>
		<p>Bundan sonraki günler, silinmez harflerle dünya tarihine kazınmıştır; ne var ki insanın bu tarihi okuyup izleyemeyeceği tek bir kitap vardır, ki o da bihaberliğiyle talihsiz Kral’ın kendi elyazısıyla tuttuğu günlüğüdür. Burada 11 Temmuz için yalnızca şu görülür: “Hiçbir şey yok. Mösyö Necker seyahate çıktı.” Ve Kral’ın gücünün artık kesin olarak parçalandığı gün olan 14 Temmuz, Bastille’e hücum tarihinde günlükte yine o trajik “<em>rien</em>” kelimesi yer alır – yani bugün hiç ava çıkılmamış, hiç geyik vurulmamış, yani önemli hiçbir şey olmamıştır. Paris’te o gün hakkında başka türlü düşünülmekte, o günü bütün bir ulus şimdiden, özgürlük bilincinin doğum günü olarak kutlamaktadır. 12 Temmuz’da, öğlene doğru Necker’in azledildiği haberi Paris’e ulaşır, barut fıçısına kıvılcım düşer. Kraliyet Sarayı’nda, Orléans Dükü’nün kulüp arkadaşlarından biri, Camille Desmoulins bir koltuğa sıçrar, elinde bir tabanca sallar ve Kral’ın bir Saint Barthélemy Katliamı<a class="si-noteref epub-type_noteref" href="#f142" id="ref_f142">142</a> düzenlemekte olduğunu haykırır, silahlara sarılmaya çağırır. Bir dakika içinde, isyanın sembolü kokart bulunmuştur: cumhuriyetin üç renkli bayrağı. Birkaç saat sonra her tarafta asker saldırıya uğrar, silah depoları soyulur, yollar kesilir. 14 Temmuz’da yirmi bin kişi Kraliyet Sarayı’ndan Paris’in o nefretlerini toplayan zindan kalesine, Bastille’e yürür, birkaç saat sonra Bastille alınmıştır ve kaleyi savunmak isteyen valinin solgun başı bir mızrağın ucunda hoplamaktadır. Devrimin kanlı fenerinin ilk parlayışıdır bu. Halkın öfkesinin böyle taşmasına karşı artık kimse direnç göstermeye cesaret edemez, Versailles’dan açık seçik bir emir almamış olan birlikler geri çekilir, akşamleyin Paris bin mum yakarak zafer eğlencesine çıkar. </p>
		<p>Dünya tarihi değişirken on mil ileride, Versailles’da ise kimsenin bir şeyden haberi yoktur. Aykırı fikirli bakan sepetlenmiştir, şimdi ortalık durulacaktır, çok geçmeden yine ava çıkabilecektir insan, umulur ki hemen yarın. Fakat derken Ulusal Meclis’ten art arda ulaklar gelmeye başlar: Paris’te kargaşa vardır, silah depoları yağma edilmektedir, insanlar Bastille’e saldırıya geçmiştir. Kral rapor ister, fakat doğru dürüst bir karar vermez: Sonuçta, şu can sıkıcı Ulusal Meclis ne güne durmaktadır? Çareyi orası bulmalıdır. Her zaman olduğu gibi bugünün de o kutsal programı değiştirilmez, rahatına düşkün, ağırkanlı ve hiçbir şeye merak duymayan bu adam her zaman olduğu gibi (nasıl olsa her şey yarın vaktiyle öğrenilecektir) saat onda yatağına yatar ve o ağır, bulanık, dünya yerinden oynasa olsa sarsılmayacak uykusunu uyur! Fakat ne küstah, gözü kara, ne anarşistçe bir zamandır bu! Saygısızlığı bir hükümdarın uykusunu bölecek kadar bile ileri götürebilmektedir. Liancourt Dükü, Paris’teki olayların haberini ulaştırmak için, atının ağzından köpükler saça saça Versailles’a koşar. Kendisine Kral’ın uykuda olduğu söylenir. Adam Kral’ın uyandırılmasında ısrar eder; sonunda kendisini o kutsal yatak odasına alırlar! Haberi verir: “Bastille zapt olundu! Vali öldürüldü! Başı bir mızrağın ucunda bütün şehri dolaşıyor!”</p>
		<p>“Fakat bu bir isyan,” diye kekeler talihsiz hükümdar, dehşet içinde.</p>
		<p>Felaketin habercisiyse merhametsizce düzeltir: </p>
		<p>“Hayır,<em> Sire</em>, bu bir devrim.”</p>
	</div>
	<div class="si-footnotes html5_section epub-type_footnotes">
		<div class="si-footnote html5_aside epub-type_footnote" id="f141"><a class="si-backref" href="#ref_f141">141</a><span class="si-footnote-text">. (Fr.) İşte kurban! (Ç.N.)</span></div>
		<div class="si-footnote html5_aside epub-type_footnote" id="f142"><a class="si-backref" href="#ref_f142">142</a><span class="si-footnote-text">. Din savaşları sırasında, 24 Ağustos 1572’de, Fransa’da Katolikler tarafından Protestanlara karşı yapılan katliam. (Y.N.)</span></div>
	</div>
</body>
</html>