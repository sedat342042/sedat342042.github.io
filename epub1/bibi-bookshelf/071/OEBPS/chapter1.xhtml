<?xml version="1.0" encoding="UTF-8" standalone="no"?><html xmlns="http://www.w3.org/1999/xhtml" xmlns:epub="http://www.idpf.org/2007/ops">
<head>
	<title>Marie Antoinette</title>
	<link href="main.css" rel="stylesheet" type="text/css"/>
<meta name="Adept.resource" value="urn:uuid:60791d9f-e32d-4515-8960-594a479c0671"/>
</head>
<body class="chapter epub-type_chapter">
	<div class="container html5_section">
		<h1>Bir çocuk evlendiriliyor</h1>
		<p>Habsburglar ile Bourbonlar, yüzyıllar boyunca Almanya, İtalya, Felemenk topraklarındaki düzinelerce muharebe alanında Avrupa’nın önderliği için savaşmış, sonunda iki taraf da yorgun düşmüştür. İki eski rakip, iş işten geçtikten sonra, aralarındaki doymak bilmez kıskançlığın yalnızca başka hanedanların önünü açmaya yaradığını görür; İngiltere adasındaki kâfir bir kavim dünya hükümranlığını ele geçirmeye yeltenmiş, Protestan Brandenburg sınır eyaleti, güçlü bir krallık olmanın yolunu tutmuştur; yarı yarıya putperest olan Rusya ise egemenliğini akıl almaz ölçülerde genişletmeye hazırlanmaktadır; sonunda, hükümranlarla diplomatlarının kafalarında, her zamanki gibi çok geç de olsa, şu soru şekillenmeye başlar: Bu uğursuz didişmeyi tazeleyip o imansız türedilerin ekmeğine yağ sürmek yerine, birbirimizle barışsak daha iyi olmaz mıydı? XV. Louis’nin sarayında Choiseul ile Maria Theresia’nın danışmanı Kaunitz bir ittifak tasarlayarak bu birliğin sürekli olması, iki savaş arasında bir soluklanmadan ibaret kalmaması için de Habsburg ve Bourbon hanedanlarının kan yoluyla akraba olmalarını önerirler. Habsburg sarayında evlenme çağında prenses eksikliği hiçbir zaman çekilmemiştir; bu sefer de her yaştan zengin bir koleksiyon hazırdır. Önceleri bakanları XV. Louis’yi, büyükbaba mertebesindeki yaşı ve ahlak sınırlarını oldukça zorlayan yaşayışından ötürü, bir Habsburg prensesiyle başgöz etmeyi düşünürler, fakat bu arada “En Hıristiyan Kral”,<a class="si-noteref epub-type_noteref" href="#f8" id="ref_f8">8</a> metresi Pompadour’un yatağından alelacele kaçıp başka bir gözdesinin, Dubarry’nin koynuna giriverir. Bu arada ikinci defa dul kalan İmparator Joseph de, XV. Louis’nin üç geçkince kızından biriyle gerdeğe sokulmaya pek hevesli görünmez. Hal böyleyken geriye en doğal birleşme olarak üçüncü şık kalır: XV. Louis’nin torunu ve Fransız tahtının müstakbel sahibi olan henüz yetişme çağındaki <em>Dauphin</em>’i<a class="si-noteref epub-type_noteref" href="#f9" id="ref_f9">9</a> Maria Theresia’nın kızlarından biriyle nişanlamak. 1766 yılında, o zaman on bir yaşındaki Marie-Antoinette ciddi bir teklif olarak ortaya sürülmüştür bile; Avusturya elçisi 24 Mayıs’ta İmparatoriçe’ye açık açık şunu yazmaktadır: “Kral öyle bir tarzda konuşmuş bulunuyor ki, Majesteleri projeyi şimdiden sağlama bağlanmış ve katileşmiş olarak telakki edebilirler.” Fakat bütün gururlarını basit şeyleri zora koşmak ve en önemlisi, her önemli işi maharetle geciktirmek uğruna ortaya koymasalardı, diplomatlar diplomat olmazdı. Bir saraydan öbür saraya entrikalara girişilir, bir yıl geçer, sonra da ikinci, üçüncü bir yıl daha; Maria Theresia –şüphelerinde haksız da değildir– pek rahatsız olduğu ve yürekten gelen bir kinle, <em>monstre</em><a class="si-noteref epub-type_noteref" href="#f10" id="ref_f10">10</a> olarak tanımladığı komşusu Prusya Kralı Friedrich’in, Makyavelist şeytanlıklarından birini sahneleyerek, güçler dengesinde Avusturya’nın yeri bakımından gayet önemli olan bu tasarıyı baltalayacağından korkmaktadır; Fransız sarayının yarım ağızla verdiği sözden geri adım atmamasını sağlamak için bütün cana yakınlığını, tutkusunu ve entrikacılığını ortaya koyar. Profesyonel bir evlilik simsarının yorulmak bilmezliği, diplomatların tuttuğunu koparır, taviz vermez sabrıyla, durmak bilmeden prensesin üstün niteliklerini Paris’e anlatmaya koyulur; Versailles’dan nihayet bağlayıcı bir evlenme teklifiyle gelsinler diye elçileri nezakete ve hediyeye boğar; ana olmaktan çok imparatoriçe olarak, çocuğunun mutluluğundan çok “hanedanın gücünü” çoğaltma düşüncesi içinde, gönderdiği elçinin, doğanın <em>Dauphin</em>’den bütün armağanlarını esirgemiş olduğu, <em>Dauphin</em>’in aklı gayet kıt, alabildiğine çolpa ve tamamen duygusuz biri olduğu yolundaki uyarısını da es geçer. Bir arşidüşesin mutlu olmaya ne ihtiyacı vardır ki, kraliçe olduktan sonra? Maria Theresia, imzalı mühürlü bir anlaşmanın gerçekleşmesi için ne kadar büyük bir ateşle diretiyorsa dünya işleriyle pişmiş bir kral olan XV. Louis de ona eş bir üstünlük duygusu içinde kendini naza çekmektedir; sarayına üç yıl boyunca küçük arşidüşesi öven resimlerin, haberlerin yağmasına aldırış etmez ve prensip olarak evlenme tasarısına yatkın olduğunu belirtmekle yetinir. Fakat kurtuluş müjdesi anlamına gelecek o öneride bulunmaz, kendini bağlamaz.</p>
		<p>Bu önemli devlet meselesine her şeyden habersiz bir şekilde konu olan, on bir yaşındaki, on iki yaşındaki, on üç yaşındaki Toinette, ince yapılı, alımlı, zarif ve güzelliği şüphe götürmez bir kızdır ve bu arada kardeşleriyle, kız arkadaşlarıyla Schönbrunn Sarayı’nın odalarında ve bahçelerinde ateş parçası gibi oynayıp zıplamaktadır; dersle, kitapla, kültürle pek uğraştığı yoktur. Eğitimiyle görevli mürebbiyelerle rahipleri doğuştan gelen sevimliliği ve cıva gibi hareketli neşesiyle parmağının ucunda oynatmakta o kadar beceriklidir ki, bütün dersleri kolayca asmaktadır. Devlet işlerinin çokluğu yüzünden sürüyle çocuğunun hiçbiriyle özenli bir şekilde teke tek uğraşamamış olan Maria Theresia, günün birinde dehşetle şunu görür: Müstakbel Fransa Kraliçesi, on üç yaşında olduğu halde ne Almancayı ne Fransızcayı doğru dürüst yazabilmektedir, tarih ve genel kültür konularında en yüzeysel bilgilerin bile yakınından geçmiş değildir ve müzik konusundaki başarısı da, piyano dersi aldığı kişi, büyük piyanist Gluck olmasına rağmen, o kadar parlak değildir. İş işten geçtikten sonra, şimdi bütün bu eksikler giderilecek, oyun çocuğu tembel Toinette, yetiştirilip kültürlü bir hanımefendi haline getirilecektir. Bir müstakbel Fransa Kraliçesi için önemli olan, en başta doğru dürüst dans edebilmesi ve düzgün bir aksanla Fransızca konuşmasıdır; Maria Theresia bu amaçla büyük dans üstadı Noverre’i ve Viyana’da turnede bulunan bir Fransız kumpanyasının iki aktörünü, biri telaffuz, biri şan dersleri vermesi için görevlendirir. Fakat Fransız elçisi, bu haberi Bourbon Sarayı’na bildirir bildirmez Versailles, hakarete uğramışçasına bir tepki gösterir: Gelecekte Fransa’ya kraliçe olacak bir kızın ne idüğü belirsiz komedyenlerden ders alması olacak iş değildir. Alelacele, yeniden diplomatik temaslara girişilir; çünkü Versailles Sarayı, <em>Dauphin</em>’e eş olması önerilen kimsenin eğitimini şimdiden kendi işi olarak görmektedir; uzun uzadıya düşünülüp taşınıldıktan sonra, Orléans Piskoposu’ nun tavsiyesiyle Başrahip Vermond öğretmen olarak Viyana’ya gönderilir; on üç yaşındaki arşidüşes hakkında elimizdeki ilk güvenilir belgelerin kaynağı bu kişidir. Vermond, kızı tatlı ve sempatik bulmaktadır: </p>
		<blockquote>
			<p>Kendisi şirin bir çehreye sahiptir ve tavırlarında akla gelebilecek en büyük zarafet mevcuttur ve eğer boyu da biraz uzarsa, ki bunu umut etmek için sebep vardır, yüksek bir prenseste olması arzu edilebilecek her nevi letafete haiz olacaktır. Karakteri ve mizacı fevkaladedir.</p>
		</blockquote>
		<p> Fakat saygıdeğer rahip, öğrencisinin somut olarak sahip olduğu bilgileri ve öğrenme hevesi üzerine bilgi verirken çok daha dikkatli davranmaktadır. Aklı havada, dikkatsiz, haşarı, cıva gibi kıpır kıpır olan küçük Marie-Antoinette, kavrayışı gayet işlek olduğu halde, herhangi bir ciddi konuyla uğraşmak yönünde asla en küçük bir eğilim bile göstermemiştir. </p>
		<blockquote>
			<p>Zekâsı, birçoklarının uzun zamandır tahmin ettiğinden çok daha fazladır, fakat maalesef bu zekâ, on iki yaşına gelinceye kadar herhangi bir şey üzerine yoğunlaşmaya alıştırılmamıştır. Biraz tembellik ve bir hayli kolaycılık, kendisiyle ders yapmamı ayrıca güçleştirdi. Altı hafta içinde edebiyatın ana hatlarına başladım, kendisi her şeyi iyi kavrıyor, doğru hükümlere varıyordu; fakat gereken kabiliyetin mevcut olduğunu hissettiğim halde, mevzuların derinine inmesini sağlamayı başaramadım. Sonunda kabul etmek mecburiyetinde kaldım ki, onu terbiye etmek, ancak aynı zamanda eğlendirmek yoluyla mümkündür.</p>
		</blockquote>
		<p>Bundan on yıl, yirmi yıl sonra bile, bütün devlet adamları böyle büyük bir akla rağmen bu kadar düşünme isteksizliği ve esaslı her konuşmadan bu kadar sıkılıp kaçıveriş huyundan yakınacaktır; elinden her şey gelecek olan, fakat hiçbir şeyi gerçekten istemeyen bu karakterin taşıdığı bütün tehlike, Marie-Antoinette daha on üç yaşındayken bile açıkça görülmektedir. Fakat Fransız sarayında, metresler dönemi başladı başlayalı, kadının kalıbına özünden daha çok önem verilir olmuştur; Marie-Antoinette güzeldir, etkileyicidir, ahlaklı bir karakteri vardır – bu kadarı yeterlidir; nitekim 1769’da nihayet XV. Louis’nin Maria Theresia’ya yazdığı, kralın genç prensesi, ileride XVI. Louis adıyla kral olacak torununa resmen istediği ve evlenme tarihi olarak gelecek yılın Paskalyasını önerdiği, ne zamandır beklenen o mektup gönderilir. Maria Theresia mutluluk içinde olurunu verir; endişeler içinde geçen onca yıldan sonra, trajik bir yılgınlık içinde bulunan İmparatoriçe, bir kere daha talihin yüzüne güldüğünü görmektedir. İmparatorlukta barış, bununla birlikte de Avrupa’da barış, gözüne şimdi sağlanmış görünmektedir; kuryeler gönderilip bütün saraylara Habsburg ve Bourbon’un düşmanlığı bırakıp kan bağıyla bağlı müttefikler haline geldiği resmen ilan edilir: “<em>Bella gerant alii, tu, felix Austria, nube.</em>”<a class="si-noteref epub-type_noteref" href="#f11" id="ref_f11">11</a> Habsburg Hanedanı’nın eskilerden kalma şiarı, bir kere daha geçerliliğini kanıtlamıştır.</p>
		<p class="gap">Diplomatların işi başarıyla sona ermiştir. Fakat ancak şimdi anlaşılır ki, buraya kadarı, işin kolay kısmıdır. Çünkü Habsburg ile Bourbon’u anlaşmaya ikna etmek, XV. Louis ile Maria Theresia’yı barıştırmak, hiç akıllara gelmeyen başka bir zorluk karşısında çocuk oyuncağıdır: Fransız ve Avusturya saray ve hanedan teşrifatını bu kadar önemli bir tören için bağdaştırmak. Gerçi her iki sarayın başteşrifatçılarının ve diğer düzen fanatiklerinin elinde, düğün eğlencelerinin dehşetengiz önem taşıyan protokolünü madde madde hazırlamak için bir bütün yıl zaman vardır; fakat bu kadar dallı budaklı bir etiket karmaşası söz konusu olduğunda, göz açıp kapayıncaya kadar geçecek on iki aylık bir zaman nedir ki? Bir Fransa veliahtı bir Avusturya Arşidüşesi’yle evleniyor – bu vesile ne kadar da büyük, dünyayı sarsıcı nitelikte usul sorunları çıkaracaktır, her ayrıntının son derece derinden düşünülmesi, nice tamiri olanaksız pot kırmalara meydan vermemek için, yüzyıllardır birikmiş belgelerin incelenmesi gerekecektir! Gelenek ve göreneklerin Versailles ve Schönbrunn’daki kutsal koruyucuları, gece gündüz kafa patlatarak düşünüp taşınmaktadır, elçiler gece gündüz her bir davetiye üzerine tek tek pazarlık etmekte, ulaklar vızır vızır teklifler ve karşı teklifler getirip götürmektedir; öyle ya, bu yüce vesilede iki yüce hanedandan birinin mertebesine yönelik kuruntusu zedelenirse ne kestirilmez bir felaket (yedi savaştan beter) doğar! Versailles’ın her iki yanında da bilimsel çalışmalar yaparcasına gayet ince sorulara yanıt aranır. Örneğin, evlilik anlaşmasında kimin adı, birinci sırada anılmalıdır –Avusturya İmparatoriçesi’ninki mi, Fransa Kralı’nınki mi– imzayı önce kim atmalıdır, hangi hediyeler verilmeli, hangi çeyiz karara bağlanmalıdır, geline kim eşlik edip, kim karşılayıcı çıkmalıdır, bir Avusturya Arşidüşesi’nin sınıra kadarki düğün alayına ne kadar kavalye, nedime, askerî erkân, atlı muhafız, üst ve alt seviyede nedime, berber, rahip, hekim, kâtip, saray sekreteri ve çamaşırcı kadın katılmalıdır; sonra da Fransız tahtının müstakbel kraliçesini sınırdan Versailles’a götürmek için bunlardan ne kadarı yakışık alır? Fakat iki tarafın peruklu kafaları, temel soruların temel çizgileri üzerinde anlaşabilmekten daha bir hayli uzakken, öte yanda her iki saraydaki kavalyeler ile damları, sanki Cennet’in anahtarına kavuşmak söz konusuymuşçasına, düğün alayına gerek eşlik etme gerek karşılayıcı çıkma şerefine nail olma yeterliği konusunda birbirleriyle, birbirleri üzerine ve birbirleri aleyhine bir kavgadır tutturmuş, bunlardan her biri kendi talebini koca bir cilt dolduracak kadar parşömene döküp savunmaya koyulmuştur bile; her ne kadar başteşrifatçılar kalyon forsaları gibi çalışmış da olsalar, önceliğe ve saraya uygunluğa ilişkin dünyanın bu en önemli sorunlarını bütün bir yıl içinde yine de tamamen çözememişlerdir: Son anda örneğin, “halledilmesine vakit kalmamış olan uzun etiket meselelerinin çıkmasına mani olmak üzere”, Alsace aristokratlarının takdimi maddesi programdan çıkarılır. Kral’ın emriyle belli bir gün kesinleştirilmiş olmasa, Avusturya’nın ve Fransa’nın tören uzmanları düğünün “doğru” biçimi üzerinde bugüne kadar anlaşamayacak, o zaman Kraliçe Marie-Antoinette, hatta belki Fransız Devrimi bile olmayacaktır.</p>
		<p>Her ne kadar hem Fransa hem de Avusturya tasarruf zorunluluğu içinde kıvransa da, iki tarafta da düğünün en şatafatlı, en şaşaalı biçimde olmasına çalışılır. Habsburg Bourbon’dan, Bourbon da Habsburg’dan geri kalmak istememektedir. Viyana’daki Fransız Elçilik Sarayı bin beş yüz konuğu ağırlayamayacak kadar küçük gözükür; yüzlerce işçi hummalı bir halde ek binalar yapar, bu arada Versailles’da düğün töreni için ayrı bir opera salonu hazırlanır. Saraya mal satan tüccarlar, saray terzileri, kuyumcular, araba yapımcıları için o tarafta da, bu tarafta da bereketli bir dönem başlamıştır. Yalnızca prensesin getirilmesi için, XV. Louis, Paris’teki araba yapımcısı Francien’e eşi görülmemiş bir ihtişam arz eden iki uzun yol arabası ısmarlar: nefis bir ahşap, pırıl pırıl camlar, içi kadife kaplı, dışı müsrifçe resimlendirilmiş, tepesinde taçlar olan ve bu ihtişama rağmen harikulade yaylanan ve daha en küçük bir çekişle harekete geçip giden arabalar. <em>Dauphin</em> ve saray erkânı için yeni resmi geçit elbiseleri yapılır ve bunlar değerli mücevheratla süslenir, o dönemin en şahane elması olan “Büyük Pitt”, XV. Louis’ nin şapkasını süslemektedir; Maria Theresia da aynı lüks içinde kızının düğün alayını hazırlamaktadır: Mecheln’de özel olarak yaptırılmış kopanaki dantelleri, en narininden keten, ipek ve mücevherat. Sonunda Elçi Durfort, kız isteyecek kişi olarak Viyana’ya gelir; izlemeye tutku derecesinde meraklı Viyanalılar için şahane bir gösteridir bu olay: Altışar atlı kırk sekiz araba, aralarında camdan yaratılmış o iki mucize, ağır ağır, vakar içinde, Hofburg’a giden çelenklerle süslü caddeyi geçer; yalnızca kız isteyicilere eşlik eden yüz on yedi muhafızın ve uşağın yeni kıyafetleri için yüz yedi bin düka altını harcanmıştır, bütün karşılama töreni içinse en az üç yüz elli bin. O andan itibaren bir töreni, bir diğeri izler: kız isteme töreni, Marie-Antoinette’in Avusturya’daki haklarından feragatini İncil, haç ve yanan mumlar önünde ifadesi töreni, sarayın, üniversitenin kutlamaları, ordunun resmi geçidi, <em>théâtre paré</em>,<a class="si-noteref epub-type_noteref" href="#f12" id="ref_f12">12</a> Belvedere’de üç bin kişilik resepsiyon, Liechtenstein Sarayı’nda bin beş yüz misafirlik mukabele resepsiyonu ve akşam yemeği, nihayet 19 Nisan günü Augustiner Kilisesi’nde, Grandük Ferdinand’ın Fransa Veliahtı’nı temsil ettiği, vekâleten kıyılan nikâh töreni. Sonra da aile arasında samimi bir akşam yemeği ve ayın 21’inde törenle vedalaşma, son kucaklaşma. Sonunda Avusturya Arşidüşesi Marie-Antoinette yolların iki tarafına saygıyla dizilmiş insan sıralarının arasından geçerek, Fransız kralının arabası içinde kaderine doğru yola çıkar.</p>
		<p>Kızıyla vedalaşmak, Maria Theresia’ya zor gelmiştir. Artık yaşlanmakta olan, yorgun düşmüş kadın yıllar boyunca bu evlenmeyi Habsburg “hanedan gücü” bakımından en büyük mutluluk olarak gerçekleştirmeye çalışmıştır; fakat son anda, çocuğuna kendi eliyle hazırladığı kaderden ötürü endişelenir. Yazdığı mektuplara, yaşamına daha bir derinlemesine bakıldığında, şu anlaşılır: Bu trajik hükümdar, Avusturya hanedanının tek büyük hükümdarı, tacını çoktandır artık yalnızca bir yük olarak taşımaktadır. Evlilikler aracılığıyla sağlanmış ve bir bakıma yapay olan imparatorluğunun birliğini Prusyalılara ve Türklere, Doğu’ya ve Batı’ya karşı sonsuz bir zahmet içinde, bitmek bilmez savaşlardan geçerek koruyabilmiştir; fakat şimdi, tam da imparatorluğun dışarıdan bakınca güven içinde göründüğü bir anda, cesareti kırılmaktadır. Bu saygıdeğer kadın, bütün gücünü ve tutkusunu verdiği bu imparatorluğun vârisleri başa geçtiğinde çökeceğini, parçalanacağını garip bir sezgiyle hissetmekte, bu uzak görüşlü ve neredeyse kâhin gibi bakan politikacı, birbirine rastgele ulanmış milletlerden oluşan devletinin harcının ne kadar gevşek olduğunu, varlığının ancak nice dikkatle, temkinle, akıllı bir şekilde alabildiğine pasif davranmak yoluyla uzatılabileceğini bilmektedir. Fakat onca özenle başladığı işi kim devam ettirecektir? Çocukları dolayısıyla uğradığı derin hayal kırıklıkları, Maria Theresia’nın içinde bir Kassandra<a class="si-noteref epub-type_noteref" href="#f13" id="ref_f13">13</a> ruhu uyandırmıştır, onların her birinde kendi mizacının en özgün gücünü aramakta, ancak bulamamaktadır: büyük bir sabır, usul usul sağlam plan yapma gücü ve sebat, vazgeçebilme ve bilgece bir yetingenlik. Fakat kocasının Lorraine kanından olsa gerek, çocukların damarlarına yakıcı bir huzursuzluk dalgası akıp gelmiş gibidir; hepsi de bir anlık bir haz uğruna öngörülemeyecek olanakları mahvetmeye hazırdır: büyüklükten uzak, gayriciddi, inançsız ve sırf geçici başarının peşinde bir nesil. Oğlu ve taht ortağı II. Joseph, bir veliaht sabrıyla dolup taşar halde, Maria Theresia’yı bir ömür boyu sıkıştırmış ve hor görmüş olan Büyük Friedrich’e yaranmaya çalışmakta, dini bütün bir Katolik olan annesinin deccal sayarak nefret ettiği Voltaire’e yaltaklanmaktadır; yine bir taht için öngördüğü öbür çocuğu, Arşidüşes Maria Amalia daha Parma’ya gelin gideli çok olmamışken, hoppalığıyla bütün Avrupa’nın hop oturup hop kalkmasına neden olmuştur; iki ay içinde maliyeyi tarumar etmiş, ülkenin düzenini bozmuş, âşıklarıyla eğlenmeye koyulmuştur. Napoli’deki öbür kızı da anneye pek şeref getirmemektedir; kızlarından hiçbiri ciddiyet ve ahlak sağlamlığı göstermez; büyük imparatoriçenin, uğruna bütün kişisel ve özel hayatını, her sevincini, her hafif zevki acımasızca feda ettiği, feragatten ve görev saydığı çabalardan oluşan o devasa mekanizma, gözüne şimdi boşu boşuna kurulmuş görünmektedir. Ona kalsa en iyisi bir manastıra sığınmak olacaktır; fakat bu ihtiyar savaşçı, yalnızca endişesi, kurduğu her şeyi aceleci oğlunun düşüncesizce deneyleriyle hemen mahvedeceği yolundaki doğru sezgisi yüzünden, çoktan yorulmuş olan elinde imparatorluk asasını sıkı sıkı tutmaktadır.</p>
		<p>Bu insan sarrafı, kızlarının en küçüğü olan Marie-Antoinette hakkında da kendini hiçbir hayale kaptırmaz; kızının meziyetlerini –iyi niyetinin büyüklüğünü, candanlığını, tazelik ve neşe dolu akıllılığını, bozulmamış bir insancıllık taşıyan ruhunu– bilir, fakat karşısındaki tehlikeleri de bilir, bu çocuğun havailiğini, oyunbazlığını, sallapatiliğini. Ona yaklaşabilmek, cıva gibi bir şey olan bu vahşi yaratığı, yumurta kapıya dayanmışken de olsa, yoğurup bir kraliçe yapabilmek için, Marie-Antoinette’i yola çıkmasından önceki iki ay boyunca kendi odasında yatırır. Kızını uzun konuşmalarla önündeki büyük konuma hazırlamaya çalışır; Tanrı’nın yardımını alabilmek için de, çocuğu Mariazell’e bir hac ziyaretine götürür. Fakat vedalaşma ânı yaklaştıkça, imparatoriçe de bir o kadar huzursuzluğa kapılır. Karanlık bir sezgi yüreğini burmaktadır. Gelmekte olan bir belanın sezgisidir bu ve bütün gücünü ortaya koyup karanlık güçleri def etmeye çalışır. Yola çıkışından önce Marie-Antoinette’e ayrıntılı bir davranış yönergesi verir ve bu umursamaz çocuğa, yönergeyi her ay bir kere özenle okuyacağı yolunda ant içirir. Resmî mektubunun yanı sıra XV. Louis’ye bir de özel mektup yazar ve yaşlı bir kadın olarak yaşlı adama, on dört yaşındaki yeniyetmenin çocuksu ciddiyetsizliğini anlayışla karşılaması için yalvarır. Ama içindeki huzursuzluk hâlâ yatışmış değildir. Daha Marie-Antoinette’in Versailles’a varmış olamayacağı bir gün, yazdığı muhtırayı okuyup ona göre davranması yolunda bir uyarı gönderir. “Sana şunu hatırlatırım ki, sevgili kızım, her ayın 21’inde o kâğıdı yeniden okumalısın. Bu arzumu yerine getireceğine itimat edebilmeliyim, bunu senden rica ediyorum; seninle ilgili olarak korktuğum şey, zaten duada ve okumada kayıtsızlık etmen ve bundan ileri gelecek dikkatsizlik ve tembelliktir. Bunlarla mücadele et... ve anneni unutma, uzakta da olsa, son nefesini verinceye kadar senin için kaygılanmayı bırakmayacak olan anneni.” Bütün dünya kızın ulaştığı mutluluk için kutlama çığlıkları atarken yaşlı kadın kiliseye gider ve geldiğini yalnızca kendisinin hissettiği belayı savuşturması için Tanrı’ya dua eder.</p>
		<p class="gap">Devasa atlı alayı –her posta istasyonunda değiştirilmesi gereken üç yüz kırk at– yavaş yavaş Yukarı Avusturya’yı, Bavyera’yı geçer, sayısız eğlence ve resepsiyondan sonra sınıra yaklaşırken, Rhein Nehri üzerinde, Kehl ile Strasbourg arasında kalan adalardan birinde, marangozlarla duvar kâğıdı ustaları, garip bir binayı yükseltmek için uğraşmaktadır. Burada Versailles ve Schönbrunn’un başteşrifatçıları büyük kozlarını oynayıp bitirmişken, gelinin teslimi töreninin Avusturya’nın hükümranlık sahasından henüz çıkılmadan önce mi, yoksa ancak Fransa’nınkine ayak basıldıktan sonra mı yapılacağı konusunda bitmek bilmez görüşmelerde bulunduktan sonra, içlerinden kurnaz biri Süleymanvari bir çözüme,<a class="si-noteref epub-type_noteref" href="#f14" id="ref_f14">14</a> Fransa ile Almanya arasında, yani sahipsiz arazide bulunan, üzerinde insan yaşamayan kum adacıklarından biri üzerinde bu tören için ahşap bir köşk kurulması çözümüne varmıştır; bir tarafsızlık harikası: Rhein’in sağ kıyısına bakan, Marie-Antoinette’in henüz Avusturya Arşidüşesi olarak girdiği iki ön oda, Rhein’in sol kıyısına bakan, arada yapılan törenden sonra, Fransa <em>Dauphine</em>’i<a class="si-noteref epub-type_noteref" href="#f15" id="ref_f15">15</a> olarak terk ettiği iki ön oda, ortada ise Arşidüşes’in sonunda Fransa tahtının adayına dönüştüğü büyük teslim töreni salonu. Başpiskoposluk Sarayı’ndan getirilen değerli duvar dokumaları alelacele derilip çatılmış ahşap duvarları örtmektedir, Strasbourg Üniversitesi bir gölgelik, Strasbourg’un zengin burjuvaları ise en güzel mobilyalarını ödünç vermiştir. Aristokrat ihtişamıyla dolu bu kutsal mekânlara şöyle bir bakıvermek bile elbette burjuva gözlerine yasaktır; ne var ki birkaç gümüş sikke, bekçileri her yerde anlayışlı kılar; birkaç Alman üniversite öğrencisi de böylece Marie-Antoinette’in gelişinden birkaç gün önce yarı yarıya tamamlanmış olan salonlara süzülüp meraklarını tatmin edebilecektir. Kaldı ki bunlardan biri, özellikle de uzun boylu, rahat ve tutkulu gözlerle bakanı, erkeklere yaraşır alnının üzerinde bir deha halesi taşıyanı, Rafaello’nun levhaları örnek alınarak dokunmuş goblenlere bakmaya doyamaz; bunlar daha kısa zaman önce Strasbourg Katedrali’nde gotik sanatın ruhunu bir vahiy gibi içine çekmiş olan delikanlıda, aynı aşk ile klasik sanatı kavramaya yönelik coşkulu bir istek uyandırır. Ağızları onun kadar laf yapamayan arkadaşlarına aynı coşku içinde, İtalyan ustaların elinden çıkan ve hiç beklemediği bir anda gözünün önünde açılıveren bu güzellikler dünyası hakkında açıklamalara girişir; fakat birden duraksar, sinirlenir, daha demin ateşli bakışlarla bakan gözlerin üzerindeki koyu kaşlar neredeyse öfkeyle gerilir. Çünkü ancak şimdi, bu duvar halılarında canlandırılan şeyin ne olduğunun farkına varmıştır; gerçekten de bir düğün eğlencesi için düşünülebilecek en uygunsuz efsanedir bu: İason, Medeia ve Kreon’un hikâyesi, uğursuz bir evlenmeye verilebilecek en iyi örnek. “Nasıl?” diye bağırır dâhi delikanlı, etrafındakilerin şaşkınlığına kulak asmadan, yüksek sesle. “Şimdiye kadar yapılmış izdivaçların belki de en korkuncunun genç bir kraliçenin daha ilk adımını attığı yerde böyle düşüncesizce gözlerinin önüne serilmesine nasıl izin verirler? Fransız mimarları, dekoratörleri ve duvar kâğıtçıları arasında tek bir insan yok mudur, resimlerin bir şeyleri canlandırdığını, resimlerin kavrayışı ve duyguyu etkilediğini, izlenimler bıraktığını, sezgiler uyandırdığını idrak edebilen? Sanki bu güzel ve işitildiği kadarıyla da hayat dolu olan hanımı karşılamak için düpedüz hortlakların en iğrencini bulup ta sınıra kadar göndermişler.”</p>
		<p>Arkadaşları tutkulu genci güçlükle yatıştırabilir, neredeyse zor kullanarak Goethe’yi –çünkü bu genç öğrenci şairin ta kendisidir– ahşap binadan çıkarırlar. Çok geçmeden de düğün alayının oluşturduğu o “saltanat ve ihtişam seli” yaklaşır, o süslü salonu neşeli konuşmalar iyimser bir hava içinde doldurur ve daha birkaç saat önce bir şairin kâhin bakışı, o rengârenk dokunun içinde uğursuzluğun kara örgüsünü görmüş olduğu, bu alayın aklının ucundan bile geçmez.</p>
		<p class="gap">Marie-Antoinette’in teslim töreninden beklenen, onu Avusturya hanedanıyla bağlayan her şeyden ve herkesten ayrılışını gözle görülür hale getirmesidir; bu amaçla da teşrifat uzmanları özel bir sembol düşünmüştür: Avusturyalı maiyetinden hiç kimsenin kızla beraber o görünmez devlet sınırını geçemeyecek olması yetmez; teşrifat, kızın üstünde vatanının malı tek bir iplik parçasının, ayakkabının, çorabın, gömleğin, çıplak teninde bir kurdelenin bile olmamasını istemektedir. Marie-Antoinette’i, Fransa’nın <em>Dauphine</em>’i olduğu andan itibaren yalnızca Fransa kökenli dokumalar sarmalıdır. Onun için, Avusturya tarafındaki ön salonda on dört yaşındaki kız, bütün Avusturyalı maiyetinin gözü önünde anadan doğma soyunacaktır; karanlık salonda bir an için o narin, daha çiçek açmamış genç kız bedeni çırılçıplak parlayıverir; sonra üzerine Fransız ipeğinden bir gömlek geçirilir, Paris’ten jüponlar, Lyon’dan çoraplar, saray saracının yaptığı ayakkabılar, danteller, örgüler; hiçbir şeyini sevgili bir hatıra olarak saklamasına izin yoktur; ne bir yüzüğe ne bir istavroza –Kız bir saç tokasını ya da sevdiği bir kurdeleyi saklasın da teşrifat dünyası yıkılsın mı yani?– ne de yıllardır görmeye alıştığı yüzlerden birini bundan böyle etrafında görmesine izin vardır. Böylesi bir aniden yaban ellere itilmişlik duygusu içinde, bütün bu ihtişam ve tantanadan zaten ürkmüş küçük kızın tam bir çocuk gibi ağlamaya başlamasında şaşılacak bir şey olur mu? Fakat yine tavrına hemen hâkim olması gerekecektir; çünkü politik bir düğünde duygusal taşkınlıklara yer yoktur; karşıda, öbür salonda Fransız maiyeti beklemektedir bile ve utanılacak bir şey olur, bu yeni maiyetinin karşısına yaşlı gözlerle, ağladığı belli olacak şekilde, ürkek ürkek çıkmak. Gelinin sağdıcı olan Kont Starhemberg kendisine o can alıcı yürüyüş için elini uzatır ve daha iki dakika önce Avusturyalı olan Marie-Antoinette, şimdi üzerinde Fransız giyimi, ardında son defa olmak üzere Avusturyalı maiyeti, kendisini Bourbon delegasyonunun yüce ihtişamı ve saltanatı içinde beklediği teslim salonuna ayak basar. XV. Louis’nin kız isteyicisi, tumturaklı bir nutuk atar, evlenme anlaşması okunur, sonra sıra –herkes nefesini tutmuştur– büyük törene gelir. Bu tören, bir <em>menuet</em><a class="si-noteref epub-type_noteref" href="#f16" id="ref_f16">16</a> gibi her adımına varıncaya kadar hesaplanmış, önceden prova edilmiş, ezberlenmiştir. Salonun ortasındaki masa, sembolik olarak sınırı canlandırmaktadır. Masanın önünde Avusturyalılar, ardında Fransızlar durmaktadır. Önce Avusturyalı gelin sağdıcı Kont Starhemberg, Marie-Antoinette’in elini bırakır; onun yerine bu eli Fransız sağdıcı kavrar ve bu da tir tir titreyen genç kızı yavaş yavaş, merasimli adımlarla, masanın uzun kenarından dolaştırır. Bu sayısı tastamam belli dakikalar içinde Fransız karşılayıcılar, müstakbel kraliçeye doğru yürürken Avusturyalı eşlikçiler de aynı tempo içinde, yavaş yavaş, geri geri giderek giriş kapısına yaklaşırlar; öyle ki, tam Marie-Antoinette kendini yeni Fransız maiyetine dönük bulduğu anda, Avusturyalı maiyeti de salondan çıkmış olur. Çıt çıkmadan, örnek olacak nitelikte, hortlaklara yakışır bir azamet içinde gerçekleşmektedir etiketin bu sefahat âlemi; fakat son anda, ürküntüler içindeki küçük kız, bu soğuk tören havasına artık dayanamaz. Ve yeni nedimesi Kontes Noailles’ın saygılı reveransını serinkanlılıkla kaydedeceği yerde, hıçkırıklar içinde, bir çare ararcasına kadının bağrına atılır. Terk edilmişliği dile getiren güzel ve duygulandırıcı bir jesttir bu, ne var ki, kural olarak programa koymayı iki tarafın teşrifat üstatlarının da unuttuğu bir jesttir. Fakat duygu, saray kurallarının logaritmalarında hesaba katılan bir şey değildir; dışarıda camlı araba beklemektedir, Strasbourg Katedrali’nin çanları uğuldamaya başlamıştır bile, top atışları yükselmekte ve dalga dalga üstüne çarpan kutlama çığlıkları içinde Marie-Antoinette, çocukluğun dertsiz kıyılarını bir daha dönmemek üzere terk etmektedir; kadınlık kaderi başlamaktadır.</p>
		<p class="gap">Marie-Antoinette’in gelişi uzun zamandır kutlama yapma alışkanlığını kaybetmiş Fransız halkı için unutulmaz bir bayram olur. Strasbourg’un onyıllardır bir müstakbel kraliçe gördüğü olmamıştır, üstelik bu genç kız kadar büyüleyici bir müstakbel kraliçeyi belki de hiç görmemiştir. Saman sarısı saçları, narin endamı, gururlu bakışlarıyla bu çocuk, cam arabadan, Alsace’ın süslü yerel kıyafetleri içinde bütün köylerden, kentlerden sökün edip gösterişli alayı çığlık çığlığa kutlamaya gelmiş uçsuz bucaksız kalabalıklara bakıp gülmekte, gülümsemektedir. Beyaz elbiseli yüzlerce çocuk, çiçekler serperek arabanın önünden yürümektedir, bir zafer takı kurulmuş, kent kapılarına çelenkler asılmıştır, kent meydanında çeşmeden şarap akmakta, közlerin üstünde bütün bütün öküzler çevrilmekte, kocaman sepetlerden fakirlere ekmek dağıtılmaktadır. Akşam bütün binalar ışıklandırılır, alevden yılanlar kıvrıla kıvrıla katedralin kulesine tırmanmakta, o ilahî yapının dantel gibi işlenmiş, şeffaf kızıl taşları kor gibi parıldamaktadır. Rhein üzerinde, kıpkırmızı portakallara benzeyen fenerlerle, renkli meşalelerle süslenmiş sayısız gemi ve sandal kayarcasına dolaşmakta, ağaçlarda üstlerine vuran ışıkları yansıtan rengârenk cam küreler pırıldamakta ve adadan öteye, herkesin görebileceği şekilde, devasa bir havai fişek gösterisinin son bölümü olarak, mitolojik figürler arasında <em>Dauphin</em> ile <em>Dauphine</em>’in isimlerinin birbirine dolanmış baş harfleri belirmektedir. Seyir meraklısı halk, gecenin geç saatlerine kadar kıyı ve caddeler boyunca dolaşır. İncesinden, kabasından müzik çalınmakta, her yerde erkekler, kızlar fırıl fırıl dans etmektedir; Avusturya’dan gelen bu sarışın elçi hanımla birlikte altın bir mutluluk çağı gelmiş gibidir ve Fransa’nın küskün, kızgın halkı bir kere daha kalbini açıp umudunu tazelemektedir. </p>
		<p>Fakat bu muazzam tablonun da küçük, saklı bir yırtığı vardır, kader burada da, tıpkı kabul salonunun goblenlerinde olduğu gibi, bir kenara sembolik bir uğursuzluk işareti işlemiştir. Ertesi gün Marie-Antoinette yola çıkmadan önce ayine katılmak istediğinde, kendisini katedralin kapısında muhterem piskopos değil, onun yardımcılığını yapan yeğeni karşılar. Bol dökümlü, menekşe rengi elbisesi içinde biraz kadınsı bir görünümü olan bu monden papaz, son derece kibar ve tumturaklı bir konuşma yapar –Akademi’nin kendisini üyeleri arasına seçmesi boşuna değildir– ve bu konuşma saray zevkine hitap eden şu cümlelerle doruk noktasına ulaşır: “Siz bizim için, Avrupa’nın nicedir hayranlık duyduğu ve gelecek çağların bir o kadar hürmet edeceği muhterem imparatoriçenin yaşayan bir resmisiniz. Şimdi Maria Theresia’nın ruhu, Bourbonların ruhuyla birleşmekte.” Kafile bu karşılamadan sonra huşu içinde masmavi pırıltılarla dolup taşan katedrale girer, genç papaz, genç prensese sunağa kadar refakat eder ve narin, yüzüklerle dolu âşık elleriyle kutsal ekmek kabını kaldırır. Marie-Antoinette’e Fransa’da ilk hoş geldin diyen kişi, Prens Louis Rohan’dır, ilerideki kolye skandalının trajikomik kahramanı, en tehlikeli rakibi, en uğursuz düşmanı. Şimdi takdis ederek başının üzerinde salınan el, daha sonra tacını ve şerefini, pisliğin ve hakaretin ortasına fırlatıp atacak olan elin ta kendisidir.</p>
		<p class="gap">Marie-Antoinette’in Strasbourg’da, yarı yarıya vatanı olan Alsace toprağında uzunca kalmasına izin yoktur. Bekleyen bir Fransa kralıysa her gecikme itaatsizlik olur. Gelin alayı nihayet kutlama bağrışlarının köpüren kıyıları boyunca ilerleyip zafer taklarından ve çelenkli kapılardan geçerek ilk menziline, devasa bir araba kafilesiyle gelmiş kraliyet ailesinin yeni üyesini beklediği Compiègne Ormanı’na doğru yola koyulur. Saraylı beyler, saraylı hanımlar, subaylar, muhafızlar, davulcular, trompetçiler ve öbür üflemeci çalgıcılar, hepsi yeni, pırıl pırıl elbiseleri içinde, rengârenk bir rütbeler dizisi içinde toplanmıştır; mayıs ayının aydınlığı içindeki bütün orman, bu renk cümbüşüyle parıldamaktadır. Tam iki tarafın borazanları gelin alayının yaklaştığını haber vermişlerdir ki, XV. Louis, torununun karısını karşılamak için arabasından çıkar. Fakat Marie-Antoinette, herkeslerin hayran olduğu hafif adımlarıyla çoktan ona doğru koşmuş ve müstakbel eşinin büyükbabası karşısında reveransların en zarifini yaparak (boşuna büyük dans üstadı Noverre’in öğrencisi olmamıştır) diz çökmüştür. Sahibi olduğu ceylan korusundan ötürü taze kız tenine gayet aşina ve zarafetin çekiciliğine alabildiğine duyarlı olan Kral, sevecen bir memnuniyetle bu genç, sarışın, iştah açıcı kıza doğru eğilir, torun-gelinini kaldırır ve iki yanağından öper. Ancak bundan sonra onu müstakbel eşine takdim eder, beş ayak on parmak boyundaki delikanlı az ötede, kaskatı ketenler giydirilmiş halde, çolpa bir utangaçlık içinde dikilmektedir; ancak şimdi uykulu miyop gözlerini kaldırır ve pek de bir şevk göstermeksizin, teşrifatın gerektirdiği gibi, formalite gereği karısını yanağından öper. Arabada Marie-Antoinette, büyükbabayla torunun arasında, XV. Louis ile geleceğin XVI. Louis’sinin arasında oturur. Damat rolünü daha çok yaşlı beyefendi oynuyor gibidir; heyecanlı heyecanlı sohbet etmekte, hatta geline biraz da kur yapmakta, bu arada müstakbel eş de can sıkıntısı çekermiş gibi köşesine sinmiş oturmaktadır. Akşamleyin nişanlı çift, vekâleten ise çoktan evlenmiş olan çift, ayrı ayrı odalarda yatmaya çekildiklerinde, o iç karartıcı âşık, bu baş döndüren tazeyle daha bir çift tatlı söz konuşmuş değildir; nitekim günlüğüne de bu can alıcı günün özeti olarak tek bir kuru satır yazar: “<em>Entrevue avec Madame la Dauphine</em>.”<a class="si-noteref epub-type_noteref" href="#f17" id="ref_f17">17</a></p>
		<p>Otuz altı yıl sonra, yine bu Compiègne Ormanı’nda Fransa’nın başka bir hükümdarı, Napoléon, başka bir Avusturyalı arşidüşesi, Marie Louise’i zevcesi olarak karşılayacaktır. Marie-Antoinette kadar güzel, onun kadar çıtır çıtır olmayacaktır bu tombul, can sıkıcı yumuşaklıktaki Marie Louise. Fakat bu enerjik adam ve damat, kendisi için öngörülmüş gelini hem sevecenlikle hem de fırtına gibi kapıverecektir. Daha aynı akşam piskoposa, Viyana’da yapılan nikâhın kendisine şimdiden kocalık hakları verip vermediğini sorar ve cevabını bile beklemeden, varacağı sonuca kendi varır. Çift, ertesi sabah beraberce yataklarında kahvaltı etmektedir bile. Marie-Antoinette ise Compiègne Ormanı’nda ne bir âşık ne bir kocayla karşılaşmıştır; karşısındaki yalnızca bir devlet damadıdır.</p>
		<p class="gap">İkinci ve asıl evlenme töreni, 16 Mayıs’ta Versailles’ da, XIV. Louis Şapeli’nde yapılır. “En Hıristiyan Hanedan” içinde böyle bir saray ve devlet olayı fazlasıyla özel ve ailevi, hem de fazlasıyla yüce ve hükümranca bir olaydır; dolayısıyla halkın seyirci olmasına, hatta yalnızca kapıların önüne dizilmesine bile izin verilemez. Yalnızca asil kan –en azından yüz dallı bir soyağacı– hak kazanacaktır kiliseye girmeye, renkli camlarının ardında pırıl pırıl bahar güneşi, işlemeli brokarları, ışıl ışıl ipekleri, seçilmiş sülalelerin ortaya serdiği ihtişamıyla Eskidünya’yı, seyredeni kendinden geçiren son bir alev cümbüşü içinde sergileyen kiliseye. Reims Başpiskoposu nikâhı kıyar. On üç altın sikkeyi ve nikâh yüzüğünü takdis eder; <em>Dauphin</em>, yüzüğü Marie-Antoinette’in yüzükparmağına takar, ona altın sikkeleri verir, sonra ikisi de takdis edilmek üzere diz çöker. Org sesleriyle ayin başlar, “Göklerdeki Babamız” duasına gelindiğinde, genç çiftin başlarının üzerine gümüşten bir gölgelik tutulur ve ancak bundan sonra Kral ve titizce belirlenmiş bir mertebe sırası içinde, kan bağı olan bütün akrabalar, evlenme sözleşmesini imzalar. Bu alabildiğine uzun, kat kat katlanmış bir belgedir; bugün bile, solmuş parşömeninin üzerinde kırık dökük ve beceriksizce bir yazıyla oturtulmuş şu dört sözcük görülmektedir, on beş yaşındaki kızın çocuksu yazısıyla, zar zor karalanıvermiş bir halde: Marie-Antoinette Josepha Jeanne; hemen yanında –Bir kere daha mırıldanacaktır herkes: Hayra alamet değil– kocaman bir mürekkep lekesi, bütün imzalayanlar içinde yalnızca ve yalnızca onun ayak direyen tüy kaleminden damlamış bir damla.</p>
		<p>Şimdi, seremoni bittikten sonra, halka da hükümdarların düğün sevincini paylaşma lütfu gösterilir. Saymakla bitmez kalabalık gruplar –Paris’in yarısı boşalmıştır– sıradan halka bugün bile su oyunlarını, şelalelerini, gölgeli yollarını ve çayırlarını sunan Versailles bahçelerine akın eder; baş eğlence akşamki seyir olacaktır; hiçbir kral sarayında şimdiye kadar görülmemiş, en büyük havai fişek gösterisi. Ne var ki, gök kendi hesabına fişeklerini patlatır. Öğleden sonra karanlık, kötülük habercisi bulutlar yığışır, bir fırtına çıkar, dehşetli bir sağanak iner ve seyirlik eğlencesi elinden alınan halk galeyana gelmişçesine gerisingeriye Paris’e akın eder. Bir yanda, yollarda fırtınanın kovaladığı, soğuk sağanaklarla tir tir titreyen on binlerce kişi naralar atarak, sırılsıklam, Paris’e kaçar, parkta yağmurun kamçıladığı ağaçlar çırpınırken, yeni yapılmış <em>salle de spectacle</em>’ın<a class="si-noteref epub-type_noteref" href="#f18" id="ref_f18">18</a> binlerce mumun aydınlattığı pencerelerinin ardında, değil fırtına, dünyayı deprem yerinden oynatsa sarsılmayacak bir seremoni düzeni içinde büyük düğün yemeği başlar: XV. Louis ilk ve son defa olmak üzere, büyük selefi XIV. Louis’nin ihtişamını gölgede bırakmaya yeltenmektedir. Seçilmiş altı bin soylu misafir binbir güçlükle, boğuşa boğuşa birer davetiye ele geçirmiştir, tabii, birlikte yemek yemek için değil, kraliyet ailesinin yirmi iki üyesinin çatal bıçak sallayışlarını galeriden huşu içinde izleyebilmek için. Altı bini de, bu büyük tiyatronun yüceliğini bozmamak için soluklarını tutmuştur; kraliyet sofrasına, mermer sütunlu revaktaki seksen kişilik orkestranın narin ve alçak sesli nağmeleri eşlik etmektedir yalnızca. Sonra, Fransız Muhafız Birliği’nin top atışları altında, bütün kraliyet ailesi, kendisini iki saf halinde dizilip alçakgönüllülükle selamlayan aristokratların arasından yürür: Resmî tören sona ermiştir, kraliyet damadının artık herhangi bir kocaya düşenden başka bir görevi kalmamaktadır. Sağ elinde <em>Dauphine</em>’in, sol elinde <em>Dauphin</em>’in eli, Kral bu yeniyetme çifti (ikisinin yaşı toplansa otuz bile etmez) yatak odalarına götürür. Teşrifat zifaf odasına kadar girmiştir, öyle ya, veliahta gecelik gömleğini verecek olan kimse, bizzat Fransa Kralı’ndan başka kim olabilir, <em>Dauphine</em>’e geceliğini verecek olan da, en yüksek mertebedeki, en son evlenmiş hanımdır, bu durumda Chartres Düşesi elbette. Yatağa ise evli gençlerden başka yalnızca bir kişi yaklaşabilecektir: Reims Başpiskoposu yatağı takdis eder ve üzerine okunmuş su serper.</p>
		<p>Sonunda saray erkânı mahrem mekândan ayrılır; Louis ile Marie-Antoinette ilk defa evli bir çift olarak yalnız kalırlar, üzerlerinden, yatağın kubbesinden aşağı bir hışırtı iner, görünmez bir trajedinin brokar perdesi.</p>
	</div>
	<div class="si-footnotes html5_section epub-type_footnotes">
		<div class="si-footnote html5_aside epub-type_footnote" id="f8"><a class="si-backref" href="#ref_f8">8</a><span class="si-footnote-text">. Fransa krallarına Papalık tarafından verilmiş unvan. (Y.N.)</span></div>
		<div class="si-footnote html5_aside epub-type_footnote" id="f9"><a class="si-backref" href="#ref_f9">9</a><span class="si-footnote-text"><span class="dipnot-yazisi char-style-override-6" xml:lang="tr-TR">. (Fr.) Veliaht. </span>(Ç.N.)<span class="dipnot-yazisi char-style-override-24" xml:lang="tr-TR"/></span></div>
		<div class="si-footnote html5_aside epub-type_footnote" id="f10"><a class="si-backref" href="#ref_f10">10</a><span class="si-footnote-text">. (Fr.) Canavar.<span class="dipnot-yazisi char-style-override-6" xml:lang="tr-TR"> </span>(Ç.N.)</span></div>
		<div class="si-footnote html5_aside epub-type_footnote" id="f11"><a class="si-backref" href="#ref_f11">11</a><span class="si-footnote-text">. (Lat.) “Başkaları savaşabilir, sen, mutlu Avusturya, evlen.” 1477’de Bourgogne Düşesi Marie ile evlenerek Habsburg Hanedanı’nda evlenme politikasını başlatan Kutbal Germen İmparatoru I. Maximilian’ın sözü. Maria Theresia da Lorraine Grandükü’yle evlenmiş ve kızlarını Avrupa’nın çeşitli saraylarına gelin göndermiştir.<span class="dipnot-yazisi char-style-override-6" xml:lang="tr-TR"> </span>(Ç.N.)</span></div>
		<div class="si-footnote html5_aside epub-type_footnote" id="f12"><a class="si-backref" href="#ref_f12">12</a><span class="si-footnote-text">. (Fr.) Sarayda ve resmî kıyafetlerle izlenen tiyatro. <span class="dipnot-yazisi char-style-override-6" xml:lang="tr-TR"> </span>(Ç.N.)</span></div>
		<div class="si-footnote html5_aside epub-type_footnote" id="f13"><a class="si-backref" href="#ref_f13">13</a><span class="si-footnote-text">. Yunan mitolojisinde, ona âşık olan Tanrı Apollon tarafından kendisine kehanet gücü verilen ancak Apollon’un aşkına karşılık vermeyince kehanetlerine inanılmamasıyla cezalandırılan kâhin. <span class="dipnot-yazisi char-style-override-6" xml:lang="tr-TR"> </span>(Y.N.)</span></div>
		<div class="si-footnote html5_aside epub-type_footnote" id="f14"><a class="si-backref" href="#ref_f14">14</a><span class="si-footnote-text">. Süleyman peygambere göndermede bulunan deyim, adil ve bilgece yargı yetisi anlamında kullanılır. (Y.N.)</span></div>
		<div class="si-footnote html5_aside epub-type_footnote" id="f15"><a class="si-backref" href="#ref_f15">15</a><span class="si-footnote-text">. (Fr.) Fransa veliahtı <em>Dauphin</em>’in dişil şekli olan kelime, veliahtın eşi için kullanılır.<span class="dipnot-yazisi char-style-override-6" xml:lang="tr-TR"> </span>(Y.N.)</span></div>
		<div class="si-footnote html5_aside epub-type_footnote" id="f16"><a class="si-backref" href="#ref_f16">16</a><span class="si-footnote-text">. Özellikle XVII.-XVIII. yüzyıllarda, Avrupalı, özellikle İngiliz ve Fransız soyluları arasında yaygın olan ve çiftlerin yaptığı zarif salon dansı.<span class="dipnot-yazisi char-style-override-6" xml:lang="tr-TR"> </span>(Y.N.)</span></div>
		<div class="si-footnote html5_aside epub-type_footnote" id="f17"><a class="si-backref" href="#ref_f17">17</a><span class="si-footnote-text">. (Fr.) Veliahtın eşiyle görüşme.<span class="dipnot-yazisi char-style-override-6" xml:lang="tr-TR"> </span>(Ç.N.)</span></div>
		<div class="si-footnote html5_aside epub-type_footnote" id="f18"><a class="si-backref" href="#ref_f18">18</a><span class="si-footnote-text">. (Fr.) Gösteri salonu. (Ç.N.)</span></div>
	</div>
</body>
</html>