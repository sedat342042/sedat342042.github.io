<?xml version="1.0" encoding="UTF-8" standalone="no"?><html xmlns="http://www.w3.org/1999/xhtml" xmlns:epub="http://www.idpf.org/2007/ops">
<head>
	<title>Marie Antoinette</title>
	<link href="main.css" rel="stylesheet" type="text/css"/>
<meta name="Adept.resource" value="urn:uuid:60791d9f-e32d-4515-8960-594a479c0671"/>
</head>
<body class="chapter">
	<div class="container html5_section">
		<h1>Ek açıklama</h1>
		<p>Tarihî bir kitabın sonunda, kullanılan kaynakları saymak âdettendir; Marie-Antoinette’le ilgili bu özel durumda ise bana, hangi kaynakların ve hangi nedenlerle kullanılmamış olduğunu kaydetmek neredeyse daha önemli görünüyor. Çünkü burada, her zaman en emin olan belgelerin, yani birinin kendi eliyle yazdığı mektupların bile güvenilmez olduğu ortaya çıkıyor. Marie-Antoinette, bu kitapta birçok defa söylendiği gibi, sabırsız karakterine uygun olarak, mektup yazmak bakımından kayıtsız birisiydi; bugün bile Trianon’da görülebilen o harika, zarif yazı masasına gönüllü olarak, gerçek bir zorlama altında olmadan, neredeyse hiç oturmamıştır. Bu nedenle, ölümün üzerinden on yıl, yirmi yıl geçtikten sonra bile, “Payez, Marie-Antoinette” şerhi taşıyan sayısız fatura bir yana, onun elinden çıkmış hiçbir mektubun bulunmamış olmasında şaşılası bir yan yoktur. Sürdürdüğü ve gerçekten ayrıntılı olarak yapılmış iki mektuplaşma, biri annesi ve Viyana Sarayı’yla, diğeri Kont Fersen ile yaptığı özel yazışma, o sıralar ve daha sonra da bir elli yıl boyunca arşivlerde kilit altında tutulur; Kontes Polignac’a yazdığı ve yayımlanmış olan pek az mektup da keza, orijinal olarak ulaşılır belgeler değildir. Bu bakımdan, kırklı, ellili, altmışlı yıllar boyunca Paris’teki hemen her yazma müzayedesinde elle yazılmış mektupların ortaya çıkması ve bunların hepsinin de, Kraliçe’nin imzasını taşıması –oysa Kraliçe pek istisnai hallerde imza atmıştır– bir o kadar şaşırtıcı olur. Sonra, birbiri ardınca, bol keseden yayınlar gelir, Kont Hunolstein tarafından yayımlananlar, Baron Feuillet de Conches’un yayına hazırladığı (bugün hâlâ en geniş kapsamlıları olan) mektupları, üçüncü olarak da Klinkowström’ün –tabii, orası burası edeplice budanmış bir seçme halinde– yayımladığı, Marie-Antoinette tarafından Fersen’e yazılmış mektupları içeren derleme. Ne var ki, ciddi tarihçilerin malzemenin böyle büyük çapta zenginleşmesinden duyduğu sevinç katıksız bir sevinç olamamıştır; daha piyasaya çıkışlarından birkaç ay sonra, Hunolstein’ın ve Feuillet de Conches’un yayınladığı mektuplardan birçoğu hakkında kuşkular baş gösterir, uzun sürecek bir polemik başlar ve çok geçmeden, işe dürüstçe bakanlar için kuşku bile götürmez hale gelir ki, çok becerikli, hatta dâhiyane bir sahtekâr, sahici olanla sahte olanı en cüretli bir şekilde harman etmiş ve aynı zamanda müsvedde olarak dahi, piyasaya sahte yazmalar sürmüştür.</p>
		<p>Uzmanlar, bu büyük sahtekârın, bilinen en hünerli sahtekârlardan birinin ismini, tuhaf bir koruma gayesiyle belirtmezler. Yine de Flammermont ile Rocheterie, en iyi iki araştırmacı, kimden şüphelendiklerini satırların arasında basbayağı açık ederler. Bugün artık o ismi saklayıp sahtekârlık tarihini psikolojik olarak eşsiz ilginçlikte bir vakadan mahrum etmek için neden kalmamıştır. Marie-Antoinette’in mektup hazinesini çalakalem çoğaltan kişi, mektupları yayımlayanın ta kendisidir. Baron Feuillet de Conches; yüksekçe mevkide diplomat, ender derinlikte kültür sahibi, çok iyi, eğlendirici bir yazar ve Fransız kültür tarihini olağanüstü iyi bilen biri, on ya da yirmi yıl boyunca Marie-Antoinette’in bütün arşivlerdeki ve özel koleksiyonlardaki mektuplarının izini sürmüş ve gerçekten takdir edilmeye değer bir çalışkanlık ve geniş bir bilgiyle o eseri derlemiştir – bugün bile saygı duyulmayı hak eden bir çaba.</p>
		<p>Fakat bu saygın ve çalışkan adamın bir tutkusu vardır ve tutkular hep tehlikelidir: Gerçek bir tutku halinde meşhurların yazmalarını toplamaktadır, bu alandaki ilmin papası sayılmaktadır ve kendisine <em>Causeries d’un curieux</em><a class="si-noteref epub-type_noteref" href="#f237" id="ref_f237">237</a> adlı eserinde söz konusu koleksiyonculukla ilgili olağanüstü bir makale borçluyuzdur. Onun koleksiyonu ya da gururla söylediği üzere <em>cabinet</em>’si Fransa’da en büyük olandır, fakat hangi koleksiyoncuya kendi koleksiyonu yeter ki? Herhalde kendi parası, koleksiyonunun dosyalarını arzuladığı gibi doldurmaya yetmediğinden, Lafontaine’in, Boileau’nun ve Racine’in bir dizi yazmasını da kendi eliyle hazırlamış –bunlar bugün bile bazen piyasada belirir– ve bunları Parisli ve İngiliz tüccarlar aracılığıyla satmıştır. Fakat asıl şaheserleri tartışmasız, Marie-Antoinette’in sahte mektuplarıdır. Burada, malzemeyi, yazıyı ve etrafa dair bütün ayrıntıları halen hayatta olanlar arasında kendisinden başka hiç kimsenin bilemeyeceği kadar iyi tanımaktadır. Böylece, Düşes Polignac’a yazılmış, asıllarını ilk olarak kendisinin gördüğü yedi adet gerçekten sahici mektuba ek olarak bir o kadar da sahtesini uydurmak ya da Kraliçe’nin yakın ilişki içinde olduğunu bildiği akrabalarına gönderdiği pusulalardan yazmak ona hiç zor gelmemiştir. Kraliçe’nin hem elyazısı, hem üslubu hakkında özel bir bilgisi olması sayesinde, bu garip zanaati icraya başka hiç kimsenin olmadığı kadar yatkındır ve maalesef, ustalığıyla gerçekten insanın aklını karıştıran sahte mektuplar üretmeye bir o kadar kararlıdır da: Yazı biçimi öylesine bir benzerlikle, üslup öylesine bir empatiyle taklit edilmiş, her ayrıntı öylesine bir tarih bilgisiyle uydurulmuştur. İnsan böylece ne kadar istese de –bunu itiraf edelim– tek tek mektuplar söz konusu olduğunda bugün artık, gerçek mi sahte mi olduklarını, Kraliçe Marie-Antoinette tarafından mı düşünülüp yazıldıklarını, yoksa Baron Feuillet de Conches tarafından mı uydurulup taklit edildiklerini ayırt edemez. Bir örnek vermek gerekirse, Baron Flachslanden’e yazılmış ve Prusya Devlet Kütüphanesi’nde bulunan mektubun orijinal mi taklit mi olduğunu ben kendim de bilemiyorum. Gerçek olduğunu metin doğrulamakta; biraz sakin ve yuvarlak hatlı elyazısı ve her şeyden önce, bir önceki sahibinin mektubu Feuillet de Conches’dan satın almış olması ise taklit olduğunu düşündürtmekte. Bütün bu nedenlerden, tarihî emniyetin yüksekliği uğruna bu kitapta, aslının kaynağı olarak yalnızca, Baron Feuillet de Conches’un <em>cabinet</em>’si olarak anılan şüpheli yerin gösterildiği her belge merhametsizce dikkate alınmadan bırakıldı; daha çok ve şüpheli olacağına az olsun, gerçek olsun: Bu kitaptaki mektupların değerlendirilmesini psikolojik olarak yöneten temel ilke bu oldu. </p>
		<p>Marie-Antoinette’le ilgili sözlü ifadeler de, güvenilirlik bakımından mektuplardan daha iyi durumda değildir. Başka dönemlerde hatıraların ve görgü tanıklarının ifadelerinin pek az olduğundan şikâyet ettiğimiz gibi, Fransız Devrimi döneminde ise daha çok, bunlar haddinden fazla olduğu için yakınırız. Bir kuşağın durup kendini dinlemesine fırsat olmadan bir siyasi dalga tarafından bir sonrakinin içine savrulduğu fırtınamsı onyıllarda düşünmeye, toplu bir bakış kazanmaya nadiren zaman kalır; o zamanlar, yirmi beş yıl içinde tek bir kuşak, en beklenmedik dönüşümleri geçirmekte, neredeyse hiç aralıksız olarak kraliyetin son ihtişamını, can çekişini, devrimin ilk, mutlu günlerini, terörün dehşetengiz günlerini, Direktuar yönetimini, Napoléon’un yükselişini, konsüllüğünü, diktatörlüğünü, imparatorluğunu, dünya çapında büyük devlet oluşunu, binlerce zaferi ve can alıcı yenilgiyi, tekrar bir kralı ve tekrar, yüz gün boyunca Napoléon’u yaşar. Nihayet, Waterloo’dan sonra, büyük dinlenme arası gelir, eşi görülmemiş bir dünya fırtınası, bir çeyrek yüzyıl sonra dinmiştir. Şimdi insanlar korkularından uyanmakta, gözlerini ovuşturmaktadır. Önce, hâlâ hayatta olabildiklerine şaşarlar, sonra bu zaman parçası içinde ne kadar çok şey yaşadıklarına –1914’ten beri bizi sarıp altüst eden sel günün birinde tekrar çekildiğinde bizim için de durum farklı olmayacaktır– sonra da, hercümerç ve heyecan içinde seyredip bizzat yaşadıkları her şeyi şimdi, güvenli kıyılardan doğru ve tutarlı bir şekilde topluca görmek isterler. O zamanlar herkes görgü tanıklarının hatıralarından tarihi okumak ister, kendi düzensiz yaşantılarını yeniden bir sıraya sokabilmek için; böylece 1815’ten sonra hatıra piyasası öyle bir ateşle canlanır ki, bir benzeri bizde Dünya Savaşı’ndan sonra savaş kitapları yönünden olmuştur. Bunun kokusunu çok geçmeden meslekten yazıcılarla yayıncılar alır ve ilgi daha soğumadan –bunu da yaşamışızdır– bu yeni patlamış merak gereksinimine yanıt vermek üzere, o büyük zamana ilişkin dizi dizi hatıralar, hatıralar, hatıralar üretirler. Okur çevresi bu arada tarihe geçmiş kişilerin vaktiyle bir koluna dokunup geçmiş herkesten yaşadıklarını anlatmasını ister. Fakat zavallı, küçük insanlar, ki çoğu zaman büyük olayların içinden bir algı bulanıklığıyla paldır küldür savrulmuşlardır, pek az ayrıntıyı hatırladıkları ve üstelik hatırlayabildiklerini de eğlendirici bir şekilde dile getirmeyi bilmediklerinden, işini bilir gazeteciler onların ismi altında bu birkaç kuşüzümünün etrafına kocaman bir hamur döker, ballandırmayı ihmal etmez, ve bu hamuru duygusal uydurmalarla öyle bir yayarlar ki, sonunda ortaya bir kitap çıkar.</p>
		<p>O zamanlar Tuileries’de ya da hapishanelerde ya da Devrim Mahkemesi’nde dünya tarihinin bir saatçiğini yaşamış olan herkese, şimdi yazar olarak sıra gelmektedir: Marie-Antoinette’in terzisi, başnedimesi, birinci, ikinci, üçüncü oda hizmetçisi, berberi, gardiyanı, çocukların birinci, ikinci mürebbiyesi, arkadaşlarından her biri. Sonunda cellat bile, Mösyö Samson, hatıralarını yazar ya da hiç değilse, başka birinin uydurup derlediği herhangi bir kitap için para karşılığında adını verir.</p>
		<p>Elbette bu uyduruk raporlar, her ayrıntı bakımından birbiriyle çelişmektedir ve tam da 5 ve 6 Ekim 1789’daki can alıcı olaylar üzerine, Kraliçe’nin Tuileries baskınındaki davranışı ya da son saatleri üzerine elimizde sözümona görgü tanıklarının yedi, sekiz, on, on beş, yirmi adet, birbirinden çok farklı anlatıları vardır. Hepsinin tek ortak tarafı siyasi zihniyetleridir, yani kayıtsız şartsız, gözler yaşartıcı ve sarsılmaz kralcılıkları, ki bu da, söz konusu kitapların hepsinin Bourbon imtiyazıyla basıldıkları hatırlanırsa, şaşılacak bir şey değildir. Devrim sırasında en kararlı devrimciler olan o aynı uşaklar ve gardiyanlar, XVIII. Louis dönemine gelindiğinde, o iyi yürekli, soylu, temiz ve faziletli Kraliçe’yi gizliden gizliye ne kadar sayıp sevdiklerini temin ede ede bitiremez. Bu sonradan sadakat gösterenlerin yalnızca küçük bir kısmı 1792’de gerçekten, 1820’de anlatmayı bildikleri kadar sadık ve fedakâr olsaydı, Marie-Antoinette hiçbir zaman Conciergerie’ye, hiçbir zaman giyotine ayak basmazdı. O dönemin hatıralarından onda dokuzu demek ki, en kabasından bir sansasyon bezirgânlığının ya da dalkavukça bir tükürdüğünü yalayıcılığın eseridir; tarihî doğruyu arayan ise (daha önceki anlatıların tam tersine) en iyisi, bütün bu öne sürülen nedimeleri, berberleri, jandarmaları, pajları, o haddinden fazla yaranma heveslisi hafızalarından ötürü daha baştan güvenilmez sayarak tanık sandalyesinden kovsa gerektir; bu kitapta ilke olarak böyle davranıldı.</p>
		<p>Böylece, Marie-Antoinette’in benim yazdığım bu biyografisinde, daha önceki bütün kitaplarda önü ardı düşünülmeden kullanılmış olan koca bir sıra belgenin, mektubun ve konuşmanın niçin değerlendirilmediği açıklanmış oluyor. Okur o biyografilerde hoşuna giden ya da kendisini eğlendiren kimi anekdotu burada bulamayacaktır, en başta o ilk, küçük Mozart’ın Schönbrunn’ da Marie-Antoinette’e evlenme teklifi yaptığı hikâyesinden başlayıp ta sonuncusuna, Kraliçe’nin idamdan önce yanlışlıkla celladın ayağına basıp da nezaketle “Pardon Mösyö” dediği (gerçek olamayacak kadar aşırı bir espriyle uydurulmuş) söylentiye kadar birçokları. Bundan başka birçok mektubun da eksikliği hissedilecektir, her şeyden önce, <em>cher cœur</em><a class="si-noteref epub-type_noteref" href="#f238" id="ref_f238">238</a> Prenses Lamballe’e yazılmış o içe işleyen mektupların Marie-Antoinette tarafından yazılmış değil, düpedüz Baron Feuillet de Conches tarafından uydurulmuş oldukları için, ayrıca yine sözlü olarak aktarılmış, duygulu ve zekice bir alay vecize de yalnızca, bana fazla zekice, fazla duygulu göründükleri için ve Marie-Antoinette’in daha çok vasat sayılan karakterine uygun görünmedikleri için kitaba girmedi. </p>
		<p>Tarihî doğruluk anlamındaki kaybın değil, duygusallık anlamındaki bu kaybın karşısında kazanç olarak yeni ve temel önem taşıyan malzeme öne çıkıyor. Her şeyden önce, Viyana Devlet Arşivi iyice gözden geçirilince ortaya çıktı ki, Maria Theresia ile Marie-Antoinette’in iddia edildiği üzere eksiksiz olarak yayımlanmış olan mektupları içinde çok önemli pasajlar ve hatta en önemli pasajlar mahremiyet uğruna atlanmış bulunmaktadır. Bu pasajlar burada hiç çekincesiz değerlendirildi, çünkü XVI. Louis ile Marie-Antoinette’in evlilik ilişkisi, uzun zaman lafı edilmemiş olan o fizyolojik sır olmaksızın anlaşılacak gibi değildir. Bundan başka, dört dörtlük bir araştırmacı olan Alma Söderhjelm’in Fersen’in haleflerinin arşivinde, ahlakçı bir elin boyayarak kapattığı bir hayli mektup pasajını temizleyerek yaptığı çalışma da alabildiğine önem taşıyordu: <em>Pia fraus</em>,<a class="si-noteref epub-type_noteref" href="#f239" id="ref_f239">239</a> Fersen’in yanına kimseyi yanaştırmayan bir Marie-Antoinette’e trubadurlara has bir aşkla bağlı olduğu yolundaki sofuca efsane, üzerlerinde oynandığı için daha da inandırıcılık kazanan belgeler karşısında artık daha fazla ayakta tutulabilecek gibi değildir. Bundan başka da birçok karanlık ya da karanlıklaştırılmış ayrıntı aydınlatılabildi. Bir kadının, tesadüfen Kraliçe dahi olsa, hangi insani ve ahlaki haklara sahip olduğu üzerine daha özgürce düşünebildiğimiz için, dürüstlüğe götüren yola bugün daha yakınız ve ruhun gerçeğinden korkumuz daha az; çünkü bizler artık eskiler gibi, tarihî bir şahsiyete yaklaşabilmek için karakterini <em>à tout prix</em><a class="si-noteref epub-type_noteref" href="#f240" id="ref_f240">240</a> idealize etmek, duygusallığa ya da kahramanlığa çekmek, yani o kişiliğin önemli yönlerine gölge düşürmek ve buna karşılık başka yönlerini trajik biçimde yüceltmek gerektiğine inanmıyoruz. Psikoloji temelindeki her yaratıcı çalışmanın en üst kanunu ilahlaştırmayıp insanlaştırmaktır; yapay kanıtlarla mazur göstermek değil açıklamaktır ona düşen görev. Bu yaklaşım, burada vasat bir karakter üzerinde denendi: Dönemini aşan etkisini yalnızca, kıyas kabul etmez bir kadere, iç yüceliğini aşırı büyüklükteki talihsizliğine borçlu olan ve –en azından öyle olduğunu umarım– hiçbir yüceltme olmasa dahi, tam da dünyevi kısıtlılığından ötürü günümüzün duygudaşlığını ve anlayışını hak edebilecek vasat bir karakter.</p>
		<p class="right-gap">St. Z. </p>
		<p class="right">1932</p>
	</div>
	<div class="si-footnotes html5_section epub-type_footnotes">
		<div class="si-footnote html5_aside epub-type_footnote" id="f237"><a class="si-backref" href="#ref_f237">237</a><span class="si-footnote-text">. (Fr.) <span class="dipnot-yazisi char-style-override-6" xml:lang="tr-TR">Tuhaf Birinin Gevezelikleri</span><em>. </em>(Ç.N.)</span></div>
		<div class="si-footnote html5_aside epub-type_footnote" id="f238"><a class="si-backref" href="#ref_f238">238</a><span class="si-footnote-text">. (Fr.) Can dostu. (Y.N.)</span></div>
		<div class="si-footnote html5_aside epub-type_footnote" id="f239"><a class="si-backref" href="#ref_f239">239</a><span class="si-footnote-text">. (Lat.) Bilerek doğruyu söylememek; iyi bir nedenden dolayı birini aldatmak. (Y.N.)</span></div>
		<div class="si-footnote html5_aside epub-type_footnote" id="f240"><a class="si-backref" href="#ref_f240">240</a><span class="si-footnote-text">. (Fr.) Ne pahasına olursa olsun. (Y.N.)</span></div>
	</div>
</body>
</html>