<?xml version="1.0" encoding="UTF-8" standalone="no"?><html xmlns="http://www.w3.org/1999/xhtml" xmlns:epub="http://www.idpf.org/2007/ops">
<head>
	<title>Marie Antoinette</title>
	<link href="main.css" rel="stylesheet" type="text/css"/>
<meta name="Adept.resource" value="urn:uuid:60791d9f-e32d-4515-8960-594a479c0671"/>
</head>
<body class="chapter epub-type_chapter">
	<div class="container html5_section">
		<h1>Son yolculuk</h1>
		<p>Saat sabah beşte, Marie-Antoinette daha mektubunu yazarken, Paris’in kırk sekiz seksiyonunda davullar dövülmeye başlamıştır bile. Saat yedide bütün silahlı kuvvetler ayağa kalkmıştır, atışa hazır toplar köprüleri, geniş caddeleri tutmuş, nöbetçiler süngü takmış olarak şehri taramaktadır, süvariler iki sıralı dizilmiştir – artık sonunun gelmesinden başka bir şey istemeyen tek bir kadın için ölçüsüz bir asker yığınağı. Şiddetin, kurbanından duyduğu korku, çoğu zaman kurbanın şiddetten duyduğundan büyük olur.</p>
		<p>Saat yedide, gardiyanın mutfak işlerine bakan hizmetçi kız sessizce zindan hücresine süzülür. Masanın üstünde iki mum daha yanmakta, köşede uyanık bir gölge oturmaktadır: jandarma subayı. Rosalie önce Kraliçe’ yi görmez, sonra ürkerek fark eder ki Marie-Antoinette, tamamen giyimli bir şekilde, üstünde siyah dul elbisesiyle yatağın üstünde oturmaktadır. Uyumamaktadır. Yalnızca yorgundur, çektiği sürekli kan kaybından bitkindir.</p>
		<p>Taşralı genç kızcağız titreyerek, çift kat acıma duyarak, ölüm mahkûmu kadının, kraliçesinin karşısında durur. “Madam,” diye yaklaşır, etkilenmiştir, “dün akşam hiçbir şey yemediniz, bütün gün de neredeyse öyle. Bu sabah ne istersiniz?”</p>
		<p>“Yavrum, artık hiçbir ihtiyacım yok, benim için her şey bitti,” diye yanıt verir Kraliçe, doğrulmadan. Fakat kız bir daha, özellikle onun için hazırladığı bir çorbayı ikram etmekte ısrarlı davranınca, bitkin mahkûm der ki: “Peki, Rosalie, getirin çorbayı.” Birkaç kaşık alır, sonra kız üstünü değiştirmesine yardım etmeye başlar. Marie-Antoinette’e giyotine giderken, hâkimlerin karşısındayken üstünde olan siyah matem elbisesini giymemesi tavsiye olunmuştur: “Pek göze çarpan dul elbisesi halkı tahrik edebilir,” denilmiştir. Marie-Antoinette –Onun için elbisenin ne önemi kalmıştır!– direniş göstermez ve hafif, beyaz bir sabahlık giymeye karar verir.</p>
		<p>Fakat bu son zahmet için bile son bir aşağılanma beklemektedir onu. Bütün bu yaşanan günler boyunca durmadan kan kaybetmiştir, bütün gömlekleri kirlidir kandan. Son yolculuğuna temiz vücutla çıkmak gibi doğal bir arzudan ötürü, şimdi temiz bir gömlek giymek istemektedir ve nöbetçi jandarma subayından odadan biraz çıkmasını rica eder. Fakat mahkûmu bir dakika bile gözden kaybetmeme yolunda sıkı sıkıya talimat almış olan adam, nöbet yerinden ayrılamayacağını bildirir. Kraliçe de bunun üzerine, yatakla duvar arasındaki daracık yere çömelir ve gömleği üstüne giyerken, halden anlayan o yamak kız, çıplaklığını örtmek için önünde durur. Fakat kanlı gömleği ne yapmalı? Kadın kişi lekeli keteni bu yabancı adamın ve hemen birkaç saat sonra gelip bıraktığı eşyaları paylaşacakların meraklı ve edepsiz gözleri önünde bırakıp gitmekten utanmaktadır. Gömleği çabucak dertop edip sobanın arka duvarındaki bir oyuğa tıkıştırır.</p>
		<p>Sonra özel bir itinayla giyinir Kraliçe. Bir yıldan fazla bir zamandır sokağa ayak basmamış, başının üstünde açık, engin gökyüzünü görmemiştir. Tam da bu son yolculuk onu düzenli ve temiz giyinmiş olarak görmelidir; onu yönlendiren artık kadınsı bir süs düşkünlüğü değil, tarihî ânın haysiyetine ilişkin bir duygudur. Beyaz sabahlığını özenle çekiştirip oturtur, boynunu hafif muslinden bir şalla sarar, en iyi ayakkabılarını seçer; ağarmış saçını iki kanatlı bir boneyle örter.</p>
		<p>Saat sekizde kapı vurulur. Hayır, bu daha cellat değildir. Yalnızca habercisidir, rahip, fakat o cumhuriyet andı içmiş rahiplerden biri. Kraliçe nazikçe ona günah çıkarmayacağını, Tanrı’nın hizmetçileri olarak yalnızca ant içmiş olmayan rahipleri tanıdığını söyler ve adamın, “Son yolculuğunuzda size refakat edeyim mi?” yollu sorusuna kayıtsızca şu yanıtı verir: “Nasıl isterseniz.” Görünüşteki bu kayıtsızlık bir bakıma, Marie-Antoinette’in son yolculuğunda sahip olmak istediği, iç kararlılığını hazırlarken önüne çektiği koruyucu duvardır. Saat onda cellat Samson, dev yapılı, genç bir adam, saçlarını kesmek için girdiğinde, sakin sakin ellerini arkasında bağlamasına rıza gösterir ve direnmez. Hayat bunu bilmektedir, artık kurtarılacak gibi değildir yalnızca şeref. Aman şimdi kimseye zayıflık göstermemeli! Yalnızca metaneti korumalı ve görmeyi arzulayan herkese Maria Theresia’ nın kızı olan birinin nasıl öldüğünü göstermeli.</p>
		<p class="gap">Saat on bire doğru Conciergerie’nin kapıları açılır. Dışarıda kadavra arabası denen bir çeşit yük arabası durmaktadır, önüne iri mi iri, siyah bir at koşuludur. XVI. Louis bile kendi kapalı saray arabasının içinde, hürmetle götürülmüştür ölüme, en kabasından merak ve en acı vericisinden nefretle arasında camdan bir duvar olarak. Bu arada cumhuriyet ateşli koşusunda ilerlemiş, ölçüye sığmaz mesafeler almıştır; giyotine giden yolda da eşitlik istemektedir: Bir kraliçenin herhangi başka bir yurttaştan daha rahat ölmesi gerekmez, Dul Madam Capet için bir yük arabası pekâlâ yeter. Oturak olarak yalnızca, arabanın yan tahtaları arasına sıkıştırılmış bir tahta vardır, mindersiz ve örtüsüz: Madam Roland, Danton, Robespierre, Fouquier, Hébert, yani Marie-Antoinette’i ölüme yollayan herkes de son yolculuklarını aynı kuru tahtanın üstünde yapacaklardır; bu mahkûm aynı yolu hâkimlerinden yalnızca az bir mesafeyle önden yürümektedir.</p>
		<p>Önce, Conciergerie’nin karanlık koridorunda subaylar belirir, arkalarında eller tüfekte, bütün bir nöbetçi müfrezesi; sonra sakin sakin, emin adımlarla Marie-Antoinette gelir. Cellat Samson mahkûmu, ellerini arkasında birbirine bağlayan uzun bir urganın ucundan tutarak takip etmektedir, sanki kurbanı, etrafında yüzlerce bekçi ve asker varken, hâlâ elinden kaçabilirmiş gibi. Etrafta duranlar bu beklenmedik ve gereksiz aşağılama karşısında gayriihtiyarı şaşırmıştır. Alışılmış alay bağırtılarından hiçbiri yükselmez. Çıt çıkarmadan, Kraliçe’nin arabaya kadar yürümesini izlerler. Orada Samson elini uzatıp çıkmasına yardım eder. Yanına, sivil kıyafetiyle Rahip Girard oturur, cellat ise ayakta kalır, yüzünde bir kımıltı yoktur, urganı elinde tutmaktadır: Charon nasıl ölmüşlerin ruhlarını götürüyorsa, o da yüreği titreşmeden, her günkü yükünü hayatın öbür kıyısına taşımaktadır. Fakat bu kez hem o hem yardımcıları bütün yolculuk boyunca üçköşe şapkalarını koltuk altında tutmaktadırlar, sanki giyotine götürdükleri bu savunmasız kadından kendi üzücü görevleri dolayısıyla af diler gibi.</p>
		<p>O sefil araba, kaldırımda sarsıla sallana ağır ağır yol almaktadır. Kasten ağırdan alınmaktadır, herkes bu benzersiz gösteriyi iyice izleyebilmelidir. Kraliçe sert tahtanın üstünde, kaba saba arabanın bozuk kaldırım üstündeki her sarsıntısını iliklerine kadar hisseder, fakat solgun yüzünde bir hareket olmaz, kenarları al al olmuş gözleri dosdoğru ileriye bakmaktadır; Marie-Antoinette sıkış sıkış dizilmiş merakın eline herhangi bir korku ya da acı işareti vermez. Ruhunun bütün kuvvetini sonuna kadar güçlü kalmak için bir araya toplar ve seyreden en hınçlı düşmanları bir bitkinlik ya da yılgınlık ânını yakalamak için boşuna bekler. Fakat Marie-Antoinette’i de hiçbir şey sarsmamaktadır, Saint-Roche Kilisesi yakınında toplanmış kadınların kendisini alışılmış alaycı bağırışlarla karşılamaları da, tiyatro oyuncusu Grammont’un ulusal muhafız üniforması giymiş olarak, bu kederli sahneye neşe getirmek için at üstünde arabanın önünden giderek, kılıcını sallayarak şöyle bağırması da: “İşte geliyor, alçak Antoinette! Şimdi gidecek, dostlarım.” Marie-Antoinette’ in yüzü duvar olmuştur, sır vermez, hiçbir şey işitmiyor, hiçbir şey görmüyor gibidir. Ellerinin arkasında bağlı olması yalnızca ensesini daha bir dikleştirmekte, gözleri dosdoğru önüne bakmaktadır; caddenin bütün o rengârenk, karmakarışık görüntüleri girmez artık, ölümün içeriden gelerek kapladığı gözlerinden. Dudaklarını kıpırdatan bir titreyiş, vücudunu sarsan bir ürperme yoktur; gücünün tamamen efendisi olarak oturmaktadır orada, mağrur ve aşağılayan bir tavırla; öyle ki, Hébert bile ertesi gün <em>Pére Duchesne</em>’inde itiraf edecektir: “Ayrıca, orospu cüretini ve küstahlığını sonuna kadar devam ettirdi.”</p>
		<p class="gap">Saint-Honoré Caddesi’nin köşesine, bugün Café de la Régence’ın olduğu yere gelindiğinde, kurşunkalemini çıkarmış, elinde bir kâğıt, bir adam beklemektedir. Louis David’dir bu, en ödlek ruhlardan biri, zamanın en büyük sanatçılarından biri. Devrim boyunca çığlık atanların içinde en çığırtkanı, iktidar sahiplerine, iktidarda oldukları sürece hizmet eden, tehlikeye düştüklerindeyse onları terk eden biri. Marat’nın ölüm döşeğinde resmini yapar, 8 Thermidor<a class="si-noteref epub-type_noteref" href="#f234" id="ref_f234">234</a> günü Robespierre’e coşku içinde “badeyi sonuna kadar içeceği” yeminini eder, fakat hemen ayın 9’unda, o belalı oturumda, bu yiğit susuzluğu geçivermiştir. Kederli kahraman, evine saklanmayı tercih eder ve bu korkaklığı sayesinde giyotinden kurtulur. Devrim boyunca despotların bu kanlı bıçaklı düşmanı, yeni diktatörün safına ilk geçen olacak ve Napoléon’un taç giyme töreninin resmini yapmasına karşılık olarak, bir zamanlar içinde taşıdığı aristokratlardan nefretini bir “baron” unvanıyla takas edecektir. Her zaman iktidardan yana saf değiştirenlerin bu tipik örneği; başarılı olanlara dalkavukça, mağluplara merhametsizce davranan bu adam: Zafer kazananın taç giyerken resmini yapar, mağlup olanın giyotin yolunda.</p>
		<p>Şimdi Marie-Antoinette’i götüren o aynı yük arabasından, ileride Danton da görecektir onu ve ressamın alçaklığını iyi bilen bu mahkûm, bir telaş, kamçı vurur gibi bir sövgü gönderecektir: “Uşak ruhlu!”</p>
		<p>Fakat her ne kadar uşak ruhlu da olsa, aşağılık ve ödlek bir yüreği de olsa, bu adamın harika bir gözü, kusursuz bir eli vardır. Bir çırpıda, ayaküstü, Kraliçe’nin giyotine giderkenki yüzünü ölümsüz bir biçimde kaydeder, korkunç bir ustalığı olan bir taslaktır bu, hayatın içinden, ürkütücü bir güçle, olan sıcaklığıyla çekilip alınmıştır: yaşlanmış bir kadın, artık güzel değil, artık yalnızca gururlu. Ağzı mağrurca sıkı sıkı kapalı, içine doğru bir çığlık atar gibi, gözleri metin ve yabancı, arkada bağlanmış elleriyle dimdik, cellat arabasında öyle bir oturuyor ki, altındaki sanki taht koltuğu. Taşlaşmış yüzün her çizgisinden dile gelmez bir aşağılama sesleniyor, kabarmış göğsünden sarsılmaz bir kararlılık; inada dönmüş bir sabır, içinin gücü haline gelmiş acı bu çileli figüre yeni ve korkunç bir heybet veriyor. Bu kâğıdın üzerindeki nefret bile, Marie-Antoinette’in cellat arabasının aşağılamasını olağanüstü tavrıyla yenmesindeki yüceliği inkâr edemez.</p>
		<p class="gap">O uçsuz bucaksız devrim meydanı, bugünkü Concorde Meydanı, insandan siyaha kesmiştir. On binlerce kişi sabah erkenden beri ayakta beklemektedir, bu eşsiz gösteriyi kaçırmamak için, bir kraliçenin nasıl öldüğü, Hébert’in kaba ifadesiyle, “millî usturayla ikiye bölündüğü” gösterilecektir. Meraklı kalabalık saatlerdir beklemektedir. Can sıkıntısı çekmemek için, yakındaki hoş bir hanımla biraz gevezelik edilir, gülünür, laflanır, çığırtkanlardan gazete ya da karikatür alınır, en yeni, güncel broşür karıştırılır: <em>Les adieux de la Reine à ses mignons et mignonnes</em> ya da <em>Grandes fureurs de la ci-devant Reine</em>.<a class="si-noteref epub-type_noteref" href="#f235" id="ref_f235">235</a> Burada yarın, öbür gün kimin kafasının sepete düşeceği üzerine tahminler, dedikodular yapılır ve arada bir sokak satıcılarından limonata, ekmek, fındık-fıstık alınır; bu büyük sahne biraz sabretmeye değer doğrusu.</p>
		<p>Merakla bekleşen bu kara kalabalığın üzerinde insanla dolu meydanda tek cansız nesneler olarak, iki siluet kaskatı yükselmektedir: giyotinin, bu dünyadan öbür dünyaya götüren o tahta köprünün ince uzun hatları; tepesinde, ekimin puslu güneşinde yolu gösteren pırıl pırıl bir işaret: daha yeni bilenmiş bıçak. Hafif, serbest bir duruşu vardır gökyüzünün grisine karşı, tüyler ürperten bir tanrının unutup gittiği oyuncağı ve bu hunhar aletin uğursuz anlamından haberi olmayan kuşlar uçuşup oynaşmaktadır etrafında.</p>
		<p>Bunun yanında katı ama ciddi bir ifadeyle, boyu ölümün kapısını gururla aşar bir şekilde, eskiden XV. Louis abidesini taşımış kaidenin üstünde, o devasa özgürlük heykeli yükselmektedir. Sessizce oturmaktadır orada, o yanına yaklaşılmaz tanrıça, başının tacı olarak Frigyalı külahı vardır, düşünceli düşünceli, elinde kılıç; taştan yapılmış, taş gibi bir özgürlük tanrıçası, bir hayale dalmış gibi. Beyaz gözleri ayakları dibindeki, huzursuzluğu hiç bitmeyen kalabalığın üzerinden ve komşusu ölüm makinesinin üzerinden ta uzaklara, ötelerde ve görünmez olan bir şeye doğru bakmaktadır. Etrafındaki insan canlılığını görmez, hayatı, ölümü görmez, bu kavranılamayan ve sonsuza kadar sevilen, bakışları hülyalı, taştan tanrıça. Kendisine seslenen onca insanın çığlıklarını işitmez, taştan dizlerinin etrafına konulan çelenkleri ve ayakları dibindeki toprağa gübre olan kanı hissetmez. Ebedî bir fikir olarak, insanlar arasında yabancı, oturur ve uzaklara, görünmez hedefine doğru bakar. Sormaz ve bilmez, kendi adına neler olduğunu.</p>
		<p>Birdenbire kalabalık hareketlenir, dalgalanır ve birden sessizleşir. Bu sessizlik içinde şimdi, Saint-Honoré Caddesi’nden bu yana vahşi çığlıklar duyulmaktadır, önden yürüyüp gelen süvari birliği görülür, şimdi de o trajik araba köşeyi döner: Üstünde bir zamanlar Fransa’nın hanımefendisi olan, elleri bağlı kadın, onun arkasında, bir elinde gururla tuttuğu urgan, öbüründe eziklikle tuttuğu şapkası, cellat Samson. Dev meydanda çıt çıkmamaktadır. Çığırtkanların sesi kesilmiş, tek sözcük bile edilmez olmuştur; o kadar sessizleşmiştir ki ortalık, atın ağır adımları ve tekerleklerin gıcırtıları işitilmektedir. Daha az önce keyifle laflayıp gülen on binler birdenbire içlerini saran bir sıkıntıyla, yakalarını bırakmayan bir dehşet duygusuyla bu içlerinden hiçbirinin yüzüne bakmayan, elleri bağlı, solgun kadını görür. Kadın bilmektedir: Artık yalnızca bu son sınav kalmıştır! Yalnızca beş dakika daha, ölecektir, sonra ölümsüzlük gelecektir.</p>
		<p>Araba, giyotinin önünde durur. Sakin sakin, yardım almadan, “hapishaneyi terk ederken olduğundan bile daha taşlaşmış bir yüz”le, her desteği reddederek, giyotinin tahta basamaklarını çıkar Kraliçe; siyah, yüksek topuklu atlas ayakkabılarıyla bu son basamakları çıkışında aynı bir zamanlar Versailles’ın mermer merdivenleri çıkarkenki hafiflik, salınım vardır. Kaybolmuş bir bakış daha, şu itici kaynaşmanın üzerinden, karşısındaki gökyüzüne! Karşıda, sonbahar sisi arasından, içinde oturduğu ve dile gelmez çile çektiği Tuileries’yi seçebilmekte midir? Bu son, artık en son dakikasında, aynı kitlelerin kendisini aynı bahçede taht vârisinin eşi olarak selamladığını hatırlar mı? Bilinmiyor. Ölen birinin son düşüncelerini kimse bilemez. Ve işte olup bitmiştir bile. Cellatlar sırtından tutar, çabucak tahtanın üstüne iterler, baş bıçağın altına yerleşir, ipi çekilir, şimşek gibi inen bıçak bir an ışıldar, boğuk bir vuruş, hemen ardından Samson kanı akıp dinmiş bir başı saçlarından tutup bütün meydandan görülür bir şekilde havaya kaldırmaktadır bile. On binlerin içindeki nefes kesen dehşet şimdi, bir darbe halinde, kurtuluşu vahşice bir çığlıkta bulur: “Yaşasın cumhuriyet!” diye bir gürleme kopar, sanki boğulurcasına sıkılırken serbest kalıvermiş bir gırtlaktan gelir gibi. Sonra kalabalık neredeyse acele edercesine dağılır. <em>Parbleu</em>!<a class="si-noteref epub-type_noteref" href="#f236" id="ref_f236">236</a> Saat de sahiden on ikiyi çeyrek geçmiş bile, öğle yemeğinin tam zamanı; hemen eve gitmeli artık. Daha ne diye ortalıkta dikilmeli! Yarın da, bütün gelecek haftalar aylar boyunca da aynı meydanda, hemen her gün aynı tiyatro bir daha, bir daha seyredilebilir.</p>
		<p>Öğlendir. Kalabalık dağılmıştır. Cellat yardımcısı küçük bir el arabasında cesedi götürür, kanlı baş bacakların arasında. Birkaç jandarma daha giyotinin başını beklemektedir. Fakat yavaş yavaş toprağa sızan kana aldıran yoktur. Meydan tekrar boşalır.</p>
		<p>Yalnızca özgürlük tanrıçası, hapsedildiği beyaz taşın içinde, hareketsiz, meydanında kalmıştır ve görünmez hedefine doğru bakmaya, bakmaya devam eder. Hiçbir şey görmemiş, hiçbir şey duymamıştır. Sert bakışlarla, insanların vahşice, çılgınca eylemlerinin üzerinden sonsuz uzaklıklara bakmaktadır. Kendi adına nelerin olup bittiğini bilmez, bilmek de istemez.</p>
	</div>
	<div class="si-footnotes html5_section epub-type_footnotes">
		<div class="si-footnote html5_aside epub-type_footnote" id="f234"><a class="si-backref" href="#ref_f234">234</a><span class="si-footnote-text">. Fransız Devrimi’nin yaptığı takvim devrimiyle getirilen ay isimlerinden biri: 19 Temmuz-18 Ağustos arası. (Ç.N.)</span></div>
		<div class="si-footnote html5_aside epub-type_footnote" id="f235"><a class="si-backref" href="#ref_f235">235</a><span class="si-footnote-text">. (Fr.) Kraliçe’nin kadın ve erkek sevgilileriyle vedalaşması; eski Kraliçe’nin büyük çılgınlıkları. (Y.N.)</span></div>
		<div class="si-footnote html5_aside epub-type_footnote" id="f236"><a class="si-backref" href="#ref_f236">236</a><span class="si-footnote-text">. (Fr.) Vay be! (Ç.N.)</span></div>
	</div>
</body>
</html>