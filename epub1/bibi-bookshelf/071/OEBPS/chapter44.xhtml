<?xml version="1.0" encoding="UTF-8" standalone="no"?><html xmlns="http://www.w3.org/1999/xhtml" xmlns:epub="http://www.idpf.org/2007/ops">
<head>
	<title>Marie Antoinette</title>
	<link href="main.css" rel="stylesheet" type="text/css"/>
<meta name="Adept.resource" value="urn:uuid:60791d9f-e32d-4515-8960-594a479c0671"/>
</head>
<body class="chapter epub-type_chapter">
	<div class="container html5_section">
		<h1>Ağıt</h1>
		<p>O aylarda Paris’te tek bir ölünün ardından uzun zaman düşünülemeyecek kadar çok şey olup bitmektedir. Zaman ne kadar hızlı ilerlerse, insanların hafızası da o kadar kısalır. Birkaç gün, birkaç hafta, derken tamamen unutulmuştur Paris’te, Kraliçe Marie-Antoinette’in başının uçurulup gömüldüğü. Daha infazdan bir sonraki gün Hébert, <em>Père Duchesne</em>’inde şöyle ulumaktadır: “Dişi Veto’nun başının bir çuvala düştüğünü gördüm ve isterdim ki, lanet olasıca (<em>foutre</em>), o gidinin kancık kaplanı otuz altı sırıklı arabada Paris’i geçerken <em>sans-culotte</em>’ların duydukları keyfi tasvir edebileyim... Kahrolası kafası nihayet ayrıldı orospu boynundan ve havalar çınladı –lanet olasıca– ‘Yaşasın cumhuriyet!’ çığlıklarından.” Fakat onu pek dinleyen olmaz, terör yılında herkes kendi kafasından korkmaktadır. Bu arada tabut mezarlıkta gömülmeden kalır, tek bir kişi yüzünden mezar kazılacak değildir ya, pahalıya gelir. Çalışkan giyotinin takviye göndermesi beklenir ve ancak iki düzine biriktiğinde, Marie-Antoinette’in tabutunun üstüne sönmemiş kireç dökülür ve yeni gelenlerle birlikte bir toplu mezara atılır. Bununla her iş bitmiştir. Hapishanede birkaç gün daha Kraliçe’nin küçük köpeği huzursuzca bir aşağı bir yukarı koşup ağlar, odadan odaya gidip koku almaya çalışır, efendisini aramak için bütün şiltelerin üstüne sıçrar, sonra o da kayıtsızlaşır ve gardiyan acıyıp köpeği yanına alır. Ayrıca, belediye dairesine bir mezarcı gelip faturasını verir: “Altı <em>livre</em> Dul Madam Capet’nin tabutu için, on beş <em>livre</em> otuz beş sou mezar ve mezar kazıcılar için.” Sonra bir mübaşir, Kraliçe’nin eski püskü birkaç elbisesini toparlar, bir evrak düzenler ve hepsini bir huzurevine gönderir; fakir, yaşlı kadınlar giyecektir bunları, önceden kime ait olduklarını bilmeden, sormadan. Böylece, Marie-Antoinette adına ne varsa, çağdaşları için ortadan kalkmıştır: Birkaç yıl sonra bir Alman, Paris’e gelip Kraliçe’nin mezarını sorduğunda, bütün şehirde, Fransa’nın eski kraliçesinin nerede gömülü olduğunu gösterebilecek bir kişi bile bulamaz.</p>
		<p>Marie-Antoinette’in idamı, sınırların ötesinde de pek heyecan uyandırmaz – zaten beklenen bir şey olmuştur bu. Onu vaktinde kurtaramayacak kadar ödlek davranan Coburg Dükü, çıkardığı bir ordu emrinde ateşli intikam tehditleri savurur. Bu idamla kocaman bir adım daha geleceğin XVIII. Louis’si olmaya yaklaşmış olan Provence Kontu –artık yalnızca, Temple’daki küçük oğlanın saklanması ya da tasviyesi gerekmektedir– görünüşte duygulanmış bir halde, ölenin ardından dinî ayinler yaptırır. Kraliçe’nin kurtarılması için bir mektup bile yazamayacak kadar kayıtsız kalan İmparator Franz, Viyana Sarayı’nda en ağırından matem ilan eder. Hanımlar siyah giyinir, Majesteleri İmparator birkaç hafta tiyatroya gitmez, gazeteler, aldıkları emre uygun olarak, Paris’teki o kötü Jakobenlere kızıp köpüren yazılar yazar. Marie-Antoinette’in Mercy’ye emanet ettiği elmasları teslim alma lütfu gösterilir, sonra da kızını esir alınmış komiserlere karşı değiş tokuş etme lütfu; fakat sonra, koruma çalışmaları için harcanmış paraların tazmini ya da Kraliçe’nin borç senetlerinin ödenmesi söz konusu olunca, Viyana Sarayı’nın kulakları birdenbire işitmez olur. Zaten, Kraliçe’nin idamının pek hatırlatılması da istenmez; bütün dünya karşısında kan bağı olan bir akrabasını rezilce satmakta, imparator vicdanını bile rahatsız eden bir şey vardır. Yıllar sonra bile, Napoléon şunu belirtecektir:</p>
		<blockquote>
			<p>Avusturya Hanedanı’nda, Fransa Kraliçesi üzerine hiç mi hiç söz etmemek kesinlikle itaat edilmesi icap eden bir prensip idi. “Marie-Antoinette” ismini işittiklerinde yere bakar ve lafın seyrini değiştirirler, sanki uygunsuz, hicap verici bir mevzudan kaçmak ister gibidirler. Bu bütün ailenin takip ettiği bir kaidedir ve ecnebi memleketlerdeki temsilcilerine dahi tavsiye edilir.</p>
		</blockquote>
		<p>Haber tek bir insanı kalbinin ortasından vurur: sadıkların en sadığı olan Fersen’i. Bu dehşeti zaten her gün korka korka beklemiştir: “Uzun zamandır kendimi buna hazırlamaya gayret ediyorum ve tahmin ederim ki, bu sebepten haberi büyük sarsıntı hissetmeden karşılayacağım.” Fakat sonra, gazeteler Brüksel’e geldiğinde, beyninden vurulmuşa dönerek kız kardeşine yazar:</p>
		<div class="letter html5_section">
			<p>Benim için bütün hayatım demek olan kadın ve hiçbir zaman sevmeyi bırakmadığım, hayır, asla, tek bir an bile, ve kendisi için her şeyi feda etmeye hazır olduğum, benim için ne ifade ettiğini şimdi hakikaten hissettiğim ve kendisi için bin ömrü feda etmeye hazır olduğum kadın artık yok. Ah, Tanrım! Niye beni böyle cezalandırdın, neyle hak ettim gazabını? O artık yaşamıyor, ıstırabım en yüksek noktasına erişti ve benim hâlâ ne demeye yaşadığımı havsalam almıyor. Bilmem, nasıl oluyor da ıstırabıma katlanabiliyorum; çünkü ucu bucağı yok ve hiçbir zaman dinemeyecek. Onu daima hatıramda canlı tutacağım, ardından ağlamak için. Benim sadık dostum, ah, niçin ben onun yanında ölmedim, onun için ölmedim o 20 Haziran günü, bu ömrü şimdi ebedi bir ıstırap içinde, ancak benim hayatımla beraber sona erecek suçlanmalar içinde sürükleyip götürmekten daha mesut olurdum, çünkü o taptığım hayali hatıramdan asla silinmeyecek.” Hisseder ki, yaşaması artık yalnızca yas içinde, yalnızca onu düşünerek olacaktır:</p>
			<p>Beni dolduran, içinde her şeyi yalnızca benim için birleştiren o biricik nesne yok artık, ona ne kadar tutkun olduğumu asıl şimdi kavrıyorum. Onun hayali beni meşgul etmeyi bırakmıyor, beni takip ediyor ve beni durmadan, her yere kadar takip edecek, ben artık yalnızca ondan bahsedebilirim ve hayatımın en güzel anlarını hatırıma getirebilirim. Paris’te ondan hatıra olarak bulunabilecek olan ne varsa satın almaları için sipariş verdim; onun her şeyi mukaddes, bunlar benim sadıkane hayranlığımın ilelebet hürmet göstereceği mukaddes emanetlerdir.</p>
		</div>
		<p>Kaybını telafi edebilecek bir şey yoktur. Aylar sonra bile günlüğüne şöyle yazar: “Ah, her gün kaybımın ne kadar büyük ve onun her bakımdan mükemmel olduğunu hissediyorum. Onun gibi bir kadın hiçbir zaman yoktu ve hiç olmayacak.” Geçen yıllar sarsıntısını azaltmaz, her şey onun için, elinden alınan kadını hatırlamaya vesile olur. 1796’da Viyana’ya geldiğinde ve orada, İmparatorluk Sarayı’nda Marie-Antoinette’in kızını ilk defa gördüğünde, hissettikleri o kadar güçlü olur ki, gözleri yaşarır: “Merdivenleri inerken dizlerim titriyordu. Pek çok ıstırap ve pek çok sevinç hissediyordum ve çok hislenmiştim.”</p>
		<p>Kızı her görüşünde annesini hatırladığından gözleri dolar ve hep de, onun kanından olan bu çocuğun yanında olmayı arzu eder. Fakat kıza bir kere olsun, Fersen’e hitap etme izni verilmez. Sarayın feda ettiği akrabasını unutturmaya yönelik o gizli fermanı mıdır, yoksa Fersen’ in kızın annesiyle olan “affolunmaz” ilişkisini belki de bilen rahibin sertliği midir? Avusturya Sarayı, Fersen’in ziyaretine hoşlanmadan katlanır, ayrılmasından ise pek memnun kalır: Ve bu sadık adam Habsburg Hanedanı’ndan “teşekkür” sözünü işitmeden gider.</p>
		<p class="gap">Marie-Antoinette’in ölümünden sonra Fersen nemrut, katı bir adam olur. Dünya gözüne adaletsiz ve soğuk, yaşam anlamsız görünmektedir; siyasi hırsı, diplomatik hırsı tamamen sona ermiştir. Savaş yıllarında Avrupa’da elçi olarak dolaşır durur, kâh Viyana’da kâh Karlsruhe’de, Rastatt’ta, İtalya’da, İsveç’tedir; başka kadınlarla ilişkiler kurar, fakat bütün bunlar onu içinden meşgul etmez, teskin etmez; günlüğünde durup durup yeniden, âşığın sonunda yalnızca sevdiği gölge uğruna yaşadığının bir kanıtı belirmektedir. Marie-Antoinette’in ölüm günü olan 16 Ekim’de, yıllar sonra bile şu yazılıdır: “Bugün benim için bir hürmet günü. Kaybettiğim şeyi asla unutamadım, acım, ben kendim ne kadar yaşarsam o kadar yaşayacak.” Fakat Fersen ikinci bir tarihi de hayatının kader günü olarak durup durup yeniden kaydedecektir, 20 Haziran gününü. O gün, Varennes’e kaçış sırasında XVI. Louis’nin emrine uyup da Marie-Antoinette’i tehlike içinde yalnız bırakmış olmasını asla affedememiştir; bugünü hep kendi suçu, telafi edemediği suçunun günü olarak hisseder. Durup durup yeniden, “O gün halk tarafından parça parça edilmek böyle, kalpte sevinç olmaksızın, ruh ithamların ağırlığı altında yaşamaya devam etmekten ve ondan uzun yaşamaktan daha iyi olurdu,” diye yakınır. “Niçin o zaman onun için ölmedim, 20 Haziran’da?” – Günlüğünde kendini hep bu mistik suçlamayla yargılamaya kalkar.</p>
		<p class="gap">Fakat kader rastlantının benzerliklerini ve sayıların esrarengiz oyununu sever; onun bu romantik dileğini de yıllar sonra yerine getirecektir. Tam bir 20 Haziran günü, Fersen, hayalindeki ölüme kavuşur ve tam da kendisi için istediği gibi kavuşur. Fersen yavaş yavaş, makam sevdasında olmaksızın, isminin verdiği kuvvetle memleketinde güçlü bir adam olmuştur: aristokrat mareşal ve Kral’ın en etkili danışmanı, güçlü bir adam; fakat katı, sert bir adam, geçen yüzyılın anladığı anlamda bir büyük asilzade. Varennes’deki o günden beri, elinden kraliçesini almış olan halktan nefret etmektedir, halk onun için kötü niyetli ayaktakımı, alçak it sürüsüdür ve halk da bu asilzadenin nefretine yürekten bir nefretle karşılık vermektedir. Düşmanları gizliden, bu küstah feodal beyin, Fransa’dan öç almak için, İsveç Kralı olmak ve ulusu savaşa sürüklemek istediğini yayar. Ve 1810 Haziranı’nda İsveç veliahtı aniden ölünce, bütün Stockholm’de izah edilemez biçimde bir söylenti, vahşice tehlikeli bir dedikodu çıkar: Sözde, Mareşal von Fersen, veliahtı, kendisi tahta çıkabilmek için zehirleyip bertaraf etmiştir. Bu andan itibaren Fersen’in hayatı halkın öfkesinin tehdidi altındadır, tıpkı devrim sırasında Marie-Antoinette’in hayatı gibi. Bunun için cenaze günü iyi niyetli ve çeşit çeşit planlardan haberdar olmuş dostları bu inatçı adama cenaze merasimine katılmamayı, ihtiyaten evinde oturmayı tavsiye eder. Fakat gün 20 Haziran’dır, Fersen’in mistik kader günü: Karanlık bir irade, rüyasını gördüğü kısmetine doğru itmektedir kendisini. Ve bu 20 Haziran günü Stockholm’de tam da, on sekiz yıl önce Paris’te, eğer kalabalık Marie-Antoinette’in refakatçisi olarak arabada Fersen’i bulsaydı ne olacak idiyse, o cereyan eder; arabası saraydan tam ayrılmıştır ki, gazap içinde bir ayaktakımı kalabalığı birliklerin kordonunu yırtar, kır saçlı adamı tekme yumruk arabadan indirir ve o savunmasız halinde, sopalarla, taşlarla yere serer. 20 Haziran’a ait rüya sahnesi gerçek olmuştur; Marie-Antoinette’i giyotine taşıyan o aynı vahşi, dizginlenmez unsur tarafından çiğnenmiş olarak, Stockholm Belediyesi önünde kanlar içinde, her yeri kırılmış bir halde yatmaktadır “güzel Fersen”in, son kraliçenin son şövalyesinin cesedi. Hayat onu kadınıyla birleştirememiştir, o da hiç değilse ortak kader günlerinde kadını için sembolik bir ölüme kavuşur.</p>
		<p class="gap">Fersen’in ölümüyle birlikte, Marie-Antoinette’in hatırasına sevgiyle bağlı olan son kişi de dünyadan ayrılır. Fakat hiçbir insan ve hiçbir hayal, dünyada herhangi bir varlık tarafından gerçekten sevildiği sürece yaşadığından daha uzun zaman gerçek anlamda canlı kalamaz. Fersen’ in ağıtı sadakatin söylediği son sözdür, sonra ortada hiç ses kalmaz. Çok geçmeden, Marie-Antoinette’e sadık kalan başka dostları da ölür, Trianon harap olur, narin bahçeleri viran olur, uyum içinde bir arada oldukları sürece Kraliçe’nin zarafetini yansıtmış olan resimler, mobilyalar mezata çıkarılıp yok pahasına satılır; böylece onun dünyada yaşamış olduğuna dair son görülür iz de kesinkes ortadan kalkar. Ve akan zaman zamana ulanır, kan üstüne kan dökülür, devrim konsüllüğe dönüp söner, Bonaparte gelir, çok geçmeden adı Napoléon olur, İmparator Napoléon olur ve kendine Habsburg Hanedanı’ndan bir başka arşidüşes alıp getirir, yeniden bir uğursuz düğün yapar. Fakat o da, Marie Louise, aynı kanla bağlı akrabası da olsa, kalbinin o muğlak ataleti içinde –bizim anlayışımıza göre kavranır bir şey değildir– kendisinden önce o aynı Tuileries’nin aynı odalarında yaşamış, çile çekmiş kadının acı uykusunu nerede uyuduğunu bir kere bile sormaz: Soluğu henüz o kadar yakın bir insanın, bir kraliçenin, en yakınları ve soyundan gelenler tarafından bu kadar gaddarca bir soğukkanlılıkla unutulduğu asla görülmemiştir. Nihayet bir değişim olur, vicdan azabıyla hatırlayış: Provence Kontu, üç milyonun cesedine basa basa, nihayet XVIII. Louis olarak Fransız tahtına yükselmiştir, nihayet, nihayet hedefine ulaşmıştır o gölgelerde dolaşan oyuncu. Hırsına onca zaman yolu tıkayanlar, XVI. Louis, Marie-Antoinette ve talihsiz oğulları XVII. Louis en sonunda bertaraf edilmiş olduğuna ve ölüler de ayağa kalkıp şikâyette bulunamayacağına göre, niçin arkalarından şatafatlı bir mozole yapılmasın ki? Nihayet şimdi, Marie-Antoinette’in gömüldüğü yerin bulunması için emir verilir (öz ağabeyi asla kardeşinin mezarını sormamıştır). Fakat aradan geçen yirmi iki yıllık rezilce kayıtsızlıktan sonra kolay değildir bu artık, çünkü Madeleine yakınındaki, terörün bin cesetle gübrelediği o adı kötüye çıkmış manastır bahçesinde işin hızı ölü gömücüye tek tek mezarlara işaret koyacak zamanı vermiş değildir; adamlar vaktiyle, o doymak bilmez bıçağın önlerine günbegün itip durduğu gövdeleri taşımış taşımış gömmüşlerdir. <em>Nulla crux, nulla corona</em>, ne bir haç ne bir taç vardır bu bilinmez yeri gösteren; bilinen tek şey, Konvansiyon’un kraliyet cesetlerinin üstüne sönmemiş kireç yığılmasını emretmiş olduğudur. Böylece kazarlar da kazarlar. Sonunda kürek sert bir tabakaya çarpar. Ve yarı yarıya çürümüş bir çorap bağından anlaşılır ki, ıslak topraktan tüyleri ürpererek kaldırdıkları o bir avuç soluk toz, kendi döneminde zarafet ve estetiğin tanrıçası olan, fakat sonradan her türlü azabın seçilmiş ve çilekeş kraliçesi olarak dünyayı ardında bırakan o kadından kalan son izdir.</p>
	</div>
</body>
</html>