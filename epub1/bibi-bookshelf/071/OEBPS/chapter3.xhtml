<?xml version="1.0" encoding="UTF-8" standalone="no"?><html xmlns="http://www.w3.org/1999/xhtml" xmlns:epub="http://www.idpf.org/2007/ops">
<head>
	<title>Marie Antoinette</title>
	<link href="main.css" rel="stylesheet" type="text/css"/>
<meta name="Adept.resource" value="urn:uuid:60791d9f-e32d-4515-8960-594a479c0671"/>
</head>
<body class="chapter epub-type_chapter">
	<div class="container html5_section">
		<h1>Versailles’da sahneye ilk çıkış</h1>
		<p>Bugün bile Versailles, otokrasinin en heybetli ve en iddialı ifadesi olarak etkisini gösterir; başkentten uzakta, arazinin orta yerinde, yapay olarak yığılmış bir tepenin üstünde, dam üstünde saksağan misali yükselen ve yüzlerce penceresi, yapay olarak açılmış kanallar ve yapay olarak tasarlanmış bahçeler üzerinden boşluğa bakan bir saray. Buradan ne ticareti ve ulaşımı kolaylaştıran bir nehir geçmektedir ne de yolların ve güzergâhların kesişme noktası üzerindedir; varlığı tamamen rastlantısal ve büyük bir efendinin keyfinin taşlaşmış bir ifadesi olan bu saray, şaşkın bakışların karşısına o anlamsız büyüklükteki ihtişamıyla çıkmaktadır.</p>
		<p>Ama XIV. Louis’nin Caesar’vari iradesinin amacı da budur zaten: kendi benlik duygusuna, kendini ilahlaştırma eğilimine ışıltılı bir sunak inşa etmek. Bu azimli otokrat, iktidar düşkünü bu insan, parçalanmış bir ülkeye birlik sağlama yolundaki iradesini dayatarak başarılı olmuş, bir devlete düzeni, bir topluma töreyi, bir saraya teşrifatı, bir inanca birliği, bir dile saflığı kural kılmıştır. Birliği sağlayan bu irade, onun kişiliğinden yayılmıştır, öyleyse bütün parlaklığıyla yine onun kişiliğine yansımalıdır. “Ben neredeysem, devlet oradadır, benim oturduğum yer, Fransa’nın orta noktası, dünyanın merkezidir.” Güneş-Kral kendi konumunun bu sınırsız kapsayıcılığını simgelemek üzere, sarayını özellikle Paris’ten uzağa taşır. Sarayını bomboş bir yere oturtmakla, bir Fransa kralının iktidarının desteği ya da dekoru olarak kente, yurttaşlara, kitleye ihtiyaç duymadığını vurgulamaktadır. Kolunu kaldırıp emir vermesi yeter: Bataklık ve kum, bahçelere, korulara, şelalelere, mağaralara, sarayların en büyük ve en ihtişamlısına dönüşmeye başlayıverir; devletinin güneşi bundan böyle, kralın iradesinin kendi başına seçtiği bu astronomik noktadan doğup batacaktır. Versailles, Fransa’ya halkın hiçbir şey olmadığını, kralınsa her şey olduğunu göstermek için yapılmıştır.</p>
		<p>Fakat yaratıcı güç her zaman yalnızca gereğini yerine getiren insana ulanmış olarak kalır; yalnızca tacın çemberidir miras alınan, o tacın içerdiği iktidar ve yücelik değil. Ufku dar, duyguları zayıf, zevke düşkün ruhlar, oluşturucu etkinliği olmayanlar, XV. Louis ve XVI. Louis’nin kişiliğinde o geniş sarayı, o büyük ölçekte kurulmuş devleti miras alırlar. Dışarıdan bakınca bunların yönetiminde de hiçbir şey değişmemiş gibidir: sınırlar, dil, ahlak, din, ordu; o önceki, güçlü el, her şeyi fazlasıyla belirgin bir şekilde biçimlendirmiştir, yüzyıl sonra bile silinmeyecek gibi; fakat çok geçmeden o belirgin biçimler içeriğini, kendilerini yaratan güdüden gelen ateş gibi sıcak maddesini yitirmeye başlar. XV. Louis döneminde Versailles, görüntü olarak değişmez ama anlamı değişir: Üç-dört bin hizmetli gösterişli kıyafetleriyle koridorlarda, avlularda koşturup durmaktadır hâlâ, hâlâ iki bin at ahırlarda beklemekte; menteşeleri pek güzel yağlanmış olan o yapay teşrifat mekanizması bütün kabullerde, opera şenliklerinde ve maskeli-maskesiz bütün balolarda hâlâ tıkır tıkır çalışmakta, kavalyelerle damlar, üstlerinde brokar ipek pliseli, mücevherlerle bezenmiş şatafatlı elbiseleriyle hâlâ aynalı salonlarla altın pırıltılı odalarda salınıp gezmektedir; bu saray o zamanki Avrupa’nın hâlâ en meşhur, en rafine, en uygar sarayıdır. Fakat eskiden kabına sığmayıp taşan bir iktidarın ifadesi olan ne varsa, artık çoktan yalnızca boş döngü, ruhsuz, anlamsız bir işgüzarlık olup çıkmıştır. Yine bir Louis kraldır, fakat hükümdar değil, olana bitene kayıtsız bir kılıbıktır; bu Louis de başpiskoposları, bakanları, komutanları, mimarları, müzisyenleri sarayına (toplar; ama nasıl ki kendisi bir XIV.) Louis değilse ötekiler de artık birer Bossuet değildir, birer Turenne, Richelieu, Mansart, Colbert, Racine, Corneille değildirler; post düşkünü, dalkavuk, entrikacı, biçimlendirmek yerine yalnızca sefa sürmek isteyenler, bir kere yaratılmış olana iradesiyle ve zihniyle kan vermek yerine asalak gibi onun kanını sömürenlerdir yalnızca. Bu mermerden sera içinde artık gözüpek planlamalar, azimle girişilen yenilikler, edebiyat yapıtları boy atmaz, entrika ve hoş görünme bataklığının bitkileridir yalnızca bereketli biçimde serpilen. Artık asıl önemli olan, kişinin işi değil, hileleri, hizmeti değil, kayırılmasıdır; en yüksek mevkilere, sabah kabulünde Pompadour’un ya da Dubarry’nin karşısında en fazla eğilenler çıkmaktadır, eylem yerine laf, öz yerine görüntü geçerlidir. Bu insanlar her zaman kendi aralarında evlenerek kral, devlet adamı, rahip, komutan rollerini, yalnızca birbirleri için, pek büyük bir zarafet içinde ve tamamen boşuna oynamaktadırlar; Fransa’yı da, gerçekliği de unutmuştur hepsi, yalnızca kendilerini, kariyerlerini, eğlencelerini, düşünmektedirler; XIV. Louis’nin idaresi altında Avrupa’nın <em>Forum Maximux</em>’u<a class="si-noteref epub-type_noteref" href="#f35" id="ref_f35">35</a> olarak düşünülmüş olan Versailles, XV. Louis’nin idaresi altında sürekli çaptan düşerek soylu amatörlerin oynadığı bir sosyete gösterisine dönmüştür; fakat bu oyun dünyanın oldum olası gördüğü en yapay ve en masraflı oyundur.</p>
		<p class="gap">Bu azametli sahne üzerinde şimdi, ilk defa sahneye çıkan bir oyuncunun ürkek adımlarıyla, on beş yaşında bir kız beliriyor. Çıktığı rol, başlangıçta yalnızca küçük bir deneme rolü: <em>Dauphine</em>, yani taht vârisinin karısı rolü. Fakat soylunun da soylusu seyirci kalabalığı bilmektedir ki, Avusturyalı bu küçük sarışın arşidüşesin ileride Versailles’ın başrolüne, kraliçe rolüne çıkması öngörülmüş, onun için saraya gelir gelmez bütün bakışlar merakla kendisine çevrilmiştir. İlk izlenim çok olumludur: Çoktandır burada bu kadar çekici bir kızın sahneye çıktığı görülmemiştir, Sèvres porseleninden yapılmışa benzeyen büyüleyici bir biblo, boyalı bir taşbebeğin teni, fıldır fıldır bakan mavi gözler, en çocuksu şeylere gülmeyi, en zarif biçimde somurtmayı bilen cüretkâr bir ağız. Tavrı kusursuz: Zarif bir yürüyüşü, insanı hayran bırakan bir dans üslubu var, ama yine de –bir imparatoriçenin kızı olması boşuna değil– aynalı galeriyi başı dimdik ve mağrur bir edayla kat edişinde, utanıp sıkılmadan sağa sola selamlar verişinde kendinden emin bir tarzı var. Bir primadonnanın yokluğunda başrolü oynamaya devam etmelerine hâlâ izin verilen hanımlar pek gizleyemedikleri bir kızgınlıkla, bu dar omuzlu ve henüz kadınlık yaşına gelmemiş kızın şahsında, zaferi şimdiden kazanmış rakiplerini görürler. Yine de yalnızca bir davranış hatası vardır ki, bu katı disipline düşkün saray halkı oybirliğiyle saptamadan edemez: On beş yaşındaki bu çocuk, sarayın bu kutsal salonlarında baston yutmuş gibi değil de, çocuksu bir tasasızlık içinde dolaşmak gibi tuhaf bir istek duymaktadır; doğuştan bir ateş parçası olan küçük Marie-Antoinette ortalıkta eteklerini uçura uçura kocasının küçük erkek kardeşleriyle koşuşmaktadır; kral olacak bir prensin zevcesinden burada kesintisiz olarak beklenen o iç bayıltıcı ölçülülüğe, o buz gibi sakınganlığa henüz alışamamıştır. Büyük vesilelerde kusursuz bir şekilde davranmasını bilir, çünkü kendisi de zaten şaşaada buradakinden geri kalmayan İspanyol-Habsburg teşrifatı içinde büyümüştür. Fakat Hofburg’da ve Schönbrunn’da yalnızca tören vesilesiyle böyle törensi davranışlar sergilenirdi; bir kabul verileceğinde teşrifat, bir gala elbisesi gibi dolabından çıkarılır, bitince de, <em>Heiduck</em>’lar<a class="si-noteref epub-type_noteref" href="#f36" id="ref_f36">36</a> davetlilerin ardından kapıları kapatır kapatmaz, derin bir soluk alınarak tekrar yerine bırakılırdı. O zaman gevşerdi insan, rahatlar, samimi aile hayatına dönerdi, çocuklar cıvıl cıvıl oynaşıp eğlenebilirdi; Schönbrunn’da teşrifat kullanılırdı gerçi, ama ona kul köle olunmazdı. Oysa burada, bu özentili ve devri geçmiş sarayda insan, yaşamak için değil, yalnızca göstermek için yaşamaktadır ve birinin rütbesi ne kadar yüksekse uyacağı kurallar da o kadar çoktur. Öyleyse Tanrı esirgesin, insan asla içinden gelen bir jestte bulunmamalı, ne pahasına olursa olsun doğal bir yönünü göstermemelidir, yoksa göreneklere karşı bir daha onarması olanaksız bir suç işlemiş olur. Sabahtan akşama, akşamdan sabaha tavrını korumalı, yoksa o acıma nedir bilmeyen ve varlığının tek nedeni, bu tiyatronun içinde, bu tiyatro için yaşamak olan saray halkı homurdanmaya başlar.</p>
		<p>Marie-Antoinette, Versailles’ın bu korkunç merasim ciddiyetini, bu seremoni düşkünlüğünü çocuk olarak da, kraliçe olarak da hiç mi hiç anlayamamıştır; burada bütün insanların bir baş hareketine, ileri atılan bir adıma verdiği dehşetengiz önemi kavrayamaz. Doğasından gelen başına buyrukluğuyla, inatçılığı ve her şeyden önce baskı tanımaz doğruculuğuyla her tür kısıtlamadan nefret etmektedir; gerçek bir Avusturyalı olarak kendini koyuvermek, hayatını yaşamak istemekte, bu katlanılmaz önem düşkünlüğünü sürgit sineye çekmeye yanaşmamaktadır. Kendi memleketinde okul ödevlerinden nasıl kaytarmışsa burada da her fırsatta, nedimesi olan ve alayla <em>Madame Etiquette</em><a class="si-noteref epub-type_noteref" href="#f37" id="ref_f37">37</a> diye adlandırdığı o katı Madam Noailles’dan kaçar; politikanın fazla erken bir yaşta sattığı bu çocuk, bilincinde olmadan, yeni konumunun getirdiği onca lüksün orta yerinde, kendinden esirgenen tek şeyi istemektedir: birkaç yıl gerçek çocukluk.</p>
		<p class="gap">Fakat tahta çıkacak bir prensesin çocuk olmasına ne anlayış gösterilebilir ne de izin verilebilir artık. Herkes ona bu sarsılmaz ağırbaşlılığı koruma yükümlülüğünü anımsatmak için birlik olur. Asıl eğitim, pek kaba sofu bir kadın olan başteşrifatçı kadının yanı sıra, XV. Louis’nin kızları olan ve faziletlerinden en kötü niyetli iftiracının bile kuşku duymaya cesaret edemeyeceği, bağnaz ve kötü ruhlu üç evde kalmış halaya düşmektedir. Madam Adelaide, Madam Victoire, Madam Sophie, bu üç Moira<a class="si-noteref epub-type_noteref" href="#f38" id="ref_f38">38</a>, kocasının ihmal ettiği Marie-Antoinette’i görünüşte dostça bağırlarına basar; küskünlükle oturdukları gözlerden uzak köşelerinde onu saray entrikasının bütün stratejisiyle tanıştırırlar; orada <em>médisance</em><a class="si-noteref epub-type_noteref" href="#f39" id="ref_f39">39</a> denen sanatı, sinsice kötülükler yapmayı, saman altından su yürütmeyi, ufak ufak iğneleme tekniğini öğrenmesi beklenmektedir. Başlangıçta bu yeni ders küçük, tecrübesiz Marie-Antoinette’e eğlenceli gelir, içinde bir kötülük duymadan, öğrendiği alaycı konuşmaları tekrarlar, fakat böyle fenalıklar, doğuştan içinde bulunan dürüstlüğe ters düşmektedir aslında. Marie-Antoinette, kendini olduğundan farklı göstermeyi, nefret olsun, eğilim olsun, duygularını saklamayı hiç öğrenmemiştir ve ileride bunun zararını da görecektir; çok geçmeden içindeki doğru güdünün sesini dinleyerek halaların vesayetinden kurtulur: Dürüst olmayan her şey onun açıksözlü ve sınır tanımaz doğasına aykırıdır. Kontes Noailles da öğrencisi bakımından bir o kadar talihsizdir; bu on beş-on altı yaşındaki kızın canlılığı, <em>mesure</em>’e<a class="si-noteref epub-type_noteref" href="#f40" id="ref_f40">40</a>, sınırları güzelce çizilmiş, her ayrıntısı maddelere bağlanmış günlük plana sürekli baş kaldırmaktadır. Bu planda da hiçbir şeyin değiştirilmesine izin yoktur. Kendisi gününü şöyle anlatır:</p>
		<div class="letter html5_section">
			<p>Saat dokuz buçuk ya da onda kalkıyorum, giyinip sabah duamı ediyorum. Sonra kahvaltı ediyorum ve halalara gidiyorum, yanlarında genellikle Kral’la karşılaşıyorum. Bu, saat on buçuğa kadar sürüyor. Sonra, on birde, saçımı yapmaya gidiyorum. Öğleyin maiyetim çağrılıyor, o zaman, rütbesi ve namı olmayanlar hariç, herkes yanıma girebiliyor. Allık sürüyorum ve oraya gelmiş olan herkesin gözü önünde ellerimi yıkıyorum, sonra erkekler çıkıyor, hanımlar kalıyor, ben de onların gözü önünde giyiniyorum. On ikide kiliseye gidiliyor. Kral, Versailles’daysa onunla, kocamla ve halalarla beraber ayine gidiyorum. Kral yoksa, <em>Dauphin</em>’le yalnız olarak, ama hep aynı zamanda gidiyorum. Ayinden sonra herkesle beraber öğle yemeği yiyoruz fakat bu da saat bir buçukta bitiyor; çünkü biz ikimiz de çok çabuk yiyoruz. Bundan sonra <em>Dauphin</em>’in yanına gidiyorum, işi varsa odama dönüyorum, okuyorum, yazıyorum ya da iş yapıyorum; çünkü Kral için bir ceket hazırlamaktayım, çok da yavaş ilerliyor, fakat umut ederim ki, Tanrı’nın yardımıyla, birkaç yıl içinde bitmiş olacak. Saat üçte yine halalara gidiyorum, bu sırada Kral da onların yanına geliyor; saat dörtte rahip bana geliyor, saat beşte piyano hocası ya da şan hocası, saat altıya kadar. Altı buçukta hemen hemen her zaman, yürüyüşe çıkmamışsam halalara gidiyorum. Bilmelisin ki, kocam da hemen hemen her zaman benimle halalarının yanına gidiyor. Saat yediden dokuza kadar oyun oynanıyor; eğer hava güzelse ben yürüyüşe çıkıyorum, o zaman da oyun bende değil, halalarda oynanıyor. Saat dokuzda akşam yemeği yiyoruz, eğer Kral yoksa halalar da bizde yiyor. Ama Kral varsa akşam yemeğinden sonra biz onlara gidiyoruz. Kral’ı bekliyoruz, genellikle saat onu çeyrek geçe geliyor. Ama ben bu arada büyük bir kanepeye uzanıp Kral gelinceye kadar uyuyorum, eğer Kral yoksa saat on birde yatmaya gidiyoruz. İşte böyle benim günlük planım.</p>
		</div>
		<p>Bu program içinde eğlenceye pek zaman kalmamaktadır, oysa kızın sabırsız gönlünün asıl istediği budur. Genç kızın kanı kaynamakta, Marie oynamak, yaramazlıklar yapmak istemektedir; fakat o zaman da hemen <em>Madame Etiquette</em> işaretparmağını kaldırmakta, filan hareketin ya da falan hareketin ve aslında Marie-Antoinette’in istediği her şeyin, bir <em>Dauphine</em> konumuyla hiçbir şekilde bağdaşmadığı konusunda onu uyarmaktadır. Bir zamanlar öğretmeni, şimdi günah çıkardığı ve birlikte kitap okuduğu Rahip Vermond’la durum daha da kötüdür. Aslında Marie-Antoinette’in öğrenmesi gereken şeyler ürkütücü çokluktadır; çünkü eğitimi, ortalamanın bir hayli altındadır: On beş yaşındadır ve Almancası daha şimdiden epey zayıflamıştır, Fransızcayı daha iyice öğrenmemiştir, yazısı kargacık burgacıktır, üslubu olmayacak beceriksizliklerle ve imla hatalarıyla doludur; mektuplarını hâlâ her yardımına koşan Rahibe yazdırmak zorunda kalmaktadır. Bundan başka Rahip’in ona her gün bir saat kitap okuması ve onu bizzat okumaya zorlaması gerekmektedir; çünkü Maria Theresia neredeyse her mektubunda kızına, okuduklarını sormakta, Toinette’inin gerçekten her öğleden sonra okuduğu ya da yazdığı yolundaki haberlere de pek inanmamaktadır. “Kafanı iyi kitaplarla doldurmaya çalış,” diye tembih eder, “bu senin için, başka herkes için olduğundan daha elzem. İki aydır Rahip’in listesini bekliyorum ve senin o kitaplarla uğraşmamış olmandan, kitaplar için ayrılmış zamanın havaya gitmiş olmasından endişe ediyorum. Şimdi, kış zamanı, bu meşguliyeti ihmal etme; çünkü öbür meşguliyetlere, ne müziğe, ne resim, ne dansa ne de öbür güzel ilimlere hâkimsin.” Ne yazık ki Maria Theresia güvensizlik duymakta haklıdır; çünkü küçük Toinette hem naif hem de becerikli tarzıyla Rahip Vermond’u parmağında nasıl oynatacağını çok iyi bilmektedir –Sonuçta bir <em>Dauphine</em>, ne zorlanabilir ne de cezalandırılabilir!– okuma saati hep sohbet saatine dönüşmekte, öğrenci pek bir şey, daha doğrusu hiçbir şey öğrenmemektedir; bundan böyle annesinin ısrarları da onu ciddi bir şeyle uğraşmaya itemez. Düzgün bir çizgi izleyen sağlıklı bir gelişme, fazla erken ve zorla yapılan bir evlilikle bozulmuştur. Sıfatına bakılırsa kadın sayılan, gerçekte ise daha çocuk olan Marie-Antoinette’ten daha şimdiden saygınlığına ve mevkiine uygun bir majeste davranışı sergilemesi beklenir, öte yandan da hâlâ defterini kitabını açıp bir ilkokul öğrencisinin çoktan bildiği şeyleri öğrenmesi beklenir; bazen büyük hanımefendi muamelesi görür, bazen küçük, reşit olmayan bir çocuk gibi azar işitir; saray teşrifatçısı hanım kendisinden konumunu temsil etmesini ister, halalar entrika çevirmesini, annesi kültür edinmesini; fakat onun genç gönlü yaşamak ve genç olmaktan başka bir şey istememektedir; işte bu yaşı ile konumunun, kendi iradesiyle başkalarının iradesinin arasında kalmasının getirdiği çelişkiler, aslında her bakımdan düzgün boy atmış bir karakterde, daha sonra Marie-Antoinette’in kaderini büyük belalar getirecek biçimde belirleyecek olan o huzursuzluğun ve dizginlenmek bilmeden özgürlük arayan o sabırsızlığın oluşmasına yol açar. </p>
		<p class="gap">Maria Theresia, kızının o yabancı saraydaki riskli ve tehlike altındaki durumu hakkında bilgi sahibidir, bu fazla genç, ciddiyetten uzak ve havai varlığın, saray politikasının bütün tuzaklarından ve entrikalarından kendi içgüdüsüne dayanarak kaçmayı hiçbir zaman başaramayacağını da bilmektedir. Bunun için elindeki diplomatlar arasında en iyi adamı olan Kont Mercy’yi kızının yanına sadık Eckart<a class="si-noteref epub-type_noteref" href="#f41" id="ref_f41">41</a> olarak katmıştır. Kont’a, hayranlık verici bir açıkyüreklilikle şöyle yazar: “Kızımdaki gençliğin ölçüsüzlüğünden, etrafındaki dalkavukluğun haddinden fazla oluşundan, tembelliğinden ve kendisinde ciddi bir faaliyet mefhumunun eksik oluşundan endişe ediyorum ve size güvenim tam olduğu için, kızımın kötü ellere düşmemesi için ona göz kulak olma görevini veriyorum.” İmparatoriçe daha iyi bir seçim yapamazdı. Aslen Belçikalı olmakla birlikte İmparatoriçe’ye tamamen bağlı olan, bir saray adamı olmakla birlikte asla saray dalkavuğu olmayan, serinkanlı düşünebilen, ama bu yüzden de kalbi buz tutmamış, görüşü dâhiyane değilse bile açık biri olan bu zengin, hırstan arınmış, hayatta İmparatoriçe’sine eksiksiz biçimde hizmet etmekten başka bir arzu taşımayan bekâr adam, akla gelebilecek en derin incelikle ve saygı uyandıracak bir sadakatle, koruyuculuk görevini üstlenir. Görünüşte İmparatoriçe’nin Versailles Sarayı’ndaki elçisi olan Mercy, gerçekte yalnızca annenin gözü, kulağı ve yardım eden elidir. Onun ilettiği ayrıntılı haberler sayesinde Maria Theresia, Schönbrunn’dan, bir dürbünle bakar gibi kızını gözleyebilmektedir. Kızının söylediği her kelimeden, okuduğu, daha doğrusu okumadığı her kitaptan haberi vardır, giydiği her elbiseyi bilir, Marie-Antoinette’in günlerini nasıl geçirdiğini ya da boşa harcadığını, hangi insanlarla konuştuğunu, hangi yanlışları yaptığını bilir; çünkü Mercy büyük bir beceri göstererek koruması altındaki kızın etrafındaki ağı iyice dar tutmasını bilmiştir. “Arşidüşes’in hizmet personeli içinden üç kişiden haber alabilmeyi sağlama bağladım, kendisini Vermond’a günbegün gözletiyorum ve Markiz Durfort’dan, halalarıyla nasıl lafladığını kelimesi kelimesine öğreniyorum. Elimde, <em>Dauphine</em>’in Kral’ın yanında olduğu zamanlar neler olduğunu haber almak içinse daha da çok imkân ve yol var. Buna kendi gözlemlerimi de ekliyorum, öyle ki gün içinde ne yaptığının, söylediğinin ya da işittiğinin hesabını veremeyeceğim tek bir saat yoktur. Kaldı ki araştırmalarımı daima yalnızca Majestelerinizin içinin rahat etmesinin gerektirdiği ölçüde genişletmekteyim.” Bu dürüst ve sadık hizmetkâr, dinlediği ve gözlediği şeyleri gerçeğin bütün katılığını taşıyan bir doğruluk içinde aktarır. Bu, yalnızca Maria Theresia’nın okuması için yazılmış ve üzerlerindeki <em>Tibi soli</em><a class="si-noteref epub-type_noteref" href="#f42" id="ref_f42">42</a> ibaresinden ötürü müsteşarın ya da İmparator Joseph’in bile açamayacağı çok özel haberleri taşıyan mühürlü zarfları özel ulaklar götürür; çünkü karşılıklı posta hırsızlığı o zamanlar diplomasinin baş sanatıdır. Ne var ki, hiçbir şeyden şüphelenmeyen Marie-Antoinette, hayatındaki her ayrıntı hakkında Schönbrunn’un ne kadar çabuk ve doğru haber sahibi olduğuna bazen şaşırmadan edemez, fakat o kır saçlı, babacan beyefendinin annesinin özel casusu olduğunu, annesinin o uyaran ve esrarengiz bir biçimde her şeyi bilen mektuplarının bizzat Mercy tarafından yazılması istenmiş danışıklı mektuplar olduğunu aklının ucundan bile geçirmez. Öyle ya, Mercy’nin elinde bu ele avuca sığmaz kız üzerinde etkili olmak için, annesinin otoritesinden başka bir olanak yoktur. Dost da olsa yabancı bir sarayın elçisi olarak kendisinin bir veliaht eşine nasıl davranacağını öğretmeye izni yoktur, Fransa’nın müstakbel kraliçesini eğitmek ya da etkilemeye çalışmak küstahlığını gösteremez. Onun için, ne zaman belli bir sonuç elde etmek isterse Marie-Antoinette’in yürek çırpıntıları içinde alıp açtığı o sevgi dolu ve sert mektuplardan birinin yazılmasını sağlar. Yeryüzünde başka kimsenin kulu olmayan bu ciddiyetten uzak çocuk ne de olsa annesinin sesini duyunca –isterse yalnızca yazılı biçimde olsun– kutsal bir ürküntü duymakta, ondan gelen en sert kınama karşısında bile başını saygıyla eğmektedir.</p>
		<p>Bu sürekli denetleme sayesinde Marie-Antoinette, ilk yıllarında tehlikelerin en büyüğünden korunur: kendi aşırılığından. Başka ve daha güçlü bir zihin, annesinin büyük ve ileri görüşlü zekâsı onun yerine düşünmekte, kararlı bir ciddiyet, onun havailiğini denetim altında tutmaktadır. İmparatoriçelik sıfatıyla bu genç hayatı devletin yüce çıkarlarına fazlasıyla erken yaşta kurban etmekten dolayı Marie-Antoinette’e karşı yüklendiği borcu, şimdi annelik sıfatıyla binlerce kaygı içinde ödemeye çalışmaktadır. </p>
		<p class="gap">İyi yürekli, cana yakın ve düşünce tembeli bir çocuk olan Marie-Antoinette’in aslında etrafını saran bütün o insanlara karşı bir antipatisi yoktur. Evlenip geldiği bu sarayda bir büyükbaba sevimliliğiyle yanağını okşayan XV. Louis’yi pek sevmiştir, ihtiyar kızlarla ve <em>Madame Etiquette</em>’le iyi kötü geçinmekte, iyi yürekli Rahip Vermond’a güven duymakta ve annesinin dostu Elçi Mercy’ nin sessiz dostluğunu çocuksu bir saygı içeren  yakınlıkla karşılamaktadır. Ama yine de, ama yine de, bütün bunlar yaşlı insanlardır, hepsi ciddi, ölçülü, ağır ve oturaklıdır, kendisi ise on beş yaşında bir kızdır, birileriyle kendini kısıtlamadan arkadaş olmak, neşelenmek, birine açılmak ister; oyun arkadaşları olsun ister, yalnızca öğretmenleri, bekçileri, akıl hocaları değil; gençliği gençliğe susamıştır. Fakat burada kiminle neşelensin, hep gaddarca bir seremoni havası içindeki soğuk mermerden bu sarayda kiminle oynasın? Yaş bakımından en iyi oyun arkadaşı aslında yanındadır, kendinden yalnızca birkaç yaş daha büyük olan kocası. Fakat somurtkan, utangaç ve utangaçlığından ötürü de zaman zaman kabalaşabilen bu çolpa delikanlı, karısıyla her türlü samimiyetten kaçınmaktadır; zaten kendisi de bu kadar erken evlendirilmek için en ufak bir istek göstermiş değildir, dolayısıyla bu yabancı kıza karşı az çok nazik davranmaya karar verebilmesi bile epey bir zaman alır. Bu durumda geriye yalnızca kocasının küçük erkek kardeşleri kalmaktadır, Provence ve Artois kontları; Marie-Antoinette on dört ve on üç yaşlarındaki bu iki çocukla bazen çocuksu eğlencelere dalar, bir yerlerden ödünç kostümler bulup gizlice tiyatro oynarlar, fakat <em>Madame Etiquette</em> yaklaşırken her şeyin alelacele saklanması gerekmektedir. Bir <em>Dauphine</em>, oyun oynarken yakalanmamalıdır! Fakat neşelenecek, sevecenlik görecek bir şeyler de lazımdır bu afacan çocuğa: Bir keresinde elçiye başvurarak, kendisine Viyana’dan bir köpek, <em>un chien Mops</em><a class="si-noteref epub-type_noteref" href="#f43" id="ref_f43">43</a> gönderilmesini rica eder, başka bir sefer katı kuralcı mürebbiyesi, Fransa’nın taht vârisi olan kadının –Aman ne dehşet!– bir bakıcı kadının iki çocuğunu odasına almış olduğunu ve üstündeki güzel elbiselere aldırmadan onlarla yerde alt alta üst üste oynadığını görür. Rahat ve doğal bir insan olan Marie-Antoinette evlenerek girdiği bu çevrenin doğal olmayışına, bu çemberli tarlatanlar, korseler içindeki ağırbaşlılığın tumturaklı yapmacıklığına karşı en başından sonuna kadar savaşır. Bu havai ve rahat Viyanalı, bin pencereli, görkemli Versailles Sarayı’nda kendini hep yabancı olarak hissetmiştir.</p>
	</div>
	<div class="si-footnotes html5_section epub-type_footnotes">
		<div class="si-footnote html5_aside epub-type_footnote" id="f35"><a class="si-backref" href="#ref_f35">35</a><span class="si-footnote-text">. (Lat.) En büyük toplantı alanı. (Ç.N.)</span></div>
		<div class="si-footnote html5_aside epub-type_footnote" id="f36"><a class="si-backref" href="#ref_f36">36</a><span class="si-footnote-text">. (Alm.) Avusturya sarayındaki Balkan kökenli muhafızlar. (Ç.N.)</span></div>
		<div class="si-footnote html5_aside epub-type_footnote" id="f37"><a class="si-backref" href="#ref_f37">37</a><span class="si-footnote-text">. (Fr.) Bayan teşrifat. (Y.N.)</span></div>
		<div class="si-footnote html5_aside epub-type_footnote" id="f38"><a class="si-backref" href="#ref_f38">38</a><span class="si-footnote-text"><span class="dipnot-yazisi char-style-override-6" xml:lang="tr-TR">. Yunan ve Roma mitolojilerinde, insan yazgısını ve özellikle yaşam süresini ve ne kadar acı çekeceğini belirleyen üç tanrıça.</span> (Ç.N.)<span class="dipnot-yazisi char-style-override-24" xml:lang="tr-TR"/></span></div>
		<div class="si-footnote html5_aside epub-type_footnote" id="f39"><a class="si-backref" href="#ref_f39">39</a><span class="si-footnote-text">. (Fr.) Kara çalma ya da çekiştirme. (Ç.N.)</span></div>
		<div class="si-footnote html5_aside epub-type_footnote" id="f40"><a class="si-backref" href="#ref_f40">40</a><span class="si-footnote-text">. (Fr.) Ölçü. (Ç.N.)</span></div>
		<div class="si-footnote html5_aside epub-type_footnote" id="f41"><a class="si-backref" href="#ref_f41">41</a><span class="si-footnote-text">. Germen efsanelerinin kahramanı. <span class="char-style-override-25">Diether’in oğulları Friedel ile Emerich’i</span> ve hazinelerini Kral Ermanrich’in açgözlülüğünden korumaya çalışan, ama başarılı olamayan Eckart tiplemesine <em>Tannhäuser </em>efsanesinde ve ayrıca Goethe ile Tieck’in eserlerinde de rastlanır. (Y.N.)</span></div>
		<div class="si-footnote html5_aside epub-type_footnote" id="f42"><a class="si-backref" href="#ref_f42">42</a><span class="si-footnote-text">. (Lat.) Yalnızca sana. (Ç.N.)</span></div>
		<div class="si-footnote html5_aside epub-type_footnote" id="f43"><a class="si-backref" href="#ref_f43">43</a><span class="si-footnote-text">. (Fr.) Mops (pug) cinsi bir köpek. (Ç.N.)</span></div>
	</div>
</body>
</html>