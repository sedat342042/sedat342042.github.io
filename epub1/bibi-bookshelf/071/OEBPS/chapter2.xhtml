<?xml version="1.0" encoding="UTF-8" standalone="no"?><html xmlns="http://www.w3.org/1999/xhtml" xmlns:epub="http://www.idpf.org/2007/ops">
<head>
	<title>Marie Antoinette</title>
	<link href="main.css" rel="stylesheet" type="text/css"/>
<meta name="Adept.resource" value="urn:uuid:60791d9f-e32d-4515-8960-594a479c0671"/>
</head>
<body class="chapter epub-type_chapter">
	<div class="container html5_section">
		<h1>Kubbeli sayvanlı yatağın sırrı</h1>
		<p>Derken o yatakta başlangıçta – hiçbir şey olmaz. Üstelik genç kocanın ertesi sabah günlüğüne yazdığı sözcükte alabildiğine vahim bir çift anlamlılık vardır: “<em>Rien</em>.”<a class="si-noteref epub-type_noteref" href="#f19" id="ref_f19">19</a> Ne saray seremonileri ne zifaf yatağının başpiskoposça kutsanması, <em>Dauphin</em>’in doğasından gelen mahcup edici tutukluğu yenecek gücü göstermiştir, <em>matrimonium non consummatum est</em>, yani evlilik asıl anlamıyla gerçekleşmiş değildir, bugün de, yarın da, daha sonraki yıllarda da gerçekleşmeyecektir. Marie-Antoinette bir <em>nonchalant mari</em> ile, isteksiz bir kocayla karşı karşıyadır; başlangıçta yalnızca bir utangaçlığın, tecrübesizliğin ya da bir <em>nature tardive</em>’in<a class="si-noteref epub-type_noteref" href="#f20" id="ref_f20">20</a> (bugün olsa çocuksu bir geri kalmışlığın derdik) söz konusu olduğu ve bu durumun on altı yaşındaki damadı bu büyüleyici genç kız karşısında yetersiz kıldığı düşünülür. Tecrübeli anne asla üstüne varılmaması ve ruhunda bir tutukluk olan delikanlının tedirgin edilmemesi gerektiğini düşünür ve Marie-Antoinette’i evlilikteki bu hayal kırıklığını kendine dert etmemesi yolunda uyarır – 1771 Mayısı’nda “<em>point d’humeur là-dessus</em>”,<a class="si-noteref epub-type_noteref" href="#f21" id="ref_f21">21</a> diye yazar ve kızına tavsiyede bulunur: “<em>caresses, cajolis</em>”, yani sevecenlik, okşamalar; fakat bunun da fazlası zarardır: “<em>Trop d’empressement gâterait le tout.</em>”<a class="si-noteref epub-type_noteref" href="#f22" id="ref_f22">22</a> Fakat bu durum bir-iki yıl sürdükten sonra, imparatoriçe, genç kocanın bu<em> conduite si étrange</em>’ından, garip tutumundan huzursuzlanmaya başlar. <em>Dauphin</em>’in iyi niyetli olduğundan şüphe edilemez; çünkü <em>Dauphin</em>, alımlı eşine karşı aydan aya artan bir sevecenlik göstermekte, onu geceleri ziyaret etmekten ve işe yaramayan denemelerini tekrarlamaktan geri durmamakta, fakat bu sevecenliğin sonundaki can alıcı noktada bir şey, bir <em>maudit charme</em>,<a class="si-noteref epub-type_noteref" href="#f23" id="ref_f23">23</a> esrarengiz ve vahim bir arıza onu bağlamaktadır. Dünyadan habersiz Antoinette, bunun yalnızca <em>maladresse et jeunesse</em>, yalnızca beceriksizlik ve gençlik olduğunu söyler; tecrübesizliği içinde zavallı kız, kocasının “kabiliyetsizliği üzerine bu memlekette dolaşmakta olan fena rivayetleri” kesinkes inkâr bile eder. Fakat şimdi annesi, işin peşine düşmüştür. Kendi saray hekimi van Swieten’i çağırıp ona<em> froideur extraordinaire du Dauphin</em><a class="si-noteref epub-type_noteref" href="#f24" id="ref_f24">24</a> konusunu danışır. Hekim omuz silker. Bu kadar hoş bir genç kız, <em>Dauphin</em>’in kanını kaynatmayı başaramadıysa her türlü tıbbi çare de etkisiz kalacaktır. Maria Theresia, Paris’e mektup üzerine mektup yazar; sonunda Kral XV. Louis, ki bu alanda gayet deneyimli ve bir hayli idmanlıdır, torununu karşısına çeker; durum, Fransız sarayının hekimi Lassone’a açılır, aşk macerasının dertli kahramanı muayene edilir ve anlaşılır ki, <em>Dauphin</em>’in iktidarsızlığı ruhsal nedenleri olmayan, önemsiz bir organik bozukluktan (bir fimozis) ileri gelen bir şeydir: </p>
		<blockquote>
			<p><em>Quien dice que el frenillo sujeta tanto et prepucio que no cede a la introduccion y causa un dolor vivo en el, por el qual se retrahe S.M. del impulso que conviniera. Quien supone que el dicho prepucio esta tan cerrado que no puede explayarse para la dilatacion de la punta o cabeza de la parte, en virtud de lo que no llegua la ereccion al punto de elasticidad neccessaria.</em><a class="si-noteref epub-type_noteref" href="#f25" id="ref_f25">25</a> (İspanyol elçisinin gizli raporu.) </p>
		</blockquote>
		<p>Şimdi –kapı aralarında alaylı fısıltılarla söylendiği üzere, erkeğin “sesini yükseltebilmesi için”– cerrahın bıçağı eline alıp işe girişip girişmeyeceği hakkında konsültasyonlar, konsültasyonları izlemektedir. Daha deneyimli hanım arkadaşlarının bu arada aydınlatmış olduğu Marie-Antoinette de eşini bu cerrahi müdahaleye sevk etmek için elinden geleni yapmaktadır: “<em>Je travaille à le déterminer à la petite opération, dont on a déjà parlé et que je crois nécessaire</em>”.<a class="si-noteref epub-type_noteref" href="#f26" id="ref_f26">26</a> (1775’te annesine yazdığı bir mektuptan.) Fakat veliaht XVI. Louis –bu arada kral olmuştur bile, ancak aradan geçen beş yıl içinde hâlâ koca olamamıştır; kararsız karakterine uygun biçimde, hiçbir etkin girişimde bulunamaz. İkirciklidir, çekinmektedir, dener, yine dener ve bu korkunç, iğrenç, gülünç ha bire deneyip deneyip yapamama hali Marie-Antoinette’in gözünden düşmesini, bütün sarayın alaylarına konu olmasını, Maria Theresia’nın öfkesini, Kral XVI. Louis’nin aşağılanmasını beraberinde getirerek iki yıl daha sürer, yani toplam olarak yedi korkunç yıl, ta ki İmparator Joseph özellikle kalkıp Paris’e gelerek bu pek cesur olmayan eniştesini ameliyata ikna edinceye kadar. Ancak o zaman başaracaktır aşkın bu kederli Caesar’ı, Rubicon Nehri’ni bir güzel geçmeyi.<a class="si-noteref epub-type_noteref" href="#f27" id="ref_f27">27</a> Fakat sonunda fethettiği ruh ülkesi, yedi yıl süren bu gülünç muharebede, Marie-Antoinette’in kadın ve zevce olarak cinsinin uğrayabileceği en büyük aşağılanmaya katlanmak zorunda kaldığı bu iki bin gece boyunca mahvolmuştur bile. </p>
		<p class="gap">Bundan kaçınılamaz mıydı (diye soracaktır belki bazı hassas ruhlu okurlar), kubbeli sayvanlı yatağın bu müşkül ve alabildiğine kutsal sırrı kurcalanmasa olmaz mıydı? Kraliyet iktidarsızlığını doğru dürüst görülemeyecek kadar gölgede bırakmak, zifaf yatağı trajedisinin yanından çekingen çekingen, ayaklarının ucuna basa basa geçmek, olsa olsa “annelik saadetine nail olamamak” gibi bir şeyler mırıldanmak mümkün değil miydi? Böyle en mahrem ayrıntıların vurgulanması, bir karakterin incelenmesinde kaçınılmaz bir şey midir? Evet, kaçınılmaz bir şeydir; çünkü Kral ile Kraliçe arasında, tahtı bekleyenlerle saray arasında yavaş yavaş beliren ve kendi boylarını aşıp dünya tarihini etkileyebilme derecelerine kadar uzanan bütün gerilimler, bağımlılıklar, kölelikler ve düşmanlıklar, açıkyüreklilikle asıl kaynağına kadar inilmediği takdirde, anlaşılır olmaktan çok uzak kalır. Dünya tarihini etkileyen sonuçlar arasında, genellikle kabul edilegelenden çok daha fazlası, kral yataklarının perdelerinin arkasında başlamıştır; fakat en kişisel türden bir vesileyle siyaseti ve dünya tarihini etkileyen sonucu arasındaki mantık silsilesinin bu mahrem trajikomedideki kadar apaçık ortada olduğu başka bir durum pek yoktur; onun için karakter incelemesi getiren her anlatı, eğer Marie-Antoinette’in<em> article essentiel</em><a class="si-noteref epub-type_noteref" href="#f28" id="ref_f28">28</a> endişelerinin ve beklentilerinin ana noktası olarak adlandırdığı bir olayı gölgeye itiyorsa dürüstlükten uzak kalacaktır.</p>
		<p>Şu da var: XVI. Louis’nin evliliğinde uzun yıllar süren iktidarsızlığından açıkça ve dürüstçe söz edilirse gerçekten bir sır mı ifşa edilmiş olur? Kesinlikle hayır. XIX. yüzyıl, hastalıklı bir ahlaka dayanan cinsel tutukluğu dolayısıyla fizyolojik konularla ilgili olarak rahatça yapılabilecek her türlü açıklamanın önüne bir <em>noli me tangere</em><a class="si-noteref epub-type_noteref" href="#f29" id="ref_f29">29</a> duvarı çekmiştir yalnızca, o kadar. Oysa XVIII. yüzyılda, bütün önceki çağlarda da olduğu gibi, bir kralın evlilik hayatındaki iktidarı ya da iktidarsızlığı, bir kraliçenin doğurganlığı ya da kısırlığı özel bir konu değil, siyasi bir konu, bir devlet meselesidir, çünkü “veraset” ve bununla bağlantılı olarak da bütün ülkenin kaderi konusunda can alıcı bir önem taşır; yatak, insan varlığının tıpkı vaftiz teknesi ya da tabut kadar bir parçasıdır düpedüz. O zamanlar, Maria Theresia ile Marie-Antoinette’in mektuplarında –ki devlet arşivcisiyle kopya eden kâtibin elinden geçmişlerdir– bir Avusturya imparatoriçesiyle bir Fransa kraliçesi bu garip evliliğin bütün ayrıntıları ve talihsizlikleri üzerine bütün açıklığıyla konuşurlar. Maria Theresia güzel ifadelerle aynı yatakta yatmanın avantajlarını anlatır ve her fırsatı mahrem bir birleşme için beceriklilikle kullanmaya yönelik küçük, kadınca öğütler verir; kızı ise aylık rahatsızlığın başlayıp başlamadığını, kocasının yetersiz kalışını, her <em>un petit mieux</em>’yü<a class="si-noteref epub-type_noteref" href="#f30" id="ref_f30">30</a> ve nihayet bir zafer edasıyla hamileliğini rapor eder. Hatta bir seferinde, <em>Iphigenie</em>’nin bestecisi, yani Gluck bile ulaktan daha önce yola çıkacağı için, böyle mahrem haberleri taşımakla görevlendirilir. XVIII. yüzyılda insanlar doğal şeyleri hâlâ tamamen doğal kabul etmektedir.</p>
		<p>Keşke o zamanlar bu gizli iktidarsızlığı bilen yalnızca anne olsaydı! Gerçekte bütün nedimeler bu işin gevezeliğini edip durmaktadır, bütün saraylı hanımlar, beyler ve subaylar, uşaklar bilmekte, Versailles Sarayı’ndaki çamaşırcı kadınlar bilmekte, hatta Kral kendi sofrasında bile nice kaba şakaya katlanmak zorunda kalmaktadır. Ayrıca bir Bourbon erkeğinin çocuk yapma yeteneği, taht mirası konusuyla birlikte düşünüldüğünde, politik açıdan yüksek düzeyde bir konu olduğundan, bütün yabancı ülkelerin sarayları derinlemesine bu konuyla uğraşmaktadır. Prusya, Saksonya, Sardinya elçilerinin raporlarında bu nazik konu en ayrıntılı biçimde ele alınmaktadır; hatta bunlardan en çalışkan olanı, İspanyol elçisi Kont Aranda, bahşişle ayarttığı hizmetçilere kral yatağının çarşaflarını inceletip söz konusu fizyolojik olayın izini mümkün olduğu kadar yakından sürmeye bile çalışır. Avrupa’nın her tarafında prensler, krallar gerek mektuplaşarak gerek söyleşerek kendileriyle aynı yüksek sınıfa dahil bu beceriksiz hemcinslerine gülmekte, onunla alay etmektedir; kralın evlilik rezaleti yalnızca Versailles’da değil, bütün Paris ve Fransa’da Polichinelle’in<a class="si-noteref epub-type_noteref" href="#f31" id="ref_f31">31</a> sırrı” haline gelmiştir. Bütün sokaklarda bu konuşulmakta, <em>libelle</em><a class="si-noteref epub-type_noteref" href="#f32" id="ref_f32">32</a> olarak elden ele gezmektedir; Bakan Maurepas’nın atandığı zaman da, ortalıkta herkesi neşelendiren şu eğlenceli şiir dolaşır:</p>
		<p class="gap"><em>Maurepas était impuissant</em></p>
		<p><em>Le Roi l’a rendu plus puissant,</em></p>
		<p><em>Le Ministre reconnaissant</em></p>
		<p><em>Dit: Pour vous, Sire,</em></p>
		<p><em>Ce que je désire,</em></p>
		<p><em>D’en faire autant.</em><a class="si-noteref epub-type_noteref" href="#f33" id="ref_f33">33</a></p>
		<p class="gap">Fakat şaka olsun diye söylenmişe benzeyen bu sözlerde, aslında kaderci ve tehlikeli bir anlam yüklüdür. Çünkü yedi yıllık iktidarsızlığın ruhsal etkileri Kral’ın ve Kraliçe’nin karakterini belirlemekte ve bu gerçek bilinmediğinde anlaşılması olanaksız sonuçlara yol açmaktadır. Bir evliliğin kaderi böylece dünyanın kaderine ulanmaktadır.</p>
		<p class="gap">Bu pek mahrem kusur bilinmediğinde, her şeyden önce XVI. Louis’nin ruhsal tutumu anlaşılmayacaktır. Çünkü insan olarak davranışları, neredeyse klinik bir berraklık içinde, erkeğin yetersizliğinden ileri gelen bir aşağılık duygusunun belirtilerini göstermektedir. Bu tutuk insan, özel yaşamında olduğu gibi kamusal yaşamda da yaratıcı bir eylem için gereken güçten tamamen yoksundur. Kendini göstermeyi bilmez, iradesini göstermeyi bilmez, sözünü geçirmeyi ise hiç bilmez; gizli dünyasının utancı içinde, saray halkının her türlü toplantısından uzak durur, özellikle de kadınlarla haşır neşir olmaktan kaçınır, çünkü aslında evcimen ve dürüst biri olan bu adam, talihsizliğinin sarayda herkesçe bilindiğinin farkındadır ve bu bilgiyi paylaşanların alaycı gülümsemesinin içine saldığı ürküntü, onun bütün duruşunu bozmaktadır. Bazen zorla belli bir otorite, bir erkeklik görüntüsü takınmaya çalışır. Ama o zaman da hep bir basamak üste çıkar, kabalaşır, hoyratlaşır, vahşileşir; göstermelik bir biçimde kimsenin inanmadığı bir gövde gösterisine sığınmaya çalışır. Fakat hiçbir zaman, rahat, doğal, kendinden emin bir görüntü sergilemez, özellikle haşmetli bir tavır içine hiç giremez. Yatak odasında erkek rolünü oynayamadığı için, başkalarının karşısında kral rolünü de oynayamaz.</p>
		<p>Bu arada kendi kişisel eğilimlerinin en ileri derecede erkeksi olması –Avcılık ve ağır bedensel çalışma: Kendine ayrı bir demirci atölyesi yapmıştır, çalıştığı torna tezgâhı bugün bile görülebilir– klinik tabloyla kesinlikle çelişki oluşturmaz, tersine bunu yalnızca doğrular. Çünkü tam da erkek olmayan kişi, bilinçsizce erkek rolünü oynamayı sever, özellikle gizliden gizliye zayıf olan kişi, insanların karşısına çıkınca kuvvet gösterisine girişir. Üzerinden buğular tüten atının üstünde saatlerce bir domuzun peşinden koşturup ormanları aşarken, örsünün başında kaslarını tutmaz hale gelinceye kadar yorarken kazandığı bedensel bir gücü ortaya koymanın o bilinci, gizli zayıflığını dengeleyerek içini rahatlatır: Venüs’e hizmette kusur eden kişi, kendini Hephaistos olarak hissederek ferahlar. Fakat Louis, merasim üniformasını giyip saray erkânının önüne çıkmayagörsün, işte o zaman bu gücün yalnızca kas gücü olmakla kaldığını, kalbin gücü olamadığını hisseder ve hemen utanca kapılır. Güldüğüne ender rastlanır, gerçekten mutlu ve neşeli göründüğü de enderdir.</p>
		<p>Ama bu gizli zayıflık duygusu, karakter bakımından etkisini en tehlikeli biçimde, karısıyla ilgili ruhsal ilişkisinde gösterir. Kadının davranışındaki birçok şey, Louis’ nin kişisel zevkine aykırı düşmektedir. Karısının verdiği partilerden hoşlanmamakta, onun bitmek bilmeyen, gürültülü eğlence hercümerci, müsrifliği, kraliyet saygınlığına sığmayan edepsizlikleri sinirine dokunmaktadır. Gerçek bir erkek, bu duruma çabucak bir çare bulmasını bilecektir. Ama bir erkek nasıl olur da, kendisini her gece utancı, çaresizliği içinde, başarısızlığa uğramış bir koca olarak yaşayan bir kadının karşısında, gündüz olunca efendilik taslayabilir? XVI. Louis, erkek olarak iktidarsız olduğundan karısına karşı tamamen savunmasızdır da; savunma ne demek, utanç verici durumu sürdükçe, buna koşut bir zavallılık içinde bağımlı hale gelir, hatta köleleşir. Kadın ondan dilediğini isteyebilmektedir, Louis de durup durup yeniden, hiç mi hiç engel tanımayan bir uysallıkla, içindeki gizli suçluluk duygusundan kurtulmanın bedelini ödemek zorunda kalmaktadır. Karısının hayatına egemence müdahale etmek, onun ayyuka çıkan çılgınlıklarına engel olmak için gereken irade gücü yoktur kocada, ki bu güç de zaten bedensel iktidarın ruhsal ifadesinden başka bir şey değildir. Çaresiz bir şaşkınlık içinde bakanlar, imparatoriçe anne, bütün saray, bu trajik güçsüzlük yüzünden bütün iktidarın nasıl genç ve aklı havada bir kadının eline geçtiğini, onun da bunu nasıl bir hafiflikle çarçur ettiğini izlemek zorunda kalır. Fakat bir evlilikte bir kere kurulmuş olan güçler dengesi, deneyimler göstermiştir ki, ruhsal durumların karşılıklı konumu olarak bir daha değişmeyecek bir şeydir. XVI. Louis gerçekten koca ve çocuklarının babası olduğunda bile, Fransa’nın hükümdarı olması gerekirken Marie-Antoinette’in iradesiz uşağı olmaya devam edecektir, sırf vaktinde kocası olamadığı için. </p>
		<p class="gap">Fakat XVI. Louis’nin bu gizli güçsüzlük duygusu en tehlikeli etkisini karısının ruhsal durumu üzerinde göstermektedir. Cinsler arasındaki karşıtlığa uygun olarak, aynı bozukluk erkek ve kadın kişiliğinde birbirinin tamamen tersi görüntüler oluşturur. Erkeğin cinsel gücünde bozukluklar görülüyorsa tutukluk ve güvensizlik oluşur; kadının gönüllü teslimiyeti bir sonuca varmıyorsa zoraki bir hırçınlık ve aşırılık, hercai bir fingirdeklik su yüzüne çıkar. Doğası bakımından Marie-Antoinette aslında tamamen normal, kadınsı, sevecen bir kadındır, defalarca anne olmak üzere yaratılmıştır ve herhalde yalnızca gerçek bir erkeğe itaat etmeyi beklemektedir. Fakat uğursuzluk bu ya, tutup tam da ruhsal hassasiyetine karşı hem yetenek hem de istek taşıyan bu kadın, olağandışı bir evliliğe, erkek olmayan bir adama çatar. Fakat nikâhın yapıldığı sırada yaşı daha on beştir; aslına bakıldığında, kocasının o tatsız yetersizliğinin daha şimdiden ruhsal bir yük olarak sırtına binmesi gerekmez; öyle ya, bir genç kızın yirmi iki yaşına kadar bakire kalması söz konusuysa bunun doğal olmayan bir şey olduğunu kim söyleyebilir ki! Fakat bu durumda Marie’nin bir sarsıntıya uğramasına ve sinirlerinin tehlikeli bir biçimde kızışmasına yol açan şey, devlet eliyle seçilmiş kocasının kendisine bu yedi sözümona evlilik yılını masumca ve el değmemiş bir bekâret içinde geçirtmemesi, bu beceriksiz ve tutuk erkeğin beraber geçirdikleri iki bin gece boyunca, taze bedeni üzerinde ha bire didinip durmasıdır. Cinselliği yıllar boyunca, doyurucu olmayan, utandıran ve aşağılayan, bir defa bile amaca ulaşmayan bir çabayla uyarılır da uyarılır. O zaman da bu sonsuz gelgitlerin, asla mutlu olamamanın, bu fütursuzca eğlenceden eğlenceye koşmaların hep birer sonuç, kocasından gelen, cinsel yönden bir yandan sürekli uyarılıp öte yandan hiç tatmin edilemeyişin neredeyse klinik anlamda tipik denebilecek bir sonucu olduğunu saptayabilmek için ruh hekimi olmak gerekmez. Ruhunun derinliklerinde ne heyecan ne huzur bulabildiği yedi yıldan sonra hâlâ fethedilmemiş bu kadın, etrafında hep hareket ve telaş olsun isteyecek ve başlangıçta çocukça ve neşelice bir oyun düşkünlüğünden ibaret olan bir huy yavaş yavaş zoraki, hastalıklı, bütün sarayın skandal olarak algılayacağı ve Maria Theresia’nın da, bütün dostların da boşuna savaşmaya çalışacağı bir eğlence düşkünlüğüne dönüşecektir. Nasıl ki Kral’da gereği yerine getirilmemiş erkeklik, ağır demirci işine ve av tutkusuna, ham güce ve kas yorgunluğuna dönüşüyorsa, Marie-Antoinette’te de değerlendirilmeyen duygu gücü kadınlarla sevecen bir dostluğa, genç kavalyelerle cilveleşmelere, temizlik hastalığına, süs düşkünlüğüne ve içindeki duyguları tatminde hep yetersiz kalan benzeri davranışlara yönelir. Evlilik yatağından, kadınlığının aşağılandığı bu yerden büsbütün uzak durduğu geceler çoğaldıkça çoğalır, bu arada kocalık yapamayan kocası av yorgunluğunu üstünden atmak için uyumaktadır, hak etmediği bir kocaya çatmış olduğundan kendisine layık olmayan bir hayat süren bu kraliçe, sabahları saat dörde, beşe kadar opera şenliklerinde, oyun salonlarında, <em>souper</em>’lerde,<a class="si-noteref epub-type_noteref" href="#f34" id="ref_f34">34</a> yanında şüpheli dostlarıyla dolaşır durur, yabancı ateşlerle ısınmaya çalışır. Fakat bu hafifmeşrep hayatın aslında sevinç getirmediğini, yalnızca içindeki hayal kırıklığını dans edip eğlenerek örtbas etme çabasından ibaret olduğunu öfkeli bir melankoliye kapıldığı anlar göstermektedir, bir defasında, akrabası olan Chartres Düşesi, ilk çocuğunu ölü olarak dünyaya getirdiğinde attığı o çığlık gibi. Bu olaydan sonra annesine şöyle yazar: “Bu ne kadar dehşetli de olsa, isterdim ki, ben de hiç değilse o kadarını başarayım.” Yeter ki ölü olsun ama bir çocuk olsun! Yeter ki artık bu mahveden, bu onursuz durumdan kurtulsun, artık kocasına gerçekten normal bir eş olsun, yedi yıllık evlilikten sonra hâlâ bakire olmasın. Bu kadının eğlence düşkünlüğünün ardındaki kadınca kederi anlamayanlar, Marie-Antoinette’in nihayet kadın ve anne olduktan sonra geçirdiği garip değişmeyi de ne açıklayabilecek ne kavrayabilecektir. Birdenbire sinirleri hissedilir şekilde sakinleşir, ortaya başka biri, ikinci bir Marie-Antoinette, hayatının ikinci bölümünde yaşadığı o kendine hâkim, iradesi güçlü, serinkanlı Marie-Antoinette çıkar. Fakat bu değişim fazla geç kalmıştır. Çocuklukta olduğu gibi, her evlilikte de ilk yaşantılar belirleyici olan yaşantılardır. Kaldı ki ruhun o narin ve fazlasıyla hassas dokusundaki en ufak bir arıza bile onyıllar geçse de düzeltilemez. Duygu dünyasının asıl bu en içteki, en görülmez yaralarında tamamen iyileşme diye bir şey söz konusu değildir.</p>
		<p class="gap">Fakat yine de bütün bunlar, bugün bile, her geçen gün kapalı kapılar ardında yaşanan türden kişisel bir trajedi, bir talihsizlik olarak kalabilirdi. Oysa bu örnekte söz konusu evlilik kusurunun uğursuz sonuçları özel yaşamın çok çok ötesine taşmaktadır. Çünkü karıyla koca, burada kral ve kraliçedir, kaçınılmaz bir şekilde, kamuoyunun dikkati denen ve gösterdiğini çarpıtarak gösteren o devaynasında belirmektedirler; başkaları söz konusuyken gizli kalan her şey, onların çevresinde dedikoduların ve eleştirilerin beslendiği bir kaynak olur. Fransız sarayı gibi alaycı bir saray tabii ki bu talihsizliği üzüntü duyarak saptamakla yetinmez, Marie-Antoinette’in, kocasının bu yetersizliğinin acısını nasıl çıkardığı konusunu bıkmadan deşip durur. Herkes, karşısında kendine güvenen, cilveli, cıvıl cıvıl, kanı kaynayan taze, çekici bir genç kadın görmektedir ve herkes bu muhteşem eşin nasıl bir uykucuya çattığını bilmektedir. Bütün o aylak kapıkulu takımı şimdi artık Marie-Antoinette’in kocasını kiminle aldattığı sorusuyla uğraşmaktadır yalnızca. Tam da gerçek anlamda ortaya konacak hiçbir şey olmadığından, Kraliçe’nin namusu dedikodu konusu olur. Herhangi bir kavalyeyle, bir Lauzun ya da Coigny’yle bir at gezintisi yapmayagörsün, o aylak gevezeler hemen adamın Kraliçe’nin âşığı olduğunu ilan eder; sarayın parkında saraylı hanımlar ve kavalyelerle bir sabah gezintisine mi çıktı, hemen en inanılmaz türden sefahat öyküleri anlatılır. Hayal kırıklığına uğramış Kraliçe’nin aşk hayatıyla ilgili düşünceler dur durak bilmez biçimde bütün sarayı meşgul etmektedir; zamanla bu dedikodular üzerine şarkılar, kitapçıklar, yergiler ve pornografik şiirler yazılır. Önce saraylı hanımlar birbirlerine, yelpazelerinin ardına gizlenerek, o zehir gibi şiirciklerin yazılı olduğu pusulaları ulaştırır, sonra edepsizce bunların şarkılarını söylerler, sonra da bütün bu metinler basılı halde halkın arasında dolaşmaya başlar. Sonunda, devrim propagandası başladığında, Jakoben gazeteciler, Marie-Antoinette’i her türlü sefahatin baş düşkünü ve utanmak bilmez suçlu olarak ilan etmeye kalkıştıklarında, uzun uzadıya gerekçe aramak zorunda kalmayacaklardır ve savcının da, Marie-Antoinette’in narin boynunu giyotinin altına yatırabilmek için çapkınlık iftiralarıyla dolu bu Pandora kutusuna bir el atması yetecektir.</p>
		<p class="gap">Demek ki, bir evlilik arızasının sonuçları burada insanların kendi talihi ya da talihsizliğinin ötesine, dünya tarihinin merkezine kadar uzanmaktadır: Krallık otoritesinin yıkılması aslında Bastille’le değil, Versailles’da başlamıştır. Çünkü Kral’ın iktidarsızlığına ilişkin bilginin ve Kraliçe’nin cinsel doyumsuzluğu yolundaki kötü niyetli yalanların Versailles Sarayı’ndan bu kadar çabuk ve bu kadar uzaklara yayılıp bütün halkın bildiği şeyler haline gelmesi rastlantı değildir, aile politikasıyla ilgili gizli nedenlere dayanır. Çünkü bu sarayda, Marie-Antoinette’in evliliğinde hayal kırıklığına uğramasından kişisel çıkarı olan dört ya da beş kişi, üstelik en yakınından akrabalar yaşamaktadır. Bunların en başında, Kral’ın iki erkek kardeşi geliyor. XVI. Louis’nin bu gülünç derecede önemsiz fizyolojik kusuru ve ameliyat korkusu yüzünden yalnızca olağan evlilik hayatının değil, olağan veraset yolunun da bozulması son derecede işlerine gelmektedir; çünkü bu durumu kendileri tahta çıkabilmek için hiç hesapta olmayan bir fırsat olarak görmektedirler. XVI. Louis’nin kardeşlerinden, kendisinin bir küçüğü, Provence Kontu ve sonradan gerçekten XVIII. Louis olan –çünkü amacına ulaşmıştır ve bunu kim bilir hangi pis yollardan geçerek başarmıştır– kardeşi, hükümdarlık asasını tutan kişi olmak yerine ömrü boyunca ikinci adam olarak tahtın arkasında dikilmeyi bir türlü içine sindirememektedir; ortaya bir taht vârisinin çıkmaması halinde kendisi Kral naibi, hatta belki de Kral’ın vârisi mevkiine gelecektir, bu yöndeki sabırsızlığı hiç de dizginlenir gibi değildir; fakat kendisi de koca olarak aynı şekilde şüpheli ve çocuksuz olduğundan, Artois Kontu olan ikinci erkek kardeşin de ağabeylerinin çocuk yapma yetersizliğinden çıkarı vardır; çünkü bu durum, onun oğullarını tahtın yasal vârisleri kılmaktadır. Böylece ikisi de, Marie-Antoinette’in talihsizliği olan durumu, kendi talihleri olarak görmektedir ve bu dehşetengiz durum sürdükçe, adaylıklarının da gittikçe sağlamlaştığını hissetmektedirler. Marie-Antoinette, evliliğinin yedinci yılında kocasının aniden erkekleşmesi mucizesini gerçekleştirdiğinde ve Kral’la Kraliçe arasındaki evlilik ilişkisi sonunda tamamen normale döndüğünde kardeşlerin gösterdikleri o ölçüsüz, o dizginlenemez nefretin nedeni budur. Provence Kontu bütün beklentilerini yere seren bu darbeden dolayı Marie-Antoinette’i hiç affetmemiş ve düzgün yollardan başına konmayan talih kuşunu dolambaçlı yollardan yakalamaya çalışmıştır; XVI. Louis, baba olduktan sonra en tehlikeli rakipleri, kardeşi ve akrabalarıdır. Devrim, kendine sarayda iyi yardımcılar bulmuştur, kendisine kapıları açan, eline en iyi silahları tutuşturan eller bizzat prenslerin elleridir; bu yatak hikâyesi, otoriteyi dışarıdan gelen bütün olaylardan daha güçlü biçimde olmak üzere içeriden bozmuş ve yıkılacak hale getirmiştir. Neredeyse her zaman gizli bir kader olur, dışarıdan görülen ve açıkça yaşanan kaderi peşinden sürükleyen gizli bir kader vardır; dünya çapındaki neredeyse her olay içerideki kişisel bir çelişkinin yansımasıdır. Tarihin büyük meslek sırlarından biri, mikroskobik bir gerekçeden ucu bucağı görülmez sonuçlar türetmek olmuştur her zaman; nitekim tek bir erkeğin geçici bir cinsel kusuru yüzünden bütün ülkenin altüst olması da bu türden olayların sonuncusu olmayacaktır: Sırbistan Kralı Aleksandar Obrenovič’in iktidarsızlığı, onu bu dertten kurtaran Draga Mašin’e olan erotik bağımlılığı, ikisinin de öldürülmesi, Petar Karayorgiyeviç’in tahta oturtulması, Avusturya’ya düşman olması ve Dünya Savaşı’nın çıkması da yine aynı şekilde kaçınılmaz mantık sırasıyla büyüyüp çığ haline gelen olaylardır. Çünkü tarih, içinden kurtulmanın mümkün olmadığı o kader ağını örümcek iplikleriyle örer; o harika mekanizmasını harekete geçiren en küçük bir çark bile akıl almaz büyüklükte güçler oluşturur; böylece Marie-Antoinette’in varlığında da, aslında bir hiç kadar önemsiz bir unsur devleşir, ilk gecelerinin ve evlilik yıllarının üstünde durulmaya değmeyecek hikâyesi, yalnızca kendi kişiliğini değil, dünyanın gidişatını da biçimlendirir.</p>
		<p class="gap">Fakat toplanan bu tehditkâr bulutlar henüz ne kadar uzaklardadır! Ne kadar uzaklardadır, on beş yaşındaki bu kızın çocuk ruhunun uzantısı olan bütün bu sonuçlar ve karışıklıklar henüz; oysa o beceriksiz arkadaşıyla içinde bir kötülük olmadan şakalaşmakta, keyifle çarpan ufacık kalbi, pırıl pırıl meraklı gözleriyle önündeki basamakların tahta doğru yükselmekte olduğunu sanmaktadır – oysa bu yolun sonunda giyotin vardır. Fakat biri için daha baştan talihsizlik öngörülmüşse tanrılar ona işaret edip yol göstermez zaten. Bırakırlar, hiçbir şeyin farkında olmadan yolunda yürüsün, karşısına çıkacak kader de onun kendi içinde büyüyüp yetişir.</p>
	</div>
	<div class="si-footnotes html5_section epub-type_footnotes">
		<div class="si-footnote html5_aside epub-type_footnote" id="f19"><a class="si-backref" href="#ref_f19">19</a><span class="si-footnote-text">. (Fr.) Hiç.  (Ç.N.)</span></div>
		<div class="si-footnote html5_aside epub-type_footnote" id="f20"><a class="si-backref" href="#ref_f20">20</a><span class="si-footnote-text">. (Fr.) Geç olgunlaşan mizaç. (Y.N.)</span></div>
		<div class="si-footnote html5_aside epub-type_footnote" id="f21"><a class="si-backref" href="#ref_f21">21</a><span class="si-footnote-text">. (Fr.) Bu konuda hiç surat asma. (Y.N.)</span></div>
		<div class="si-footnote html5_aside epub-type_footnote" id="f22"><a class="si-backref" href="#ref_f22">22</a><span class="si-footnote-text">. (Fr.) Fazla ısrar her şeyi mahvedebilir.  (Y.N.)</span></div>
		<div class="si-footnote html5_aside epub-type_footnote" id="f23"><a class="si-backref" href="#ref_f23">23</a><span class="si-footnote-text">. (Fr.) Lanetli bir büyü. (Y.N.)</span></div>
		<div class="si-footnote html5_aside epub-type_footnote" id="f24"><a class="si-backref" href="#ref_f24">24</a><span class="si-footnote-text">. (Fr.) Veliahtın olağandışı soğukluğu. (Ç.N.)</span></div>
		<div class="si-footnote html5_aside epub-type_footnote" id="f25"><a class="si-backref" href="#ref_f25">25</a><span class="si-footnote-text">. (İsp.) Sünnet derisini penise bağlayan bağın, on iki girişe karşın yumuşamaması nedeniyle, sünnet derisinde keskin bir ıstıraba neden olduğu ve S.M.nin bunun verdiği kasılmadan dolayı geri çekildiği söylenmektedir. Burada sözü geçen sünnet derisi o kadar kapalıdır ki, organın ucunu ya da başını çekerek ereksiyon için gerekli esnekliği sağlayacak noktaya dek genişlemez. (Y.N.)</span></div>
		<div class="si-footnote html5_aside epub-type_footnote" id="f26"><a class="si-backref" href="#ref_f26">26</a><span class="si-footnote-text">. (Fr.) Daha önce konuştuğumuz ve gerekli olduğuna inandığım küçük ameliyatın yapılması için onu ikna etmeye çalışıyorum. (Ç.N.)</span></div>
		<div class="si-footnote html5_aside epub-type_footnote" id="f27"><a class="si-backref" href="#ref_f27">27</a><span class="si-footnote-text"><span class="dipnot-yazisi char-style-override-6" xml:lang="tr-TR">. Roma Cumhuriyeti döneminde generallerin ordularıyla geçmesi yasak olan, İtalyan Galyası’nı İtalya’dan ayıran nehir. “Rubicon Nehri’ni geçmek” deyimi, Julius Caesar’ın kuvvetlerinin MÖ 49’da nehri geçerek Roma Senatosu’yla üç yıl sürecek bir savaş başlatmasına dayanır ve geri çekilemeyecek bir adım atmak anlamında kullanılır.</span> (Y.N.)<span class="dipnot-yazisi char-style-override-24" xml:lang="tr-TR"/></span></div>
		<div class="si-footnote html5_aside epub-type_footnote" id="f28"><a class="si-backref" href="#ref_f28">28</a><span class="si-footnote-text">. (Fr.) Başlıca. (Ç.N.)</span></div>
		<div class="si-footnote html5_aside epub-type_footnote" id="f29"><a class="si-backref" href="#ref_f29">29</a><span class="si-footnote-text">. (Lat.) Dokunma bana. (Y.N.)</span></div>
		<div class="si-footnote html5_aside epub-type_footnote" id="f30"><a class="si-backref" href="#ref_f30">30</a><span class="si-footnote-text">. (Fr.) Küçük bir düzelme. (Ç.N.)</span></div>
		<div class="si-footnote html5_aside epub-type_footnote" id="f31"><a class="si-backref" href="#ref_f31">31</a><span class="si-footnote-text">. İtalyan <em>commedia dell’arte </em>tiplerinden Pulcinella’nın Fransız tiyatrosundaki adı. Fransızca <em>Secret de Polichinelle</em> (Polichinelle’in sırrı) deyimi, herkesin haberdar olduğu bir sır anlamında kullanılır.  (Ç.N.)</span></div>
		<div class="si-footnote html5_aside epub-type_footnote" id="f32"><a class="si-backref" href="#ref_f32">32</a><span class="si-footnote-text">. (Fr.) Kitapçık, yergi veya suçlama yazısı. (Ç.N.)</span></div>
		<div class="si-footnote html5_aside epub-type_footnote" id="f33"><a class="si-backref" href="#ref_f33">33</a><span class="si-footnote-text">. (Fr.) Maurepas iktidarsızdı / Kral ona iktidar verdi / Minnettar olan Bakan / Sizin için Haşmetmeap, dedi / İsterim ki ben de, / Aynını yapayım. (Y.N.)</span></div>
		<div class="si-footnote html5_aside epub-type_footnote" id="f34"><a class="si-backref" href="#ref_f34">34</a><span class="si-footnote-text">. (Fr.) Gece yemeği. (Ç.N.)</span></div>
	</div>
</body>
</html>