<?xml version="1.0" encoding="UTF-8" standalone="no"?><html xmlns="http://www.w3.org/1999/xhtml" xmlns:epub="http://www.idpf.org/2007/ops">
<head>
	<title>Marie Antoinette</title>
	<link href="main.css" rel="stylesheet" type="text/css"/>
<meta name="Adept.resource" value="urn:uuid:60791d9f-e32d-4515-8960-594a479c0671"/>
</head>
<body class="chapter epub-type_chapter">
	<div class="container html5_section">
		<h1>Mirabeau</h1>
		<p>Devrime karşı yürütülen o yıpratıcı savaşta Kraliçe’ nin sığındığı yalnızca tek bir müttefiki olmuştur: zaman. “Bize yalnızca esnekliğin ve sabrın yardımı olabilir.” Fakat zaman güvenilmez, oportünist bir müttefiktir, düzenli bir şekilde güçlünün tarafına geçer ve her kim elini kolunu kavuşturup ona güvenirse yüzüstü bırakır. Devrim yürüyüşüne devam eder, her gelen hafta ona şehirde, köylüler arasında, orduda bin yeni nefer kazandırır ve yeni kurulan Jakobenler Kulübü her geçen gün, monarşiyi sonunda menteşelerinden sökecek olan kaldıracı biraz daha kanırtır. Sonunda Kral’la Kraliçe münzevi yalnızlıkları içinde tehlikeyi sezer ve müttefik aramaya başlarlar.</p>
		<p>Önemli bir müttefik vardır ki, saraya hizmetini herhalde –bu değerli sır kimseye gösterilmeden, en dar çevre içinde tutulmaktadır– tekrar tekrar, üstü kapalı sözlerle sunmuştur. Eylül günlerinden beri Tuileries’de bilinmektedir ki, Ulusal Meclis’in önderi, o çok korkulan, çok hayranlık duyulan Kont Mirabeau, devrimin bu aslanı, altından yemini Kral’ın elinden yemeye hazırdır. “Şunun sarayda bilinmesine çalışın ki,” demiştir zamanında arada laf taşıyan birine, “ben onlara karşı olmaktan çok onların tarafında bulunmaktayım.” Fakat saray, Versailles’ da, güvenlik içinde oturduğu sürece kendi durumunu sarsılmaz saymış, Kraliçe başka hiç kimsenin olmadığı kadar devrime önderlik etme yeteneğine sahip olan, çünkü kendisi isyanın ruhu olan, özgürlük iradesinin ete kemiği bürünmüş hali, insan kılığına girmiş yıkım, nefes alıp veren anarşi olan bu adamın önemini daha anlamamıştır. Ulusal Meclis’in diğer üyeleri, uysal, iyi niyetli âlimler, keskin zekâlı hukukçular, dürüst demokratlar, idealistçe bir düzen ve yeni düzen hayali görürler; yalnızca bu bir kişi için devletteki kaos, kendi iç kaosundan kurtuluş anlamına gelmektedir. Ondaki o yanardağ gücü, ki bir keresinde gururla, on adamın gücüne denk düştüğünü söyler, kendini layıkıyla gösterebilmek için dünyayı saran bir fırtınaya gerek duyar; kendi ahlaki, maddi ve ailevi ilişkileri sarsılmış bir halde olduğundan, temelinden sarsılmış bir devlete ihtiyacı vardır; öyle ki, yıkıntıları üzerinde yükselebilsin. Vahşi yaradılışının şimdiye kadarki bütün patlamaları, o küçük hiciv broşürleri, o kadın ayartmalar, düellolar ve skandallar Fransa’nın bütün hapishanelerinin dizginleyemediği, kabından taşan canlılığı karşısında yetersiz kalan supaplardan ibarettir. Daha büyük bir mekân gerekir bu yaban ruha, daha büyük işler gerekir bu azametli zihne: Dar bir ahırda fazla uzun bir zaman kapalı kaldıktan sonra <em>banderilla</em><a class="si-noteref epub-type_noteref" href="#f184" id="ref_f184">184</a> uçlarının yakıcı acısıyla kudurmuş bir boğa gibi devrim arenasında koşturup durmakta, karşısındaki o çürük sınır meclisleri engelini hemen ilk darbesiyle yıkıp geçmektedir. Bu gök gürültüsü gibi gürleyen ses ilk defa duyulduğunda Ulusal Meclis ürker, fakat onun buyurganlığı karşısında boyunduruğuna girer; bu güçlü zihin ve bir o kadar da büyük yazar, bu güçlü demirci Mirabeau en cüretli ifadeleri bulup en zor kanunları birkaç dakika içinde demirden levhalara kazıyıvermektedir. Alev alev yanan coşkusu içinde bütün meclisin iradesini elinden çekip almaktadır; öyle ki, karanlık geçmişinden dolayı şahsına karşı beslenen güvensizlik, kaosun bu elçisine karşı düzen fikrinin bilinçaltında hissettiği korunma ihtiyacı olmasa: Fransız Ulusal Meclis ilk gününden itibaren bin iki yüz baş yerine tek bir başa, hiçbir engelle sınırlanmamış tek bir efendiye sahip olacaktır.</p>
		<p>Fakat özgürlüğün bu yükselen sesi, kendisi özgür değildir: Borçlar belini bükmekte, kirli davalardan oluşan bir ağ, elini kolunu bağlamaktadır. Bir Mirabeau ancak olanaklarını müsrifçe tükettiği sürece yaşayabilir, faal olabilir. Ona gereken tasasızlıktır, şatafat, dolu cepler, şıkır şıkır altınlar, herkese açık bir sofra, sekreterler, kadınlar, yardımcılar, uşaklardır... Eli dolu olmalıdır ki varlığını yayabilsin. Peşinde bir alay alacaklı köpeğinin koştuğu bu adam, kendisi için özgürlüğün biricik şekli olan bu özgürlüğe sahip olabilmek için, herkese yamanmaya çalışır: Necker’e, Orléans Dükü’ne, Kral’ın kardeşine ve sonunda sarayın kendisine. Fakat Marie-Antoinette –aristokrasiden düşman tarafına geçenler kadar çok nefret ettiği kimseler yoktur– Versailles’da kendini henüz o kadar güçlü saymaktadır ki, bu <em>monstre</em>’un hizmetleri olmadan da edebileceği kanaatindedir. “Umarım,” diye yanıt verir aradaki adama, La Marck Kontu’na, “bu son utanca, bir Mirabeau’nun yardımına sığınmak vaziyetine hiçbir zaman düşmeyiz.” </p>
		<p>Şimdi bu noktaya gelinmiştir. Beş ay sonra –bir devrim içinde bitmek tükenmek bilmez bir zaman parçasıdır bu– La Marck Kontu Elçi Mercy üzerinden, Kraliçe’nin Mirabeau ile pazarlık yapmaya, yani onu satın almaya hazır olduğu haberini alır. Ne mutlu ki iş işten geçmemiştir: İlk teklif gelince Mirabeau, fırlatılan altın yemi havada kapar. XVI. Louis’nin her biri iki yüz elli bin <em>livre</em>’lik dört borç senedini, hepsi birden bir milyon, kendi eliyle imzalayıp hazır tuttuğunu ve bunların ona Ulusal Meclis’in toplantısı bittiğinde teslim edileceğini –“Bana iyi hizmetlerde bulunması şartıyla,” diye eklemiştir– sabırsızlıktan içi içini yiyerek haber alır. Ve bu yüksek mahkeme üyesi yıllar boyu icra memurlarının, zabıtanın nefes aldırmadığı bu adam, borçlarının tek bir kalem darbesiyle yok oluverdiğini ve kendisini ayda altı bin <em>livre</em>’in beklediğini görür görmez, “öyle bir sarhoşluk içinde sevinç haykırışlarına boğuldu ki, bu tezahüratın derecesi beni ilk anda şaşırttı.” (La Marck Kontu) Aynı o her zaman herkesi ikna ettiği, hep başarılı olmuş o ateşiyle bu kez kendi kendini, hem kralı, hem devrimi hem de ülkeyi yalnızca kendisinin kurtarabileceğine ikna eder. Mirabeau birdenbire, paralar ceplerinde tıngırdamaya başlayalı beri, kendisinin, devrimin o kükreyen aslanının, aslında hep ateşli bir kralcı olageldiğini hatırlar. 10 Mayıs günü kendini satışının makbuzunu şu sözlerle imzalar: Kral’a “sadakat, gayret ve cesaret” ile hizmet etmek yükümlülüğünü üstlenmektedir.</p>
		<blockquote>
			<p>Ben, monarşik prensiplerimi daha önce de, hatta sarayda yalnızca zaaf teşhis ettiğim ve Maria Theresia’nın kızının ruhu ve düşünceleri hakkında bilgi sahibi olmadığım ve bu kadar yüksek mevkide bir müttefikim olabileceğini tahmin etmediğim günlerde de beyan etmiş bulunuyordum. Hatta, gerçi adil, fakat yanlış yöne sevk edilmiş bir kraldan ne hak ne de mükâfat bekleyebileceğime inandığım zamanlarda bile hükümdara hizmetim olmuştur. Fakat asıl bana gösterilen güven, cesaretimi pekiştirdiği ve prensiplerimin kabul edilmesinin verdiği şükran hissi içime kuvvet doldurduğu zaman elimden neler gelmeyecektir ki. Ben her zaman olduğum gibi olacağım: monarşik iradenin kanunca kurulu haliyle savunucusu ve hürriyetin, kraliyet iradesi tarafından tasdik gördüğü nispette bir havarisi. Yüreğim, aklın kendisine önceden çizmiş olduğu yolu takip edecektir.</p>
		</blockquote>
		<p>Bu coşup taşmalara rağmen iki taraf da şunu gayet iyi bilmektedir: Bu sözleşme, pek de öyle onurlu bir sözleşme değildir; daha çok, gün ışığı görmemesi gereken bir şeydir. Bunun için, Mirabeau’nun şahsen hiçbir zaman sarayda görünmemesi, Kral’a tavsiyelerini yalnızca yazılı yoldan ulaştırması kararlaştırılır. Mirabeau, sokak için devrimci olmalı, Ulusal Meclis’te Kral’ın davası için çalışmalıdır – bulanık bir iştir bu, kimsenin kazanmayacağı ve kimsenin ötekine güvenemeyeceği bir iş. Mirabeau hemen işe girişir ve hükümdara tavsiyelerle dolu mektup üzerine mektup döşenir; fakat mektupların asıl adresi Kraliçedir. Onun umudu –Kral’ın hükmü yoktur, bunu çok geçmeden görmüştür– Marie-Antoinette tarafından anlaşılmaktır. “Kral’ın,” diye yazar hemen ikinci notunda, “yalnızca <em>bir </em>adamı vardır ve bu adam, karısıdır. Karısı için, kraliyetin otoritesi tekrar sağlanmadığı müddetçe, emniyet yoktur. Tahmin ederim ki, taht olmaksızın yaşamak istemeyecektir; fakat şundan ise eminim ki, hayatını kurtarabilmesi için, aynı zamanda tahtı da kurtarması icap etmektedir. Bir kadının ve bir çocuğun at üzerinde neler yapabileceğini göstermenin zamanı gelecek, belki de pek yakında gelecektir. Onun ailesinde bu denenmiştir, fakat o an gelene kadar her şey hazırlanmalı ve tesadüflerin yardımıyla olsun, küçük ayarlamalarla olsun, sıradışı bir buhranın sıradan adamlarla atlatılacağına inanılmamalıdır.” Bu sıradışı, bu alışılmadık adam, Mirabeau, açıkça kendisini sunmaktadır. O hırçınlaşmış dalgaları sözün üç uçlu mızrağıyla nasıl kendi kabarttıysa öyle yatıştırabileceğini ummaktadır: Kendinden fazlasıyla emin tavrı, özgüveninin kızışmışlığı içinde kendini bir taraftan şimdiden Ulusal Meclis’in başkanı, öbür taraftansa Kral ile Kraliçe’nin başbakanı olarak görür. Fakat Mirabeau yanılmaktadır. Marie-Antoinette bir an bile olsun, bu <em>mauvais sujet</em>’ye gerçekten iktidar vermeyi düşünmez. Vasat insan, şeytani insana her zaman, içgüdüsünden gelen bir kuşkuyla bakmıştır, Marie-Antoinette de karşısına ilk ve son çıkan deha olan bu kişinin ölçüye sığmaz ahlakdışılığını hiç mi hiç kavrayamaz. Onun karakterinin pervasız dolambaçları karşısında yalnızca huzursuzluk hisseder, titanlara has ihtirası Kraliçe’yi kazanmaktan çok ürkütür. Bu yüzden Marie-Antoinette’in en gizli düşüncesi, bu vahşi, kaba kuvvete eğilimli, ölçüsüz, ne yapacağı belli olmaz adamı, kendisine duyulan gerek ortadan kalkar kalkmaz, hemen parasını ödeyip başından savmaktır. Satın alınmıştır, öyleyse öncelikle gayretle çalışmalıdır, ödenen onca para karşılığında tavsiyeler vermelidir, çünkü akıllıdır ve beceriklidir. Tavsiyeleri okunacaktır, bunların içinden fazla eksantrik ve fazla cüretle düşünülmüş olmayanları kabul edilecektir, hepsi o kadar. Bu ajitasyon ustasına Ulusal Meclis’te “doğru dava” adına oylamalarda ihtiyaç vardır, olup biteni öğrenip bildirmesi ve barış için arabuluculuk etmesi için ihtiyaç vardır ona, bir de olsa olsa, kendi rüşvet yemiş biri olarak, başkalarını rüşvetle kazanmak için ihtiyaç vardır. Bu aslan, Ulusal Meclis’te kükremeli ve aynı zamanda, tasmasını saraya teslim etmelidir. Böyle düşünür Marie-Antoinette bu olağanüstü boyutlu zekâ karşısında, fakat işe yararlığına gereğinden az inandığı, “ahlaklılığı”nı her zaman aşağı gördüğü, dehasını ise ilk saniyesinden son saniyesine kadar hiçbir zaman fark etmediği bu insana, bir damlacık olsun gerçek güven duymaz.</p>
		<p class="gap">Çok geçmeden, ilk coşkunun balayı havası dağılmıştır. Mirabeau, mektuplarının bir fikir ateşi tutuşturacak yerde, yalnızca kraliyet kâğıt sepetini doyurduğunu fark eder. Fakat ister kendini beğenmişlikten olsun, ister vaat edilen para sebebiyle, sarayı tavsiye yağmuruna tutmaktan geri durmaz. Yazılı önerilerinin meyve vermediğini görünce de son çabaya girişir. Politikadaki deneyiminden olsun, kadınlarla geçirdiği sayısız maceradan olsun bilmektedir ki, elindeki asıl güç, en güçlü yönü yazıları değil konuşmalarıdır; yarattığı elektriklenmenin en karşı koyulmaz, en dolaysız şekli şahsından kaynaklanandır. Bunun için dur durak bilmeden, aracı kişi olan La Marck Kontu’na, kendisine nihayet Kraliçe’yle bir görüşme fırsatı vermesi için ısrarda bulunur. Bir saatlik bir konuşma olsa, Kraliçe’nin güvensizliği, daha önce yüzlerce başka kadında olduğu gibi, hemen hayranlığa dönüşecektir. Bir kere, yalnızca bir kere huzura kabul edilse! Çünkü özgüvenini sarhoş eden bir düşünce vardır: O bir sefer, son sefer olmayacaktır. Onu bir kere tanıyan, bir daha çekiminden kurtulamaz.</p>
		<p>Marie-Antoinette uzun süre direnir, sonunda razı olur ve Mirabeau’yu 3 Haziran günü Saint-Cloud Sarayı’nda kabul etmeye hazır olduğunu bildirir.</p>
		<p>Tabii ki bu karşılaşma, tamamen sır olarak kalmak zorundadır; talihin garip bir cilvesi olarak Mirabeau’nun elde ettiği şey, Kardinal de Rohan’ın dolandırılmış bir budala olarak rüyasını gördüğü şeydir: bir ağaçlığın kuytusunda bir bahçe sahnesi. Saint-Cloud Parkı’nda, ki bunu aynı yaz Hans Axel von Fersen de öğrenmiştir, bir sürü gizlenecek köşe vardır. Kraliçe, “Ben bir yer buldum,” diye yazar, Mercy’ye, “Gerçi rahat değil, fakat onunla buluşmaya ve evle bahçe tarafından gelebilecek rahatsızlıkları uzak tutmaya müsaittir.”</p>
		<p>Zaman olarak pazar sabahı, saat sekiz belirlenir, sarayın henüz uyuduğu ve muhafızların ziyaretçi geleceğini tahmin etmediği bir saat. Mirabeau, kuşkusuz heyecan içinde, geceyi kız kardeşinin Passy’deki evinde geçirir. Bir araba kendisini sabah erken Saint-Cloud’ya götürür, arabacı olarak hizmetinde bulunan adam, kılık değiştirmiş olan yeğenidir. Arabayı gizli bir yerde bekletir Mirabeau, sonra bir komplocu gibi şapkasını iyice yüzüne indirip yakasını kaldırır ve önceden kararlaştırılmış ve özellikle kilitlenmeden bırakılmış bir yan kapıdan Kraliyet Parkı’na girer.</p>
		<p>Çok geçmeden çakıltaşlarının üzerinde hafif ayak sesleri duyar. Kraliçe, yanında hiç kimse olmaksızın belirir. Mirabeau eğilmek ister; fakat Marie-Antoinette’in bu ayaktakımı aristokratının, o tutkunun mahvettiği, çiçek hastalığının kemirdiği, darmadağınık saçlarla çevrili, kaba ama yine de güçlü yüzünü gördüğü anda ister istemez ürperdiği görülür. Mirabeau, bu dehşeti fark eder, buna çoktan aşinadır. Bilmektedir ki her zaman, bütün kadınlar, o tatlı Sophie Voland dahil, kendisini ilk gördüklerinde böyle bir dehşete kapılıp geri çekilmiştir. Fakat çirkinliğindeki dehşet uyandıran o Medusa gücünde aynı zamanda, karşısındakini kavrayıp tutan bir şey de vardır; bu ilk ürküntüyü her zaman bir şaşkınlığa, bir hayranlığa ve –Hem de ne kadar sık!– alabildiğine ölçüsüz bir ihtirasa çevirmeyi başarmıştır.</p>
		<p>Kraliçe’nin bu saatte Mirabeau’yla ne konuştuğu sır olarak kalır. Şahitleri olmadığından, bütün anlatılanlar, her şeyi bildiğini iddia eden nedime Madam Campan’ınkiler dahil, yalnızca hikâye ve tahmindir. Bilinen yalnızca şudur: Mirabeau Kraliçe’yi değil; Kraliçe Mirabeau’yu kendi iradesi altına almıştır. Miras aldığı ve kraliyetin ebedî etkisine sahip halesiyle bezenen yüceliği, doğal onuru ve –aslında sebat yoksunu biri olan Marie-Antoinette’i ilk konuşmada olduğundan hep daha akıllı, daha enerjik ve daha kararlı gösteren– aklının uyanıklığı, Mirabeau’nun kolay alevlenen, gösterişli yaradılışı üzerinde karşı konulmaz bir sihir etkisi yapar. Cesaret hissedeceği yerde, sempati hissetmektedir. Daha heyecanı geçmemiştir, parktan ayrılırken, yeğeninin kolunu yakalar ve o kendine özgü ateşli haliyle şöyle der: “Harika bir kadın, gayet kibar ve gayet bedbaht. Ama ben, onu kurtaracağım.” Marie-Antoinette tek bir saat içinde, rüşvetçi ve sallantılı birini kararlı birine çevirmiştir. “Bana hiçbir şey engel olamaz, sözümü tutmamaktansa ölürüm,” diye yazar Mirabeau, aracılıkla görevli La Marck’a.</p>
		<p>Elimizde, Kraliçe’nin bu karşılaşmayla ilgili bir görüşü yok. Habsburglu dudaklarından hiçbir söz, tek bir minnet ya da güven sözü dahi çıkmamıştır. Mirabeau’yu bir daha hiç görmek istememiş, ona tek bir satır olsun yazmamıştır. O karşılaşmada da onunla bir pakt kurmuş değildir; yalnızca onun kendisine olan sadakatini kabul etmiştir. Ona yalnızca, uğruna kendisini feda etme izni vermiştir.</p>
		<p>Mirabeau bir söz vermiştir, daha doğrusu: iki söz. Kral’a sadakat yemini etmiştir, bir de halka: Mücadelenin orta yerinde ve aynı zamanda bu tarafın da, öbür tarafın da genelkurmay başkanıdır. Bir politikacının hiçbir zaman, böyle ikili bir rolden daha tehlikeli bir görev üstlendiği olmamış, kimse de bu rolü ondan daha dâhiyane bir şekilde sonuna kadar oynamamıştır (Wallenstein, onun yanında acemi çaylak kalır). Mirabeau’nun o dramatik haftalar ve aylar boyunca ortaya koyduğu verim, yalnızca bedeni bakımdan bile eşsizdir. Mecliste ve kulüplerde konuşmalar yapar, ajitasyon ve kulis çalışmalarını sürdürür, misafirler kabul eder, okur, çalışır, öğleleri Meclis için raporlar, önergeler yazar, akşamlarıysa Kral için gizli raporlar. Üç-dört kâtip aynı zamanda çalışmakta, yine de konuşmasının o uçup giden acelesine yetişememektedir, oysa onun tükenmek bilmez gücü için bütün bunlar bile yeterli değildir. O daha çok iş ister, daha çok tehlike, daha çok sorumluluk ve aynı zamanda, hepsine ek olarak, yaşamak ve hayatın tadını çıkarmak. Bir ip cambazı gibi dengeyi korumaya çalışır, bazen sağa, bazen sola eğilir, o olağanüstü yaradılışının her iki temel gücünü, ileriyi gören politikacı zihnini de, kanı kaynayan, karşı durulmaz ihtirasını da, tamamen her iki davanın da hizmetine adar, vuruş ve siper alma arasında şimşek hızıyla geçişler yapar, kılıcını o denli hızlı sallar ki, kimi hedef aldığını kimse bilmez: Kral’ı mı yoksa halkı mı? Fakat böyle bir çelişki sürgit ayakta tutulamaz. Kuşkular belirmeye başlamıştır bile. Marat ona, “Satılmış!” der, Fréron ise, sokak lambası<a class="si-noteref epub-type_noteref" href="#f185" id="ref_f185">185</a> ile tehditler savurur. “Daha çok fazilet, daha az kabiliyet,” diye seslenirler kendisine Ulusal Meclis’te; fakat o, gerçekten başı dönmüş halde, korku bilmez, yılgınlık bilmez, borçlarını herkesin bildiği Paris’te, yeni kazandığı serveti aldırış etmeden dağıtmaya başlar. Halkın şaşırması, mırıldanması ve birdenbire nasıl olup da böyle prenslere layık bir hayat yaşayabildiğini, olağanüstü ziyafetler verebildiğini, Buffon’un kütüphanesini satın alabildiğini, opera şarkıcısı ve fahişe kadınlara dizi dizi elmaslar takabildiğini sorması onu ilgilendirmez; o, Zeus gibi, fırtınaların içinden korkmadan yürür durur, çünkü kendini fırtınaların efendisi olarak görmektedir. Biri kendisine saldırdı mı, hemen öfkenin gürzüyle, hicvinin şimşeğiyle yere serer, Filistîleri yere seren bir başka Samson’dur.<a class="si-noteref epub-type_noteref" href="#f186" id="ref_f186">186</a> Altında uçurum, etrafında kuşku, arkasında ölüm tehlikesi olunca içindeki dev gücü nihayet gerçek ve kendine uyan ortamında hissetmekte, karşılaştırma kabul etmeyen o on adamlık gücü, tam bir alev olmuş bu karar günlerinde, sönmesine ramak kalmışken, dev gibi yükselip gücünü tüketmektedir. Sonunda bu sıradışı adama, kendi dehasına uyan bir ölçü verilmiştir: kaçınılmazı önlemek, kadere dur demek görevi; varlığının bütün ağırlığıyla kendini olayların ortasına atar ve milyonlara karşı tek başına, devrimin kendi döndürmeye başladığı o devasa çarkını geri çevirmeye çalışır.</p>
		<p class="gap">Bu iki tarafa karşı mücadeledeki atılganlığın hayranlık uyandıran tarafını, bu ikili oyunun azametli yönünü kavrayabilmek Marie-Antoinette’inki gibi çizgisi dümdüz bir karakterin siyasi kavrama gücünün harcı değildir. Mirabeau’nun yayımladığı makalelerin cüreti, verdiği öğütlerin şeytaniliği arttıkça onun, temelde objektif düşünen aklı da o ölçüde korkuya kapılır. Mirabeau’nun aklındaki şudur: Dinsizin hakkından imansızla gelecek; devrimi, devrimin aşırılığıyla, anarşisiyle mahvedecektir. Koşulları düzeltmek mümkün değilse, o zaman –böyle der Mirabeau’nun o adı kötüye çıkmış <em>politique de pire</em>’i<a class="si-noteref epub-type_noteref" href="#f187" id="ref_f187">187</a>– olabildiğince tez elden, daha da kötüleştirmelidir, tıpkı iyileşmeyi hızlandırmak için uyarıcı ilaçlarla krizin patlak vermesine çalışan hekimin yaptığı gibi. Halk hareketini geriletmek yerine onu ele geçirmeli, Ulusal Meclis’e tepeden saldırmak yerine halkı Ulusal Meclis’i def etmesi için gizliden gizliye kışkırtmalı, huzur ve barış umudu beslemek yerine ülkede haksızlığı, huzursuzluğu en üst kızışma noktasına kadar çıkarmalı ve böylece güçlü bir düzen ihtiyacı, eski düzene dönme ihtiyacı yaratmalı, bu arada hiçbir şeyden ürkmemeli, içsavaştan bile ürkmemelidir – böyle der Mirabeau’nun ahlakdışı ama siyasi bakımdan ileri görüşlü teklifleri. Fakat böyle bir cüret karşısında, sesi bir hücum borusu gibi yükselerek, “Dört düşman var, koşa koşa gelen: vergiler, iflas, ordu ve kış. Bir karar verilmeli ve olaylara hazırlıklı olunmalı, bunlar idare altına alınmalıdır. Kısacası, içsavaş katidir ve belki mecburidir,” dediğinde, böyle gözü kara tahminler karşısında kraliçenin yüreği titrer. “Nasıl olur da Mirabeau ya da başka bir varlık, bir içsavaş çıkarmanın mümkün olabileceğini ve hele bu vaktin şimdiden gelmiş olabileceğini düşünebilir,” yanıtını verir, dehşet içinde ve bu tasarıyı “baştan başa çılgınlık” olarak adlandırır. Her çareye, bu arada en korkuncuna da başvurmaya hazır olan bu ahlak düşmanına karşı duyduğu güvensizlik, yavaş yavaş göz ardı edilemez bir hal almaya başlar. Mirabeau boş yere, “gök gürlemeleriyle bu korkunç uyuşukluğu kovalama”ya çabalar, onu dinleyen olmaz, yavaş yavaş da kraliyet ailesinin ruhundaki bu kayıtsızlığa karşı duyduğu öfke <em>royal bétail</em>’a, kasabın gelmesini sabırla bekleyen kral kılığındaki bu koyun yaradılışına karşı belli bir aşağılamaya dönüşür. Çoktan bilmektedir ki, bu iyiye yalnızca kayıtsızca açık, gerçek eyleme ise kabiliyetsiz olan saray için verdiği mücadele boşunadır. Fakat mücadele onun yapısında vardır. Kendisi de kaybolmuş bir adamken, kaybolmuş bir dava uğruna mücadele eder, kendisi o büyük, kara dalgaya kapılmışken, bir kez daha Kral ile Kraliçe’ye şu umutsuz kehanetiyle seslenir:</p>
		<blockquote>
			<p>İyi, ama zayıf Kral! Bedbaht Kraliçe! Kör bir güven ile aşırı bir güvensizlik arasında bocalamanın sizi sürüklediği şu dehşetli uçurumu görsenize! İki tarafa da bir kere daha gücünü toplama fırsatı kalıyor; fakat bu, son fırsat olacak. Bunu kullanmaktan vazgeçilirse ya da bu iş başarısızlıkla neticelenirse, bu devletin üstünü bir matem tülü kaplayacak. Ne olacak devlete? Nereye sürüklenecek, yıldırımın çarptığı ve fırtınanın oraya buraya savurduğu gemi? Bilmiyorum. Fakat ben, herkesi yutan batıştan kurtulsam bile, çekildiğim köşemde daima gurur içinde kendi kendime şunu söyleyebileceğim: Ben hepsini kurtarmak için kendi mahvımı göze aldım. Fakat onlar istemedi.</p>
		</blockquote>
		<p>Onlar istemedi; Kutsal Kitap bile, eşekle öküzü aynı sabana koşmamayı<a class="si-noteref epub-type_noteref" href="#f188" id="ref_f188">188</a> buyurmuştur. Sarayın o ağırkanlı, tutucu düşünce biçimi büyük tribünün ateşli bir şekilde coşup koşan, hırs içinde dizginini, özengisini sarsalayıp duran canlılığıyla uygun adım gidememektedir. Eskidünya’dan bir kadın olan Marie-Antoinette, Mirabeau’nun devrimci doğasını anlayamaz, siyaset alanında şansını deneyen bu dâhi şövalyenin yalnızca dosdoğru yönelişini kavrayabilir, giriştiği gözü kara “ya hep ya hiç” oyununu değil. Mirabeau son dakikaya kadar, içindeki mücadele aşkı uğruna, o ölçüsüz cüretinden duyduğu gurur uğruna savaşır. Herkese karşı tek kişi, halkın kuşkusu altında, sarayın kuşkusu altında, Ulusal Meclis’in kuşkusu altında, aynı zamanda herkesle beraber ve herkese karşı oynamaktadır. Vücudu mahvolmuş halde, kanı ateşler içinde, durup durup yeniden arenaya çıkar ve oradaki bin iki yüz kişiye bir kere daha iradesini kabul ettirmeye çalışır; sonra, 1791 Martı’nda –sekiz ay boyunca hem Kral’a hem de devrime hizmet etmiştir– ölüm onu alt eder. Hâlâ konuşmasını yapmakta, hâlâ, son âna kadar, sekreterlerine dikte ettirmekte, hâlâ, son gece, iki opera şarkıcısı kadınla yatmaktadır; sonra birden, bu heybeti besleyen güç kırılır. Evinin önünde sürü sürü insanlar durmakta, devrimin kalbinin hâlâ atıp atmadığına kulak vermektedir; öldüğünde üç yüz bin kişi cenazesinin ardından gider. Panthéon, tabutunun sonsuza kadar istirahatgâhı olmak üzere ilk defa kapılarını açar.</p>
		<p>Fakat ne kadar zavallıdır “sonsuzluk” kelimesi böyle fırtına gibi ilerleyen bir zaman için! İki yıl sonra, Mirabeau’nun Kral ile bağlantısı ortaya çıkarıldığında, başka bir kararnameyle henüz toprak olmamış cesedi mezardan çıkarılıp kadavra çukuruna atılacaktır.</p>
		<p class="gap">Mirabeau’nun ölümünde susan yalnızca saraydır, niçin sustuğunu da bilmektedir. Madam Campan’ın anlattığı o saçma, Marie-Antoinette’in gözünde bir yaş damlasının pırıldadığını görüldüğü hikâyesi rahatça bir kenara itilebilir. Bundan daha inanılmayacak bir şey olamaz; çünkü Kraliçe, bu beraberliğin bitişini içinin rahatladığını açığa vuran bir iç geçirmeyle karşılamış olsa gerektir: Bu adam, hizmetçilik edemeyecek kadar büyük, itaat gösteremeyecek kadar cüretli olmuş; saray ondan sağlığında korkmuştur, hatta ölüsünden bile korkmaktadır. Daha Mirabeau hırıltılar içinde yatağında can çekişirken evine, saraydan güvenilir bir ajan gönderilir; Mirabeau’ nun yazı masasından kuşkulu mektuplar hemen yok edilecek, böylece her iki tarafın da utanç duyduğu –Mirabeau’nun, saraya hizmet ettiği için, Kraliçe’ninse onu kullandığı için– o anlaşma gizli kalacaktır. Fakat onun ölümüyle, monarşiyle halk arasında arabuluculuk etme olasılığı olan son adam ortadan kalkmaktadır. Şimdi Marie-Antoinette ile devrim, kafa kafaya gelmişlerdir.</p>
	</div>
	<div class="si-footnotes html5_section epub-type_footnotes">
		<div class="si-footnote html5_aside epub-type_footnote" id="f184"><a class="si-backref" href="#ref_f184">184</a><span class="si-footnote-text">. (İsp.) Boğa güreşi sırasında boğanın boynuna ve sırtına saplanan süslü, dikenli, sivri mızrak. (Y.N.)</span></div>
		<div class="si-footnote html5_aside epub-type_footnote" id="f185"><a class="si-backref" href="#ref_f185">185</a><span class="si-footnote-text">. Jacques-René Hébert’in, “Papa sokak lambasına, rahipler akıl hastanesine,” düsturuna gönderme. (Y.N.)</span></div>
		<div class="si-footnote html5_aside epub-type_footnote" id="f186"><a class="si-backref" href="#ref_f186">186</a><span class="si-footnote-text">. Şimşon olarak da bilinir. İsrailoğullarının efsanevi gücüyle tanınan savaşçı kahramanı. Tanrı <span class="char-style-override-25">Dagon’a</span> adanan büyük Filistî tapınağını yerle bir etmiştir. (Ç.N.)</span></div>
		<div class="si-footnote html5_aside epub-type_footnote" id="f187"><a class="si-backref" href="#ref_f187">187</a><span class="si-footnote-text">. (Fr.) Beterin beteri politikası. (Ç.N.)</span></div>
		<div class="si-footnote html5_aside epub-type_footnote" id="f188"><a class="si-backref" href="#ref_f188">188</a><span class="si-footnote-text">. Eski Ahit, “Yasa’nın Tekrarı”, 22:10 (“Çift sürmek için eşeği öküzle birlikte koşmayacaksın”). (Y.N.)</span></div>
	</div>
</body>
</html>