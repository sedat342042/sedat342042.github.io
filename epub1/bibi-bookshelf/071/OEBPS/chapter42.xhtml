<?xml version="1.0" encoding="UTF-8" standalone="no"?><html xmlns="http://www.w3.org/1999/xhtml" xmlns:epub="http://www.idpf.org/2007/ops">
<head>
	<title>Marie Antoinette</title>
	<link href="main.css" rel="stylesheet" type="text/css"/>
<meta name="Adept.resource" value="urn:uuid:60791d9f-e32d-4515-8960-594a479c0671"/>
</head>
<body class="chapter epub-type_chapter">
	<div class="container html5_section">
		<h1>Duruşma</h1>
		<p>Conciergerie’de geçen yetmiş gün, Marie-Antoinette’i yaşlı ve hastalıklı bir kadın haline getirmiştir. Gün ışığına alışkanlığını tamamen kaybetmiş gözleri şimdi kızarmış, gözyaşlarından iltihaplanmıştır, dudakları son haftalarda çektiği ağır, dinmek bilmez kan kaybı yüzünden dikkati çekecek derecede solgundur. Artık üstüne sık sık çöken yorgunlukla mücadele etmek zorunda kalmakta, hekim kendisine günde birkaç defa kalbi kuvvetlendirici ilacını vermektedir. Fakat bilir ki, bugün tarihî bir gün başlamaktadır, bugün yorgun olamaz, mahkeme salonunda hiç kimse bir kraliçenin ve imparator kızının zayıflığıyla alay edememelidir. Yorulmuş bedeninden, çoktan durulup dinmiş duygularından olanca zindeliği bir kere daha çekip çıkarmalıdır, sonra bu beden uzun zaman, sonsuza kadar dinlenebilir. Yalnızca iki şey vardır, Marie-Antoinette’in yeryüzünde yapacağı: başı dik olarak kendini savunmak ve başı dik olarak ölmek.</p>
		<p>Fakat içi kararlılıkla dolu olan Marie-Antoinette, mahkeme karşısına dış görünüşüyle de saygınlık uyandıracak gibi çıkmak istemektedir. Halk hissetmelidir ki, bugün sanık olarak mahkeme salonunda gördüğü kadın bir Habsburgludur ve bütün tahttan indirme kararnamelerine rağmen bir kraliçedir. Ağarmış saçını başka zaman olduğundan daha büyük bir özenle ortadan ayırır. Başına pileli, taze kolalanmış, beyaz bir keten bone oturtur, bunun iki yanından aşağı matem tülü inmektedir; Marie-Antoinette Devrim Mahkemesi’nin karşısına XVI. Louis’nin, Fransa’nın son kralının dul karısı olarak çıkmak ister.</p>
		<p>Saat sekizde büyük salonda hâkimlerle jüri üyeleri, başkan olarak Robespierre’in memleketlisi Herman, savcı olarak Fouquier-Tinville toplanırlar. Jüri üyeleri bütün sınıflardan derlenmiştir, eski bir marki, bir cerrah, bir limonatacı, bir müzisyen, bir matbaacı, bir perukacı, eski bir rahip ve bir marangoz; savcının yanında, duruşmanın seyrini denetlemek için, Güvenlik Komisyonu’nun birkaç üyesi yer almıştır. Salon ise tıka basa doludur. Yüz yılda bir kere çıkar, bir kraliçeyi idam mahkûmu sandalyesinde görme fırsatı.</p>
		<p>Marie-Antoinette sakin bir tavırla içeri girer ve yerini alır; kendisine kocasına olduğu gibi özel bir koltuk ayrılmamıştır, çıplak bir tahta sandalyedir oturacağı yer; hâkimler de XVI. Louis’nin bir merasim havası içinde yapılan duruşmasında olduğu gibi, Ulusal Meclis’in seçilmiş temsilcileri değil, o karanlık vazifesini her gün, herhangi bir zanaat gibi icra eden jüridir. Fakat seyirciler, Marie-Antoinette’in bitkin ama yılgınlık taşımayan yüzünde heyecanın ve korkunun bir işaretini boşu boşuna arar. Dimdik, kararlı tavrıyla duruşmanın başlamasını bekler. Hâkimlere de, salona da sükûnetle bakmakta ve gücünü toplamaktadır.</p>
		<p>İlk olarak Fouquier-Tinville ayağa kalkar ve iddianameyi okur. Kraliçe hemen hiç dinlememektedir. Karşısına çıkarılacak ne varsa zaten bilmektedir. Dün her birini avukatıyla incelemiştir. Bir kere olsun, en sert suçlamalarda bile, başını kaldırmaz, parmakları kayıtsızlıkla sandalyesinin kolu üzerinde oynamaktadır, “piyano çalar gibi”.</p>
		<p>Sonra kırk bir tanığın resmî geçidi başlar: Yeminleri uyarınca, “nefret ve korku hissetmeksizin hakikati, bütün hakikati” söyleyeceklerdir. Dava telaş içinde hazırlandığından –son günlerde gerçekten işi başından aşkındır zavallı Fouquier-Tinville’in, sıra Jirondenlere gelmiştir bile, Madam Roland’a ve daha yüzlercesine– bu yüzden çeşit çeşit suçlama herhangi bir zaman ya da mantık silsilesi olmaksızın, karmakarışık bir halde öne sürülür. Tanıklar kâh 6 Ekim günü Versailles’da, kâh 10 Ağustos günü Paris’te olanlardan, kâh devrimden önceki, kâh sonraki suçlardan bahsetmektedir. Bu ifadelerden çoğunun bir değeri yoktur, birkaçı düpedüz gülünçtür, örneğin hizmetçi kız Milot’nunki: 1788 yılında Coigny Dükü’nün herhangi birine, Kraliçe’nin ağabeyi İmparator’a iki yüz milyon gönderdiğini söylediğini duyduğunu iddia etmektedir; ya da daha da çılgınca olanı: Marie-Antoinette yanında, Orléans Dükü’nü öldürmek için iki tabanca taşımıştır. Ne var ki iki tanık Kraliçe’nin para havalelerini gördüklerine yemin etmektedir; fakat bu can alıcı belgelerin asılları ortaya konulamaz; Marie-Antoinette’in İsviçreli muhafızların kumandanına göndermiş olduğu iddia edilen bir mektup da keza ortada yoktur: “Sizin İsviçrelilere güvenilebilir mi, icap ettiği zaman cesurca direnecekler mi?” Marie-Antoinette’in elinden çıkmış tek bir yazılı kâğıt konulmamıştır ortaya, Temple’ da el konulan, içinde özel eşyasının olduğu mühürlü pakette de kanıt olabilecek bir şey yoktur. Çocuklarıyla kocasının saçlarından birer perçem, Prenses Lamballe’in ve gençlik arkadaşı olan Hessen-Darmstadt Eyalet Kontesi’nin minyatür portreleri, not defterinde çamaşırcısı olan kadınla hekiminin adresi: İddia makamının işine yarayacak tek bir nesne çıkmaz. Bu yüzden savcı durup durup genel suçlamalara dönmeye çalışır; fakat Kraliçe, bu defa hazırlıklıdır, belki ön soruşturmada olduğundan da daha sağlam, daha emin bir şekilde yanıt verir. İş şunun gibi tartışmalara dökülür:</p>
		<p>“İçinde tertip ettiğiniz eğlencelerde daima ilahe gibi ortaya çıktığınız küçük Trianon’un tadilatı ve mefruşatı için lazım gelen parayı nereden aldınız?”</p>
		<p>“Bu masraflar için bir fon tahsis edilmişti.”</p>
		<p>“Bu fon herhalde epey büyüktü; çünkü o küçük Trianon devasa meblağlara mal olmuş olsa gerek.”</p>
		<p>“Küçük Trianon’un dev meblağlara ve hatta benim kendimin istediğinden de fazlasına mal olduğu doğru olabilir. İnsan gitgide daha çok masrafa gömülüyor. Ayrıca, her şeyin aydınlatılmasını ben, herkesten daha çok arzu ederim.”</p>
		<p>“Madam La Motte’u ilk defa görüşünüz küçük Trianon’da olmadı mı?”</p>
		<p>“Ben onu hiçbir zaman görmedim.”</p>
		<p>“La Motte, o meşhur kolye skandalında sizin kurbanınız değil miydi?”</p>
		<p>“Olamazdı, çünkü kendisini tanımıyordum.”</p>
		<p>“Demek onu tanıdığınızı inkâr etmekte ısrarlısınız?”</p>
		<p>“Benim sistemim inkâr etmek değildir. Ben hakikati söyledim ve söylemeye devam edeceğim.”</p>
		<p class="gap">Eğer daha bir umut olsa, Marie-Antoinette de bu umuda kapılacaktır; çünkü tanıkların çoğu tamamen çuvallamıştır. Onun korktukları arasından biri olsun onu cidden töhmet altına sokamamıştır. Savunması gittikçe şiddetlenir. Savcı, eski kralı etkileyerek, istediği her şeyi ona yaptırdığını iddia ettiğinde şu yanıtı verir: “İnsanın birisine fikir vermesi ile bir işi yaptırması farklı şeylerdir.” Duruşma sırasında başkan, ifadesinin oğlunun açıklamalarıyla tezat içinde olduğuna dikkatini çektiğinde, küçümseyen bir ifadeyle şöyle der: “Sekiz yaşında bir çocuğa istenileni söyletmek kolaydır.” Gerçekten tehlikeli sorularda ise dikkatli bir, “Bilmiyorum, hatırlamıyorum,” ile açık vermemeye çalışır. Böylece Herman bir kere bile gerçekdışı ya da çelişkili olduğu açık bir ifadesini yakalayıp kendine zafer payı çıkaramaz; saatler boyunca pür dikkat dinleyen halk bir kere bile, öfkeyle bağırarak laf atacak, bir nefret gösterisinde bulunacak ya da yurtseverce bir alkış tutturacak kadar coşmaz. Duruşma anlamsız ve ağır bir şekilde, çoğu yeri sağlam olmayan bir zeminde sürüp gider. Can alıcı, sanığı gerçekten yere seren bir ifadenin gelmesinin ve suçlamaya hareket getirmesinin zamanıdır. Hébert bu sansasyonu nihayet, o dehşetli ensest suçlamasıyla sağlayacağını sanır.</p>
		<p>Hébert öne çıkar. Kararlılıkla, inanmış olarak, iyice duyulur yükseklikte bir sesle akıllara ziyan suçlamasını tekrarlar. Fakat çok geçmeden, bu suçlamanın inanılmaz tarafının inandırıcı bir etki yapmadığını, bütün salonda hiç kimsenin bu yozlaşmış anneye, bu insanlıktan çıkmış kadına karşı öfkeli laflar atarak nefret gösterisinde bulunmadığını fark eder; herkes dilsiz gibi oturmaktadır, sararmış ve çarpılmış bir halde. Bu zavallı haydut da o zaman, ortaya özellikle rafine bir psikolojik-politik yorum getirmek zorunda hisseder kendini. “Farz edebiliriz ki,” diye açıklar ahmak herif, “bu canice zevkin temelinde eğlenme ihtiyacı değil, bu çocuğu bedenen kendine tabi kılmak yolundaki siyasi emel bulunmaktaydı. Yani Dul Madam Capet umut etmiştir ki, oğlu günün birinde tahta çıkacaktır, kendisi de o zaman, bu yaptığı ahlaksızlıklar sayesinde, kendinde oğlunun hareket tarzını tayin etme hakkını bulacaktır.”</p>
		<p>Fakat tuhaftır ki, dünya tarihine geçen bu alıklık karşısında da dinleyiciler, neredeyse bozum edercesine bir sessizlik içinde kalır. Marie-Antoinette yanıt vermez ve hakir gören bir ifadeyle Hébert’den ötelere bakar. Bu kudurmuş rezil sanki Çince konuşmuşçasına bir kayıtsızlık içinde ve yüzünde hiçbir şey belli etmeden sandalyesinde oturmakta, etkilenmemiş görünmektedir. Başkan Herman da, bütün bu suçlamayı duymamış gibi yapar. Töhmet altında bırakılan annenin buna ne söyleyeceğini sormayı kasten unutur – ensest suçlamasının bütün dinleyicilerde, özellikle kadınlar arasında yaptığı nahoş etkiyi çoktan fark etmiştir, bunun için alelacele, bu saçma suçlamayı hemen hasıraltı eder. Derken, ne talihsizliktir ki, jüri üyelerinden biri, başkana bunu hatırlatma gayretkeşliğini gösterir: “Yurttaş Reis, sizi zanlının, Yurttaş Hébert’in iddiasına göre, kendisiyle oğlu arasında geçmiş olan hadiseler hakkında izahatta bulunmadığına dikkat göstermeye davet ederim.”</p>
		<p>Başkana artık kaçacak yer kalmamıştır. İçinden gelen hisse aykırı da olsa, artık zanlıya bu soruyu sormak zorundadır. Marie-Antoinette başını gururla ve ani bir hareketle kaldırır –genellikle kuru bir anlatımı olan <em>Moniteur</em>’de yer alan yazıda bile, “Bu esnada zanlı heyecanlanmış görünmekte,” denilecektir– ve yüksek sesle, dile gelmez bir aşağılamayla yanıtını verir: “Eğer yanıt vermediysem, tabiat bir anneye karşı böyle bir ithama herhangi bir yanıt vermeme yolunda direndiği içindir. Burada bulunan bütün annelere yöneliyorum.”</p>
		<p>Ve gerçekten salonu, yer altından gelen bir köpürme gibi, güçlü bir hareket sarar. Halktan gelen kadınlar, işçi, balıkçı, örgücü kadınlar nefeslerini tutmuş, esrarengiz bir bağ içinde şunu hissetmektedirler: Bu kadına yapılanla bütün cinslerine hakaret edilmiştir. Başkan susmaktadır, o meraklı jüri üyesi de bakışlarını indirmiştir. İftiraya uğrayan kadının sesindeki acılı öfkenin vurgusu herkesi yakalamıştır. Hébert sessiz sedasız tanık mahallinden çekilir, başardığı işten gurur duyacak halde değildir. Herkes ve belki kendisi de hissetmektedir ki, suçlaması Kraliçe’nin en güç saatinde büyük bir ahlaki zafer kazanmasına yardım etmiştir. Aşağılayacağı şeyi yüceltmiştir.</p>
		<p>Aynı akşam bu olayı öğrenen Robespierre, Hébert’e karşı duyduğu kızgınlığı dizginleyemez. O bağırıp çağıran halk ajitatörleri arasında tek siyasi kafa olan Robespierre, dokuz yaşına ermemiş bir oğlana kendi annesine yönelik olarak, korkunun ya da suçluluk duygusunun esin kaynağı olduğu saçma sapan bir suçlamayı çekip kamuoyu önüne çıkarmanın ne kadar çılgınca bir budalalık olduğunu hemen kavrar. “Hébert olacak bu ahmak,” der arkadaşlarına öfke içinde, “tutuyor kadına bir de zafer bahşediyor.” Bayağı demagojisiyle, başıbozuk hareketleriyle devrimin kutsal davasını kirleteduran bu serseri kalfa, Robespierre için zaten fazla yorucu hale gelmiştir; o akşam içinden kararını verir: Bu lekeyi temizleyecektir. Hébert’in Marie-Antoinette’e savurduğu taş dönüp kendi üzerine düşer, ölümcül bir şekilde. Birkaç ay daha geçsin, o da aynı arabada aynı yoldan geçecek, fakat Marie-Antoinette kadar cesur olamayacak, öyle ki ülküdaşı Ronsin kendisini azarlamak zorunda kalacaktır: “İş yapmanın sırasıyken adice gevezelik ettin. Şimdi hiç değilse ölmeyi öğren.”</p>
		<p class="gap">Marie-Antoinette zaferini hissetmiştir. Fakat dinleyiciler arasında bir sesin de hayretle fısıldadığını duyar: “Görüyor musun, ne kadar da gururlu!” Bunun üzerine avukatına sorar: “Cevabıma pek fazla haysiyet yüklemedim ya?” Fakat avukatı yatıştırır: “Madam, siz ne iseniz öyle kalın, o zaman fevkalade olursunuz.” Marie-Antoinette bir gün boyunca daha mücadele edecektir, dava ağır ağır sürüklenip gider, dinleyiciler ve taraflar yorulur; fakat kanamalarından dolayı bitkin halde olsa ve aralarda bir kâse çorbadan başka bir şey yemese bile, tavrıyla da, kafasıyla da kararlı ve dimdik halini korur. “İnsan bu ruhta bulunan ve bu kadar uzun ve dehşetli bir oturumun yorgunluğuna katlanmak için lazım gelen kuvvetin ne kadar büyük olduğunu tasavvura çalışmalı,” diye yazacaktır vekili anılarında, “bütün bir halkın karşısında sahnede, kana susamış düşmanlarıyla mücadele ederken onların kurduğu bütün tuzakları savuşturmak ve bu arada hem tavrını bozmamak, hem doğru ölçüyü tutturmak ve kendi kendinin gerisine düşmemek.” On beş saat mücadele etmiştir ilk gün; ikinci gün, nihayet, başkan sorgunun bittiğini ilan edip zanlıya kendi lehine ekleyeceği bir şey daha olup olmadığını soruncaya kadar ise on iki saatten fazla. Marie-Antoinette kendinden emin bir tavırla yanıt verir: “Dün şahitleri henüz tanımıyordum, bana karşı ne ifade vereceklerini bilmiyordum. Şimdi, içlerinden biri bile bana karşı müspet tek bir tane suçlama ortaya koymamış bulunuyor. Yalnızca XVI. Louis’nin karısı olduğumdan ve onun her verdiği karara uymak mecburiyetinde bulunduğumdan başka ilave edeceğim bir şey yoktur.”</p>
		<p>Bundan sonra Fouquier-Tinville ayağa kalkar ve toparlayarak iddia makamının talebinin gerekçesini sunar. Görevlendirilmiş iki avukat oldukça mülayim bir yanıt verirler: Herhalde, XVI. Louis’nin avukatının, pek kararlı bir şekilde Kral’dan yana çıktığı için, giyotine gönderilmek istendiğini hatırlarlar; bunun için daha çok, Kraliçe’ nin masumiyetini iddia etmek yerine, halkın merhametine seslenirler. Başkan, kendi tarafından jüri üyelerine suç sorusunu yöneltmeden önce, Marie-Antoinette salondan çıkarılır, mahkeme heyeti ve jüri yalnız kalırlar. Şimdi, bütün tumturaklı laflardan sonra, Başkan Herman açık seçik, nesnel bir biçimde konuşur: O ne oldukları belirsiz türlü türlü suçlamaları bir kenara bırakır ve bütün soruları özlü bir formül halinde birleştirir. Dediğine göre, Marie-Antoinette’i dava eden, Fransız halkıdır; çünkü beş yıldan beri olan bütün siyasi olaylar ona karşı tanıklık yapmaktadır. Bu bakımdan, jüri üyelerine dört soru soracaktır:</p>
		<p>Birincisi: Dışarıdaki güçlerle ve cumhuriyetin düşmanlarıyla ortak olarak, bunlara para yardımı yapmak, Fransız topraklarına girme imkânı sağlamak ve silah yoluyla zafer kazanmakta destek olmak hedefiyle gizli işler ve haberleşmeler yapıldığı kanıtlanmış mıdır?</p>
		<p>İkincisi: Avusturya Hanedanı’ndan Marie-Antoinette, Dul Madam Capet’nin böyle gizli işlere katılmış ve böyle haberleşmeleri yürütmüş olduğu kanıtlanmış mıdır?</p>
		<p>Üçüncüsü: Memlekette bir içsavaş çıkarmak için bir komplo, gizli bir örgütlenme oluşturulduğu kanıtlanmış mıdır?</p>
		<p>Dördüncüsü: Louis Capet’nin dul karısı, Avusturya Hanedanı’ndan Marie-Antoinette’in, bu komploya katıldığı kanıtlanmış mıdır?</p>
		<p>Jüri üyeleri sessizce kalkar ve bir yan odaya çekilir. Gece yarısını geçmiştir. İnsan kalabalığının iyice ısıttığı salonda mumlar titreşmekte, yürekler de onlarla birlikte gerilim ve merak içinde çarpmaktadır.</p>
		<p class="gap">Ara soru: Jüri üyelerinin hukuken nasıl karar vermesi gerekirdi? Başkan son talebinde davanın bütün o siyasi kılıfını bir kenara atmış ve suçlamaları aslında tek bir suçlamaya indirmiştir. Jüri üyelerine Marie-Antoinette’i doğaya aykırı eğilimli, zina yapan, ensest suçu işleyen, müsrif bir kadın olarak görüp görmedikleri değil, yalnızca, eski kraliçenin dış memleketlerle bağlantı içinde olup olmadığı, düşman ordularının zaferiyle memlekette içsavaş çıkmasını isteyip istemediği, bu zaferi destekleyip desteklemediği sorulur.</p>
		<p>Peki, Marie-Antoinette bu suç bakımından, hukuken suçlu mudur, suçu kanıtlanmış mıdır? Bu iki tarafı keskin sorunun yanıtı da ancak iki türlü olabilir. Kuşkusuz ki Marie-Antoinette –ki davanın güçlü tarafı budur– cumhuriyet açısından gerçekten suçludur. Bildiğimiz gibi, düşman niteliğindeki yabancı ülkelerle sürekli bağlantı içinde olmuştur. Marie-Antoinette, Fransa’nın askerî saldırı planlarını Avusturya elçisine teslim etmekle, tam iddianın anladığı anlamda, vatan hainliği suçunu gerçekten işlemiştir, kocasına tahtını ve özgürlüğünü geri verebilecek her yasal ve yasadışı çareye kayıtsız şartsız başvurmuş ve başvurmaya hazır olmuştur.</p>
		<p>Demek ki iddia haklı bir nedene dayanmaktadır. Fakat –bu da davanın zayıf tarafıdır– bu iddia hiçbir şekilde kanıtlanmış değildir. Marie-Antoinette’in cumhuriyete karşı hainlik işlediğini hiç kuşku bırakmayacak şekilde kanıtlayan belgeler bilinmektedir, basılmıştır; Viyana’da Devlet Arşivi’nde, Fersen’in geride bıraktığı belgeler olarak saklanmaktadırlar. Fakat bu davaya 16 Ekim 1793’te, Paris’te bakılmıştır ve o zaman bu belgelerden bir tanesi bile savcının eline geçebilmiş değildir. O gerçekten işlenen vatan hainliği suçunun gerçekten geçerli tek bir belgesi bile, bütün dava boyunca, jüri üyelerinin önüne konulabilmiş değildir.</p>
		<p>Demek dürüst, etki altında olmayan bir jüri için durum pek zor olacaktır. İçlerinden gelen sesi dinleseler, bu on iki cumhuriyetçi üyenin de Marie-Antoinette’i mutlaka mahkûm etmesi gerekecektir; çünkü içlerinden biri bile kuşku duyamaz ki, bu kadın cumhuriyetin ölümcül düşmanıdır, kraliyet iktidarını taviz vermeden, oğlu hesabına tekrar fethedebilmek için elinden geleni yapmıştır. Fakat hukuk, harfiyen alındığında, Kraliçe’nin tarafındadır: Suçun gerçek kanıtı eksiktir. Cumhuriyetçi olarak Kraliçe’yi suçlu görebilirler, yemin etmiş jüri üyeleri olarak ise kanıtlanmış suç dışında bir suç tanımayan kanunu saymak zorunda kalacaklardır. Fakat ne mutlu ki, küçük yurttaşların bu vicdan çatışmasına düşmesi hiç gerekmez. Çünkü bilirler ki, Konvansiyon kesinlikle adil bir hüküm istememektedir. Konvansiyon onları buraya karar vermeleri için göndermiş değil, gelip devlet için tehlikeli bir kadını mahkûm etmeleri emriyle getirmiştir. Ya Marie-Antoinette’in başını teslim edecek ya da kendi başlarından olacaklardır. Onun için bu on iki kişi aslında yalnızca göstermelik bir istişare içindedirler ve eğer bir dakikadan fazla düşünür görünüyorlarsa, bu yalnızca, aslında çoktan apaçık bir emir varken düşünülüp danışılıyormuş aldatmacasını sağlamak içindir.</p>
		<p class="gap">Jüri üyeleri sabah saat dörtte sessizce salona dönerler, hükümlerini bir ölüm sessizliği beklemektedir. Oybirliğiyle, Marie-Antoinette’in kendisine atfedilen cürümler bakımından suçlu olduğunu ilan ederler. Başkan Herman dinleyicileri uyarır –şimdi, gece yarısından bu kadar zaman sonra, çok kimse kalmamış, yorgunluk pek çoğunu evine sürmüştür– onaylayıcı her türlü işaretten kaçınacaklardır. Sonra Marie-Antoinette salona alınır. Yalnızca onun, saat sabahın sekizinden beri kesintisiz olarak mücadele eden bu kadının henüz yorgun olmaya hakkı yoktur. Kendisine jüri üyelerinin kararı okunur. Fouquier-Tinville ölüm cezası talep eder; ceza oybirliğiyle kabul edilir. Sonra başkan mahkûma herhangi bir şikâyette bulunup bulunmayacağını sorar.</p>
		<p>Marie-Antoinette, jürinin kararını ve hükmü hiç kımıldamadan, tamamen sakin bir şekilde dinlemiştir. En ufak bir şey bile dışa vurmaz, ne bir korku, ne bir öfke, ne bir zayıflık işareti. Başkanın sorusuna yanıt olan bir söz söylemez, yalnızca hayır anlamında başını sallar. Arkasına dönmeden, kimsenin yüzüne bakmadan salonu saran suskunluğun içinden geçip yürür, basamakları iner, hayatından, bu insanlardan yorulmuştur ve bütün bu ufak eziyetlerin artık bittiğinden derin bir memnunluk duymaktadır. Artık yalnızca son saat için sağlam durmak gerekmektedir.</p>
		<p>Bir an için, karanlık koridorda fazlasıyla yorulup zayıf düşmüş gözleri iyi göremez, ayağı basamağı bulamaz, duraklar, sendeler. Bir telaş, o daha düşmeden, jandarma subayı Teğmen Busne, duruşma sırasında ona bir bardak su verme cesaretini bulabilmiş tek kişi, destek vermek için kolunu uzatır. Bunun için ve ayrıca, ölüm mahkûmuna eşlik ederken şapkasını elinde taşıdığı için, hemen başka bir jandarma tarafından ihbar edilecek ve kendini savunmak zorunda kalacaktır: “Bunu yalnızca düşmesine mani olmak için yaptım ve aklıselim sahibi olan kimse bunda başka bir sebep bulamayacaktır; çünkü merdivende düşseydi, hemen bir komplo ve ihanet yaygarası çıkardı.” Kraliçe’nin iki vekili de oturum bittikten sonra gözaltına alınır; Kraliçe’nin kendilerine gizlice yazılı bir mesaj vermiş olabileceği düşünülerek üstleri aranır; hâkimler, o zavallı hukukçular, bu kadının yıkıcı enerjisinden mezara bir adım kala bile korkmaktadır.</p>
		<p>Fakat bütün bu korkunun ve endişenin kaynağı olan o zavallı, kanı çekilmiş ve yorgun kadının bütün bu çekişmelerden artık haberi olmayacaktır; sakin ve umursamaz biçimde hapishanesine çekilmiştir o. Artık hayatı yalnızca saatlerle sayılıdır.</p>
		<p>Küçük odada, masanın üstünde iki mum yanmaktadır. Bunları ölüm mahkûmuna son bir lütuf olarak sunmuşlardır, sonsuz geceden önceki gecesini karanlıkta geçirmek zorunda kalmasın diye. Şimdiye kadar fazlasıyla dikkatli olan hapishane bekçisi bir başka ricayı da artık geri çevirmeye cesaret edemez: Marie-Antoinette bir mektup yazmak için kâğıt ve mürekkep ister; yalnızlığının son ve en karanlık saatlerinde kendisi için endişelenen kimselere bir kez daha sözünü ulaştırmayı arzu etmektedir. Bekçi mürekkep, tüy kalem ve katlanmış bir kâğıt getirir ve sabahın ilk kızıllığı parmaklıklı pencereden bakarken, Marie-Antoinette son gücüyle son mektubunu yazmaya başlar.</p>
		<p>Goethe, vaktiyle, insanın ölümden önceki son ifadeleri hakkında şu harika sözü söylemiştir: “Hayatın sonunda toparlanmış olan zihinde, o zamana değin düşünülmemiş düşünceler belirir; bunlar mesut ecinniler gibidir, geçmişin zirveleri üzerine pırıl pırıl kurulurlar.” Bu ölüm mahkûmunun son mektubu üzerinde de böyle esrarengiz bir veda ışığının pırıltısı vardır; Marie-Antoinette’in, ruhunu, kocasının kız kardeşi ve artık çocuklarının da hamisi olan Madam Elisabeth’e yazdığı bu veda mektubunda olduğu kadar güçlü ve berraklığa kararlı bir şekilde toparladığı hiç görülmüş değildir. Küçük, eski püskü bir hapishane masasında yazılmış bu kâğıdın üstündeki satırların yazılışı Trianon’daki o altın kaplamalı yazı masasından uçup giden bütün o kâğıtlardakilerden daha sağlam, daha emin, neredeyse erkekçedir; dil burada daha saf bir biçim almakta, duygu artık çekingenlik göstermemektedir: Sanki ölümün estirdiği iç fırtına bu trajik kadının felaket demek olacak kadar uzun bir zaman boyunca kendi derinliğini görmesine engel olan huzursuzluk bulutlarını yırtıp atmıştır. Marie-Antoinette yazar: </p>
		<div class="letter html5_section">
			<p>Sana, sevgili kardeşim, son defa yazıyorum. Az önce mahkûm edildim, yalnızca cürüm işlemişler için olan, rezilane bir cezaya değil, aynı zamanda ağabeyini yeniden bulmaya. Onun kadar masum olarak, ben de onun son anlarındaki haline benzeyeceğimi umut ederim. Sakinim, vicdanından gelen bir itham olmayınca insan nasıl olursa öyle. Zavallı çocuklarımı terk edeceğime derinden üzülüyorum. Bilirsin ki, ben yalnızca onlar için yaşadım ve senin için, benim iyi, şefkatli kardeşim. Sen, bizimle kalmak için, dostluğun uğruna her şeyi feda etmiş olan sen – ne vaziyette bırakıyorum seni! Davanın iddianamesi vesilesiyle öğrendiğime göre kızımı, senden ayırmışlar. Ah, benim zavallı küçüğüm! Ona yazmaya cesaret edemiyorum, mektubumu almayacaktır – bu mektubun bile senin eline geçip geçmeyeceğini bilmiyorum. İkisi için de sana hayır duamı gönderiyorum. Umarım ki ileride, büyüdükleri zaman, seninle bir araya gelebilsinler ve senin şefkatli itinanı tadabilsinler. İkisi de, durmadan onlara öğrettiğimi hatırlasın: Prensipler ve insanın kendi vazifelerini sıkı sıkıya takip etmesi hayatın en mühim temelidir; birbirlerine gösterecekleri dostluk ve itimat onları mesut edecektir. Abla olarak kızım, daha büyük olan tecrübesinin ve dostluğunun kendisine ilham edeceği tavsiyelerle kardeşine her zaman destek olması gerektiğini hissetsin. Oğlum ise ablasına, dostluktan ileri gelen her türlü ihtimamı ve hizmeti göstersin. Nihayet ikisi de, ömürlerinin her vaziyeti içinde yalnızca birlikleri sayesinde sahiden mesut olacaklarını hissetsin. Bizi misal alsınlar! Dostluğumuz bize çektiğimiz acılar içinde ne kadar çok teselli vermiştir! Ve saadet, eğer insan bir dostla paylaşabiliyorsa, çift kat tat verir. Fakat insan kendi ailesinde olduğundan daha şefkatli, daha içten bir dostu nerede bulabilir? Oğlum babasının burada ihtiyaten tekrar ettiğim son sözlerini asla unutmasın: Asla bizim ölümümüzün intikamını almaya gayret etmesin!</p>
			<p>Sana yüreğimi çok acıtan bir meseleden bahsetmek isterim. Bu çocuğun sana ne kadar ıstırap vermiş olacağını biliyorum, onu affet, sevgili kardeşim, onun önündeki büyük gençliği düşün ve bir çocuğa istenen şeyi söyletmenin, hatta kendisinin bile anlamadığı şeyi söyletmenin ne kadar kolay olduğunu düşün. Umut ederim ki, senin ikisine de gösterdiğin sevginin ve şefkatin kıymetini bileceği bir gün gelecektir.</p>
			<p>Sana son düşüncelerimi de açmadan edemeyeceğim. Bunları davanın başından itibaren yazmak isterdim, fakat yazmama müsaade edilmemiş olması bir tarafa, dava o kadar çabuk seyretti ki, yazmaya hakikaten vakit de bulamazdım.</p>
			<p>Yalnızca İncil’e inanarak, Roma-Katolik inancı içinde, atalarımın dininin, terbiyesini aldığım ve daima bağlı kaldığım dinimin inananı olarak ölüyorum. Herhangi bir ruhani teselli bekleyemeyeceğim için, burada bu dinin rahiplerinin kalmış olup olmadığını bilmediğim için ve yanıma gelseler dahi, bulunduğum yer kendilerini fazlasıyla büyük tehlikelere sokacak olduğu için, Tanrı’dan hayatta olduğum müddetçe işlediğim bütün günahların affını dilerim. Umut ederim ki, iyiliği ile O, bir nice zamandır ruhumun merhametinden ve âlicenaplığından istifade etmesi için kendisine tevcih ettiğim bütün dualarım gibi, son dualarımı da dinleyip kabul edecektir. </p>
			<p>Tanıdığım herkesten ve hususiyetle senden, sevgili kardeşim, sizlere bilmeden vermiş olabileceğim her acı için beni affetmenizi dilerim. Ben bütün düşmanlarımı kendileri vasıtasıyla gördüğüm her kötülükten dolayı affetmekteyim. Burada halalara ve bütün erkek ve kız kardeşlerime elveda diyorum. Benim dostlarım vardı. Onlardan ilelebet ayrılmış olduğumu bilmek ve onların acısının farkında olmak, ölürken yanımda götürdüğüm en büyük ıstıraplar arasındadır. Hiç değilse, son ânıma kadar onları düşündüğümü bilsinler.</p>
			<p>Elveda, iyi, şefkatli kardeşim! Bu mektup eline geçsin! Beni unutma! Seni ve zavallı çocuklarımı bütün kalbimle kucaklarım! Tanrım, onları ilelebet terk etmek ne kadar yürek paralayıcı bir şeymiş! Elveda, elveda! Bundan sonra artık yalnızca dinî vazifelerimle meşgul olacağım. Kararlarımda serbest olmadığım için, belki yanıma bir rahip göndereceklerdir. Fakat şurada beyan ederim ki, ona tek bir sözcük söylemeyeceğim ve tamamen yabancı biri gibi muamele edeceğim.</p>
		</div>
		<p>Sonra mektup birden kesilir, son bir söz, bir imza olmaksızın. Herhalde yorgunluk basmış, Marie-Antoinette gerisini yazamamıştır. Masanın üstünde iki mum hâlâ yanmaktadır, onların alevi belki de orada yaşayan insanın ömründen uzun sürecektir.</p>
		<p>Karanlıktan gelen bu mektup hitap ettiği kimselerden neredeyse hiçbirine ulaşamamıştır. Marie-Antoinette mektubu, cellat içeriye girmeden az önce, görümcesine iletilmek üzere zindancıbaşı Bault’a verir; Bault ancak ona kâğıt, kalem vermeye yetecek ölçüde insanlık gösterebilmiş; fakat bu vasiyeti izin almadan yerine getirecek cesareti gösterememiştir. (İnsan ne kadar çok kellenin düştüğünü görürse, kendisininki hesabına da o kadar çok korkar!) O da tutar, mektubu kuralınca sorgu hâkimi Fouquier-Tinville’e teslim eder, beriki parafını atar, fakat o da yerine ulaştırmaz. Sonra, iki yıl sonra, birçok kimseyi Conciergerie’ye götürmesi için çağırdığı arabaya Fouquier’nin kendisinin de binme sırası geldiğinde, evrak kaybolur; varlığını dünyada Courtois adında alabildiğine önemsiz bir adamdan başka hiç kimse bilmez, tahmin de etmez. Ne rütbe ne de fikir sahibi olan bu milletvekiline Robespierre’in tutuklanmasından sonra Konvansiyon tarafından bu kişinin geride bıraktığı kâğıtları düzene sokma ve yayınlama görevi verilmiştir; ve bu iş sırasında, bir zamanlar tahta kundura imalatçısı olan bu adamın kafasında, devletin gizli kâğıtlarını ele geçiren birinin elinde ne büyük bir güç tuttuğuna dair bir ışık yanar. Çünkü Robespierre’e fazla yaklaşmış bütün milletvekilleri şimdi eskiden selam bile vermedikleri o değersiz Courtois’nın etrafında dört dönüp kuyruk sallamakta, Robespierre’e yazdıkları mektupları geri vermesi için ne büyük vaatlerde bulunmaktadırlar. “Demek ki,” der deneyimli tüccar, “başkalarının mektuplarından olabildiğince fazlasını kendi çekmeceme atmalı ve ortalığı sarmış olan kargaşadan faydalanıp Devrim Mahkemesi’nin bütün dosyalarını yağmalayıp bunların ticaretini yapmalıyım.” Yalnızca Marie-Antoinette’in bu vesileyle eline geçmiş olan mektubunu saklar, kurnaz tilki: Böyle zamanlarda, böyle değerli bir gizli evrakın günün birinde rüzgârın yönü tekrar değişirse ne işe yarayabileceği belli olmaz. Yirmi yıl saklar ganimetini ve gerçekten, rüzgârın yönü değişir. Tekrar bir Bourbon, XVIII. Louis Fransa Kralı olur ve bir zamanlar ağabeyi XVI. Louis’nin katli yönünde oy kullanmış olanların, yani <em>régicides</em>’in<a class="si-noteref epub-type_noteref" href="#f233" id="ref_f233">233</a>, fena halde boyunları kaşınmaya başlar. Courtois, XVIII. Louis’ye yaranmak için, riyakârca bir mektup yazar (pek de iyi olmuştur mektup çalmak) ve Marie-Antoinette’in kendisi tarafından “kurtarılan” bu mektubunu hediye olarak takdim eder. Bu adi hilenin faydasını görmez, o da tıpkı ötekiler gibi sürgün edilir. Fakat mektup kazanılmıştır. Bu harikulade veda yazısı, Kraliçe gönderdikten yirmi bir yıl sonra gün ışığına çıkmaktadır. Fakat çok geçtir. Marie-Antoinette’in ölüm saatinden bir selam göndermek istediği hemen herkes de onun arkasından gitmiştir. Madam Elisabeth giyotinde ölmüş, oğlu ya sahiden Temple’da ölmüş, ya da o sırada (gerçeğin tamamı bugün de bilinmez) yabancı bir isim altında kimse tarafından tanınmaksızın ve kaderinin ne olduğu bilinmemecesine dünyanın bir yerlerinde dolaşıp durmaktadır. Sevgilinin selamı Fersen’e de ulaşamaz artık. Fersen’in o mektupta bir kelimeyle bile adı geçmez, fakat yine de – ondan başka kimin için olabilir şu içe işleyen satırlar: “Benim dostlarım vardı. Onlardan ilelebet ayrılmış olduğumu bilmek ve onların acısının farkında olmak ölürken yanımda götürdüğüm en büyük ıstıraplar arasındadır.” Vazife duygusu Marie-Antoinette’e kendisi için en değerli olan kimsenin adını dünya karşısında anmayı yasak etmiştir. Fakat sevgilisinin bu satırları bir gün göreceğini ve bu saklı sözlerden de kendisinin son nefesine kadar, kalpten bağlılığında hiçbir değişme olmadan onu düşündüğünü anlayacağını ummuştur. Ve –Duygunun uzaktan, esrarengiz etkisi!– sanki Fersen de onun bu son saatinde kendisinin yanında olma arzusunu hissetmişçesine, sihirli bir çağrıyı almış gibi, ölüm haberi geldiğinde günlüğünde şu yanıtı verir: “Istıraplarım arasında en korkunç ıstırap, onun o dakikalarda yalnız olmak mecburiyetinde olması, konuşabileceği bir kimsenin tesellisinden mahrum kalmasıdır.” Marie-Antoinette yalnızlığının en uç halinde onu nasıl düşünmüşse, Fersen de aynı anda onu o tarzda düşünmektedir. İki ruh millerce yolla, duvarlarla ayrılmış, her biri öbürüne görülmez, erişilmez halde, aynı anda aynı arzuyu solumaktadır: aklın kavrayamayacağı bir mekân içinde, zamanın ötesinden, göksel titreşimler içinde, Fersen’in düşünceleriyle Marie-Antoinette’in düşünceleri birbirine dokunmaktadır, öpüşen dudaklar gibi.</p>
		<p class="gap">Marie-Antoinette kalemi elinden bırakır. En zoru aşılmış, herkesle ve her şeyle vedalaşılmıştır. Şimdi birkaç anlığına uzanıp dinlenmeli, güç toplamalıdır. Kendisi için bu hayatta yapılacak pek bir şey kalmamıştır. Yalnızca bir şey vardır artık: ölmek, hem de iyi ölmek.</p>
	</div>
	<div class="si-footnotes html5_section epub-type_footnotes">
		<div class="si-footnote html5_aside epub-type_footnote" id="f233"><a class="si-backref" href="#ref_f233">233</a><span class="si-footnote-text">. (Fr.) Kral katilleri. (Ç.N.)</span></div>
	</div>
</body>
</html>