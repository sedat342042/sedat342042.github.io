<?xml version="1.0" encoding="UTF-8" standalone="no"?><html xmlns="http://www.w3.org/1999/xhtml" xmlns:epub="http://www.idpf.org/2007/ops">
<head>
	<title>Marie Antoinette</title>
	<link href="main.css" rel="stylesheet" type="text/css"/>
<meta name="Adept.resource" value="urn:uuid:60791d9f-e32d-4515-8960-594a479c0671"/>
</head>
<body class="chapter epub-type_chapter">
	<div class="container html5_section">
		<h1>Conciergerie</h1>
		<p>Başka bir kadın daha uyandırılmıştır bu gece, Madam Richard, Conciergerie gardiyanının karısı. Akşam geç vakit kendisine aniden, Marie-Antoinette için bir hücre hazırlaması emri getirilmiştir; dükler, prensler, kontlar, piskoposlar, burjuvalardan, her sınıftan kurbandan sonra demek Fransa Kraliçesi de ölüler evine gelmektedir. Madam Richard korkar. Çünkü hâlâ, halktan bir kadın için, “kraliçe” kelimesi devasa bir çanın çınlaması gibi, insanın kalbine saygı titreşimleri göndermektedir. Bir kraliçe, onun çatısının altında bir kraliçe! Madam Richard hemen yatak takımlarının arasından en has, en beyaz ketenleri çekip çıkarır; keza başı üstünde bıçağın sallandığı General Custine, Mainz fatihi, sayısız yıllar önce meclis odası olarak hizmet görmüş olan parmaklıklı hücresini terk edecektir; alelacele bu karanlık mekân Kraliçe için hazırlanır. Açılır kapanır bir demir karyola, iki şilte, iki hasır koltuk, bir baş yastığı, hafif bir yorgan, sonra bir de tuvalet testisi ve rutubetli duvara eski bir halı: Kraliçe’ye bundan fazlasını vermeye cesaret edemez. Sonra hepsi o eskinin de eskisi, taştan yapılmış, yarısı yerin altındaki binada beklemeye başlar.</p>
		<p>Saat sabah üçte birkaç arabanın takırtısı duyulur. Önce ellerinde meşalelerle jandarmalar karanlık koridora girer, sonra limonata tüccarı Michonis –bu esnek yapılı insan Batz skandalından yakayı sıyırmayı başarmış ve hapishaneler başmüfettişi olarak makamını korumuştur– onun arkasında, kırpışan ışık altında Kraliçe ve arkasında tek canlı olarak zindanda kendisine eşlik etmesine izin verilen küçük köpeği. Saat ilerlemiş olduğundan ve ayrıca, Conciergerie’de Fransa Kraliçesi Marie-Antoinette’in kim olduğu bilinmezmiş gibi yapmak komedi olacağından, onu kütüğe kayıt işleminden geçirmekten vazgeçer ve dinlenmek üzere hemen hücresine gitmesine izin verirler. Gardiyanın karısının hizmetçisi, taşralı, genç bir kızcağız, yazma bilmeyen ve yine de Kraliçe’nin son yetmiş yedi gününe dair en gerçek ve en sarsıcı raporları borçlu olduğumuz Rosali Lamorlière perişan bir halde bu solgun, siyah elbiseli kadının arkasından içeri süzülür ve kendisine soyunmakta yardım edebileceğini söyler. “Sağ ol, evladım,” diye yanıt verir Kraliçe, “kimsem kalmayalı beri işimi kendim görüyorum.” Önce saatini duvardaki bir çiviye asar, kendine tanınan kısa ama yine de sonsuz zamanı ölçebilmek için. Sonra soyunur ve yatağa yatar. Tüfeği dolu bir jandarma içeri girer, sonra kapı kapanır. Trajedinin son perdesi başlamıştır.</p>
		<p class="gap">Conciergerie, bu Paris’te de bilinir, dünyada da, siyasi cürümlüler içinde en tehlikeli olanları için seçilmiş hapishanedir; buranın giriş defterine bir ismin yazılması pekâlâ bir ölüm belgesi olarak geçerli sayılabilir. Saint-Lazare’dan, Carmes’dan, Abbaye’den, bütün diğer cezaevlerinden günün birinde dünyaya tekrar dönülür, Conciergerie’den asla, ya da pek pek nadir hallerde. Demek ki, Marie-Antoinette de, kamuoyu da bu ölüler evine götürülüşün ölüm dansını çalan kemanın ilk yay darbesi olduğunu düşünmeden edemeyecektir (zaten böyle düşünmeleri istenmektedir de). Aslında, Konvansiyon henüz Kraliçe’nin, bu değerli rehinenin, davasını öyle çarçabuk görmeyi hiç düşünmemektedir. Bu meydan okurcasına nakil yalnızca, Avusturya’yla durmadan, ağır ağır sürüp giden mübadele pazarlıkları üzerinde bir kamçı etkisi yapmalıdır, bir “acele edin” jesti, siyasi bir baskı aracı; fakat Konvansiyon’da avaz avaz ilan edilen dava açma işi, fiilen bir kenarda bekletilir. “Ölümün kabul salonu”na o gösterişler içinde yapılan ve tabii ki bütün dış ülkelerin gazetelerinde (Refah Komisyonu’nun istediği de budur) bir dehşet çığlığıyla yanıt bulan nakilden üç hafta sonra bile, Devrim Mahkemesi’nin savcısı Fouquier-Tinville’in eline tek bir dosya bile geçmemiştir; o tumturaklı duyurudan sonra Konvansiyon’un ya da Komün’ün kamuya açık tartışmalarında bir daha Marie-Antoinette’ten söz edilmemiştir. Gerçi <em>Père Duchesne</em>’inde Hébert, devrimin pis iti, ara sıra ürümekte, “Orospu (<em>grue</em>) artık nihayet Samson’un kravatını kendi denemeli,” ve “Cellat kancık kurdun başıyla <em>kegel</em><a class="si-noteref epub-type_noteref" href="#f225" id="ref_f225">225</a> oynamalı,” demektedir. Fakat daha ileriyi düşünen Refah Komisyonu bırakır Hébert konuşsun, “Avusturyalı kancık kaplanı mahkûm etmek için neden bu kadar mırın kırın edildiğini, neden delil aranıp durulduğunu, oysa ona karşı adil olunmak isteniyorsa, boynundaki onca kan borcunu ödeyebilmesi için kıyım kıyım kıyılmasının yerinde olacağı”nı söylesin – bütün bu lafazanlık ve çığırtanlık, gözü yalnızca savaş haritasında olan Refah Komisyonu’nun gizli planlarını bir parmak olsun yerinden oynatmaz. Kim bilir, bu Habsburglu kızı daha ne işe yarayacaktır, belki de pek yakında yarayacaktır, çünkü temmuz günleri Fransız ordusu için belalı olmuştur. Müttefik birlikleri her an Paris’e doğru yürüyebilir; ne diye bu kadar değerli bir kanı boşuna akıtmalı! Onun için bırakırlar, Hébert tepinip bağırsın; çünkü böylesi, Marie-Antoinette’in yakında idam edileceğinin tasarlandığı görüntüsünü güçlendirmektedir: Gerçekten, Konvansiyon, Kraliçe’nin kaderini askıda tutar. Marie-Antoinette serbest bırakılmaz, mahkûm da edilmez. Kılıcı yalnızca, güzelce görülür bir şekilde, başının üzerinde tutarlar ve arada bir pırıldayan ağzını biraz eğerler, Habsburg Hanedanı’nı korkutacaklarını ve nihayet, nihayet pazarlıklara oturmaya razı edeceklerini umdukları için.</p>
		<p class="gap">Uğursuzluk odur ki, Marie-Antoinette’in Conciergerie’ye götürüldüğü haberi, kan bağı olan akrabalarının kılını bile kıpırdatmaz: Marie-Antoinette, Kaunitz için yalnızca Fransa’nın hükümdarı olduğu sürece Habsburg siyasetinin aktifler hanesinde bir kalem oluşturmuştur; tahtından indirilmiş bir kraliçe, bahtsız bir kadının özel hayatı bakanlara, generallere, imparatorlara vız gelip tırıs gider; diplomasi duygusallık tanımaz. Yalnızca birinin, tamamen güçsüz birinin kalbine bu haber ateş gibi saplanır: Fersen. Kız kardeşine çaresizlik içinde şöyle yazar:</p>
		<div class="letter html5_section">
			<p>Kıymetli Sophie’m, benim bir ve biricik dostum, </p>
			<p>Şu an belki o dehşetli haberi, kraliçenin Conciergerie Hapishanesi’ne nakline ve şu aşağılık Konvansiyon’un kendisini Devrim Mahkemesi’ne çıkarma kararnamesine dair haberi öğrenmiş bulunuyorsun. Bu andan beri ben artık yaşamıyorum; çünkü benim gibi ortada olmak, hissettiğim bütün o acıları çekmek yaşamak demek değildir. Hiç değilse kurtuluşu için bir şey yapabilseydim, tahmin ederim ki daha az acı çekerdim. Fakat oraya buraya ricalarda bulunmaktan başka bir şey yapmamak, bu benim için dehşetli bir şey. Ne çektiğimi yalnızca sen hissedebilirsin, benim için her şey kaybolmuştur, üzüntüm ebediyen sürecek ve yalnızca ölüm bana bu üzüntüyü unutturabilecektir. Hiçbir şeyle meşgul olamıyor, ağır bir imtihandan geçmiş, bu haysiyetli prensesin felaketinden başka bir şey düşünemiyorum. Ne hissettiğimi ifade edecek kuvvetim bile yoktur. Onu kurtarmak için hayatımı feda ederdim, fakat edemiyorum; benim için en büyük saadet onun için, onu kurtarmak için ölmek olurdu.</p>
		</div>
		<p>Birkaç gün sonra da, “Nefes aldığım havayı kendime çok görüyorum, onun korkunç bir hapishanede kapalı olduğunu gözümün önüne getirince. Bunu düşünmek kalbimi parçalıyor, hayatımı zehir ediyor ve ben durmadan ıstırapla hiddet arasında gidip geliyorum,” diye yazar. Fakat ne önemi vardır bu küçük, olmasa da olur Mösyö von Fersen’in her şeye kadir bir genelkurmay karşısında, bilge, yüce ve büyük siyaset karşısında? Ne yapabilir ki, öfkesini, hayal kırıklığının acısını, çaresizliğini, içini kasıp kavuran, ruhunu tutuşturan bütün o cehennem ateşini durup durup bir yarar sağlamayan ricalara dökmekten, kabul odalarını dolaşıp birbiri ardınca askerlere, devlet adamlarına, prenslere, mültecilere bir Fransa kraliçesinin, Habsburg hanedanından bir prensesin aşağılanıp öldürülmesine böyle rezilce bir serinkanlılıkla seyirci kalınmaması için yalvarmaktan başka. Fakat her tarafta karşısına o yan çizen nazikçe kayıtsızlık çıkar, hatta Marie-Antoinette’in sadık Eckart’ını, Kont Mercy’ yi bile “buz gibi” (<em>de glace</em>) bulur. Mercy, Fersen’in her girişimini saygılı fakat kararlı bir şekilde reddeder ve ne yazıktır ki, tam da bu konuda kendi kişisel garezinin işe karışmasına fırsat verir: Mercy, Fersen’in kraliçeye geleneklerce izin verilenden daha yakın olmasını hiç affetmemiştir ve tutup da kraliçenin âşığından –onu seven ve yaşamasını isteyen tek kişiden– direktif alacak değildir.</p>
		<p class="gap">Fakat Fersen, dediğinden dönmez. Bütün insanlarda karşılaştığı kendi içindeki ateşten böylesine dehşetli bir şekilde farklı olan bu buz soğukluğu onu çileden çıkarmaktadır. Mercy işe yaramayınca, kraliyet ailesinin öbür sadık dostuna, zamanında Mirabeau’yla pazarlıkları yürütmüş olan La Marck Kontu’na yönelir. Burada daha insanca bir anlayış bulur. La Marck Kontu, Mercy’ye yollanır ve bu yaşlı adama, çeyrek yüzyıl önce Maria Theresia’ya verdiği, kızını son ânına kadar koruyacağı sözü hatırlatılır. Masa başına geçip Avusturya’nın başkumandanı Coburg Prensi’ne kararlı bir mektup yazarlar: “Kraliçe henüz doğrudan doğruya tehdit altında değilken etrafını saran vahşileri uyandırmamak endişesiyle sükût edilmekteydi. Bugün, bir caniler mahkemesine teslim olunduğuna göre, onu kurtarmak için alınacak her tedbir sizin gözünüze bir vazife olarak görünmelidir.” Mercy, La Marck’ ın teşvikiyle, Paris üzerine hızla ilerlenerek orada dehşet uyandırılmasını; diğer bütün askerî harekâtın bu en gerekli olan sefer lehine ertelenmesini talep eder. “Bırakınız, size,” diye uyarır Mercy, “böyle bir anda harekete geçmezsek, günün birinde hepimizin duyacağı üzüntüden bahsedeyim. Bizden sonra gelenler bu kadar büyük bir cürümün muzaffer orduların gelişinden yalnızca birkaç saat önce işlenebildiğine ve orduların buna mani olmaya çalışmamış olduğuna inanmayacaktır.” </p>
		<p>Marie-Antoinette’in vakit geçmeden kurtarılması yolundaki bu çağrı maalesef, zayıf ve her şeyden önce felaket ahmak bir adama, dar kafalının tekine yönelmektedir. Başkumandan Prens Coburg’un cevabı da ona göre olur. <em>Nullité</em>’si<a class="si-noteref epub-type_noteref" href="#f226" id="ref_f226">226</a> ile meşhur bu prens, sanki 1793’te henüz <em>Malleus Maleficarum</em><a class="si-noteref epub-type_noteref" href="#f227" id="ref_f227">227</a> ve Engizisyon zamanlarında yaşanıyormuşçasına, “Majesteleri Kraliçe’nin şahsına karşı en ufak bir kuvvet kullanılması halinde, son yakalanan Konvansiyon üyelerinden dördünün derhal canlı canlı tekerlek işkencesine tabi tutulması” teklifini yapar. Mercy de, La Marck da kibar, rafine asilzadelerdir, bu ahmaklık karşısında samimi olarak ürkmüşlerdir ve böyle bir budalayla görüşmelerde bulunmanın bir manasının olmadığını anlarlar; bunun için La Marck, Mercy’ye, hemen Viyana Sarayı’na yazması için yalvarır: “Hemen bir başka ulak gönderiniz, orada bütün tehlikenin anlaşılmasını temin ediniz, en ciddi endişeleri dile getiriniz, ki zaten fazlasıyla yerinde endişelerdir. Viyana’da nihayet anlaşılmalıdır ki, tarih eğer günün birinde şöyle söyleyebilecekse, bu İmparator hükümeti için pek ayıp, hatta cesaret edip söyleyeyim, uğursuz olacaktır: O dev gibi, muzaffer Avusturya’dan kırk mil ötede, Maria Theresia’nın kızı, kurtarılması için bir denemede bulunulmuş olmaksızın, giyotine yatırılmıştır. Bu, imparatorumuzun tacındaki plaketin üstünde silinmez bir leke olacaktır.” Bununla da kalmayıp o biraz ağırkanlı, yaşlı beyefendiyi daha da ateşlendirmek için, Mercy’ye yönelik kişisel bir uyarısını ekler: “Şuna dikkati çekmeme müsaade ediniz: Beşeriyetin daima adilane olmayan hükmü halihazırdaki müessif şartlar altında, eğer sarayımızı en baştan itibaren ve tekrar tekrar sarsalayıp içinde bulunduğu şu uğursuz vurdumduymazlıktan uyandıracak olmazsanız, sizin, bütün dostlarınızca hürmetle bilinen hakiki hissiyatınızı doğru olarak takdir etmeyecektir.”</p>
		<p>Böyle bir uyarının dürttüğü ihtiyar Mercy sonunda atağa kalkarak Viyana’ya yazar:</p>
		<div class="letter html5_section">
			<p>Kendime soruyorum, halaları Altes’in tehdidi altında bulunduğu kaderin yalnızca seyircisi olarak kalmak ve onu bu kaderin elinden almaya ya da hatta zorla çekip almaya çalışmamak İmparator’un haysiyet ve menfaatleriyle bağdaşır mı? (...) İmparator bu şartlar altında hususi vecibeler yerine getirmek mükellefiyetinde değil midir? (...) Unutulmamalıdır ki, hükümetimizin tavrı günün birinde bütün dünya tarafından muhakeme olunacaktır; eğer Majesteleri İmparator onu kurtarmak için ne çaba göstermiş ne de fedakârlıkta bulunmuş olursa, bu hükmün gayet sert olacağından endişe etmek gerekmez midir?</p>
		</div>
		<p>Bir elçi için oldukça büyük bir cesaretle yazılmış bu mektup umursamazlıkla, saray kaleminin kim bilir hangi dosyasına yerleştirilir ve orada cevaplandırılmadan tozlanmaya bırakılır. İmparator Franz parmağını bile kımıldatmayı düşünmemektedir; sakin sakin Schönbrunn’da gezintilerini yapmakta, Coburg sakin sakin kışlasında bekleyip askerlerini yürüyüş talimlerine çıkarmakta, bu arada, en kanlı savaşta bile kaybedebileceğinden fazlası da firar etmektedir. Bütün hükümdarlar sakin, kayıtsız ve tasasız kalmaya devam eder. Öyle ya, o ezelî Habsburg Hanedanı için şerefin azıcık daha çoğu ya da azı ne ifade eder ki! Marie-Antoinette’in kurtuluşu için kimse parmağını oynatmaz ve Mercy içinin acısıyla, öfkeye kapıldığı bir anda şöyle der: “Gözlerinin önünde giyotine götürülüyor bile olsa, yine kurtarmayacaklar.”</p>
		<p>Coburg’dan, Avusturya’dan medet umulası değildir, prenslerden, mülteciler ve akrabalardan da – o zaman Mercy ile Fersen kendi başlarıyla son çareyi denerler: rüşvet. Dans üstadı Noverre ve para işleriyle uğraşan karanlık bir adam üzerinden Paris’e para gönderilir: Bu paranın hangi ellerde eriyip gittiğini kimse bilmiyor. Önce Danton’a ulaşmaya çalışılır, çünkü o –Robespierre’in burnu doğru koku almıştır– genel olarak yanına yaklaşılır biri sayılmaktadır; gariptir ki, bazı izler de Hébert’e doğru gitmektedir ve –her ne kadar rüşvet işlerinde mutat olduğu üzere, elde kanıt yoksa da– gariptir ki, aylardan beri sarası tutmuş gibi, <em>grue</em> nihayet “alaşağı edilsin” diye tepinip bağıran bu baş çığırtkan, şimdi birdenbire, Marie-Antoinette’in gerisingeriye Temple’a götürülmesini ister olmuştur. Bu karanlık pazarlıklar ne ölçüde başarılı olmuş ya da başarı ihtimali göstermiştir, bunu kim bilebilir? Ne olursa olsun, bu altın gülleler çok geç fırlatılmıştır. Çünkü bu becerikli dostları Marie-Antoinette’i kurtarmaya çalışırken, alabildiğine beceriksiz bir dost onu uçuruma itivermiştir bile: Ömrü boyunca hep olduğu gibi, dostları başına düşmanlarından daha büyük bir bela açmıştır.</p>
	</div>
	<div class="si-footnotes html5_section epub-type_footnotes">
		<div class="si-footnote html5_aside epub-type_footnote" id="f225"><a class="si-backref" href="#ref_f225">225</a><span class="si-footnote-text">. (Alm.) <em>Bowling</em>. (Y.N.)</span></div>
		<div class="si-footnote html5_aside epub-type_footnote" id="f226"><a class="si-backref" href="#ref_f226">226</a><span class="si-footnote-text">. (Fr.) Değersizlik, niteliksizlik. (Ç.N.)</span></div>
		<div class="si-footnote html5_aside epub-type_footnote" id="f227"><a class="si-backref" href="#ref_f227">227</a><span class="si-footnote-text">. “Cadı Çekici”. 1487’de Dominiken rahipleri Henricus Institoris ve Jacob Sprenger tarafından yayımlanmış, cadıların işlediği suçları ve bu suçların nasıl cezalandırılacağını anlatan kitap. (Y.N.)</span></div>
	</div>
</body>
</html>