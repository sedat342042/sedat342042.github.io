<?xml version="1.0" encoding="UTF-8" standalone="no"?><html xmlns="http://www.w3.org/1999/xhtml" xmlns:epub="http://www.idpf.org/2007/ops">
<head>
	<title>Marie Antoinette</title>
	<link href="main.css" rel="stylesheet" type="text/css"/>
<meta name="Adept.resource" value="urn:uuid:60791d9f-e32d-4515-8960-594a479c0671"/>
</head>
<body class="chapter epub-type_chapter">
	<div class="container html5_section">
		<h1>Kendine geliş</h1>
		<p>1789’da devrim, kendi gücünün hiç farkında değildir, bazen kendi cesaretinden ötürü ürküntüye kapıldığı olur: Bu kez de öyle olmuştur; Ulusal Meclis, Paris’in şehir mebusları, bütün Şehir Meclisi, yüreklerinde henüz içtenlikle Kral’a sadıkken, kralı savunmasız bir şekilde ellerine teslim eden amazon güruhunun oyunu karşısında daha çok dehşete kapılmış haldedirler. Utançlarından, vahşice yapılmış bu kaba güç ediminde kanun dışı olan tarafı silip gözlerden saklamak için akla gelen ne varsa yaparlar, ağız birliğine varırlar ve kraliyet ailesinin kaçırılmasını, iş olup bittikten sonra “gönüllü” bir taşınma yalanına çevirmeye çalışırlar. Kraliyet otoritesinin mezarının üstüne en güzel gülleri, monarşinin gerçekte 6 Ekim’den beri sonsuza dek ölmüş, tabuta konulmuş olduğunu gizleyecekleri umuduyla, serpmek için göz yaşartıcı bir yarışa girişirler. Kral’a en derin bağlılıklarını belirtmek için bir heyetin ardından birini daha gönderirler. Parlamento otuz üyesini yollar, Paris Belediyesi saygılarını sunar, belediye başkanı Marie-Antoinette’in karşısında şu sözlerle eğilir: “Şehir sizi krallarının sarayında görmekten mesuttur ve Kral’ın ve siz Majestelerinin kendisine, bu sarayı devamlı rezidansınız olarak seçme lütfunda bulunmalarını arzu etmektedir.” Aynı saygılı tavrı Büyük Meclis, Üniversite, Sayıştay, Taç Konseyi, nihayet, 20 Ekim’de bütün Ulusal Meclis de gösterir; pencerelerin önünde günbegün büyük halk kitleleri toplanmakta ve seslenmektedir: “Yaşasın Kral! Yaşasın Kraliçe!” Herkes, hükümdara bu “gönüllü taşınma” üzerine duyduğu sevinci göstermek için elinden gelen her şeyi yapmaktadır.</p>
		<p>Fakat olduğundan başka görünmekte oldum olası beceriksiz kalan Marie-Antoinette ve ona itaatte kusur etmeyen kral, insani açıdan gerçi anlaşılır fakat politik yönden tamamen çılgınlık anlamına gelen bir inatla, olguların böyle allanıp pullanmasına karşı direnir. “Buraya ne tarzda geldiğimizi unutabilseydik, hayli memnun olabilirdik!” diye yazar Kraliçe, Elçi Mercy’ye. Fakat gerçekte unutamaz ve unutmayı da hiç istemez. Çok fazladır çektiği aşağılanmalar, zorla Paris’e getirilmiş, sarayı olan Versailles’a baskın yapılmış, has muhafızları öldürülmüş ve bütün bunlar olurken Ulusal Meclis parmağını oynatmamış, Ulusal Muhafız Alayı parmağını oynatmamıştır. Kendilerini zorla Tuileries’ye hapsetmişlerdir, bütün dünya bir hükümdarın kutsal haklarının böyle ayaklar altına alındığından haberdar olmalıdır. İkisi de, durup dinlenmeden, özellikle, kendi yenilgilerinin altını çizer: Kral avdan vazgeçer, Kraliçe tiyatroya gitmez, caddelerde görünmezler, bir yere gitmezler ve böylece Paris’te yeni baştan popüler olma fırsatını –ki bu önemlidir– kaçırırlar. Bu inatla içine kapanış ise tehlikeli bir peşin hüküm yaratır. Çünkü saray zora koşulmuş olduğunu beyan etmekle halkı da kendisinin güçlü taraf olduğuna ikna etmektedir; Kral durmadan zayıf taraf olduğunu açığa vurdukça gerçekten zayıf taraf olma durumuna düşmektedir. Tuileries’yi görülmez hendeklerle saran, çılgınca bir inat göstererek, henüz kimsenin tartışma konusu etmediği özgürlüklerini esarete çeviren halk değil, Ulusal Meclis değil, Kral ile Kraliçe olmuştur.</p>
		<p class="gap">Fakat saray, Tuileries’yi hapishane olarak görüyorsa hiç değilse krallara layık bir hapishane olmalıdır burası. Hemen ertesi günler içinde devasa arabalar Versailles’dan mobilyaları getirir, marangozlarla duvar kaplamacıları gece geç saatlere kadar odalarda çekiç sallar. Çok geçmeden, eski saray memurlarından kendini ülke dışına atmayı tercih etmemiş olanları yeni rezidansta toplanmaya başlar, bütün o oda hizmetçisi, uşak, arabacı, aşçı takımı hizmetli katlarını doldurur. Artık yeni koridorlarda eski uşak üniformaları pırıldar olmuştur, her şey Versailles’ın bir yansıması gibidir ve merasimler de bir kazaya uğramadan bu tarafa getirilmiştir; tek fark olarak, olsa olsa, kapıların önünde şimdi, işten çıkarılan aristokrat has muhafızlar yerine, Lafayette’in şehirli birliklerinin nöbet tuttuğu görülür.</p>
		<p>Kraliyet ailesi, Tuileries’nin devasa odalar dizisi içinde ancak pek azına yerleşmiştir, çünkü artık eğlence düzenlemek istememektedirler, balolar, şenlikler olmayacak, göze batıcı bir şey yapılmayacak, gereksiz şatafat gösterilmeyecektir. Aile için Tuileries’nin yalnızca ve yalnızca bahçeye bakan (1870’te, Komün sırasında yanmış ve tekrar yapılmamış) bölümü elden geçirilmektedir: üst katta kralın yatak odasıyla kabul odası, kız kardeşi için bir oda, çocuklardan her birine bir oda ve küçük bir salon. Düzayak, Marie-Antoinette’in yatak odası, yanında bir kabul ve bir tuvalet odası, bir bilardo odası ve yemek salonu. Bu iki kat, asıl merdiven dışında, yeni yapılan küçük bir merdivenle de bağlanmıştır. Bu merdiven Kraliçe’nin alt kattaki odalarından <em>Dauphin</em>’in odasıyla kralın odasına çıkmakta ve bu bağlantı kapısının anahtarı yalnızca ve yalnızca kraliçede ve çocukların mürebbiyesinde bulunmaktadır.</p>
		<p>Bu yerleşme planına bakıldığında bir şey göze çarpar: Marie-Antoinette’in ailenin geri kalanından kuşkusuz ki kendi talimatıyla sağlanmış olan tecridi. O yalnız yatar, yalnız oturur; yatak odası da, kabul odası da öyle bir yerdedir ki, Kraliçe istediği zaman, kimse görmeden misafir kabul edebilir, misafirin herkese açık olan merdivenden ve ana girişten geçmesi gerekmez. Çok geçmeden bu önlemlerin anlamı kendini gösterecektir; ayrıca yine, Kraliçe’nin her zaman üst kata çıkabilmesinin, oysa kendisinin hizmetkârlar, ispiyoncular ve ulusal muhafızlar (ve belki de Kral) ile karşılaşıvermesi mümkün olmayacak şekilde korunmuş olmasının faydası da görülecektir. Esaret halinde bile, içindeki <em>désinvolture</em>’ü<a class="si-noteref epub-type_noteref" href="#f181" id="ref_f181">181</a> kişisel özgürlüğün son kalıntısını, son nefesine kadar savunacaktır.</p>
		<p>İsli yağ kandillerinin gece gündüz, güçlükle aydınlatabildiği karanlık koridorlarıyla, helezonik merdivenleri, tıka basa dolu uşak odaları ve her şeyden önce halkın her şeye kadirliğinin sürekli tanıkları olarak nöbet tutan ulusal muhafızlarıyla eski saray, aslında oturulması hoş bir yer değildir; yine de, kaderin bir köşeye sıkıştırdığı kraliyet ailesi burada Versailles denen o taş sandukada olduğundan daha sessiz, daha mahrem ve hatta daha rahat bir hayat sürmektedir. Kraliçe kahvaltıdan sonra çocukları yanına getirtir, sonra ayine gider ve beraber yenen öğle yemeğine kadar odasında yalnız kalır. Ardından, kocasıyla bir parti bilardo oynar; Kral için istemeye istemeye bıraktığı avın yerini pek dolduramayan bir jimnastik olmaktadır bu. Sonra, Kral kitap okur ya da uyurken, Marie-Antoinette yine kendi mekânlarına dönüp yakın arkadaşlarıyla, Fersen’le, Prenses Lamballe ya da başkalarıyla görüşüp danışmaya oturur. Akşam yemeğinden sonra bütün aile büyük salonda toplanır: Kral’ın biraderi, Lüksemburg Sarayı’nda oturan Provence Kontu ile karısı, yaşlı halalar ve birkaç sadık dost. On birde ışıklar söner, Kral ile Kraliçe yatak odalarına gider. Günün bu sessiz, düzenli küçük burjuva düzeni değişiklik nedir bilmez, eğlence ve şatafat hiçbir şekilde yoktur. Giyim kuşam sanatkârı Matmazel Bertin artık neredeyse hiç çağrılmamaktadır, kuyumcuların dönemi kapanmıştır; çünkü XVI. Louis şimdi parasını daha önemli amaçlar için elinde tutmak zorundadır, rüşvet için, gizli siyasi hizmetler için. Gözler, pencerelerden bahçeye kayar ve insana sonbaharı, yaprakların erkenden dökülüşünü gösterir. Şimdi pek ivedi yürümektedir, eskiden Kraliçe için geçmek bilmeyen zaman. Nihayet şimdi, oldum olası korktuğu sessizlik almıştır etrafını, şimdi ilk defa ciddi olarak, açık seçik biçimde kendi özünü düşünmeye fırsat doğmuştur.</p>
		<p class="gap">Sükûnet, yaratıcı bir unsurdur. İnsanın içindeki güçleri toplar, temizler, düzenler, delifişek hareketliliğin dağıttığı ne varsa tekrar birleştirir. Nasıl ki çalkalanmış bir şişe, sonra yere konulunca, içinde ağır olan hafif olandan ayrılırsa, karışık bir yaradılışta da suskunluk ve düşünüp taşınma karakteri daha bir belirgin olarak ortaya çıkarır. Haşin bir şekilde kendi kendisiyle uğraşma durumunda bırakılan Marie-Antoinette kendini bulmaya başlamaktadır. Şimdi görülür ki, bu kanı hafif, kararı hafif mizaç için kendisine kaderin her istediğini vermiş olmasının rahatlığı kadar büyük bir uğursuzluk olmamıştır; hayatın tam da bu hak etmeden aldığı hediyeleri onu içten içe yoksullaştırmıştır. Talih onu fazlasıyla erken ve aşırı cömertçe şımartmıştır, doğuştan yüksek bir konum ve daha da yüksek bir mevki hiç zorlanmadan kucağına düşmüş ve o da sanmıştır ki, kendini yorması gerekmez, yalnızca dilediği gibi yaşamaya devam etmesi yeter – sanki her şey yolunda gibidir. Bakanlar düşünmüş, halk çalışmış, bankacılar rahatı için gerekeni ödemiş, şımarık hanım da bütün bunları düşünmeden, minnet duymadan almıştır. Ancak şimdi, onu bütün bunları, tacını, çocuklarını, kendi hayatını tarihin en heybetli kargaşasına karşı savunmaya yönelten o akıllara sığmaz baskının meydan okumasıyla, kendi içinde direnme gücü aramaya başlar ve birdenbire, tam kullanılmamış zekâ ve enerji rezervleri bulup çıkarır. Nihayet bir sınır aşılmıştır: “Ancak bela karşısında anlıyor insan kim olduğunu.” Bu bir sarsıntıdan gelen ve sarsıcı güzel söz şimdi bir anda, mektuplarından birinde parlayıvermektedir. Onu uyaranlar, annesi, dostları onyıllar boyunca bu inatçı ruha söz geçirememişlerdir. Bu söz dinlemez kadına bütün o öğütler çok erken verilmiştir. Marie-Antoinette’in ilk gerçek öğretmeni acıdır, söz dinlemeyenin ders aldığı tek öğretmen.</p>
		<p>Bu tuhaf kadının iç hayatında belayla birlikte yeni bir çağ başlar. Fakat bela aslında hiçbir zaman bir karakteri değiştirmez, onun içine zorla yeni unsurlar sokmaz; yalnızca, çoktan var olan yönleri geliştirir. Marie-Antoinette’in bu son mücadele yıllarında değişip birdenbire zeki, faal, enerjik ve canlı biri olduğunu düşünmek yanlış olur; bütün bu unsurlar yaradılışında zaten eskiden beri bulunmaktadır; o yalnızca, ruhunun esrarengiz bir ataleti yüzünden, idrakindeki oyunbazlık yüzünden kişilik hazinesinin bu yarısını çalıştırmamıştır; şimdiye kadar yaşamla hep oynamış –bu, güç isteyen bir iş değildir– ama hiç mücadele etmemiştir; ancak şimdi, baş etmek zorunda kaldığı büyük meydan okuyuş ortaya çıkalı beri, bütün bu enerjiler bilenip silah olmaya koyulur. Marie-Antoinette düşünüp tartmaktadır artık, düşünmek zorunda kaldığından beri. Çalışmaktadır, çünkü çalışmak zorunda kalmıştır. Büyüyüp yükselmektedir, çünkü kader onu, karşısındaki gücün azameti altında sefilce ezilmemek için, büyük olmak zorunda bırakmıştır. Hem dış, hem iç hayatında baştan sona bir değişiklik başlar şimdi Tuileries’de. Yirmi yıl boyunca hiçbir elçinin anlattığını dikkatle sonuna kadar dinleyememiş, hiçbir mektubu alelacele okuyuvermekten öte dikkate almamış olan, asla bir kitap okumamış, oyundan, spordan, modadan ve benzeri önemsiz şeylerden başka hiçbir şeyi dert etmemiş olan o aynı kadın, yazı masasını bir devlet dairesine, odasını bir diplomasi salonuna dönüştürür. Bütün bakanlarla ve elçilerle –şimdi herkesin tedavisi mümkün olmayan bir zayıflık vakası olarak bir kenara ittiği kocasının yerine– pazarlıklara girişir, onların aldığı önlemleri gözden, yazdığı mektupları elden geçirir. Diplomasi alanında, ülke dışındaki dostlarına danışabilmek için şifreleme işini öğrenir ve gizli haberleşme için en garibinden teknikler akıl etmeye başlar; bazen görünmez mürekkeple yazılır, bazen belli bir rakamlar sistemine göre yazılmış haberler dergilerin ve çikolata kutularının içinde oradan oraya uçurulur; her sözcük, konuyu bilenler için apaçık, anlaması istenmeyenler içinse anlaşılmaz olsun diye en özenli bir biçimde ölçülüp biçilmelidir. Bütün bunlar, yanında bir yardımcı, bir sekreter olmadan, kapının ardında ve odasının içinde ispiyoncular varken yapılır: Tek bir mektubu yakalansa, kocası da, çocukları da elden gitti demektir. Böyle çalışmaya hiç alışmamış olan bu kadın, vücutça bitkin düşünceye kadar çalışır: “Yazı işlerinden iyice yorgun düştüm,” diye iç çekmektedir bir mektubunda; birindeyse şöyle der: “Artık ne yazdığımı görmüyorum bile.”</p>
		<p>Ve daha başka, çok anlamlı bir ruh değişikliği: Marie-Antoinette sonunda dürüst akıl hocalarının değerini anlamaktadır, siyasi konularda başına buyruk, aklına estiği gibi, ilk gördüğüne bakarak karar vermek yolundaki çılgınca küstahlığını bırakır. Eskiden o sessiz, kır saçlı Elçi Mercy’yi hep esnemelerini bastırmaya çalışarak kabul eder ve kılı kırk yaran bu sıkıcı adam, kapıyı arkasından kapattığında gözle görünür şekilde rahat bir nefes alırken, şimdi mahcup bir halde bu yıllardır kadrini bilmediği dürüst ve çok tecrübeli adamı kazanmaya çaba gösterir: “Bedbahtlığım arttıkça, gerçek dostlarıma karşı da o derecede büyük bir yükümlülük hissediyorum.” Bu insani tonla yazmaktadır artık annesinin eski dostlarına; ya da: “Sizinle tekrar serbestçe konuşabileceğim ve sizi, şahsınıza karşı hayatım boyunca pek haklı olarak besleyeceğim bütün hislerden dolayı temin edebileceğim bir ânı bulabilmek için sabırsızlanıyorum.” Marie-Antoinette hayatının otuz beşinci yılında, sonunda, olağanüstü bir kader tarafından hangi görev için seçildiğinin farkına varmıştır. Diğer güzel, koket, akılca vasat kadınların moda konusundaki kısa ömürlü zaferlerini geçersiz kılmak için değil, sonraki çağların kalıcı, sürekli değerlendirmesi karşısında kendini kanıtlamak, üstelik iki yönden kanıtlamak için: bir kraliçe olarak ve Maria Theresia’nın kızı olarak. Gururu, ki şimdiye kadar şımarık bir kızın büyüklükten uzak çocukluk gururu olagelmiştir, şimdi kararlılıkla, büyük bir çağ karşısında dünyanın karşısına büyük ve cüretli bir şekilde çıkma görevine yönelir. Artık kişisel başarısı, iktidarı ya da kendi mutluluğu için mücadele etmemektedir: “Şahıslar olarak alındığımızda, biliyorum ki, saadet namına her düşüncenin, bundan sonra ne olursa olsun, zamanı geçmiş bulunmaktadır. Fakat başkaları için ıstırap çekmek bir kralın vazifesidir, ki biz de bunu iyi bir şekilde yerine getiriyoruz. Keşke günün birinde bu anlaşılsa.” Geç olmuştur, fakat Marie-Antoinette tarihî bir kişilik olmak üzere seçilmiş olduğunu, ruhunun en derinine kadar kavramıştır ve bu kendi zamanının ötesine geçme iddiası gücüne olağanüstü güç katar. Çünkü bir insan kendi derinlerine yaklaşırken, kişiliğinin en iç varlığını terk etme kararlılığını gösterdiğinde, kendi kanı içinde bütün atalarından gelen o belli belirsiz güçleri harekete geçirir. Habsburglardan biri olması, imparator şerefi taşıyan, alabildiğine eski bir sülalenin torunu ve mirasçısı, Maria Theresia’nın kızı olması bu zayıf, güvensiz kadını birdenbire, sihirli bir şekilde, kendi seviyesinin üzerine çıkarır. Şimdi kendini, “<em>digne de Marie Thérèse</em>”, annesine “layık” olmaya yükümlü hissetmektedir ve “cesaret” kelimesi kraliçenin ölüm senfonisinin laytmotifi olmaktadır. durmadan, “hiçbir şeyin cesaretini kıramayacağı”nı tekrar eder; sonra, Viyana’dan biraderi Joseph’in o dehşetli can çekişmesi sırasında erkekçe bir kararlılıkla son ânına kadar tavrını bozmadığı haberi gelince, bir bakıma kâhince bir işaretin kendisine yöneldiğini hisseder ve hayatının en çok özgüven taşıyan sözünü söyler: “Cesaret edip derim ki, bana layık olarak ölmüştür.”</p>
		<p class="gap">Ne var ki, dünyaya karşı bir bayrak gibi yüksekte taşınan bu gurur, Marie-Antoinette’e başkalarının sezebileceğinden pahalıya mal olur. Çünkü bu kadın, ruhunun en derin temeline bakıldığında ne gururlu ne de güçlüdür; kahraman değil, gayet kadınca bir kadındır, fedakârlık ve şefkat için yaratılmıştır, mücadele için değil. Gösterdiği cesaret yalnızca ötekilere cesaret versin diyedir; kendisi ta içinden, daha iyi günlerin geleceğine artık inanmamaktadır. Odasına döner dönmez, dünya karşısında gurur bayrağını taşıdığı kolları bitkinlikle düşer, hemen her defasında Fersen, onu gözyaşları içinde bulur; alabildiğine sevdiği ve nihayet bulduğu bu dostuyla geçirdiği aşk saatlerinin flörtçü oyunlarla hiçbir benzerliği yoktur, kendi de sarsılmış olan bu adam, bütün gücünü ortaya koyarak sevdiği kadını yorgunluklarından, melankolilerinden çekip çıkarmak zorundadır ve tam da Marie-Antoinette’in bu mutsuzluğu, âşığında en derininden bir duygu uyandırmaktadır. “Çok ağlıyor,” diye yazar kız kardeşine, “ve çok mutsuz. Nasıl sevmeliyim ki onu!” Son yıllar bu kolayca kanan yürek için fazla sert olmuştur. “Çok dehşet ve fazlasıyla kan gördük, ömrümüzde bir daha mesut olamayacak kadar çok.” Fakat bu savunmasız kadına karşı nefret durup durup yeniden yükselir, onunsa vicdanından başka savunucusu yoktur. “Bütün dünyaya sesleniyorum, sahiden herhangi bir haksızlık yapmış olduğumu ispat etmesi için,” diye yazar, ya da, “Adilane kararı istikbalden bekliyorum ve bu bana bütün ıstıraplara katlanmakta yardım ediyor. Bana karşı adil olmaya yanaşmayanları onlarla meşgul olamayacak kadar hakir görüyorum.” Fakat yine de içini çektiği olur: “Böyle bir yürekle böyle bir dünyada yaşıyoruz!” Ve şu hissedilir: Bazı saatlerinde, bütün umudunu kaybetmiş bu kadın artık yalnızca her şeyin çok geçmeden bir son bulmasını diler. “Şimdi yaptığımız ve çektiğimiz, keşke günün birinde hiç değilse çocuklarımızı mesut etse! Kendime tanıdığım tek arzu artık budur.” Marie-Antoinette’in “saadet” kelimesiyle bağı artık bir tek çocuklarına yönelik bu düşüncedir. “Bundan sonra eğer mesut olabilirsem bu, iki çocuğum sayesinde mümkün olacaktır,” der bir defasında; bir başka defa da, “Çok kederliysem küçük oğlumu buraya alıyorum,” der; yine bir başka defasında, “Bütün gün yalnızım, çocuklarım ise tek tesellim. Onları olabildiğince etrafımda bulunduruyorum.” Ömrün ona verdiği dört çocuktan ikisi ölüp elinden gitmiştir; bir zamanlar bütün dünyaya karşı düşüncesizce açıkken şimdi bir kenara itilmiş bu kadın, geriye kalan bu iki çocuğunu hem umutsuz hem tutkulu bir sevgiyle sarmalar. Özellikle <em>Dauphin</em> pek bir sevinç kaynağıdır, çünkü boylu poslu, neşeli, akıllı ve şefkatli bir çocuktur, bir <em>chou d’amour</em><a class="si-noteref epub-type_noteref" href="#f182" id="ref_f182">182</a> diye bahseder annesi kendisinden sevgiyle; fakat bütün duyguları gibi, feleğin çemberinden geçmiş bu kadının eğilimleri ve şefkati de zamanla durulaşmıştır. Oğlanı taparcasına sevdiği halde şımartmaz. “Bu çocuğa karşı şefkatimiz sert olmalı,” diye yazar mürebbiyesine. “Onun şahsında bir kral yetiştirdiğimizi unutmamalıyız.” Ve oğlunu Madam Polignac yerine yeni bir mürebbiyeye, Madam Tourzel’e emanet ederken, bu kadına işini göstermek için kaleme aldığı psikolojik betimlemede birdenbire, parlak bir şekilde, şimdiye kadar içinde gizli kalmış olan bütün insan tanıma ve sezgi yetenekleri kendini gösterir:</p>
		<div class="letter html5_section">
			<p>Oğlumun yaşı, dört yıl ve dört aydan iki gün eksiktir. Boyundan ve dış görünüşünden bahsetmiyorum, onu kendiniz görüyorsunuz. Sıhhati hep iyi olmuştur, fakat daha beşikteyken bile, sinirlerinin fevkalade hassas olduğu ve en küçük bir farklı sesin ona tesir ettiği dikkati çekmiştir. İlk dişleri geç çıktı, fakat bir hastalık ya da arıza olmaksızın çıktı, ancak sonuncusunda, galiba altıncısında bir kasılma geçirdi. O zamandan beri böyle kasılmalar yalnızca iki kere görüldü, biri 1787’yi 1788’e bağlayan kış içerisinde, diğeri kendisine aşı yapıldığı zaman; fakat ikincisi pek hafif geçti. Sinirlerindeki ince hassasiyet, bilmediği her gürültünün ona korku vermesine sebep oluyor; mesela köpeklerden korkuyor; çünkü yakınındayken havladıklarını işitmişti. Ben onu köpeklerle yüz yüze gelmeye hiç zorlamadım; çünkü zannederim ki, aklı ilerledikçe korkusu da kendiliğinden gidecektir. Bütün güçlü ve sağlam yapılı çocuklar gibi çok delişmen ve aniden gelen öfkelenmelerinde gayet şiddetlidir; yine de iyi ve şefkatli bir çocuktur, inadı tutmadığı zamanlar. Gayet güçlü bir benlik hissi vardır ve bu, eğer iyi idare edilirse günün birinde kendi istifade edeceği şekilde çevrilebilir. Birisine güven hissetmeden önce kendini dizginlemeyi, sabırsızlığını ve hiddetini gizlemeyi, böylece yumuşak huylu ve cana yakın görünmeyi bilir. Bir vaatte bulunduğu zaman gayet itimata şayandır; fakat gevezedir, konuşulurken işittiklerini tekrar etmeyi sever ve bunlara sık sık, yalan söylemek istemeksizin, hayal gücünün kendisini inandırdığı bir şeyleri ekler. Bu onun en büyük hatasıdır ve onda mutlaka düzeltilmesi icap eden noktadır. Bunun dışında, tekrar edeyim, iyi bir çocuktur ve şefkat ve enerji sarf edildiğinde, pek fazla sert olunmaksızın, kolayca idare edilebilir ve kendisinden her beklenen elde edilebilir. Sertlik onu isyana sevk edecektir, çünkü yaşına göre fazla karakter sahibidir. Yalnızca bir misal vereyim: En küçük yaşlarından itibaren, “Affedersiniz” sözü onu hep öfkelendirmiştir. Haksız ise kendisinden istenen her şeyi yapacak ve söyleyecektir, fakat, “Affınızı rica ederim” sözünü yalnızca gözyaşları içinde ve inanılmaz eziyetler çekerek dile getirecektir. Çocuklarım baştan beri bana çok güvenecekleri ve doğru olmayan bir şey yaptıklarında bana söyleyecekleri şekilde terbiye edilmiştir. Bunun sebebi şudur: Ben onlarla hesaplaşırken asla kızmış gibi yapmam, daima, incinmiş ve yaptıkları kötü şeyden müteessir olmuş gibi yaparım. Ben onları söylediğim her şeyin, her “evet” ya da “hayır”ın bir daha geri alınmayacağına alıştırdım; fakat onlara kararlarımın sebebini de her zaman, kendileri ve yaşları için anlaşılır bir tarzda beyan ederim, benim yalnızca keyfî, gelip geçici bir kararım olduğunu zannetmesinler diye. Oğlum, henüz okuma bilmiyor ve öğrenmesi pek zayıf; kafası yorulmaya gelemeyecek kadar dağınık. Yüksek mevkiinden en ufak bir haberi bile yok ve ben bilhassa, bunun böylece kalmasını istiyorum. Çocuklarımız kim olduklarını fazlasıyla erken öğreneceklerdir. Oğlum, kız kardeşini bütün kalbiyle sevmektedir; ne zaman ki bir şeyden zevk alır –ister bir yere gitmek, ister bir hediye almak olsun– aynısını kardeşi için de talep eder. Mizaç olarak neşelidir ve sıhhati bakımından çokça açık havada bulunması lazımdır...</p>
		</div>
		<p>Anne olarak yazdığı bu belge, kadın olarak yazdığı, daha önceki mektuplarının yanına konulduğunda, hepsinin aynı elden çıktığına inanılası değildir; o kadar uzaktır yeni Marie-Antoinette ötekinden, belanın mutluluktan, umutsuzluğun kibirden uzak olduğu kadar. Bela, damgasını en belirgin şekilde yumuşak olan ruhlara, hazır hale gelmemiş esnek ruhlara vurur. Şimdi keskin çizgilerle bir karakter oluşmaktadır, şimdiye kadar akan su gibi huzursuz ve muğlak kalmış bir karakter. “Sen ne zaman kendin olacaksın?” diye yakınmıştır hep annesi umutsuzlukla. Şimdi, şakaklarındaki ilk ağaran saçlarla birlikte Marie-Antoinette, nihayet kendisi olmuştur.</p>
		<p class="gap">Bu tümden değişikliğin bir tanığı da, Kraliçe’nin Tuileries’de yaptırdığı tek ve son resimdir. Kucharski, Polonyalı bir ressam, bu portreyi ana çizgileriyle hazırlamış, Varennes’e kaçış ise onu tabloyu bitirmekten alıkoymuştur; yine de elimizdeki en mükemmel resimdir bu. Wertmüller’in ihtişamlı tabloları, Madam Vigée-Lebrun’ün salon resimleri durup dinlenmeksizin seyirciyi, değerli kostümler ve dekorasyon yoluyla, bu kadının Fransa Kraliçesi olduğuna inandırma zahmetini gösterir. Başında o harika devekuşu tüyleriyle süslenmiş şatafatlı şapkasıyla, brokar elbisesinde elmasların pırıltısıyla kadife kaplı tahtının önündeyken olsun, hatta mitolojiden ya da köy hayatından gelen bir elbiseyle resmedilmiş olsun, her zaman bir yerlerde görülür bir işaret vardır ve seyredene der ki: “İşte bu hanım yüksek bir kadındır, hayır, memleketin en yüksek kadını, kraliçedir.” Kucharski’nin bu resmi bütün bu göz alıcı örtüleri bir kenara bırakır: Güzellikle dolup taşan bir kadın bir koltuğa oturmuş, hülyalı bakışlarla bakmaktadır. Biraz yorulmuş, bitkin düşmüş görünür. Olağanüstü bir tuvalet giymiş değildir, boynunda takı, mücevherat pırıltısı görülmez, süslenmemiştir – o gülünç hileler geride kalmıştır, bunlara zaman yoktur şimdi; göze çarpmak istemenin yerini sükûnet almıştır, kendini beğenmişliğin yerini ise sadelik. Saçları gevşekçe, doğal bir şekilde, sanatkârane bir düzen içinde, ilk gümüşi tellerinin pırıltısını göstererek dökülmektedir, giydiği elbise ise o hâlâ dolgun ve parlak omuzlardan rahatça kayıyor gibidir; fakat bu kadının tavrında, etkileyip kendini beğendirme budalalığına işaret eden hiçbir şey bulunmaz. O ağız artık gülümsemez, gözleri beni beğenin, demez; bir tür sonbahar ışığı içinde, hâlâ güzel fakat şimdiden daha yumuşak, daha anaç bir güzelliğe sahip, arzuyla vazgeçişin arasındaki alacakaranlıkta, <em>femme entre deux âges</em><a class="si-noteref epub-type_noteref" href="#f183" id="ref_f183">183</a>, artık genç değil ama yaşlı da değil, artık arzu duymayan, fakat daha arzulanabilir biri olan bu kadın, kendi kendine hülyalara dalmıştır. Bütün diğer resimlerde izleyici, kendi güzelliğine âşık bir kadının koşuşturmasının, dansın, gülüşün orta yerinde durup bir anlığına ressama yüzünü döndüğü, sonra hemen çılgınlığına devam edivereceği izlenimine kapılırken burada şu hissedilir: Bu kadın sessizliğe ermiştir ve sessizliği yüceltmektedir. Mermerden, fildişinden yapılma değerli çerçevelerin içindeki binlerce putlaştırmadan sonra, tam bitmemiş bu bir tek sayfa nihayet insanı göstermektedir; hepsinin içinde biricik bu resim, ilk defa, bu kraliçenin bir de ruh gibi bir şeye sahip olduğunu sezdirir.</p>
	</div>
	<div class="si-footnotes html5_section epub-type_footnotes">
		<div class="si-footnote html5_aside epub-type_footnote" id="f181"><a class="si-backref" href="#ref_f181">181</a><span class="si-footnote-text">. (Fr.) Davranışlarda aşırı özgürlük. (Y.N.)</span></div>
		<div class="si-footnote html5_aside epub-type_footnote" id="f182"><a class="si-backref" href="#ref_f182">182</a><span class="si-footnote-text">. (Fr.) Canımın içi. (Y.N.)</span></div>
		<div class="si-footnote html5_aside epub-type_footnote" id="f183"><a class="si-backref" href="#ref_f183">183</a><span class="si-footnote-text">. (Fr.) Orta yaşlı kadın. (Ç.N.)</span></div>
	</div>
</body>
</html>