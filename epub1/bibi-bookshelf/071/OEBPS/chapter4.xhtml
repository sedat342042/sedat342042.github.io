<?xml version="1.0" encoding="UTF-8" standalone="no"?><html xmlns="http://www.w3.org/1999/xhtml" xmlns:epub="http://www.idpf.org/2007/ops">
<head>
	<title>Marie Antoinette</title>
	<link href="main.css" rel="stylesheet" type="text/css"/>
<meta name="Adept.resource" value="urn:uuid:60791d9f-e32d-4515-8960-594a479c0671"/>
</head>
<body class="chapter epub-type_chapter">
	<div class="container html5_section">
		<h1>Tek bir sözcük için kavga</h1>
		<p>Maria Theresia kızına baştan beri, “Politikaya girme, başkalarının işlerine karışma,” demektedir tekrar tekrar – aslında gereksiz bir uyarıdır bu; çünkü genç Marie-Antoinette için dünyada kendi eğlencesinden daha önemli bir şey yoktur. Esaslı bir düşünüp taşınma ya da sistemli bir irdeleme gerektiren ne varsa, bu genç ve kendi kendine sevdalı kadının alabildiğine canını sıkmaktadır; Versailles’a gelişinin daha ilk yıllarında, XV. Louis’nin sarayında selefinin geniş kapsamlı devlet politikasının yerini alan, o rezilce entrika dalaşmalarından birinin içine çekilmesi de gerçekten tamamen kendi iradesi dışında olmuştur. Daha Versailles’a vardığında, sarayı iki kampa bölünmüş olarak bulur. Kraliçe çoktan ölmüştür, bu durumda en üst mevkideki kadın olma sıfatı ve bütün otorite, hukuken Kral’ın üç kızına düşmektedir. Fakat bu üç entrikacı ve koyu sofu hanım, beceriksiz, sığ ve bezirgân ruhlu kimseler oluşlarıyla, bu konumlarını, ayinde birinci sırada oturmak ve kabullerde önden yürümek dışında bir işe yaratmayı bilemezler. Bu ruhu boğan, evde kalmışlığın bezginliği içindeki üç kız yalnızca ve yalnızca eğlenmek, üstelik hazzın kaba, hatta daha kabası olmayacak biçimlerini tadarak eğlenmek isteyen babaları Kral üzerinde hiç etkili olamamaktadır; ellerinde iktidar ve nüfuz olmadığı için, yani mevki dağıtamadıkları için, en sıradan bir saraylı bile onların gözüne girmeye uğraşmamakta, bütün şan, bütün şeref aslında şerefle pek az ilgisi olan bir kadına düşmektedir: Kral’ın son metresi olan Madam Dubarry’ye. Halkın en alt tabakasından gelen, geçmişi karanlık ve –söylentilere kulak asılacak olursa– Kral’ın yatak odasına bir genelevden dolaşarak ulaşmış olan bu kadın, zayıf iradeli sevgilisini ikna etmiş ve saraydan birisi olma görüntüsünü elde edebilmek için kendisine soylu bir koca olarak Kont Dubarry’yi satın almasını sağlamış, bu hizmetsever koca da, kâğıt üstünde kalan izdivacın yapılışının ertesi günü ilelebet ortadan kaybolmuştur. Ama ne olursa olsun, bu isim eski sokak kızını sarayca kabul edilir hale getirmiştir. Aynı komik ve aşağılayıcı maskaralık, bütün Avrupa’nın gözleri önünde ikinci kez oynanmıştır: En Hıristiyan Krallardan biri, en yakınındaki gözdesinin yabancı bir soylu hanımmışçasına sarayda kendisine resmen takdim edilmesini sağlamıştır. Bu kabulle varlığı meşrulaşan Kral’ın sevgilisi, büyük sarayda, başlarına bu skandalı açtığı kız evlatlardan üç oda ötede, özel olarak yapılmış bir merdivenle Kral’ın odalarına bağlanan odasında yaşamaktadır. Kadın, bunak çapkın XV. Louis’yi kendi denenip beğenilmiş bedeniyle ve bu şehvet düşkünü ihtiyarı neşelendirmek için getirdiği gönüllü kızların henüz denenmemiş bedenleriyle tamamen etkisi altına almıştır: Kral’ın gözüne girmek için, onun salonundan geçenin dışında hiçbir yol yoktur. Elbette, iktidar dağıtma durumunda olduğu için, bütün saraylılar onun etrafına doluşmakta, bütün hükümdarların elçileri pürhürmet, onun bekleme odasında bekleşmekte, krallarla prensler ona hediyeler göndermektedir; bu kadın, bakanları azledebilir, mevkiler verebilir, kendine saraylar yaptırabilir, Kral’ın hazinesi üzerinde tasarrufta bulunabilir; dolgun boynunda ağır elmas gerdanlıklar parıldamaktadır, bütün erkânın, prenslerin ve yükselme heveslilerinin saygıyla öptüğü ellerinde kocaman yüzükler ışıldamakta ve dalga dalga kestane saçlarında gözlere görünmeyen tacın kıvılcımları yanmaktadır.</p>
		<p>Kraliyet lütfunun bütün nuru bir sel halinde bu gayrimeşru yatak odası kraliçesinin üstüne dökülmekte, herkesin iltifatı ve saygısı, Versailles’da gelmiş geçmiş hiçbir kraliçede görülmemiş bir küstahlıkla, benim diyen bu cüretkâr cariyeye yönelmektedir. Arka odalarda ise Kral’ın bezgin kızları oturmakta, bütün sarayı rezil eden, babalarını gülünç, hükümeti güçsüz ve Hıristiyanca bir aile hayatını olanaksız kılan bu şımarık fahişe yüzünden ağlayıp sızlanmakta, ona sövüp saymaktadırlar. Bu üç kız zorunlu faziletlerinin, bu biricik varlıklarının –çünkü onlarda sevimlilik, akıl ve onur yoktur– verdiği hınçla, annelerinin yerine kraliçe şerefine nail olan bu Babil fahişesinden nefret etmekte ve sabahtan akşama kadar onunla alay etmekten, onu hakir görmekten ve ona zarar vermekten başka bir şey düşünmemektedirler.</p>
		<p>Derken, mutlu bir rastlantıyla sarayda, yabancı bir arşidüşes olan bu çocuk belirir: daha on beş yaşında olan, fakat müstakbel kraliçe olarak taşıdığı mevki dolayısıyla, hukuken saraydaki birinci kadın konumuna geçen Marie-Antoinette; onu, Dubarry’ye karşı koz olarak kullanmak üç ihtiyar kızın üstüne aramakla bulunmaz bir vazife olur, ilk andan itibaren de bu düşüncesiz ve her şeyden habersiz kızı kışkırtmaya koyulurlar. Kendileri karanlıkta kalırken o önden yürümelidir, mundar avın hakkından gelmelerine o yardım etmelidir. Böylece küçük prensesi göstermece bir sevecenlikle aralarına alırlar. Marie-Antoinette de farkına bile varmadan, daha birkaç hafta sonra kendini kıyasıya bir savaşın ortasında bulur.</p>
		<p class="gap">Marie-Antoinette saraya geldiğinde Madam Dubarry diye birinin ne varlığından haberdardır ne de o garip konumundan: Maria Theresia’nın göreneği sıkı sarayında metres diye bir kavram hiç mi hiç bilinmez. O yalnızca, ilk akşam yemeğinde, öbür saraylı hanımlar arasında, iri göğüslü, pek cicili bicili boyanmış, muhteşem takılar taşıyan ve merakla kendisine doğru bakan bir kadın görür ve ötekilerin ona “Kontes” diye hitap ettiklerini duyar, Kontes Dubarry. Fakat tecrübesiz kıza hemen kol kanat geren halalar onu güzelce aydınlatıp yönlendirir, öyle ki daha birkaç hafta sonra Marie-Antoinette, annesine yazarken “<em>sotte et impertinente créature</em>”den<a class="si-noteref epub-type_noteref" href="#f44" id="ref_f44">44</a> söz eder hale gelir. Sevgili halaların hiç de sıkı olmayan ağzına yerleştirdikleri bütün o kötülük ve fesat dolu lafları yüksek sesle ve nereye varacağını düşünmeden tekrarlayıp durmaktadır, can sıkıntısından bunalmış ve böyle sansasyonlara aç kurt gibi saldıran saray ise işte şimdi muhteşem eğlencesini bulmuştur. Çünkü Marie-Antoinette burada, kral sarayında tavus kuşu gibi kabaran bu küstah türediye haddini bir güzel bildirmeyi kafasına koymuştur – daha doğrusu, halalar onun kafasına koymuştur. Saray adabının demirden kanununa göre, Versailles’daki kral sarayında hiçbir zaman daha aşağı mevkide bir hanım, daha yüksek mevkidekine hitap edemez, yüksek mevkide olanın sözü kendisine yöneltmesini saygıyla beklemek zorundadır. Tabii ki <em>Dauphine</em>, ortada bir kraliçe olmayınca, mevkii en yüksek olan kadındır ve bu hakkını bol bol kullanır. Soğuk bir gülümseme ve meydan okuyan bir edayla Kontes Dubarry olacak o kadını bekletir de bekletir; sabırsızlıkla dudaklarına bakan rakibesine haftalarca, aylarca tek bir sözcük bağışlamaz. Laf taşıyıcıları ve saray entrikacıları elbette çok geçmeden bunun farkına varırlar, bu düellodan büyük bir zevk duyarlar; bütün saray, halaların şimdiden yaktığı ateş karşısında keyifle ısınmaya başlamıştır. Herkes heyecan içinde Dubarry’yi gözlemektedir; Dubarry’ nin elinden, saklamayı pek beceremediği bir öfkeyle, sarayın diğer hanımlarıyla bir arada oturup on beş yaşındaki şu küçük, küstah sarı kafanın pürneşe ve belki de mahsus pürneşe bütün hanımlarla ha bire lafladığını seyretmekten başka bir şey gelmemektedir; Marie-Antoinette, hep biraz öne çıkık duran Habsburglu dudaklarını yalnızca sıra ona gelince sertçe büzmekte, tek sözcük etmemekte ve elmasları kıvılcımlar saçan kontese, sanki camdanmış da görülmezmişçesine bakmaktadır.</p>
		<p>Aslında Dubarry kötü mizaçlı biri değildir. Gerçekten halkın içinden gelen bir kadın olarak alt tabakanın bütün meziyetlerine sahiptir, sonradan görmelere özgü belli bir iyi niyeti vardır, kendisine iyilikle yaklaşan herkese karşı arkadaşça bir yakınlık gösterir. Kendini beğenmişliğinden dolayı, ona iltifat eden herkesin gönlünü hoş etmeye yatkındır; ondan bir şey isteyen herkese istediğini kayıtsızlık ve büyüklük göstererek verir; kesinlikle iyilikten yoksun ya da kıskanç bir kadın değildir. Fakat aşağılardan öylesine baş döndürücü bir hızla yükseldiği için, iktidarını hissetmeye de bir türlü doyamaz ve bu iktidarın elle tutulur, gözle görülür biçimde tadını çıkarmak ister; bütün kendini beğenmişliği içinde, layık olmadığı bir parıltının sıcaklığında ısınmak, her şeyden önce de bu parıltıya layık görülmek istemektedir. Saray hanımları arasında birinci sırada oturmak ister, en güzel elmasları takmak, en şaşaalı elbiseleri giymek, en güzel arabayla, en hızlı atlarla gezmek ister. Bütün bunları zayıf iradeli ve kendisine cinsel olarak tamamen itaatkâr erkeğinden zorluk çekmeksizin almaktadır, hiçbir arzusu geri çevrilmez. Fakat –Hukuksuz her iktidarın trajikomik bir tarafı vardır, Napoléon’un bile başına gelmiştir bu!– hırsının en son, en uç noktası, özellikle hukuki iktidar tarafından tanınıyor olmaktır. Böylece Kontes Dubarry de, bütün prensler etrafında pervaneyken, bütün saraylılar kendisini şımartırken, gerçekleşmiş bütün arzularından sonra bir arzu daha beslemektedir: varlığının sarayın birinci kadını tarafından tanınması, Habsburg Hanedanı’ndan gelen o arşidüşes tarafından candan ve dostane bir şekilde kabul görmesi. Fakat bu <em>petite rousse</em>’un<a class="si-noteref epub-type_noteref" href="#f45" id="ref_f45">45</a> (bir işe yaramayan öfkesiyle Marie-Antoinette’i böyle adlandırmaktadır), on altı yaşındaki bu çaylağın, daha doğru dürüst Fransızca konuşamayan, kendi kocasının kocalık görevini gerçekten yapmasını sağlamak gibi sudan bir işin bile üstesinden gelememiş bu kızın, bu zoraki bakirenin sürekli dudaklarını büzüp kendisine bütün sarayın gözü önünde yokmuş gibi davranmasına –hatta açıkça ve hiç utanmadan kendisiyle, sarayın en güçlü kadınıyla alay etme küstahlığını göstermektedir– hayır, buna katlanmayacaktır! </p>
		<p class="gap">Bu Homerosvari mevki kavgasında hukuk, kurallara göre, sarsılmaz biçimde Marie-Antoinette’in tarafındadır. Mevkii yüksek olan Marie-Antoinette’tir, kontes olarak mevkii, taht vârisi olan kendisininkinden çok daha aşağıda olan bu “hanım”la konuşmak zorunda değildir, isterse göğsünde yedi milyonluk elmaslar ışıldasın. Fakat Dubarry’nin arkasında olan da gerçek iktidardır: Kral tamamen onun avucunun içindedir. Ahlaki çöküşünün en alt basamağına yaklaşmış, devlete, aileye, tebaasına ve dünyaya karşı tamamen kayıtsız, kibirli bir adam –<em>Après moi le déluge</em>–<a class="si-noteref epub-type_noteref" href="#f46" id="ref_f46">46</a> olan XV. Louis, artık yalnızca huzur ve eğlence istemektedir. Her şeyi oluruna bırakmıştır, sarayında ahlaka, töreye aldırış etmemektedir, aksi halde işe kendinden başlaması gerekeceğini bilmektedir. Yeterince uzun hükümdarlık etmiştir, şu son birkaç yılında da yaşamak, etrafındaki ve ardındaki her şey mahvolsa bile, yalnızca kendisi için yaşamak istemektedir. Bunun için, aniden alevlenen bu kadın savaşıyla huzurunun bozulmasından çok rahatsız olur! Epikurosçu ilkeleri uyarınca, aslında hiç mi hiç karışmamak yanlısıdır. Fakat Dubarry her gün başının etini yemekte, böyle ufacık bir kızın kendisini aşağılamasına, bütün saray nezdinde gülünç düşürmesine katlanamayacağını söylemekte, erkeğinin ona kol kanat germesini, onun şerefini ve dolayısıyla kendi şerefini de korumasını istemektedir. Sonunda Kral bütün bu fırçalamalardan ve gözyaşlarından gına getirir, Marie-Antoinette’in başnedimesi olan Madam Noailles’yı çağırır ve rüzgârın ne taraftan estiği nihayet anlaşılsın ister. Önce, torununun zevcesi hakkında yalnızca iltifatlı sözler eder. Fakat sonra, yavaş yavaş araya amacı belli bir sürü laf sıkıştırır: <em>Dauphine</em>’in, gözünün gördükleri hakkında kendine biraz fazla serbest konuşma hakkı tanıdığını gözlemekte olduğunu ve böyle bir davranışın yakın aile çevresi içinde kötü bir etki yaratabileceğine kendisinin dikkatini çekmenin iyi olacağını belirtir. Başnedime bu uyarıdan (zaten amaçlandığı gibi) Marie-Antoinette’i hemen haberdar eder, o da bunu halalara ve Vermond’a anlatır, Vermond, Avusturya Elçisi Mercy’ye aktarır, Mercy de elbette dehşetten dehşete düşer –İttifak, ittifak!– ve bütün skandalı acele ulakla Viyana’ya, İmparatoriçe’ye yazar.</p>
		<p>Dindar ve sofu Maria Theresia için ne utanç verici bir durum! Viyana’da o meşhur Görenek Komisyonu aracılığıyla bu türden hanımları merhametsizce kırbaçlatıp ıslahhaneye gönderen İmparatoriçe, kendi kızına yazıp böyle bir yaratığa nezaket göstermesini mi istesin? Fakat öte yandan Kral’ı karşısına alabilir mi? Kendi içindeki katı Katolik anne ile politikacı yanı en utanç verici türden bir çatışkıya düşmüştür. Sonunda, işin içinden o eski, kaşarlanmış diplomat olarak sıyrılır ve bütün konuyu Devlet Müsteşarlığı’na devreder. Kızına mektubu kendi yazmaz, başbakanı olan Kaunitz’in bir talimatname kaleme almasını ve bu siyasi metnin Mercy tarafından Marie-Antoinette’e sunulmasını öngörür. Böylece bir yandan kendi ahlaki tavrını korunmuş olacaktır, bir yandan da küçüğe nasıl davranması gerektiği bildirilecektir; Kaunitz şu açıklamayı yapmaktadır:</p>
		<div class="letter html5_section">
			<p>Kralın meclisine dahil ettiği şahıslara karşı nezaketten kaçınmak bizzat onun mevcudiyetine hakaret etmek demek olur; böyle şahıslar denilince de, hükümranın kendine yakın olarak gördüğü herkesin buna dahil addedilmesi icap eder ve hiç kimse bu şahısların bu yakınlığı hak edip hak etmediğini tetkike mezun değildir. Kralın, hükümdarın yaptığı seçime itirazsız hürmet gösterilmesi icap eder.</p>
		</div>
		<p>Bu yeterince açık, hatta fazlasıyla açık seçik bir ifadedir. Fakat Marie-Antoinette, halaların kışkırtması altındadır. Mektubu kendisine okuduğunda, Mercy’ye o umursamaz tarzıyla, kayıtsızca bir, “Peki, tamam”, “Olur, iyi,” der, fakat içinden, “O Kaunitz olacak peruklu ihtiyar istediği kadar gevezelik etsin, bir şansölyeyi özel işlerime karıştıracak değilim,” diye düşünmektedir. Karşısındaki aptalın, şu “<em>sotte créature</em>”ün<a class="si-noteref epub-type_noteref" href="#f47" id="ref_f47">47</a> nasıl kızıp kudurduğunu fark ettiğinden beri, bu iş küçük, mağrur kıza iki kat eğlenceli gelmeye başlamıştır; sanki hiçbir şey olmamışçasına, açıkça takındığı suskunluğu kötücül bir neşe içinde sürdürür. Kral’ ın gözdesine her gün, balolarda, eğlentilerde, oyun masasında, hatta kralın sofrasında rastlamakta, onun nasıl da bekleyiş içinde olduğunu, kendisine kaçamak bakışlar yönelttiğini ve yanına yaklaştığı zaman heyecandan titrediğini gözlemektedir. Ama sen bekleyedur, mahşer gününe kadar bekle: Bakışları tesadüfen Dubarry’den yana kayacak olursa, yine her zamanki gibi dudak büker ve buz gibi bir tavırla yanından geçip gider; Dubarry’nin, Kral’ın, Kaunitz’in, Mercy’nin ve gizliden gizliye Maria Theresia’ nın da istediği, hasretle beklediği o bir sözcük söylenmez.</p>
		<p>Artık savaş açıkça ilan edilmiştir. Saray budalaları bir horoz dövüşü varmışçasına, birbirlerine karşı azimle susan iki kadının etrafına toplanır: birinin gözlerinde güçsüz bir öfkenin yaşları, ötekinin dudaklarını çevreleyen aşağılayıcı, hafif bir gülümseme. Herkes görmek, öğrenmek, bahse girmek istemektedir: Sözünü geçiren, Fransa’nın birinci kadınlarından hangisi olacaktır: meşru olanı mı, gayrimeşru olanı mı? Versailles’da bundan eğlenceli bir tiyatronun yıllardır oynandığı görülmemiştir. </p>
		<p class="gap">Fakat Kral artık iyice kızmıştır. Bu sarayda, kirpiğini oynatsa herkesin bir Bizans itaatiyle boyun eğmesine, herkesin hizmet yarışı içinde, onun iradesinin gösterdiği yöne, o daha neyi dilediğini doğru dürüst söylemeden seğirtmesine alışkın hükümdar, Fransa’nın En Hıristiyan Kralı, ilk defa dirençle karşılaşmaktadır: Yeniyetme bir kız, emrini açıkça çiğneme cüretini göstermektedir. Elbette en kolayı, bu küstah, söz dinlemez kızı önüne çekip bir güzel haşlamak olacaktır; fakat var olan göreneğini kaybetmiş ve hiçbir şeye saygısı kalmamış bu adamın içinde ne de olsa son bir çekince var gibidir; torununun yetişkin karısına Soylu Büyükbaba’nın metresiyle sohbet etmesini emretmekten ne de olsa utanmaktadır. O zaman, bu utancı içinde XV. Louis de, aynı Maria Theresia’nın kendi utancı sonucunda yaptığını yapar, özel meseleyi bir devlet icraatına dönüştürür. Avusturya elçisi Mercy, Fransız Dışişleri Bakanlığı’nın kendisini bir görüşme için arz salonlarına değil, Kontes Dubarry’nin dairesine çağırdığını görünce pek şaşıracaktır. Yine de, bu garip yer seçiminin ardında bir şeyler sezinlemeye başlar ve beklediği de çıkar: Daha bakanla birkaç sözcük konuşmuş, konuşmamıştır ki, Kontes Dubarry içeri girer, Mercy’yi samimiyetle selamlar ve ona ayrıntılı olarak açıklamada bulunur: <em>Dauphine</em>’e karşı düşmanca bir tutum içinde olduğunu iddia edenler, kendisine büyük haksızlık etmektedir; tam tersi, iftiraya, alçakça bir iftiraya uğrayan kendisidir. Böyle birdenbire İmparatoriçe’nin temsilcisi olmaktan Dubarry’nin dert ortağı olma durumuna düştüğü için, Mercy pek sıkılmıştır, durumu diplomatça sözlerle idare etmeye çalışır. Fakat o sırada, duvar kâğıdının gizlediği kapı sessizce açılır ve XV. Louis bu hassas konuşmaya bizzat karışır. “Siz şimdiye kadar,” der Mercy’ye, “İmparatoriçe’nin elçisiydiniz, şimdiyse lütfen bir süreliğine benim elçim olunuz.” Bundan sonra da gayet açık olarak Marie-Antoinette hakkında ne düşündüğünü söyler. Onu pek hoş bulmaktadır; fakat genç ve fazlasıyla canlı oluşundan, üstelik kendisine hükmedemeyen bir kocayla evlendirilmiş olmasından ötürü bir sürü entrikaya alet edilmekte ve başkalarından (kastedilenler halalardır, yani kendi kızları) kötü nasihatler almaktadır. Bu yüzden Mercy’den, bütün etkisini kullanarak <em>Dauphine</em>’in tutumunu değiştirmesini sağlamasını rica etmektedir. Mercy hemen kavrar: Konu siyasete dönüşmüştür; yerine getirilmesi gereken, gizliliği kalmamış açık seçik bir talimattır ortadaki: Kral, kalenin kayıtsız şartsız teslimini istemektedir. Doğal olarak Mercy durumu en ivedi şekilde Viyana’ya bildirir, üstlendiği görevin utanılacak tarafını yumuşatmak için Dubarry’nin portresini dostane bir makyajdan geçirir, hiç de o kadar kötü biri olmadığını, bütün istediğinin, <em>Dauphine</em>’in bir kerecik, herkesin arasındayken kendisine hitap etmesi olduğunu belirtir. Aynı zamanda Marie-Antoinette’i ziyaret eder, ısrar üstüne ısrarda bulunur ve en keskin çarelere başvurmaktan kaçınmaz. Onu ürkütüp sindirir, Fransız sarayında nice yüksek mevkideki kişinin ortadan kaldırılmasında zehir kullanıldığını ima eder ve özellikle büyük diller dökerek, Habsburg ve Bourbon hanedanları arasında çıkabilecek anlaşmazlığı betimlemeye girişir. En büyük kozu da budur: Davranışı yüzünden annesinin ömrünü adadığı ittifak bozulacak olursa, tek suçlunun bizzat kendisi, Marie-Antoinette olacağını söyler.</p>
		<p>Gerçekten de bu ağır salvo, hedefine ulaşmış gibidir: Marie-Antoinette etkilenir. Gözlerinde öfke yaşlarıyla elçiye, bir gün oyun partisinde Dubarry’ye açıkça hitap edeceğine dair söz verir. Mercy derin bir nefes alır. Tanrı’ya şükür! İttifak kurtulmuştur.</p>
		<p class="gap">Şimdi, sarayın en iç ahalisini birinci sınıf bir gala gösterisi beklemektedir. Bu esrarengiz galada neyin oynanacağı kulaktan kulağa yayılır: <em>Dauphine</em> bu akşam ilk kez Dubarry’ye hitap edecek. Kulisler özenle hazırlanır ve konuşma vesilesi olacak söz önceden iyice belirlenir. Elçi ile Marie-Antoinette’in aralarında kararlaştırdıklarına göre Mercy, akşam herkes bir arada otururken oyun partisinin sonunda Kontes Dubarry’nin yanına gidecek ve onunla küçük bir sohbete başlayacaktır. Sonra, yine tesadüfen olmuş gibi, <em>Dauphine</em>, yanlarından geçerken elçiye yaklaşacak ona selam verecek ve bu fırsatla gözde hanıma da birkaç sözcük edecektir. Her şey son derece güzel tasarlanmıştır. Fakat bu tiyatro gösterisi ne yazık ki gerçekleşmez; çünkü halalar nefret ettikleri rakiplerine, herkesin önünde gerçekleşecek bu başarıyı çok görürler. Onlar da kendi aralarında, barışma düeti sahneye gelmeden önce demir perdeyi indirmek için sözleşirler. Akşam olur, Marie-Antoinette en olumlu niyetler içinde toplantıya katılır, sahne hazırdır. Mercy öngörüldüğü üzere rolüne girer. Öyle rastlantı olarak karşılaşmışlar gibi Madam Dubarry’ye yaklaşır ve bir sohbet başlatır. Bu arada, tam sözleşildiği gibi, Marie-Antoinette de kendi turuna başlamıştır. Bir şu hanımla laflar, bir bu hanımla, sonra yine bir başkasıyla, belki endişe ve heyecanla ve kızgınlıkla son konuşmasını biraz uzatır; artık onunla Dubarry arasında son bir hanım daha kalmıştır – iki dakika, bir dakika daha derken, neredeyse Mercy’yle gözdenin yanına varmış olacaktır. Bu can alıcı an içinde Madam Adelaide, halalardan baş kışkırtıcı olanı, büyük numarasını yapar. Hışımla Marie-Antoinette’e doğru gelir ve emir verircesine der ki: “Gitme zamanımız geldi. Gel! Kral’ı, kardeşim Victoire’ın yanında bekleyeceğiz.” Marie-Antoinette neye uğradığını anlamaz, ürker, cesaretini kaybeder; zaten ürkek olduğundan hayır demeye cesaret edemez, öte yandan orada beklemekte olan Dubarry’ye hemen alelacele, rastgele bir söz söyleme basiretini de gösteremez. Kızarır, şaşalar, yürümekten çok koşa koşa oradan ayrılır; böylece hasretle beklenen, ısmarlanan, diplomatik mücadelelerle kazanılan ve dört kişi arasında kararlaştırılan o söz, söylenmeden kalır. Herkes donmuş gibidir. Bütün sahne boşuna kurulmuş, ortaya çıkardığı ise barışma yerine yeni bir aşağılama olmuştur. Sarayın kötü niyetlileri ellerini ovuşturmaktadır; ta aşağılara, uşakların odalarına varıncaya kadar, kıkır kıkır gülerek Dubarry’nin nasıl boş yere beklediği anlatılmaktadır. Fakat Dubarry köpürmektedir, daha da endişe verici olanı, XV. Louis’nin öfkesi iyiden iyiye kabarmıştır. “Görüyorum ki, Mösyö Mercy,” der elçiye hınçla, “sizin öğütleriniz maalesef etkili olamamış. Bu işi benim bizzat ele almam gerekiyor.” </p>
		<p class="gap">Fransa Kralı gazaba gelmiş, tehdidini savurmuştur; Madam Dubarry dairesinde kudurmaktadır, bütün o Avusturya-Fransa ittifakı sallanmaya başlamış, Avrupa barışı tehlikeye girmiştir. Elçi, olayın kötü bir yöne girdiğini hemen Viyana’ya bildirir. Artık İmparatoriçe, “yedi kat parlayan ışık”, işin içine girmek zorundadır. Şimdi Maria Theresia işe kendi karışmak zorundadır; çünkü bütün insanlar içinde, bu dik başlı ve düşüncesiz çocuk üzerinde hükmü olan yalnızca odur. Şimdi Maria Theresia olup bitenden büyük dehşete kapılmıştır. Kızını Fransa’ya gönderirken niyeti samimi olarak bu çocuğu siyasetin bulanık alanından uzak tutmak olmuş, elçisine de daha baştan şöyle yazmıştır:</p>
		<div class="letter html5_section">
			<p>Açıkça itiraf edeyim ki, kızımın resmî işlerle ilgili olarak herhangi bir nüfuz kazanmasını istemiyorum. Büyük bir devleti yönetmenin ne kadar ezici bir yük demek olduğunu ben kendim tecrübe ettim, üstelik kızımın ne kadar genç ve havai olduğu, buna ilaveten, herhangi ciddi bir gayret göstermeye de ne kadar az meyli olduğu (ve henüz hiçbir bilgiye sahip de bulunmadığı) malumumdur; böyle oluşu içime, Fransa’daki gibi iyice bozulmuş bir monarşinin yönetilmesi bakımından hiç umut vermiyor. Kızım, bu vaziyeti düzeltmeyi başaramazsa ya da olur da vaziyet daha da kötüye giderse, o zaman bunun kabahatinin benim çocuğumda değil, bir bakanda ya da benzeri birinde aranmasını tercih ederim. Bu yüzden ona siyasetten ve devlet işlerinden bahsetme konusunda karar veremiyorum.</p>
		</div>
		<p>Fakat bu kez –Felaket!– bu trajik yaşlı kadın kendine karşı sadakatsizlik etmek durumunda kalacaktır; çünkü Maria Theresia bir süredir ciddi siyasi endişeler içindedir. Viyana’da karanlık ve hiç de temiz olmayan bir dava güdülür olmuştur. Aylar önce, İblis’in yeryüzündeki elçisi olarak gördüğü Büyük Friedrich ile yine bir o kadar güvensizlik duyduğu Rusyalı Yekaterina’dan, Polonya’nın paylaşılması yolunda utanç verici bir öneri gelmiştir ve bu önerinin Kaunitz ve tahtı paylaştığı II. Joseph indinde bulduğu coşkulu yankı, o gün bugündür Maria Theresia’nın vicdanını kemirmektedir. “Her parçalama, haksızlıktır ve bu temelde bizim için zararlıdır. Bu teklife ne kadar üzülsem az; hem itiraf etmeliyim ki, insanların gözü önüne çıkmaktan utanıyorum.” Hemen kavramıştır bu siyasi buluşun aslında ne olduğunu: bir ahlak suçu, savunmasız ve suçsuz bir halka karşı haydutluk. “Hep kendisini savunmakla övündüğümüz bir masumu soyma hakkını nereden alabiliriz?” Ciddi ve katkısız bir şekilde kızdığını göstererek, ahlaki çekincelerinin zayıflık olarak yorumlanabileceğine hiç aldırmadan bu öneriyi reddeder. “Bizim için zayıf sayılmak, namussuz sayılmaktan yeğdir,” deme soyluluğunu ve akıllılığını gösterir. Fakat Maria Theresia çoktandır tek hükümdar değildir artık. Kendisi Avusturya’nın geçirdiği devlet reformunun ne kadar kırılgan olduğunun bilgece farkında olarak, yalnızca olanı ayakta tutma ve koruma düşünceleri içindeyken oğlu ve taht ortağı II. Joseph yalnızca savaş, devleti büyütme ve reform rüyaları görmektedir; annesinin etkisine karşı koyabilmek için, bütün ürkekliğiyle, eskiden onun en amansız düşmanı olan Büyük Friedrich denen militaristin ardından koşmakta, yaşlanmakta olan Maria Theresia ise yetiştirip büyük adam yaptığı, en sadık hizmetkârı Kaunitz’in bile yıldızı yükselen oğluna eğilim göstermeye başladığını gözleme talihsizliğini yaşamaktadır. Anne olarak da, hükümdar olarak da bütün umutları kırılmış, yorgun ve çalışmaktan tükenmiş bir halde bulunan Maria Theresia’nın en büyük arzusu, devlet yönetimini bırakmaktır. Fakat sorumluluk, onu bundan alıkoyar, peygamberce bir kesinlikle –burada durum, aynı şekilde yorgun düştüğü halde aynı şekilde iktidarı elden bırakmayan öbür Franz Joseph’in durumuna benzemektedir– önceden görmektedir ki, oğlu olacak aceleci reformcunun aceleci, tedirgin ruhundan yayılan bir huzursuzluk, bütünü içinde zaten zahmetle yönetilebilen imparatorluğu pek çabuk saracaktır. Böylece bu dini bütün ve alabildiğine dürüst kadın son saatine kadar en yüce davası için savaşır; şerefi için şöyle yazar:</p>
		<div class="letter html5_section">
			<p>İtiraf ederim, ömrüm boyunca bu kadar ürküntü hissetmiş değilim. Benim memleketlerim söz konusu olduğunda, hak bildiğim ve Tanrı’nın yardımını umduğum yolda inat etmişimdir. Halihazırdaki meselede yalnızca hukukun benim tarafımda olmayışı değil, vecibelerin, hakkaniyet ve insafın da bana karşı mücadele etmekte oluşu bende huzur bırakmıyor, bilakis, hiçbir zaman kimseyi ya da kendini uyutmaya ya da dürüstlüğün yerine riyakârlığı geçirmeye alışkın olmayan kalbime tedirginlik ve suçlanmalar yüklüyor. Sadakat ve inanç, bir daha gelmemek üzere kaybolmuş, oysa bunlar bir hükümdarın bir diğerine karşı en büyük mücevheri ve gerçek gücüdür.</p>
		</div>
		<p>Fakat Büyük Friedrich’in sarsılmaz bir vicdanı vardır ve Berlin’de alaya başlar: “Çariçe Yekaterina ile ben, ikimiz de eski şakilerdeniz, fakat bu yaltakçı hatun günah çıkardığı papaza ne anlatıyor?” O ısrar etmekte, II. Joseph tehdit etmekte, durup durup, Avusturya ötekilere uymazsa savaşın kaçınılmaz olacağı kehanetini tekrarlamaktadır. Sonunda, İmparatoriçe Maria Theresia gözlerinde yaşlarla, vicdanı yaralı, ruhu acılar içinde, kabul eder: “İşleri yalnız başına yürütebilecek güçte değilim, onun için, derin bir çaresizliğe düşmeden edememekle beraber, bırakıyorum kendi yollarına gitsinler,” der ve sırtını, “bütün akıllı ve tecrübeli adamların bunu tavsiye ediyor olması”na dayayarak imzayı basar. Fakat kalbinin en derin yerinde suça ortak olduğunu bilmekte ve gizli anlaşmayla sonuçlarının dünyaya aşikâr olacağı günü içi titreyerek beklemektedir. Fransa ne diyecektir? Polonya’ya yapılacak bu gasp saldırısına, ittifakı göz önünde bulundurarak, kayıtsız kalıp rıza mı gösterecektir; yoksa kendisinin bile haklı bulmadığı (Maria Theresia işgal fermanındaki “haklı” kelimesinin üstünü kendi eliyle çizer) bir talebe karşı mücadele mi edecektir? Bütün hepsi yalnızca XV. Louis’nin tutumunun samimi mi, soğuk mu olduğuna bağlıdır.</p>
		<p>Derken bütün bu endişelerin orta yerine, bu alevlenmiş vicdan çatışmasının içine, Mercy’nin tehlike haberleri getiren mektubu düşer: Kral, Marie-Antoinette’e kızmıştır, elçiye açık açık memnuniyetsizliğini belirtmiştir; üstelik bütün bunlar, Viyana’dakiler Elçi Prens Rohan’ı hâlâ ustalıkla oyalar ve bu, iyi niyetli adam siyasette olup bitenlerden habersiz eğlence âlemlerine ve av partilerine dalmış gezerken olmaktadır. Marie-Antoinette, Dubarry’yle konuşmak istemediği için, Polonya’nın bölünmesinden bir devlet skandalı, hatta sonunda savaş bile çıkabilir – Maria Theresia ürker. Hayır, nasıl ki kendisi, elli beş yaşındaki anne, vicdanını devletin yüce çıkarları uğruna kurban edip o kadar acı çektiyse o zaman kendi çocuğu, on altı yaşındaki dünyadan habersiz kızı da kraldan çok kralcı, annesinden daha ahlaklı olmaya kalkışamaz. – Öyleyse, küçüğün inadını artık nihayet kırmak için bir mektup yazılacaktır, daha önce yazılmış olanlardan daha kararlı bir mektup. Doğal olarak Polonya’dan, devletin yüce çıkarlarından tek kelimeyle bile söz edilmeyecektir, bütün bu mesele (ki yaşlı İmparatoriçe’nin yüreğine oturmuş olmalıdır) yumuşatılacaktır:</p>
		<div class="letter html5_section">
			<p>Ah, ne büyük bir korku, engel olmalı bu, Kral’la, babaların en iyisi olan bu adamla konuşmana mani olan! Ya da sana konuşmanı tavsiye ettikleri insanlarla! Nasıl bir korku olmalı, yalnızca bir günaydın bile demene mani olan! Herhangi bir şey üzerine bir söz sarf etmemek için o kadar surat etmek ya da daha da fazlası, az bir bedel mi? Öyle bir köleliğe kapılmışsın ki, anlaşılan akıl ve hatta üstüne düşen vazife bile seni ikna edecek gücü haiz olmaktan çıkmış. Artık susamayacağım. Mercy’yle konuştuktan ve o sana Kral’ın arzusunun ve senin vazifenin ne olduğunu bildirdikten sonra, kendisine itaat etmemek cüretini gösterdin! Nasıl bir makul sebep gösterebilirsin ki bana bu işte? Hiç. Dubarry’yi sarayda Kral’ın meclisine kabul edilmiş bütün diğer kadınlardan farklı görmeyeceksin. Kral’ın en birinci kulu olarak kendini bütün saraya öyle göstermelisin ki, efendinin isteği kayıtsız şartsız yerine gelmiş olsun. Tabii, sana aşağılayıcı bir şekilde davranılıyor ya da senden fazla samimiyet isteniyor olsaydı, o zaman ne ben ne de bir başkası sana bu tavsiyede bulunurdu; fakat sıradan bir sözcük, o hanımın kendisi aşkına değil, efendin ve velinimetin olan büyükbabanın aşkına!</p>
		</div>
		<p>Bu top ateşi (pek de dürüst olmayan gerekçeler) Marie-Antoinette’in enerjisini kırar; taşkındır, başına buyruk, inatçıdır, fakat annesinin otoritesine karşı gelmeye hiçbir zaman cüret edememiştir. Habsburg Hanedanı’nın disiplini her zaman olduğu gibi burada da zaferin sahibi olduğunu gösterir. Marie-Antoinette, görünüşü kurtarmak için yine biraz direnir. “Hayır demiyorum, onunla asla konuşmayacağımı da söylemiyorum. Ne var ki, belli bir günün belli bir saatinde kendisiyle konuşmaya zorlayamam kendimi, yoksa bunu önceden duyurup nispet yapacaktır.” Fakat gerçekte, direnişi ta içinden kırılmıştır, bu sözleri de artık yalnızca geri çekilmeyi sağlama almak için yapılan bir çarpışmadır: Teslim daha baştan karara bağlanmıştır.</p>
		<p class="gap">1772’nin Yılbaşı günü nihayet bu hamasi ve komik kadınlar savaşının karar günü olur, Madam Dubarry’ye zaferi, Marie-Antoinette’e yenilgiyi getirir. Yine bir tiyatro sahnesi kurulmuştur, tören için toplanmış saray, bir kez daha tanık ve seyirci olarak işin içine katılmıştır. Büyük tebrik resmi geçidi başlar. Saraylı hanımlar, mevkilerine göre birbiri ardınca <em>Dauphine</em>’in önünden yürürler, aralarında bakanın karısı olan Aiguillon Düşesi de, Madam Dubarry’yle beraber gelmektedir. <em>Dauphine</em>, Aiguillon Düşesi’ne birkaç sözcük söyler, sonra başını aşağı yukarı Madam Dubarry’ye doğru çevirir ve gerçi tam ona değil, ama insanın biraz iyi niyetle ona söylenmiş olarak kabul edebileceği bir biçimde –tek bir heceyi bile kaçırmamak için herkes nefesini tutmuştur– çoktandır beklenen, hırsla mücadelesi verilen, hiç duyulmamış, hayati önem taşıyan şu sözleri söyler: “Bugün Versailles’da ne kadar çok insan var.” Yedi sözcük, tastamam yedi tane sözcük uğraşıp didinip koparabilmiştir Marie-Antoinette içinden; fakat sarayda olağanüstü bir olaydır bu, bir vilayetin kazanılmasından önemli, hepsi de çoktan zorunlu hale gelmiş reformlardan daha heyecan verici – <em>Dauphine</em> nihayet gözdeyle konuşmuştur! Marie-Antoinette teslim olmuş, Madam Dubarry zafer kazanmıştır. Artık her şey düzelmiştir, Versailles’ın göklerini pembe bulutlar kaplamıştır. Kral, <em>Dauphine</em>’i kolları açık karşılar, onu kaybedip tekrar bulduğu bir çocuğuymuş gibi kucaklar, Mercy duygulanarak teşekkür eder, Dubarry bir tavus kuşu gibi kabarıp salonları dolaşır, kızgın halalar tepinir, bütün saray heyecan içindedir, bir koşuşma, bir gevezelik ki, çatı katından bodruma kadar dolaşmaktadır ve bütün bunlar Marie-Antoinette, Dubarry’ye şunu söylediği içindir: “Bugün Versailles’da ne kadar çok insan var.”</p>
		<p>Fakat bu yedi sıradan sözcüğün daha derin bir anlamı vardır. Bu yedi sözcükle siyasi bir cürmün karar mührü basılmış, bunlar Fransa’nın Polonya’nın bölüşülmesini suskunlukla kabul etmesinin bedeli olarak ödenmiştir. Yalnızca Dubarry değil, Büyük Friedrich ile Yekaterina da bu yedi sözcükle kendi iradelerini kabul ettirmiştir. Yalnızca Marie-Antoinette değildir aşağılanan, bütün bir ülkedir.</p>
		<p class="gap">Marie-Antoinette yenik düşmüştür, bunu bilmektedir, genç gururu, emir tanımayan çocuk gururu öldürücü bir yara almıştır. İlk kez boynunu eğmiştir, ama giyotine kadar da bir daha eğmeyecektir. Bu vesileyle aniden belli olan bir şey varsa o da, bu yumuşak yürekli ve havai yaratığın, bu<em> bonne et tendre</em><a class="si-noteref epub-type_noteref" href="#f48" id="ref_f48">48</a> Antoinette’in onuru söz konusu olduğunda, mağrur ve sarsılmaz bir ruhla ortaya çıktığıdır. Marie-Antoinette, Mercy’ye öfkeyle şunu söyler: “Bir kere konuştum onunla, fakat işi burada bırakmakta da kararlıyım. Bu kadın benim ağzımdan artık tek bir ses bile işitmeyecek.” Annesine de bu bir kerelik yumuşak başlılığının üstüne kendisinden başka kurban istenemeyeceğini açıkça belirtir: “Önyargılarımdan ve inatlarımdan her zaman vazgeçeceğime inanabilirsiniz, fakat bu yalnızca, benden böyle bir şey herkes görsün diye istenmediği ya da onuruma aykırı düşmediği sürece olabilir.” Bunun üzerine annenin, civcivinden gelen bu ilk diklenmeye karşı alabildiğine kızıp onu azimle susturmaya çalışması boşunadır: “Benim ya da benim elçimin sana onuruna aykırı ya da iyi ahlakın en ufak bir kuralına aykırı bir tavsiyede bulunabileceğimizi tasavvur ediyorsan, beni güldürürsün. Şu birkaç sözcük için kapıldığın bu heyecanı görünce, senin hesabına endişe ediyorum. Üstelik bunu tekrarlamayacağını söyleyince, senin hesabına iyice korkuyorum.” Maria Theresia’nın kendisine durup durup yeniden yazması boşunadır: “Onunla Kral’ın sarayında konuştuğun her başka kadın gibi konuşmalısın; bunu Kral’a ve bana borçlusun.” Mercy’nin ve ötekilerin dur durak bilmeden konuşup Dubarry’yle dost olması ve böylece Kral’ın gözüne girmeyi sağlama bağlaması için onu ikna etmeye çalışmaları boşunadır: Bütün hepsi genç kızın yeni kazandığı özgüvenine çarpıp dağılır, Marie-Antoinette’in bir kere zorla açılan o ince Habsburglu dudakları demir gibi kapalı kalır, mührünü artık hiçbir tehdit, hiçbir ayartı açamaz. Dubarry’ye yedi sözcük söylemiştir ve nefret ettiği bu kadın asla bir sekizincisini işitmeyecektir.</p>
		<p>Madam Dubarry, bu 1 Ocak 1772 günü, Avusturya Arşidüşesi, Fransa <em>Dauphine</em>’i karşısında bir kerelik bir zafer kazanmıştır ve bu saraylı koket hanımın, arkasında bir Kral Louis ve İmparatoriçe Maria Theresia gibi güçlü müttefikler olduktan sonra, geleceğin kraliçesine karşı savaşını sürdürmesi de mümkündür. Fakat öyle muharebeler vardır ki, kazanan taraf rakibinin gücünü görmüş olarak kendi zaferinden ürküntü duyar ve meydanı gönüllü olarak terk edip barış yapmanın daha akıllıca bir iş olup olmayacağını düşünür. Madam Dubarry, zaferinin tadını pek çıkaramamaktadır. Bu iyi niyetli ve aslında önemsiz yaratık zaten baştan beri Marie-Antoinette’e karşı hiçbir düşmanlık taşımamıştır; tek istediği, gururu tehlikeli bir şekilde kırıldıktan sonra, o küçük telafi olmuştur, o kadar. Şimdi memnundur, dahası, herkesin gözü önünde elde ettiği bu zaferden mahcup olmuş, ürküntüye kapılmıştır. Çünkü ne de olsa bütün iktidarının sağlam bir temele değil, hızla ihtiyarlayan bir adamın gutlu bacaklarına dayandığını bilecek kadar akıllıdır. Altmış iki yaşındaki adama bir inme inmeyegörsün, daha ertesi gün şu <em>petite rousse</em> Fransa Kraliçesi olabilir; bir<em> lettre de cachet</em>’nin,<a class="si-noteref epub-type_noteref" href="#f49" id="ref_f49">49</a> insanı Bastille’e götürecek o uğursuz biletin imzalanması an meselesidir. Bunun için Madam Dubarry, Marie-Antoinette’i yenilgiye uğratışından hemen sonra, onunla barışmak için en şiddetli, en dürüst ve en içten bir biçimde çaba göstermeye başlar. İçindeki zehri şerbet eder, gururunu bastırır; hiç sektirmeden, her seferinde <em>Dauphine</em>’in akşam toplantılarına katılır ve kendisine tek bir sözcük bile çok görüldüğü halde asla bozuntuya vermez; tersine, laf taşıyan herkesi ve ara sıra da özel aracılarını kullanarak ona ne kadar candan bir bağlılık hissettiğini bildirir. Bin dereden su getirip eski rakibesi Marie-Antoinette’in, sevgilisi Kral’ ın gözüne girmesine çalışır, hatta sonunda en cüretkâr çareye başvurur: Marie-Antoinette’i tatlı dil ve güler yüzle kazanamayacağını bildiğinden, onun yakınlığını satın almaya çalışır. Marie-Antoinette’in değerli mücevherata delicesine tutkun olduğu sarayda bilinmektedir – üstelik o ünlü kolye skandalında görüleceği gibi, ne yazık ki fazlasıyla bilinmektedir. Bunun için Dubarry, aklını hediyelerle çelmenin belki de mümkün olacağını düşünür – on yıl sonra Kardinal Rohan’ın da aynı düşünceyle hareket edecek olması anlamlıdır. Büyük bir kuyumcuda, ileride kolye skandalında adı geçecek olan kuyumcu Böhmer’de, değeri yedi yüz bin <em>livre</em><a class="si-noteref epub-type_noteref" href="#f50" id="ref_f50">50</a> olarak tahmin edilen elmas küpeler vardır. Marie-Antoinette bu takılara daha önce gizlice ya da açıkça hayranlık duyarak bakmış, Dubarry de onun bu arzusunu haber almış olabilir. Çünkü günün birinde nedimelerden birinin Marie-Antoinette’e şu haberi fısıldamasını sağlar: Kendisi elmas küpeleri gerçekten elde etmek istiyorsa XV. Louis ile konuşup onları ona hediye etmesini sağlamaya hazırdır. Fakat Marie-Antoinette bu ahlaksız teklife tek kelimeyle yanıt vermez, küçümsemeyle sırtını döner ve rakibesini aynı soğuklukla görmezden gelmeye devam eder; hayır, yeryüzündeki bütün taçların mücevherlerini verseler bile, karşısında herkesin gözü önünde bir kere rezil olduğu o Madam Dubarry, onun dudaklarından sekizinci bir sözcük işitmeyecektir. On yedi yaşındaki kızın içine yeni bir gurur, yeni bir güven duygusu gelmiştir: Yabancıların ikramına ve cömertliğine ihtiyacı yoktur; çünkü daha şimdiden kraliçe alınlığının başına yaklaştığını hissetmektedir.</p>
	</div>
	<div class="si-footnotes html5_section epub-type_footnotes">
		<div class="si-footnote html5_aside epub-type_footnote" id="f44"><a class="si-backref" href="#ref_f44">44</a><span class="si-footnote-text">. (Fr.) Budala ve yüzsüz yaratık. (Ç.N.)</span></div>
		<div class="si-footnote html5_aside epub-type_footnote" id="f45"><a class="si-backref" href="#ref_f45">45</a><span class="si-footnote-text">. (Fr.) Küçük kızıl saçlı. (Y.N.)</span></div>
		<div class="si-footnote html5_aside epub-type_footnote" id="f46"><a class="si-backref" href="#ref_f46">46</a><span class="si-footnote-text">. (Fr.) Benden sonra tufan. (Ç.N.)</span></div>
		<div class="si-footnote html5_aside epub-type_footnote" id="f47"><a class="si-backref" href="#ref_f47">47</a><span class="si-footnote-text">. Budala yaratık. (Ç.N.)</span></div>
		<div class="si-footnote html5_aside epub-type_footnote" id="f48"><a class="si-backref" href="#ref_f48">48</a><span class="si-footnote-text">. (Fr.) İyi ve yumuşak huylu. (Ç.N.)</span></div>
		<div class="si-footnote html5_aside epub-type_footnote" id="f49"><a class="si-backref" href="#ref_f49">49</a><span class="si-footnote-text">. (Fr.) Hükümdar buyruğu. (Y.N.)</span></div>
		<div class="si-footnote html5_aside epub-type_footnote" id="f50"><a class="si-backref" href="#ref_f50">50</a><span class="si-footnote-text">. 781-1795 yılları arasında Fransa’da kullanılan para birimi. (Y.N.)</span></div>
	</div>
</body>
</html>