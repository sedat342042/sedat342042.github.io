<html xmlns="http://www.w3.org/1999/xhtml" xmlns:epub="http://www.idpf.org/2007/ops">
<head>
	<title>Değişim Rüzgarı</title>
	<link href="main.css" rel="stylesheet" type="text/css"/>
<meta content="urn:uuid:5e5276f4-c1a1-4015-8a03-fc7a9016f581" name="Adept.expected.resource"/>
</head>
<body class="chapter epub-type_chapter">
	<div class="container html5_section">
		<p>Avusturya’da bir köy postanesinin ülkenin öteki yerlerindekilerden pek farkı yoktur: Birini gören ötekilerini de görmüş gibi olur. Franz Joseph döneminden kalma az sayıdaki ve tekdüze mobilyalarıyla iç karartıcı ve soğuk bir etki bırakırlar. Buzulların soğuk nefesinin duyulduğu Tirol’un en uç dağ köylerine kadar asık suratlı memurları ve küf kokan tozlu dosyalarıyla hepsi de eski Avusturya devlet binalarının o bilinen özelliğini aynen korurlar. Mekân kullanımları da aynı: Camlı bir bölmeden oluşan dikey ahşap duvar, odayı herkese açık ve resmî hizmete özel olmak üzere ikiye bölüyor. Devletin odanın herkese açık bölümünde uzun süre beklemek zorunda kalan vatandaşlarını önemsemediği, oturulup dinlenilecek yerin bulunmayışından anlaşılıyor. Vatandaşlar için ayrılan bu bölümde yalnızca tek bir mobilya, duvara dayanmış, korkuluk gibi duran, dokununca sallanan, üzerindeki yırtık pırtık muşamba örtüsü mürekkep damlalarıyla kapkara olmuş bir kürsü bulunuyor; hokkanın içindeki mürekkebin de koyulaşmış, bozuk ve kullanılamayacak bir bulamaçtan farkı yok. Eğer kürsünün üzerindeki kanalda tesadüfen bir kalem varsa, kesinlikle aşınmıştır ve kullanılamayacak durumdadır. Devlet tasarrufu estetik alanda da kendisini gösteriyor: Cumhuriyet hükümetinin Franz Joseph’in resmini kaldırttığından beri dekor olarak kireç badanalı kirli duvarda yıllar önce kapatılmış olan sergileri gezmeye davet eden afişler, piyango bileti satın alınmasına yönelik reklamlar ve hatta unutkanlık sonucu bazı odaların duvarlarını hâlâ süslemekte olan, savaş yardımında bulunulmasına ilişkin duyurular göze çarpıyor. Devletin, binanın halka açık bölümünde vatandaşına sunduğu güzelliklerin hepsi işte bu ucuz ve basit duvar dekoru ile hiç kimsenin uymadığı sigara içilmez tabelasıdır.</p>
		<p>Buna karşın üzerinde posta hizmetlerinin verildiği bankonun arkasındaki bölümün daha saygın bir görünüm var. Devlet burada kendi varlığının simgesi olarak tüm gücünü ve kudretini gözler önüne seriyor. Odanın bir köşesine demirden bir kasa konulmuş, pencerelerin tel kafesle örtülmüş olması kasanın içinde çok değerli şeylerin bulunduğu izlenimini veriyor. Seyyar masanın üzerinde pirinçten yapılmış pırıl pırıl parlayan bir mors cihazı çok özel bir parça olarak durmaktadır, cihazın hemen yanı başındaki telefon, siyah nikel altlığıyla daha sade bir görünüşe sahip. Yalnızca bu iki alet için devlet onuruna yakışır saygın bir yer düşünülmüş; çünkü bakır tellere bağlı bu aletler, bu küçücük ve ücra köyü ülkenin en uzak yerleşim birimleriyle birbirine bağlıyorlar. Posta idaresinde kullanılan öteki alet ve gereçlerin tümü birbiri üstüne yığılmış, karmakarışık durumdadır. Tartı cihazı ve mektup çuvalları, kitaplar, dosyalar, evrak çantaları, kayıt defterleri ve şıngır şıngır ses çıkaran yuvarlak bozuk para kutusu, teraziler ve tartı birimleri, siyah, mavi, kırmızı ve mor renkli kalemler, raptiyeler ve maşalar, kınnap, mühür mumu, sünger ve mürekkep kurutma kâğıdı, zamk, bıçak, makas, giyotin ve bunun gibi daha pek çok alet küçücük bir yazı masasının üzerinde üst üste yığılmış gibidir. Masanın çekmeceleri çeşit çeşit kâğıtlarla ve çizelgelerle tıka basa doldurulmuştur. Ancak bu alet ve gereç bolluğu sadece bir göz boyamadır, çünkü devlet bu basit ve ucuz aletlerin her birini çalışanlarına acımasızca zimmetlemiştir. Kullanılıp tükenen kalemden yırtılıp parçalanan mektup puluna, lime lime olmuş mürekkep kurutma kâğıdından teneke leğenin içinde eriyip yok olan sabuna, büroyu aydınlatan ampulden onu yakıp söndüren anahtara varıncaya kadar kullanılan ya da eskiyen her alet için devlet, memurlarından acımasızca hesap soruyor. Demir sobanın yanında, duvarda asılı bulunan, daktiloyla yazılmış, resmî mühürlü ve imzalı uzun demirbaş listesine memurların kullandığı en küçük ve en değersiz eşya bile en ince ayrıntısına kadar kaydedilmiş bulunmaktadır. Bu listede yer almayan hiçbir aleti memurlar burada kullanamazlar ya da tam tersine, listede yer alan her alet yerinde bulunmak ve her zaman kullanıma hazır durumda olmak zorundadır. Devlet böyle istiyor, düzen böyle istiyor, kanun böyle istiyor.</p>
		<p>Aslında daktiloyla yazılmış bu demirbaş listesine her sabah saat sekizde büroya gelip camlı bölmeyi yukarıya kaldıran ve masanın üzerindeki aletleri toplayan, mektup çuvallarını açan, mektupları mühürleyen, havale işlemlerini yapan, paketleri tartan, mavi, kırmızı ve mor renkli kalemlerle önündeki kâğıtlara bir şeyler yazan, telefona bakan ve mors cihazını çalıştıran birinin adının da yazılması gerekirdi. Ancak –bir çeşit saygı ifadesi olsa gerek– vatandaşların “posta asistanı” ya da “posta uzmanı” diye adlandırdığı bu memurun adına bu listede yer verilmemiş. Onun adı başka bir listede kayıtlıdır ve bu liste postane müdürlüğünün başka bir bölümünde, her an açılıp denetlenebilecek bir çekmecede bulunduruluyor.</p>
		<p>Kartal armasıyla takdis edilmiş bu büronun içerisinde hiçbir zaman gözle görülür bir değişiklik olmuyor. Postane binasının dışında ağaçlar yeşillere bürünüp yapraklarını dökerken, çocuklar büyüyüp yaşlılar ölürken, evler yıkılıp yerlerine daha modernleri yapılırken, bankonun arkasındaki çalışma düzeninde hiçbir değişiklik olmuyor; devlet kendisini değiştirmeme konusunda var gücüyle direniyor. Çünkü bu bina içerisinde eskiyen ya da kaybolan, bozulan ve kırılan her aletin yerine aynısının konulması yetkili otorite tarafından isteniyor; dış dünyadaki değişim karşısında değişmemekte direnen devlet, böylece kendi gücünün ve üstünlüğünün inanılmaz bir örneğini veriyor. İçerik kayboluyor, ancak biçim varlığını sürdürmeye devam ediyor. Duvarda bir takvim asılı. Bu takvimden her gün bir yaprak kopartılıyor, haftada yedi, ayda otuz yaprak. 31 Aralık’ta takvimin sayfaları azalıp tükendiği zaman, yeni bir takvim alınıyor, aynı boyutta, aynı büyüklükte, dizgisi bile aynı yeni bir takvim; yıl değişiyor, ancak takvim aynı takvimdir. Masada bir gelir gider defteri durmaktadır. Sol taraftaki sayfa dolunca sağdaki sayfaya geçiliyor ve bu işleme, bir sayfadan ötekine geçilerek devam ediliyor. Son sayfa da dolup defter bittiğinde yeni bir deftere, aynı ebatta, aynı türde, öncekinden hiç farkı olmayan yeni bir deftere geçiliyor ve bu işlem, bir sayfadan ötekine geçilerek sürdürülüp gidiyor. Kaybolan eşyanın yerine ertesi gün aynısı konuluyor, hiçbir değişiklik yapmadan sürdürülen posta hizmetlerinde olduğu gibi. Memurlar hep aynı eşyaları, aynı kâğıtları, aynı kalemleri, aynı raptiyeleri ve aynı formları kullanıyorlar. Kullanılan eşya ne azalıyor ne de çoğalıyor; ne bir şey soluyor ne de açıyor, hep aynı yaşam ya da bir başka deyişle aynı tükeniş sürüp gidiyor. Değişen tek şey, kullanılan eşyaların eskimesi ve yenilenmesi ritmi, yazgıları değil. Bir kalem bir hafta dayanıyor, sonra aynı tipte bir yenisi alınıyor. Bir defter bir ay dayanıyor, bir ampul üç ay, bir takvim bir yıl. Hasır koltuk üç yıl dayanıyor, üstünde oturup görev yapan bir memur otuz ya da otuz beş yıl, bu koltuğa daha sonra bir başkası oturtuluyor. Sonuçta değişen hiçbir şey olmuyor.</p>
		<p>1926 yılında Viyana’ya trenle iki saat uzaklıktaki Krems’in yakınında küçük bir köy olan Klein-Reifling Postanesi’nde çalışan bu demirbaş “memur” bir kadındır ve burada kendisine “posta asistanı” diye hitap edilmektedir. Arkasında çalıştığı camlı bölme onun sempatik ve dikkat çekmeyen genç kadın profilinden daha fazlasını görmeye izin vermiyor; ince dudaklı, soluk benizli, gözlerinin altı biraz morarmış bu genç kadını akşamları parlak ışık altında çalışırken gören dikkatli bir göz, alnında ve şakaklarında bazı yara izleri ve kırışıklıklar bulunduğunu hemen fark eder. Pencerenin önüne koyduğu ebegümeci çiçeği ve daha bugün tenekeye diktiği mürver fidanıyla bu kadın, Klein-Reifling Postanesi’ndeki demirbaşlar arasında hâlâ en taze ve en canlı olanıdır ve en azından daha yirmi beş yıl çalışabilir. Bu soluk tenli kadının eli, her açıp kapamada takur tukur eden bu camlı bölmeyi daha binlerce kez kaldırıp indirecektir; yüz binlerce ve belki de milyonlarca mektubu önündeki masanın üstüne koyacak ve yüz binlerce ya da milyonlarca kez siyah mühürü tutup pulların üzerine hep aynı gürültüyle vuracaktır. Belki buna alışık olan bileği giderek daha iyi, daha mekanik çalışacak, giderek otomatikleşecek ve canlı bedenin yerini alacaktır. Mühürleyeceği mektuplar farklı mektuplar olacak, fakat sonuçta hep mektup mühürleyecek, pul kullanacaktır. Günler değişecek, fakat hep 8’den 12’ye ve 2’den 6’ya kadar devam eden işgünü olarak kalacak ve görev, bütün çalışma yaşamı boyunca hep aynı, hep aynı, hep aynı görev olacaktır.</p>
		<p>Belki de camlı bölmenin arkasındaki sarı saçlı genç memure, bu sessiz yaz sabahında gelecekle ilgili olarak böyle düşünmektedir, belki de düşlere dalmıştır. Masanın üstünden kucağına kayıveren elleri birbirine kenetlenmiş, hareketsizce duruyordu, zayıf, yorgun ve solgun eller. Masmavi gökyüzü ve kavurucu sıcağıyla bir temmuz günü öğle üzeri Klein-Reifling Postanesi’nde yapılacak pek iş yok, sabah işleri bitirilmişti, tütün çiğneyen kambur postacı Hinterfellner mektupları çoktan dağıtmıştı bile. Akşamdan önce paket ya da göndermek üzere fabrikadan deneme ürünü de gelmez artık. Kır insanının, günün bu saatinde yazmak için ne isteği var ne de zamanı. Köylüler başlarına geçirdikleri kocaman hasır şapkalarıyla uzaklardaki üzüm bağlarında çalışıyorlar. Tatil dolayısıyla okula gitmeyen çocuklar çıplak ayaklarıyla derede koşuşturuyorlar. Kapının önünde uzanan ve yer yer kamburlaşmış taş kaldırım, kavurucu öğle sıcağında bomboş. Şimdi eve gidip düşlere dalmak ne güzel olur! Kâğıtlar ve formlar, indirilen panjurların yapay gölgesinde, çekmecelerde ve raflarda öğle uykusundalar. Aletlerin metal aksamları içerinin loş ışığında miskin miskin parıldıyor. Sessizlik, eşyaların üzerine parlak toz zerrecikleri gibi çökmüştü. Sadece kapalı pencereler arasında uçuşan sivrisineklerin çıkardıkları tiz keman sesi ve bir yabanarısının çaldığı viyolensel, cüceler orkestrasının yaz konserini anımsatıyor. Panjurların indirilmesiyle kısmen serinlemiş bu odada hiç durmadan hareket eden tek şey, pencerelerin arasında asılı bulunan ahşap çerçeveli duvar saatidir. Her saniye vuruşuyla bir damla zamanı yutuyor, fakat saatin çıkardığı ince ve tekdüze ses, insanı ayık tutmaktan çok, uyutuyor. İşte bu memure, uyuyan küçük dünyasının ortasında tatlı bir sarhoşluk içindedir. Aslında bir elişi yapmak istemişti; bu, yanında getirdiği iğne ve makastan belli oluyor, ancak işlediği elişi buruşup yere düştü ve memurenin eğilip onu yerden almaya ne isteği var ne de hali. Gevşemiş ve neredeyse soluğu kesilmişçesine koltuğuna yaslanmış, kapalı gözlerle hiçbir iş yapmamanın verdiği o güzel duygunun keyfini çıkarıyor.</p>
		<p>Ama birdenbire, o da ne öyle: Tak! Memure ürkerek yerinden fırlıyor. Ve bir kere daha, bu kez daha sert, daha mekanik, daha hızlı: tak, tak, tak. Mors cihazının maniplesi hiç durmadan vuruyor ve cihaz gacırdayarak harekete geçiyor: Bir telgraf –Klein-Reifling’de çok ender rastlanan bir durum– kaydedilmeyi bekliyor. Memure bir hamlede o tatlı sarhoşluk uykusundan uyanıyor, hızla seyyar masaya koşuyor ve cihazın şeridini devreye sokuyor. Ancak, gelen ilk sözcükleri okur okumaz donakalıyor, çünkü burada çalıştığından beri ilk kez kendi adının bir telgraf metni üzerinde yer aldığını görüyor. Ne olduğunu anlamadan metni defalarca okuyor. Bu da ne demek şimdi? Neler oluyor? Pontresina’dan kendisine telgraf çeken de kim? “Christine Hoflehner, Klein-Reifling, Avusturya. Ziyaretine gerçekten çok seviniyoruz. Yolunu bekliyoruz, istediğin zaman, istediğin gün gelebilirsin, yalnız geleceğin günü bize önceden telgrafla bildir. En içten sevgilerle. Claire – Anthony.” Memure bir an düşünüyor: Kendisini davet eden bu Herr ya da Frau Anthony de kimmiş? Yoksa arkadaşlarından birisi aptalca bir şaka mı yapmıştı? Ama daha sonra birden, annesinin haftalar önce kendisine teyzesinin bu yaz Avrupa’ya geleceğini söylediğini anımsıyor. Evet, doğru, teyzesinin adı da Klara, Anthony de eşinin adı olmalı. Annesi hep ona “Anton” derdi. Evet, evet doğru, şimdi daha iyi anımsıyor, her şey apaçık ortada, birkaç gün önce annesine Cherbourg’dan bir mektup gelmişti ve annesi tuhaf bir biçimde mektubun içeriğinden kendisine hiç söz etmemişti. İyi ama telgraf doğrudan kendisine geliyordu. Yoksa sonunda Pontresina’ya, teyzesinin yanına kendisi mi gidecekti? Hayır, hayır, bu asla söz konusu olamaz. Adının üzerinde yer aldığı şeride tekrar tekrar bakıyor; kendi adına gelen ilk telgraftı bu. Merakla ve şaşırmış olarak metni defalarca baştan okuyor. Hayır, olmaz. Bu doğru değil. En iyisi öğleye kadar beklemek ve daha sonra eve gidip bütün bunların ne anlama geldiğini anneme sormak. Hemen anahtarı alıyor, binanın kapısını kilitliyor ve doğruca eve koşuyor. Telaşından telgraf cihazının kolunu indirmeyi de unutuyor. Ve cihazın pirinç maniplesi, boş odada açık bırakılıp gidilmesine isyan edercesine, boş şeride hiç durmadan tak, tak, tak vurup duruyor.</p>
		<p class="gap-twice">Elektrik kıvılcımının düşünceden daha hızlı olduğunu insan olarak algılayabilmemiz asla olası değil, çünkü beyaz ve sessiz bir şimşek gibi bu küçücük Avusturya postanesinin bunaltıcı, yer yer küf kokan nemli zeminine ulaşan bu yirmi üç sözcük, daha birkaç dakika önce üç eyalet ötede, masmavi bir gök kubbesi altında uzanan, buzulların gölgelediği ve sarı mavi renkli kantaron çiçekleriyle örtülü Engadin Platosu’nda yazılmıştı. Telgraf kâğıdının üzerindeki mürekkep henüz kurumadan, metnin içeriği buradaki bir insanın yüreğini telaşlandırmaya yetiyor.</p>
		<p>Orada şunlar olmuştu: Anthony van Boolen Hollandalı, ancak bir pamuk tüccarı olarak yıllardan beri Amerika Birleşik Devletleri’nin güney eyaletlerinde yaşıyor. İyi kalpli, uyuşuk, aslına bakılırsa hiç de önemli bir kişiliği olmayan Anthony van Boolen, Palace Hotel’in camlı ve rengârenk ışıklarla donatılmış terasında kahvaltısını henüz bitirmişti ki kahvaltının en güzel bölümü, koyu kahverengi nefis bir Havana purosu geldi; puro, ağzı sıkı sıkı kapatılmış bir teneke kutu içerisinde, doğrudan üretim merkezinden geliyordu. Gerçek bir sigara tiryakisi olan bu şişman ve göbekli adam, ilk çekişin keyfini en iyi biçimde çıkarabilmek için koltuğuna yayıldı, bacaklarını karşısındaki hasır koltuğa uzattı ve daha sonra <em>New York Herold</em> gazetesini önüne açarak, para ve menkul kıymetler borsası verilerinin yer aldığı kocaman ekonomi sayfasına daldı. Masada, tam karşısında oturan karısı Claire –eskiden sadece Klara diye çağırılırdı– bu arada biraz canı sıkılmış olarak, sabahları içmeyi alışkanlık haline getirdikleri greyfurt suyunu hazırlıyordu. Claire yılların verdiği deneyimle, her sabah kocasıyla arasında oluşan bu kâğıttan duvarı yıkma girişiminin sonuçsuz kalacağını çok iyi biliyordu. Bu yüzden otelin kahverengi kepli, elma yanaklı sevimli komisinin birdenbire önüne dikilerek, sabah postasını uzatması Claire’i çok mutlu etti: Tepsinin içinde sadece tek bir mektup vardı, fakat içeriğinin Claire’i çok meşgul ettiği belli oluyordu, çünkü bunca başarısız girişimine rağmen hiç akıllanmamış olacak ki kocasının gazete okumasını kesmeye çalıştı: “Anthony, bir dakika lütfen,” dedi. Gazete hiç kımıldamadı. “Seni rahatsız etmek istemiyorum Anthony, bir saniye beni dinle lütfen, hemen konuşmamız gerek. Mary...” –farkında olmadan İngilizce ifade etti– “Mary mektubunda, çok istemesine rağmen gelemeyeceğini yazıyor: ‘Kalbimden çok rahatsızım, doktorum iki bin metre yüksekliğe kalbimin dayanamayacağını söylüyor. Ama eğer kabul ederseniz kendi yerime, on dört günlüğüne, kızım Christine’yi göndermek istiyorum, sen onu tanırsın Klara, en küçük ve sarışın olanı. Savaş öncesinde sana bir resmini göndermiştim. Gerçi bir postanede çalışıyor, ancak şimdiye kadar hiç izin kullanmadı. İzin dilekçesini verir vermez, izne ayrılabilir. Yıllar sonra seni, sevgili teyzesini ve onun saygıdeğer eşini ziyaret etmekten kuşkusuz mutluluk duyacaktır.’”</p>
		<p>Gazete hiç kımıldamadı. Claire’in sabrı kalmamıştı: “Evet, ne diyorsun, Christine buraya gelsin mi?.. Burada ciğerlerine biraz temiz hava girmesinin zavallı çocuğa ne zararı olur, kaldı ki akraba olmanın gereği de bu. Okyanusu aşıp buraya kadar geldiğime göre kız kardeşimin çocuğunu yakından tanımam gerekir, diye düşünüyorum, zaten başka türlü bir ilişki kurmak da olası görünmüyor. Onu buraya davet etmemin bir sakıncası var mı sence?”</p>
		<p>Gazete biraz kımıldadı. Beyaz sayfanın üzerinden önce havananın dumanı gri mavi halkalar halinde yükseldi, daha sonra ağır ve umursamaz bir ses tonuyla Anthony eşini yanıtladı: “<em>Not at all. Why should I?</em>”<a class="si-noteref epub-type_noteref" href="#f1" id="ref_f1">1</a></p>
		<p>Bu kısa ve özlü cevapla konuşma bitmiş ve yazgının bir insan yaşamında oynadığı oyun böylece başlamış oluyordu. Yıllar sonra bir ilişki yeniden kurulmuştu, çünkü yalnızca “van” sözcüğünün Hollandaca olmasına ve neredeyse soylu unvanını taşıyan adına ve karıkoca olarak İngilizce konuşup anlaşmalarına rağmen Claire van Boolen, Marie Hoflehner’in kız kardeşinden başkası değildi, bundan dolayı da Klein-Reifling’de çalışan posta memuresinin öz teyzesiydi. Çeyrek asır önce Avusturya’yı terk ederken arkasında biraz karanlık bir geçmiş bırakmıştı; Frau Claire van Boolen bunu –belleklerimiz bize her zaman yardımcı olur– artık anımsamak istemiyordu, kız kardeşi de kendi kızını bu konuda yeterince bilgilendirmemişti. Fakat şu gerçekti, o zamanlar bu olay büyük heyecan uyandırmıştı, eğer akıllı ve becerikli insanlar çıkıp da halkın merakını çeken bazı şeyleri gizlememiş olsalardı, daha kötü sonuçlara neden olabilirdi. Frau Claire van Boolen, o zaman pazaryerindeki bir moda salonunda modellik yapan ve Klara adıyla çağrılan sıradan bir kızdı. Fakat fıldır fıldır gözleri ve zarif hareketleriyle karısını provaya getiren yaşlı bir kereste üreticisini baştan çıkarmasını bilmişti. Moda salonunun kapısının önünde saatlerce bekledikten ve birçok umutsuz ataktan sonra zengin ve oldukça da tutucu biri olan kereste üreticisi, birkaç gün içerisinde bu alımlı ve aynı zamanda da büyüleyici sarışına sırılsıklam âşık oldu ve çevresinin hiç de hoş karşılamadığı bir cömertlikle, genç kızla kurduğu ilişkiyi ilerletti. On dokuz yaşındaki manken, kendi halinde ve düzgün bir yaşam süren ailesinin tepkisine aldırmadan, her şeyi eleştiren ve hiçbir şeyi beğenmeyen müşteriler için aynanın karşısında sadece prova amacıyla giyebildiği en şık tuvaletlere ve kürklere sahip olmuş, özel bir arabayla gezintiler yapmaktadır. Ne kadar güzel giyinir ve şık olursa, zengin sevgilisinin daha çok hoşuna gitmektedir; yaşlı kereste üreticisi kesenin ağzını gittikçe daha çok açmakta ve genç sevgilisini daha çok giydirmekte ve süslemektedir. Birkaç hafta sonra Klara bu yaşlı adamı kendisine öyle bağladı ki adam karısından gizli olarak bir avukata başvurdu ve onu, boşanma işlemlerini başlatmakla görevlendirdi. Klara, Viyana’nın en zengin kadınlarından biri olmak üzereydi ki kereste üreticisinin isimsiz mektuplarla uyarılan karısı tam bir aptallık örneği sergileyerek olaya müdahale etti. Otuz yıllık mutlu bir evlilikten sonra birdenbire işe yaramaz bir at gibi, yuları çıkartılıp bir kenara atılmasına haklı olarak çok öfkelenen kadın, bir tabanca satın aldı ve birbirlerine hiç de yakışmayan bu çifti, yeni döşenmiş bir evde aşk yaparken bastı. Öfkesinden çılgına dönen bu talihsiz kadın, silahını doğrudan doğruya eşini baştan çıkartan Klara’ya yöneltti ve iki el ateş etti. Mermilerden biri hedefini şaşırdı, ancak ikincisi üst koluna isabet etti. Yaralanma olayının önemli olmadığı anlaşılsa da yan etkileri bakımından utanç verici bir durumdu kuşkusuz: olay yerine koşarak gelen komşular, kırılan pencerelerden yükselen imdat çığlıkları, kapıların zor kullanılarak kırılması, ayılıp bayılmalar ve tartışmalar, doktorlar, polisler, düzenlenen tutanaklar ve bütün bunlar yetmiyormuş gibi bir de duruşmaya ve skandala neden olan tarafları aynı ölçüde korkutan dava. Çok şükür zenginlerin davalarına bakan avukatlar sadece Viyana’da yaşamıyor, böylesi yüz kızartıcı işleri takip etmekte uzmanlaşmış yetenekli avukatlara her yerde rastlamak olası; alanında oldukça deneyimli bir avukat olan Karplus, zamanında harekete geçerek olayın tehlikeli bir boyut kazanmasına engel oldu. Klara’yı bürosuna davet etti. Klara sargılı koluna rağmen oldukça şık giyinmiş olarak büroya geldi ve Avukat Karplus’un hazırladığı sözleşmeyi ilgiyle okudu; sözleşme hükümlerine göre tanık olarak mahkemeye çağrılmadan önce Amerika’ya gitmeyi kabul etmekle yükümlü kılınıyordu, Amerika’da bir defaya mahsus olmak üzere alacağı tazminattan başka, uslu durması koşuluyla, görevlendirilecek bir avukat aracılığıyla beş yıl boyunca her aybaşı kendisine belli bir meblağ daha ödenecekti. Bu skandaldan sonra artık Viyana’da mankenlik yapmak istemeyen ve ailesi tarafından da evden kovulan Klara, hiç öfkelenmeden, önüne konulan dört sayfalık sözleşmeyi okudu, alacağı parayı çabucak hesapladı, aslında öngörülen parayı beklediğinden çok buldu, fakat yine de 1.000 guldenlik bir ek istekte daha bulundu. Bu isteği de kabul edildi ve Klara, buruk bir gülümsemeyle sözleşmeyi imzaladı, okyanusu aşarak Amerika’ya ulaştı ve verdiği karardan asla pişmanlık duymadı. Daha yolda pek çok evlilik teklifi aldı ve bunlardan birisini hemen değerlendirdi: New York’ta, kaldığı bir pansiyonda şimdiki eşi van Boolen’le tanıştı, o zamanlar bir Hollanda ihracat şirketinde küçük bir komisyoncu olarak çalışan van Boolen, eşinin yanında getirdiği ve kaynağını hiçbir zaman öğrenemediği küçük sermayeyle Güney’e gidip bağımsız olarak çalışmaya karar verdi. Üç yıl sonra iki çocukları oldu, beş yıl sonra bir evleri, on yıl sonra da Avrupa’yı yerle bir eden savaş sayesinde paralarına para kattılar ve büyük bir servetin sahibi oldular. Bu arada büyüyen oğlanlar da komisyonculuk işini öğrenmiş ve babalarının kurduğu şirketteki işleri üstlenmişti, böylece artık yaşlanmış olan çift, yıllar sonra gönül rahatlığıyla güzel bir Avrupa gezisine çıkabiliyordu. Fakat tuhaf bir durum ortaya çıkıyor: Gemi, Fransa’nın Cherbourg kentinin pırıl pırıl sahillerine tam yaklaşmıştı ki Claire’in vatan algısı bir anda değişiverdi. Yıllar boyunca Amerika’da yaşamış, kendisini her bakımdan bir Amerikalı gibi hisseden Claire, karşısında uzanan kara parçasının Avrupa olduğunu görünce, birdenbire gençlik yıllarını ve ülkesi Avusturya’yı anımsadı ve kardeşiyle küçücük karyolalarında yan yana yatıp uyudukları geceler ve bunun gibi daha binlerce anı birer birer gözlerinin önünden geçti ve zavallı, dul kalmış kardeşine yıllardan beri tek bir satır bile olsun yazmadığı için kendinden utandı. Artık daha fazla bekleyemezdi: Karaya ayak basar basmaz, işte o mektubu, içine yüz dolar koyup kız kardeşini davet ettiği mektubu yazdı.</p>
		<p>Ancak bu daveti kız kardeşine değil de onun kızına yapmak zorunda kalmıştı; Frau van Boolen eliyle işaret eder etmez otelin kahverengi üniformalı komisi bir ok gibi yerinden fırladı ve daveti içeren telgraf kâğıdını alıp postaneye götürdü. Birkaç dakika sonra mors cihazının maniplesi harekete geçti ve cihazın gönderdiği sinyaller binanın damından dışarıya, titreşen bakır tellere ulaştı ve binlerce kilometre uzunluğundaki bu tellerle, akıp giden trenlerden, tozu dumana katan otomobillerden çok daha büyük bir hızla, bir şimşek hızıyla yoluna devam etti. Göz açıp kapatıncaya kadar eyalet sınırını aşmış, binlerce dağ ve tepeden oluşan Vorarlberg’e, şirin prenslik Liechtenstein’a ve platolarıyla ünlü Tirol’a, oradan da dağları ve buzulları aşarak Tuna Vadisi’ne inip Linz’e ulaştı ve bir transformatöre girdi. Burada birkaç saniye dinlendikten sonra “hızlı” sözcüğünün algılanışından çok daha büyük bir hızla Klein-Reifling Postanesi’nin çatısındaki istasyondan içeriye, alıcı cihaza, oradan da sözcüklere dönüşerek meraktan yüreği kabarmış, gördüklerine inanamayan şaşkın bir insanın önüne geldi.</p>
		<p class="gap-twice">Hemen köşenin başında köhne bir çiftlik evi var. Basamaklarına basıldığında gacur gucur sesler çıkaran kara bir ahşap merdiven bu evin küçük pencereli çatı katına çıkıyor. Christine ve annesi işte burada oturuyorlar. Kışları yağan karı kesen geniş dam saçağı, gündüzleri ışığın içeri girmesini engelliyor; ev sadece akşamüzerleri cılız bir güneş ışığı alsa da o da ancak pencere kenarındaki sardunyalara kadar ulaşabiliyor. Bu yüzden bu tahta çatılı evin içindeki her şey, yatak çarşaflarına varıncaya kadar sürekli küf ve rutubet kokuyor. Yılların birikimi kokular, çürük ve mantarlaşmış tahtalara iyice işlemiş. Böyle bir ev normal zamanlarda herhalde sadece depo olarak kullanılırdı. Ancak savaş sonrası yaşanan korkunç konut sorunu, bu insanları alçakgönüllü yapmıştı; dört duvar arasına iki yatak, bir masa ve eski bir sandıktan oluşan eşyalarını koyabilecek bir ev bulabildikleri için Tanrı’ya şükrediyorlardı. Hatta ata yadigârı deri koltuk bile çok yer işgal ettiği için yok pahasına bir eskiciye satıldı; fakat daha sonra bunun büyük bir hata olduğu anlaşıldı, çünkü yaşlı Frau Hoflehner’in şişen ve su toplayan bacakları işlevini yerine getirememeye başladığında oturup dinlenebileceği tek yer olarak sadece yatak kalıyordu.</p>
		<p>Yorgun ve genç yaşta ihtiyarlamış bu kadın, kumaş bandajlarla sardığı, üzeri yer yer şişmiş ve damarlarındaki kanın pıhtılaşmasıyla mosmor olmuş hasta bacaklarını, çamaşırhanesi olmayan bir sahra hastanesinde çamaşır yıkayarak geçirdiği (çalışmak zorundaydı) iki yıllık hizmetine borçlu. O zamandan beri Frau Hoflehner’in yürümesine yürümek denmez; bu daha çok, sürüklenmektir. Bu iri yapılı kadın ne zaman ayağa kalkıp yürümek istese, bir adım bile atamadan acılar içinde kıvranarak yere yığılıyor. Fazla yaşayamayacağını kendisi de biliyor. İşte bu yüzden bir saray müşaviri olan kayınbiraderinin devrimden sonra, tam zamanında harekete geçerek Christine’ye bu posta memurluğu işini bulmuş olması Frau Hoflehner’i çok sevindirmişti; gerçi Christine çok az maaş alıyordu ve kimselerin uğramadığı ücra bir köyde yaşıyorlardı, ancak yine de bir yaşam güvenceleri, dört duvar arası da olsa, başlarını sokacak bir evleri vardı, kıt kanaat geçinip gidiyorlardı; aslında bu yaşamak değil, olsa olsa daha dar bir eve, içine konacağı tabuta alışmaktır.</p>
		<p>Bu dört duvar arasında sürekli sirke ve rutubet kokusu, yatalak hasta odası kokusu var. Hemen bitişikteki küçücük mutfağın tam kapanmayan kapısından sıcak yemek kokusu ve buharı, için için yanan bir kumaştan çıkan bir duman gibi sürekli içeriye giriyor. Odaya girer girmez, Christine’nin yaptığı ilk hareket pencereyi açmak oldu. Bu ani hareket ve gürültüden, hasta yatağında yatmakta olan yaşlı kadın irkilerek uyanıyor ve inlemeye başlıyor. Bu onun isteyerek yaptığı bir şey değil, ne zaman uykusundan uyandırılsa, tıpkı kırık dökük bir sandık gibi, dokunmak şöyle dursun, yanına yaklaşınca bile gıcırdamaya başlayan bir sandık gibi ciyak ciyak bağırmaya başlıyor: Romatizma hastası olan birinin ani hareketlerden sonra oluşan şiddetli ağrıları önceden algılayıp ondan korkması gibi bir şey bu. Yaşlı kadın önce inleyip sızlıyor, daha sonra korkunç acıların şiddetiyle yarı baygın bir halde soruyor: “Ne var?” Tam ayılıp kendisine gelmemiş olsa da öğle yemeği için vaktin henüz erken olduğunu sezebiliyor. Herhalde önemli bir şey oldu, diye düşünürken, kızı telgrafı eline tutuşturdu.</p>
		<p>Yaşlı kadının her hareketi kendisine büyük acı veriyor. Bu romatizmalı el güçlükle komodinin üzerindeki gözlüğe uzanıyor ve çelik çerçeveli gözlüğü ilaç kutularının arasından alıp gözüne yerleştirmesi epeyce zaman alıyor. Fakat telgrafı okur okumaz, hasta kadının ağır gövdesi elektrik çarpmış gibi titremeye başlıyor, heyecandan yerinden fırlıyor, soluk soluğa kalıyor ve düşmemek için kendisini var gücüyle Christine’nin kucağına atıyor. Kendisinin bu durumundan korkan kızına sımsıkı sarılıyor, titriyor, gülüyor, inliyor, bir şeyler söylemek istiyor, ancak bunu başaramıyor. Sonunda, bitkin bir halde ellerini kalbinin üstüne bastırıyor ve kendisini koltuğa bırakarak derin bir soluk alıyor ve bir dakika öyle kalıyor. Daha sonra titreyen dişsiz ağzından karmaşık ve bölük pörçük tümcecikler çıkıyor, bunları kahkahalar ve nedeni anlaşılamayan sevinç çığlıkları izliyor. Kekeleyerek kurmaya çalıştığı tümceler ve el işaretleriyle derdini anlatmaya çalışırken, yaşlı kadının gözlerinden yaşlar boşalıyor, boşalan gözyaşları yanakları üzerinden aşağıya doğru akarak solgun ve titreyen dudaklarını ıslatıyor. Bu komik ve ürkütücü görüntü karşısında şaşkına dönen Christine’ye heyecanlı heyecanlı bir sürü karışık şey sıralıyor: Tanrı’ya şükürler olsun, şimdi her şey daha iyi olacak, bu yaşlı, bu işe yaramaz hasta kadın artık huzur içinde ölebilir. Yalnızca bu amaçla geçen ay haç ziyaretinde bulundum; haziranda, yalnızca bu amaçla Tanrı’ya dua edip ondan tek bir şey istemiştim, o da kız kardeşim Klara’nın ben ölmeden önce buraya gelmesi, benimle ve sen zavallı kızımla ilgilenmesiydi. Şimdi bu dileğim gerçekleşiyor, buna çok seviniyorum. Evet, dualarım kabul edildi, kız kardeşim şimdi burada, bizim ülkemizde ve sen Christine, onu ve eşini kaldıkları otelde ziyaret etmeye gidiyorsun; teyzen bu daveti mektupla da yapmıyor, daha çok para ödeyerek bize telgraf çekiyor, iki hafta önce de yüz dolar göndermişti. Klara’nın altın gibi bir kalbi var, o hep iyi kalpli ve cana yakın biriydi zaten. Ama sen cebine yüz doları koyup bu halinle oraya gitmemelisin, hayır, bu olmaz. Teyzenleri kaldıkları o lüks termal otelde ziyaret etmeden önce, prensesler gibi giydirip süslemeliyim seni. Evet Christine, orada zengin ve kültürlü insanların arasında olacaksın, ilk kez zengin ve seçkin insanların nasıl yaşadıklarını göreceksin. İlk kez, Tanrı’ya şükürler olsun ki, onlar gibi yaşayacak, onlar gibi yiyip içeceksin, bunu gerçekten hak ettin çocuğum. Şimdiye kadar yaşamından ne elde ettin, neye sahip oldun ki, hiçbir şey, sürekli çalışma, görev ve işkence, bütün bunlar yetmiyormuş gibi bir de benim gibi huysuz ve elinden hiçbir şey gelmeyen yaşlı bir kadına, yapacağı en akıllı şeyin bir an önce bu dünyadan ayrılıp öteki dünyaya göçmesi olan bir yatalak hastaya bakmak zorundasın. Zavallı çocuğum, tüm gençliğini hasta annen ve şu lanet olası savaş yüzünden berbat ettin. Yaşamının en güzel yıllarını bana bakmakla geçirdin. Ama artık mutlu olabileceksin. Teyzenin ve kocasının yanında çok kibar olmalısın, her zaman kibar ve alçakgönüllü olmaya çalış yavrum, teyzenden çekinmene hiç gerek yok. Klara’nın altın gibi bir kalbi var, o çok iyi bir insan, inanıyorum ki günün birinde ölüp yerin altına girdiğimde, sana sahip çıkacak ve seni bu sevimsiz yerden, bu ahırdan kurtaracaktır. Eğer teyzen seni Amerika’ya götürmek isterse buna hayır deme sakın, bu kokuşmuş devletten ve bu kötü insanlardan uzaklaşmaya bak ve beni de kendi yazgımla baş başa bırak. Bakımevinde bir yer bulurum kendime, zaten şurada ne kadar ömrüm kaldı ki... Oh, ne güzel, artık huzur içinde ölebilirim, şimdi her şey iyi olacak.</p>
		<p>Üst üste giydiği iç çamaşırlarla kendisini sarıp sarmalayan bu yaşlı kadın yürümek istiyor, fakat sürekli sendeliyor, balon gibi şişmiş kocaman bacaklarıyla bir ileri bir geri yalpalıyor, öyle ki üzerine bastığı tahta zemin çatur çutur sesler çıkarıyor. Elindeki kırmızı renkli kocaman mendille sürekli gözlerini siliyor, çünkü gözlerinden boşalan yaşlar sevinmesine engel oluyor, sürekli el işaretleri yaparak kızına içinden geçenleri anlatmaya çalışıyor, ayağa kalkıyor, sonra sızlanarak yeniden oturmak zorunda kalıyor, burnunu siliyor ve yeni tümceler kurabilmek için soluklanıyor ve böylece kendisini bu heyecan ve coşku seli içinde tutmaya çalışıyor. Aklına yeni yeni şeyler geliyor, kendi kendine konuşuyor, tuhaf şeyler söylüyor, seviniyor, inliyor ve kız kardeşinin kendilerine yaptığı bu sürpriz davet karşısında duygulanarak hüngür hüngür ağlıyor. Tam yorulup da bitkin düştüğü bir anda Christine’nin, duyduğu sevinci kendisiyle paylaşmadığını; yüzü sapsarı olmuş, şaşkın ve huzursuz bir halde karşısında öylece durduğunu, gözlerinde sevinç yerine şaşkınlık ifadesi olduğunu, kendisine yanıt vermekte zorlandığını fark ediyor. Bu, yaşlı kadının canını sıkıyor. Bütün gücünü toplayarak oturduğu koltuktan bir kere daha kalkıyor ve yüzüne şaşkın şaşkın bakan kızına yöneliyor, onu sevgiyle kucaklıyor ve sanki uyuyormuş da uykusundan uyandırmak istiyormuş gibi silkeliyor onu: “Neden susuyorsun? Neyin var senin benim aptal çocuğum? Karşımda korkuluk gibi duruyorsun ve hiçbir şey söylemiyorsun. Sahip olduğumuz en büyük şans bu. Buna sevinmelisin. Söyle bakalım, neden sevinmiyorsun?”</p>
		<p class="gap-twice">Yönetmelik bütün posta çalışanlarının mesai saatleri içerisinde görev yerlerinden uzunca bir süre ayrılmalarını en sert biçimde yasaklıyor; özel sorunlar, çok önemli de olsa, yasaların önünde geçerli bir neden değildir: Önce hizmet, sonra insan; önce biçim, sonra içerik. Klein-Reifling Postanesi’nin memuresi yaptığı bu kısa kaçamaktan sonra yeniden işinin başına dönüyor ve camlı bölmenin arkasındaki yerini alıyor. Bu arada kendisine işi düşenin olmayışı iyi. Bırakıp gittiği masanın üstündeki boş kâğıtlar ve formlar hâlâ öğle uykusundalar. Kaydettiği haberlerle genç memureyi yeterince telaşlandıran telgraf cihazı, yarı karanlık odada sessiz ve pırıl pırıl parıldıyor. Tanrı’ya şükür, ne gelip giden olmuş ne de hizmet aksamıştır. Teyzesinin yaptığı sürprizin sarhoşluğu içerisinde, tellerle ulaşan haberin iyi mi kötü mü olduğunu anlayamayan Christine, kendisini telaşlandıran bu haber hakkında sakin sakin düşünmeye başlıyor. Parçaları bir araya getiriyor ve olayı yavaş yavaş kavramaya başlıyor. İlk kez annesinin yanından ayrılıp on dört günlüğüne, belki de daha uzun bir süre için tanımadığı insanların yanına, hayır hayır, Klara teyzesine, annesinin kız kardeşinin kaldığı otele, seçkinlerin kaldığı bir otele gidecekti. Yıllık iznini, çoktandır hak ettiği yıllık iznini yıllar sonra ilk kez kullanacak ve doğru dürüst dinlenebilecek, ilk kez dış dünyayı tanıyacak, yeni şeyler, farklı şeyler görecekti. Christine düşlere dalmış, bunları düşünmektedir. Evet, bu iyi bir haber, annem haklı, bu kadar sevinmekle gerçekten haklı annem. Doğrusunu söylemem gerekirse, bunca yıldan sonra evimize gelen en iyi haber bu. İlk kez bu sıkıcı iş ortamından uzaklaşıp özgür kalabilmek, yeni yerler ve yeni yüzler görebilmek yüce Tanrı’nın bir lütfu değilse, nedir? Ve birdenbire annesinin sinirlenerek kendisine yönelttiği o şaşırtıcı soru kulaklarında çınlamaya başlıyor: “Söyle bakalım, neden sevinmiyorsun?”</p>
		<p>Annem haklı, hem de çok haklı. Neden sevinmiyorum? İçimde neden bir şeyler kıpırdamıyor? Duyduğum haber karşısında heyecanlanacağım yerde neden büsbütün kaygılanıyorum? Christine, gökyüzünden titreyerek gelen bu sürpriz habere bir yanıt verip veremeyeceği konusunda tekrar tekrar kalbinin sesini dinliyor, fakat hâlâ şaşkın ve nedenini bilemediği bir korku var içinde. Çok tuhaf, neden sevinemiyorum ben, diye düşünüyor. Mektup çuvallarından çıkardığım o birbirinden güzel kartpostalları, gri renkli Norveç fiyortlarını, Paris’in geniş bulvarlarını, Sorrento’nun masmavi koyunu, New York’ un ünlü gökdelenlerini yüzlerce kez elime alıp, derin bir iç çekişle zarflara koymamış mıydım? Bunları görebilecek miyim, buralara gitmek bana ne zaman kısmet olacak, diye kendi kendime hep sormamış mıydım? İşsiz güçsüz oturduğum öğle öncesi mesai saatlerinde beni tutsak eden bu anlamsız posta yardımcılığı işinden ve zamanla yaptığım bu kahredici yarıştan kurtulmayı hep düşlememiş miydim? Bir kez olsun dinlenmeyi, hiçbir şey düşünmeden, hiçbir şeyle ilgilenmeden hayatımı yaşamayı istemiyor muydum? İnsana rahat vermeyen o uyku katili çalar saatle uyandırılıp yataktan kalkmak, giyinmek, sobayı yakmak, süt ve ekmek almak, işe gitmek, mühür basmak ve yazmak, telefona bakmak ve daha sonra tekrar eve gelip hemen ütü masasının başına geçerek ütü yapmak, ocağı yakmak, yemek pişirmek, çamaşır yıkamak, yama yapmak, sökük dikmek, yatalak hastaya bakmak ve sonunda yorgun ve bitkin düşüp uykuya dalmak; bu tür günlük işlerden kurtulmayı binlerce ve belki de yüz binlerce kez düşlememiş miydim? İşte sonunda düşlerim gerçek oluyor, artık tatile çıkabileceğim, buralardan uzaklaşıp özgür olacağım; öyleyse –annem çok haklı– neden sevinmiyorum? Neden buna hazır değilim?</p>
		<p>Bakışlarını binanın buz gibi soğuk duvarına dikmiş, yorgunluktan omuzları öne düşmüş bir halde masasında oturuyor ve içindeki gecikmiş sevinç kıvılcımının ateşlenmesini bekliyor. Bilinçsizce nefesini tutuyor ve gebe bir kadın gibi iyice öne eğilerek içinden gelecek sese kulak veriyor. Fakat hiçbir kıpırtı duymuyor. Vücudunun içi boş ve kuş cıvıltıları duyulmayan bir orman kadar sessiz; yirmi sekiz yaşındaki posta memuresi, giderek daha da büyük bir çabayla, sevinmenin nasıl bir şey olduğunu anımsamaya çalışıyor ve bunu unutalı çok olduğunu ürpererek anlıyor: Çocuklukta öğrenilen yabancı dil gibi bir şey bu, çocukluğunda öğrendiği, daha sonra unuttuğu bir yabancı dil gibi. Başını önüne eğmiş, en son ne zaman güldüğünü ciddi ciddi düşünüyor ve yavaş yavaş anımsamaya başlıyor: Puslu bir aynadan yansır gibi bir resim beliriyor gözlerinin önünde, okul çantası kısacık kumaş montunun üzerinde bir öteye bir beriye sallanan ince bacaklı ve sarışın bir genç kız profili bu. Bir düzine çocuk çevresini sarmış, Viyana’nın kenar semtlerinden birinin parkında yakar top oynuyorlar. Topu her atışta cıvıl cıvıl bir kız sesi, neşeli bir gülüş, bir kahkaha seli yayılıyor çevreye. Christine o zamanlar gülmeye ne kadar da hazır olduğunu, gülme dürtüsünün gırtlağında nasıl da hazır beklediğini anımsayabiliyordu; öyle bir duygu hali ki sanki derisinin altında, herhangi bir yerde bir şey gizlenmiş, fıkır fıkır kaynıyor, kahkahalara dönüşmesi için dudaklarını hareket ettirmesi yetiyordu; evet, o zamanlar gülmeye nasıl da hazır, nasıl da istekliydi Christine. Fransızca derslerinde duyduğu herhangi bir komik söz, aptalca bir olay karşısında gülmemek için oturduğu sıraya tutunup dudaklarını nasıl da ısırmak zorunda kalırdı, çünkü o zamanlar çok önemsiz bir olay bile bu genç kızın kanını kaynatabiliyor ve ağzından beyaz tükürükler saçacak kadar gülmesine neden olabiliyordu. Öğretmenlerden birinin kekelemesi, aynanın karşısında yapılan kaş göz hareketi, kuyruğuyla oynayan bir kedi, caddede yürürken birisine dikkatle bakan bir subay; bu ve bunun gibi önemsiz ve küçük olaylar, en küçük bir kıvılcımda bile Christine’nin içindeki patlamaya hazır bombayı ateşlemeye fazlasıyla yetiyordu. Evet, her zaman gırtlağında hazır bekliyordu bu sevimli, bu dışarıya taşmaya hazır kahkaha seli; çocuksu dudakları uyurken bile gülmeye hazırdı.</p>
		<p>Ve birdenbire Christine’nin gözlerinin önüne siyah bir sis perdesi geriliyor ve her şey, söndürülen bir fitil gibi öylece kalıyor: Yıl 1914, Ağustos ayının on birinci günü. Öğleden sonra yüzme havuzuna gitmişti, bir şimşek hızıyla soyunma kabinine girdi, soyundu ve on altısındaki körpe, sıcak ve fıkır fıkır kaynayan bedenini aynanın karşısında bir sağa bir sola dönerek tekrar tekrar seyretti. Sonra havuza girdi, yüzdü, ellerini suya vurup şaplatarak eğlendi, tramplenin üzerine çıkıp kız arkadaşlarıyla atlama yarışı yaptı ve böylece o güzel bedenini iyice serinletti; kulaklarında hâlâ birlikte yüzüp eğlendikleri o küçücük, o cıvıl cıvıl kız arkadaşlarının kahkahaları ve kikirdeşmeleri var. Daha sonra hızlı adımlarla ve koşarak evin yolunu tutmuştu, çünkü zaman çabuk geçmiş, eve yine geç kalmıştı. Paketleme işinde annesine yardım etmesi gerekiyordu: İki gün sonra yaz tatili için Kamptal’e gidilecekti. Merdivenin basamaklarını üçer üçer atlayarak yukarıya çıktı ve soluk soluğa kapıyı açtı. Ama tuhaf bir durumla karşılaştı. İçeriye adımını atar atmaz, annesi ve babası yapmakta oldukları konuşmayı birden kestiler. Bakışlarını ondan saklamaya çalışıyorlardı. İlk kez yüksek sesle konuştuğunu duyduğu babası tuhaf bir biçimde gazete okumaya başlıyor, annesinin ağlamış olduğu her halinden belli oluyor, çünkü elindeki mendili sinirli sinirli buruşturuyor ve çabucak pencerenin kenarına gidiyor. Ne oldu? Annesi ile babası kavga mı etmişlerdi? Hayır, hayır, kavga etmiş olamazlardı, çünkü babası birden geriye dönüyor ve elini şefkatle annesinin titreyen omuzlarına koyuyor. Fakat annesi bakışlarını hâlâ gizliyor, eşinin kolları arasında giderek daha da çok titremeye başlıyor. Ne olmuştu? Ne annesi ne de babası kendisiyle ilgileniyor, bir kez olsun dönüp yüzüne bakmıyorlar. Christine aradan on iki yıl geçmesine rağmen, o gün yaşadığı dehşet ânını hâlâ anımsıyor. Acaba kendisine mi kızmışlardı? Sonunda onları kızdıracak bir şey mi yapmıştı? Christine korku içinde –böyle durumlarda bir çocuk kuşkusuz korkar ve suçluluk duygusuna kapılır– sessizce mutfağa giriyor ve olanları aşçı Božena’ya anlatıyor, Božena ona, yan tarafta kalan subay uşağı Geza’nın bunun nedenini bilmesi gerektiğini söylüyor ve onun savaş çıktığından beri, lanet olası Sırpları parça parça edip etlerinden kuşbaşı yapacağız, dediğini ekliyor: Yedek subay olarak Otto ve onunla birlikte kız kardeşinin kocası da silah altına alınacaklarmış, annen ve baban bunun için üzgünler. Gerçekten de öyle oluyor, ertesi sabah Otto giydiği koyu mavi avcı üniforması, ayağında potinleri ve püsküllü kılıcıyla aniden kız kardeşinin odasına giriyor. Otto, stajyer lise öğretmeni olarak giydiği ütüsü bozuk siyah redingotuyla çok komik görünüyordu; bu soluk benizli, ince ve sırık gibi delikanlı, kısacık kesilmiş kıvırcık saçları ve yanaklarındaki ince, yumuşak sarı tüyleriyle gerçekten de komik görünüyordu. Ama şimdi dudaklarındaki canlılık ve heyecan fırtınasıyla ve dar kesimli asker üniformasıyla kız kardeşinin karşısında dimdik duran Otto, bambaşka biri olmuş, Christine onu tanımakta zorlanmıştı. Christine bir genç kız gururuyla onun yüzüne baktı ve ellerini birbirine vurarak, “Hayret, şaşırdım doğrusu, ne kadar da şık bir beyefendi olmuşsun böyle,” dedi. Her zaman yumuşak başlı bir kadın olan annesi bunun üzerine ona öyle bir tokat savurdu ki, Christine eğer dirseğiyle sandığa dayanmamış olsaydı, yere yuvarlanacaktı: “Sende hiç utanma yok mu, ne ruhsuz şeysin sen?” Fakat bu ani öfke ve kızgınlık, içinde duyduğu büyük acının yalnızca bir tesellisiydi. Titreyen ağzından boğumlanarak çıkan hıçkırıkları dudaklarından yükselen keskin ve acı bir feryat izliyor ve kadın, olanca gücüyle genç adama; erkeklere özgü davranış biçimini kaybetmemek için başını yana çevirmek zorunda kalan, ülkesinden ve vatandaş olarak yerine getirmesi gereken sorumluluklardan söz eden oğluna, umutsuzca sarılıyor. Bu durumu görmeye yüreği dayanamayan babası da başını çevirdiği için, yüzü sapsarı olmuş ve ağlamamak için dişlerini ısıran genç adam, kendisini var gücüyle kucaklayan annesinden neredeyse güç kullanarak kurtulmak zorunda kalıyor. Hemen annesinin yanaklarından öpüyor, her nasılsa kendisine hâkim olmayı başaran babasının elini sıkıyor ve Christine’yle de vedalaştıktan sonra hızla kapıdan dışarıya çıkıyor. Öğleden sonra kız kardeşinin kocası da vedalaşmaya geliyor, belediye meclisinde görev yapan önemli bir memur olduğu için ulaştırma bölüğünde çavuş olarak görevlendirileceğinden dolayı işinin daha kolay olduğunu, tehlikeden uzak kalacağını söylüyor ve sanki savaşa değil de eğlenmeye gidiyormuş gibi onlarla şakalaşıyor, espriler yapıyor ve böylece kendisini ve evdekileri teselli ediyor ve gidiyor. Fakat ikisi de arkalarında iki gölge bırakıyor, erkek kardeşinin dört aylık gebe eşi ve kucağında küçük çocuğuyla bir kız kardeş. Bu iki kadın akşamları masaya onlarla birlikte oturuyor, lambanın ışığı gitgide köreliyor ve yaşam Christine için zindan oluyor. Christine ne zaman iyi niyetle bir şeyler söylese, bütün gözler hemen ona çevriliyor ve yüzüne sert sert bakıyorlar. Anlattığı şeyin ne kadar kötü, ne kadar gayri ciddi olduğunu ve hâlâ ne kadar çocuksu davrandığını duymaktan, yatağında, yorganın altında bile utanıyor. Giderek karamsarlaşıyor. Gülmek son buluyor odaların içinde ve hafifliyor uykusu duvarların arasında. Geceleri tesadüfen uyandığında, yan taraftan hayali bir yağmur suyu damlıyormuş gibi hafif ve kesintisiz bir ses duyuluyor; bu, Christine’nin annesinin çıkardığı ses, saatlerden beri (uyuyamıyor) dizlerinin üzerine çökmüş, pırıl pırıl parlayan Meryem Ana tablosunun önünde oğlu için dua ediyor.</p>
		<p class="gap-twice">Ve yıl 1915. On yedi yaşında. Annesi ve babası on yıl daha yaşlandılar. Babası, sanki içindeki zehirli bir şey onu yiyip bitiriyormuş gibi günden güne eriyip gidiyor; bu ezişmiş büzüşmüş zavallı adam bir odadan ötekine gidebilmek için bile büyük çaba harcamak zorunda kalıyor; herkes işlerinin iyi gitmediğinin farkında. Altmış yıldan beri, daha büyükbaba hayattayken, geyik kafalarını ve öteki av hayvanlarını Bonifazius Hoflehner ve oğlu kadar sanatsal doldurabilen hiç kimse çıkmadı tüm imparatorluk sınırları içinde. Dört ya da beş yardımcısıyla birlikte sabahtan başlayıp gece geç vakitlere kadar canla başla çalışarak Arşidük Esterházy ve Schwarzenberg’in avladıkları hayvanları bile saraylarını süslemeleri için doldurmuştu. Fakat insanların birbirlerini öldürdüğü bu korkunç savaş yıllarında, haftalarca kapısının zilini çalacak Tanrı’nın bir kulu çıkmıyor, üstelik gelinin doğacak çocuğuna yatak almak ve torunun hastalığı için avuç dolusu para harcamak gerekiyor. Bu sessiz ve içine kapanık adamın omuzları gittikçe daha da çöküyor ve bir gün, Isonzo cephesinden gelen bir mektupla tam anlamıyla iki büklüm oluyor; mektup ilk kez oğlu Otto’nun elyazısıyla değil, yüzbaşısı tarafından yazılmıştı; neler olduğunu hepsi de hemen anlıyor: Bölüğünün ön saflarında çarpışırken gelen kahramanca bir ölüm, sürekli yas tutma vs. vs. Ev gittikçe daha da sessizleşiyor; annesi dua etmekten vazgeçiyor, Meryem Ana tablosunun üzerindeki lamba da içine gazyağı koymayı unuttukları için sönüyor.</p>
		<p class="gap-twice">1916, on sekiz yaşında. Günlük yaşamlarına yeni bir sözcük giriyor: Çok pahalı. Annesi, babası, kız kardeşi, ağabeyinin karısı, hepsi de geçim kaygısıyla, el yakan fiyat etiketlerine bakıp neyi nasıl ve nereden alacaklarını hesaplayarak günlük yaşamlarını sürdürmeye çalışıyorlar. Et çok pahalı, tereyağı çok pahalı, ayakkabı çok pahalı: Christine, pahalı olduğu korkusuyla soluk almaktan bile çekiniyor. İnsan yaşamı için gerekli olan en temel ürünlerin bile karaborsacıların eline düşmesi, insanların çatı aralarında ve karanlık bodrumlarda saklanan bu ürünleri yüksek fiyatlarla ve gizlice almak zorunda kalmaları ne kadar korkunç. Ekmek almak için dilenmek, manavdan bir avuç sebze alabilmek için her türlü numaraya başvurmak gerekiyor; yumurta köyden, kömür el arabasıyla istasyondan getiriliyor. Soğuktan üşüyen ve açlık çeken binlerce kadının sürdürdüğü bu yarış, yiyecek edinme yarışı, her geçen gün daha da güçleşiyor, bir yolunu bulup alabildikleri yiyecek ve içecek her geçen gün daha da azalıyor. Bu arada babası midesinden hasta oluyor ve özel beslenmeye gereksinim duyuyor. “Bonifazius Hoflehner” tabelasını dükkânından indirmek zorunda kaldığı ve lokali sattığından bu yana hiç kimseyle konuşmuyor; yalnız olduğunu sandığı anlarda, ellerini sıkıca karnına bastırıyor ve inliyor. Aslında doktor çağırmak gerekirdi. Fakat: Çok pahalı, diye kabul etmiyor ve kimseye belli etmeden, acılar içinde kıvranarak yazgısına boyun eğmeyi yeğliyor.</p>
		<p>Ve 1917, on dokuz yaşında; yılbaşı gecesinden iki gün sonra babasını toprağa verdiler. Banka hesap cüzdanlarındaki para, giysilerini siyaha boyatmaya ancak yetti. Yaşam giderek daha da pahalılaşıyor. İki odalarını Brodyli bir göçmen çifte kiraladılar, fakat hiçbir şeye para yetiştiremiyorlardı, sabahtan gece yarılarına kadar çalışsalar da yine de geçinemiyorlardı. Sonunda, bakanlıkta saray müşaviri olarak çalışan amcası, Korneuburg Hastanesi’nde onlara iş buldu; annesi çamaşırcı, kendisi de sekreter olarak çalışmaya başladı. Keşke işyerleri bu kadar uzak olmasaydı; sabah karanlığında yollara düşmek, kaloriferleri yanmayan buz gibi soğuk vagonlara binip işe gitmek ve akşamları geç vakit eve dönmek çok zor geliyordu. Eve geldikten sonra ortalığı toplamak, yama yapmak, sökük dikmek, temizlik yapmak ve eskiyen giysilerin deliklerini örmekten bir şey isteyecek halleri kalmıyor; hiçbir şey düşünemeyecek kadar yorgun ve bitkin düşerek ve uykuya dalıyorlar, insanın uyuyup da uyanmak istemediği bir uykuya.</p>
		<p>Ve 1918. Yirmi yaşında. Savaş devam ediyor. Christine’nin kaygısız geçen günü yok, süslenip püslenip sokağa çıkmak için zaman hâlâ uygun değil. Annesi yakınmaya başlıyor, rutubetli ve buz gibi hastane odasında çamaşır yıkamaktan bacakları şişiyor, ama Christine’nin onun derdine ortak olacak gücü yok artık. İlletli biriyle sürekli aynı evi paylaşması ve her gün daktilonun başına geçip yetmiş-seksen kadar tüyler ürpertici sakatlanma olayını kaydetmek zorunda oluşu duygularını köreltmişti. Banatlı kısa boylu bir teğmen –sol bacağı parçalanmış– koltuk değneğiyle ara sıra bürosuna geliyor; saçları, memleketindeki buğday taneleri gibi sapsarı, ancak çocuksu yüzünde dehşetin ve güvensizliğin derin izleri var. Vatan özlemi çeken bu zavallı genç, Süebya lehçesi Almancasıyla Christine’ye köyü, köpeği ve atlarıyla ilgili öyküler anlatıyor. Bir gün hastanenin bahçesindeki bankta öpüştüler; bir-iki cılız öpücük, aşktan çok, acıma duygusu var içinde. Christine’ye, savaş sona erer ermez kendisiyle evlenmek istediğini söyledi. Bitkin ve yaşama küskün olan Christine buna gülüp geçti, savaşın biteceğini düşünemiyordu.</p>
		<p>Ve 1919. Yirmi bir yaşında. Savaş gerçekten bitiyor, fakat sefalet devam ediyor. Bir türlü doymak bilmeyen açgözlü bir canavar, ağzını genişçe açmış, gizlendiği ininden, birbiri ardına çıkartılan kararname ve yönetmelikler, yeni basılan banknotlar ve halktan toplanan savaş yardımı paraların doldurduğu kâğıttan duvarların arasından çıkıyor ve savaşın pisliklerinden geride ne kalmışsa hepsini silip süpürüyor. Bütün bir kış, gökyüzünden yağan kar gibi yüz binlikler ve milyonluklar basılıyor, fakat düşen her kar tanesi, basılan her binlik sıcak ellerde eriyip yok oluyor. Ceplerindeki para uyurken bile eriyor, ikinci kez alışverişe çıkmak için yırtılmış ve tahta topukları parçalanmış ayakkabılarını ayağından çıkartıp yenisini giyinceye kadar geçen süre bile Christine’nin cebindeki parasının pul olmasına yetiyor. Sürekli koşuşturuyor, fakat hep geç kalıyorlar; fiyatlarla yarışmaları asla olası değil. Yaşamak demek sürekli hesap yapmak, toplamak ve çarpmak, sayılar ve rakamlardan oluşan amansız bir döngü; siyah ağzını açmış, bir türlü doymak bilmeyen canavar, ellerinde ne kalmışsa birer birer yutuyor: Annesinin bavulundaki altın gerdanlığı, parmağındaki nikâh yüzüğünü, masadaki Şam kumaşı işlemeli örtüyü. Gece yarılarına kadar oturup yün kazak örseler, odalarını kiraya verip kendileri mutfakta uyusalar bile yine de yeterli olmuyor, bu kara deliği kapatabilmeleri olanaksız. Christine’nin para vermeden yararlanabileceği tek şey uykuydu; yorulmuş, zayıflamış, solmuş ve hâlâ bakire olan bedenini yatağa atmak, kahredici yaşamsal sorunlardan uzak kalarak altı-yedi saat uyumak tek eğlencesiydi.</p>
		<p>Ve 1920, 1921. Yirmi iki-yirmi üç yaşında, hep söylendiği gibi gençliğinin baharında. Fakat bunu ona söyleyen yok, kendisi de farkında değil. Sabahtan akşama kadar tek bir düşünce var kafasında: Sürekli azalan bu parayla nasıl geçineceğiz? Az da olsa bir iyileşme oluyor yaşam düzeylerinde. Saray müşaviri amcası yeniden yardım elini uzattı, bizzat müdürlüğe giderek iskambil oyunu arkadaşından bu yardımcı posta memurluğu işini yalvar yakar kopardı, gerçi Klein-Reifling’de çalışıyordu, sefil bir bağcı köyünde oturuyorlardı, ama yine de bir işi, bir yaşam güvenceleri vardı. Ancak bir kişiye yetecek kadar para geçiyordu eline, fakat eniştesinin evinde kalacak yer olmadığı için annesini yanına almak ve bir kişiye yeteni ikiye bölmek zorunda kalıyor: Gün hâlâ tasarruf önlemleriyle başlıyor ve hesap yapmakla sona eriyor. Kullanılan her kibrit çöpü, içilen her kahve tanesi, yoğrulan hamurdaki her un topağı hesap ediliyor. Fakat yine de soluk alabiliyorlar, eğer buna yaşamak denirse, yaşıyorlar.</p>
		<p>Ve 1922, 1923, 1924. Yirmi dört, yirmi beş, yirmi altı yaşında. Hâlâ genç mi? Yoksa yaşlanıyor mu? Şakaklarında bir-iki kırışık oluşmuş, zaman zaman bacaklarının yorulduğunu hissediyor, ilkbaharda başı tuhaf bir biçimde ağrıyor. Fakat ekonomik durumlarında iyiye gidiş var. Her aybaşında aldığı bir aylığı, kalıcı bir işi var, atanmış bir posta memuresidir artık; eniştesi de aybaşlarında annesine iki-üç banknot yolluyor. Gençleşmenin, gençliğini yaşamasının tam sırası artık, annesi de sokağa çıkması ve eğlenmesi için sürekli sıkıştırıyor onu ve sonunda komşu köydeki bir dans okuluna kaydettirmeyi başarıyor. Ancak Christine’nin ritmik dans hareketlerini öğrenmesi hiç de kolay olmuyor, yorgunluk kanına işliyor, ara sıra mafsalları donmuş gibi oluyor ve çözülmesi için müzik de yeterli olmuyor. Adımlarını güçlükle hareket ettirerek dans etmeyi öğrenmeye çalışıyor, fakat bu ona hiç heyecan vermiyor, onu eğlendirmiyor. İlk kez şunun farkına varıyor: Artık çok geç; savaş gençliğini acımasızca alıp götürmüş, içinde bir şeyler yok olmuş, duyguları körelmiş sanki. Bir biçimde erkekler de bunun farkında, çünkü kimse ona kur yapmıyor, evlenme teklifinde bulunmuyor; oysa Christine’nin zarif ve sarışın profili o ablak suratlı, kırmızı yanaklı, kaba köylü kızlarının arasında asil bir etki bırakıyor. Fakat savaş sonrasının bu on yedi-on sekiz yaşlarındaki genç köylü kızları bir köşede oturup kendilerini sevecek, kendilerine evlenme teklifinde bulunacak birilerinin karşılarına çıkmasını beklemeyecek kadar sabırsızdırlar. Onlar eğlenmeyi doğal hakları olarak görüyor ve bunu da yalnızca kendi gençliklerini değil, toprağın altında yatan binlerce ölünün gençliğini de yaşamak istiyorlarmış gibi ısrarla talep ediyorlar. Yirmi altı yaşındaki Christine bu bilmiş ve çapkın bakışlı, kırıtarak yürüyen köylü kızlarının, savaş sonrasının bu yeni kuşağının kendilerinden ne kadar emin olduklarını, ne kadar arzulu, ne kadar baştan çıkartıcı davrandıklarını, kendilerine sarılan arsız oğlanların kolları arasında nasıl da kıkırdadıklarını ve eve dönüş yolunda her biri koluna bir erkek takmış, hiç utanmadan nasıl da ormana saptıklarını tiksintiyle izliyor. Bunlar onu gerçekten iğrendiriyor. Genç yaşta ihtiyarlamış, yorgun, işe yaramaz ve yıkılmış biri olarak bu açgözlü, bu çapkın savaş sonrası genç kuşağın arasına girip onlarla yarışmak içinden gelmiyor, üstelik buna yeteneği de yok. Onun tek bir isteği var: Artık savaş olmasın, artık yorulmasın! Yalnızca huzur içinde olsun, masasının başında oturup düşlere dalsın, görevini yapsın, pencerenin kenarındaki çiçeklerini sulasın! Hiçbir şey istemek, hiçbir şey arzu etmek gelmiyor içinden. Yeni ve heyecan verici şeylere kalbini kapatmış: Savaşın, gençliğinin on yılını çaldığı yirmi altı yaşındaki Christine’nin sevilmek ve eğlenmek için ne cesareti ne de gücü var artık.</p>
		<p>Christine farkında olmadan içini çekiyor. Gençliğinde yaşadığı o korkunç olayları anımsaması onu bir hayli yormuştur. Annesinin, başına sardığı şey ne kadar da saçma! Şimdi durup dururken kalkıp hiç tanımadığı teyzesini ziyarete gitme, daha önce hiç görmediği insanlarla birlikte olma fikri de nereden çıktı? Ama yapabileceği başka bir şey de yok, teyzesinin yanına gitmesini annesi çok istiyor, ona karşı çıkması doğru olmaz: Zaten karşı çıkmak da ne demek oluyor? Burada yeterince yorulmadı mı sanki! Posta memuresi giderek yumuşuyor, masanın üst çekmecesinden bir pelür kâğıt çıkarıp ortasından özenle katlıyor, altına çizgili bir parşömen kâğıdı koyuyor ve düzgün ve anlaşılır bir yazıyla Viyana Posta Müdürlüğü’ne başvuruyor; yasal hakkı olan iznini ailesel bir nedenden dolayı hemen kullanmak istediğini bildiriyor ve gelecek haftadan itibaren kendisine vekâlet edecek birinin gönderilmesini rica ediyor. Daha sonra Viyana’da oturan kız kardeşine de yazarak ondan kendisine İsviçre vizesi almasını, küçük bir bavul ödünç vermesini ve annesiyle ilgili bazı konuları görüşmek üzere yanlarına gelmesini istiyor. Ve bunu izleyen günlerde yolculuk için gerekli olan her şeyi yavaş yavaş, tek tek ve özenle hazırlıyor, görünüşüne bakılırsa bu bir dinlenme, bir yorgunluk atma gezisi değilmiş de işiyle ilgili bir gezi, bir görev gezisiymiş gibi ilgisiz, heyecansız ve isteksiz.</p>
		<p class="gap-twice">Hazırlık tam bir hafta sürdü. Akşamlarını dikiş dikmek, eski giysileri yenilemek, temizlemek ve yama yapmakla geçiriyor, kız kardeşi de teyzesinin yolladığı yüz doları harcayıp bir şeyler almak yerine –bu ufak tefek kuşkucu kadın, parayı tasarruf etmelerinin daha doğru olacağını düşünüyor– kendi gardırobundan ödünç bazı şeyler veriyor: sarı bir seyahat çantası, yeşil bir bluz, Venedik’te geçirdikleri balayı sırasında annesinin alıp kendisine armağan ettiği mozaik broş ve küçük bir hasır bavul. Bunlar yeter, dağ başına süslenip püslenip gidilmez zaten, Christine’nin gereksinim duyduğu şeyleri orada alması daha doğru olur, diyor. Sonunda yola çıkma günü gelip çatıyor. Düz hasır bavulu komşu köyün öğretmeni Franz Fuchsthaler onu istasyona götürüyor; öğretmen bu dostluk gösterisinden mahrum kalmak istemiyor. Christine’nin, teyzesinin yanına gideceğini öğrenir öğrenmez yardıma hazır olduğunu bildirmek için soluğu Hoflehnerlerin evinde alıyor; bu mavi gözlü, çelimsiz ve yalnız adamın bu bağcı köyünde görüştüğü tek aile Hoflehnerler. Doktorların, yaşamından umudunu kestiği karısı bir yıldan beri Alland Verem Hastanesi’nde yatıyor, iki çocuğunu da dışarıdaki akrabaları yanlarına aldıkları için bomboş evde yalnız başına oturuyor ve akşamları küçük ve basit elişleri yaparak kendisini oyalıyor. Tutkun olduğu bir başka şey de kurutulmuş çiçek koleksiyonu; kuruttuğu çiçek yapraklarının altına kırmızı kalemle Latince, siyah kalemle Almanca isimler yazıyor ve onları harflerle süslüyor, en çok sevdiği kiremit kırmızısı reklam kitapçığını renkli karton kapakla ciltliyor ve sırtına mikroskobik bir titizlikle ve çok ince uçlu bir resim kalemiyle matbaa harflerini tıpatıp benzeterek yazıyor. Geç vakit, tüm komşuların uyuduğu saatlerde kopya ettiği notaları önüne koyuyor ve kemanını omzuna dayayarak Schubert ve Mendelssohn çalıyor ya da ödünç aldığı kitaplardan en çok beğendiği dizeleri ve özlü sözleri beyaz ve zarif kabartmalı defterine geçiriyor ve her yüz sayfada bir, parlak kâğıtlı ve renkli etiketli yeni bir albüm hazırlıyor. Kuran yazan Arap bir hattat gibi sanatsal yazı yazmayı çok seviyor; yazısının önce ince, daha sonra kalın gölgeli bir biçime dönüşmesi onu çok mutlu ediyor ve ona yalnızlığını unutturuyor, onu canlandırıyor: Bahçesi olmayan bir okul lojmanında oturan bu alçakgönüllü, sessiz ve bitki sever adam için kitaplar, evini süsleyen çiçeklerden farksız, onları rafa, yan yana dizmek ve onlardan bir renk pınarı yapmak onu çok mutlu ediyor; kitaplarını, eskilerden kalma bir bahçıvanın, çiçekleri sevdiği kadar seviyor ve koruyor, onları sanki kırılabilir kıymetli bir eşyaymış gibi tutuyor o küçücük ve dermansız elleriyle. Birahaneye gitmiyor, bira içmekten ve sigara dumanından, dindar insanların kötü ruhlardan korktukları gibi korkuyor ve nefret ediyor; ne zaman bir evin penceresinden birbirleriyle kavga eden insanların kaba seslerini ya da sarhoşların attıkları naraları duysa hemen öfkeleniyor ve hızla oradan uzaklaşıyor. Karısının hastalığından beri görüştüğü tek insan Frau Hoflehner ve kızı. Akşam yemeğinden sonra her fırsatta onların evine geliyor, onlarla sohbet ediyor, onları eğlendiriyor ya da –onlar bundan çok hoşlanıyorlar aslında– kuru fakat aynı zamanda duygu yüklü sesiyle kitaplardan, özellikle de ulusal şair Adalbert Stifter’in <em>Feldblumen</em> adlı yapıtından bölümler okuyor onlara. Okuduğu kitaptan başını kaldırıp genç kızın sarışın başını önüne eğmiş olarak kendisini dinlediğini görünce, çekingen ve biraz da mahcup, ruhu hiç farkında olmadan genişliyor. Genç kızın, duygularını paylaştığının farkında. Annesi, adamın içinde oluşan şeyi anlıyor ve karısının kaçınılmaz yazgısı belli olur olmaz, adamın duygu yüklü bakışlarını kızına yönelteceğini biliyor. Fakat sabretmesini bilen bu kadın susuyor: Kendisini düşünmeyi çoktan unutmuş.</p>
		<p>Öğretmen, hasır bavulu, çökmüş sağ omzuna koymuş, okul çocuklarının gülüşmelerine aldırmadan istasyona koşuyor. Gerçi bavul fazla ağır değil, fakat Christine’ye ayak uydurmak için yol boyunca soluk soluğa kalıyor. Çünkü Christine telaşlı ve huzursuzdur, hızlı adımlarla yürümektedir. Evden ayrılışı onu çok heyecanlandırdı. Annesi doktorunun kesin yasağına rağmen nedenini anlayamadığı bir korkuyla, Christine’nin boynuna tekrar tekrar sarılmak için tam üç kez merdivenden aşağıya indi, acelesi olmasına rağmen Christine, hıçkırarak ağlayan yaşlı kadını tam üç kez yeniden yukarıya çıkarmak zorunda kaldı. Bunun sonucu olarak da geçen haftalarda sık sık olan şey yine oldu: Hıçkırıklar içinde bir şeyler söylemeye çalışırken yaşlı kadın birdenbire fenalaştı ve soluk soluğa yatağına taşımak zorunda kaldılar onu. Christine annesini işte bu durumda terk etti ve şimdi kabahat işlemiş gibi bir korku duyuyor içinde: “Aman Tanrım, ya anneme bir şey olursa, onu hiç böylesine heyecanlı görmedim ve ben şimdi onun yanında değilim,” diye yakınıyor. “Ya gece bir şeye ihtiyacı olursa ne yapar, kız kardeşim de pazar gününden önce gelemiyor Viyana’dan. Gerçi fırında çalışan şu genç kız akşamları yanında kalacağı konusunda bana şeref sözü verdi, ancak ona güven olmaz; dans söz konusu olunca annemi yalnız bırakır gider. Hayır, bunu yapmamalıydım, seyahate çıkma konusunda ona evet dememeliydim. Seyahat etmek evinde hastası olmayanlar için güzel şey, benim gibiler için değil; o kadar uzakta olacağım ki annemin başına bir şey geldiğinde hemen eve dönmem olanaksız; bütün bu yolculuğu neden yapıyorum ki sanki? Her dakika annemin ne yaptığını ve nasıl olduğunu düşünmek zorundayken nasıl huzur bulabilirim, bu seyahate nasıl sevinebilirim? Geceleri tek başına kalırsa ne yapar? Alt katta oturan ev sahipleri zili duymazlar ya da duymak istemezler, zaten onlar bizim yüzümüzü görmek istemiyorlar, ellerinden gelse bizi çoktan dışarı atmışlardı. Bana vekâlet etmek üzere Linz’den gelen şu memureye rica ederek öğle ve akşamüzerleri bir koşu anneme uğramasını istedim, fakat yalnızca, ‘Peki,’ dedi bu soğuk, bu buruşuk suratlı kadın, ağzından öyle bir ‘peki’ sözcüğü çıktı ki bunu yerine getirip getiremeyeceğinden kuşkuluyum. Yoksa teyzeme telgraf çekip gelmekten vazgeçtiğimi mi bildirsem? Kendisini ziyaret etmemin teyzem için ne önemi olabilir ki, ama bizimle ilgilendikleri konusunda annemi ikna etmeyi başardılar. Vaktiyle arada sırada da olsa Amerika’dan bize mektup yazabilir ya da savaş yıllarında yaşadığımız o korkunç günlerde binlerce Amerikalının yaptığı gibi bize yiyecek paketi yollayabilirlerdi. Biz kaç kez armağan yolladık onlara, fakat annem sevgili kardeşinden hiçbir zaman en ufak bir şey almadı. Keşke annemin isteğine boyun eğmeseydim; bana kalsa şimdi bile bu daveti geri çevirebilirim. Nedenini bilemiyorum, fakat içimde tuhaf bir korku var. Keşke şu sırada evden ayrılmasaydım, uzaklara gitmek zorunda kalmasaydım.”</p>
		<p>Kısa boylu, sarışın ve mahcup adam Christine’nin yanında yürürken ikide bir nefesini tutup onu sakinleştirmeye çalışıyor. “Hayır, kaygılanmana gerek yok, ben her gün, sana söz veriyorum, annene uğrayacağım. Senin gibi yıllardır tatil yapmamış birinin böyle bir seyahate çıkmaya hakkı var, şimdiye kadar bir gün bile olsun dinlenmedin; eğer annene karşı sorumsuz davrandığını düşünseydim, seni bu seyahatten vazgeçirmeye çalışan ilk kişi, kuşkusuz ben olurdum; sakın kaygılanma, ben her gün evinize uğrar, annene bakarım.” Öğretmen, Christine’yi rahatlatmak amacıyla aklına gelenleri sıralamaktan soluk soluğa kalıyor ve verdiği cesaret onu rahatlatıyor, Christine artık adamın söylediklerini dinlemiyor bile, güvenebileceği birini bulduğundan çok emin.</p>
		<p>İstasyonda trenin kalkış işareti verildiğinde, bu alçakgönüllü ve çekingen adam, “öhö öhö,” diye öksürüyor. Christine onun yol boyunca sürekli bir tedirginlik içinde olduğunu fark ediyor, adam bir şeyler söylemek istiyor, ancak buna cesaret edemiyor. Sonunda bir fırsatını buluyor ve ıkına sıkına ceketinin içcebinden şeffaf kâğıda sarılı bir şey, bir paket çıkarıyor. “Kusura bakma Christine, kayda değer bir şey değil kuşkusuz, yalnızca küçücük bir armağan, işine yarar diye düşündüm,” diyor. Christine paketi açıyor. Bu, Linz’den Pontresina’ya kadar uzanan bölgenin bir haritası. Bir akordeon gibi açılıp kapanacak biçimde hazırlanmış; bütün nehirler, dağlar ve yol boyunca geçilecek kentler siyah noktayla işaretlenmiş; dağlar yüksekliklerine göre daha ince ya da daha kalın taranmış, minicik rakamlarla yükseklikleri bile gösterilmiş. Akarsu yatakları mavi kalemle, kentler kırmızı kalemle işaretlenmiş, uzaklıklar ayrı bir liste halinde aşağıda, sağ köşede verilmiş ve coğrafya bölümünün hazırladığı okul haritalarında olduğu gibi her şey kesin olarak hesaplanmış; oyun oynamaktan bıkmayan bir çocuk sabrıyla ve özenle düzenlenmiş bu haritayı hazırlayan kişi bu kısa boylu öğretmenin kendisidir. Bu hoş sürpriz karşısında Christine’nin farkında olmadan yüzü kızarıyor. Genç kızın sevinci mahcup öğretmeni yüreklendiriyor ve ikinci bir harita daha çıkarıyor cebinden. Dört köşeli ve altın yaldızlı bir kâğıda sarılı bu harita Engadin Platosu’nun haritasıdır; İsviçre Kurmay Haritası’ndan kopya edilmiş, büyüklü küçüklü bütün yollar en ince ayrıntısına kadar üzerinde işaretlenmiştir, haritanın tam ortasında kırmızı kalemle halka içine alınmış bir bina var ki özellikle öne çıkarılmış bulunuyor: “Bu, senin kalacağın otel Christine, yerini eski bir gezi rehberine bakarak belirledim, yolculuğun sırasında kendi kendini yönlendirebilirsin ve yolunu şaşırma kaygın olmaz,” diyor. Buna çok duygulanan Christine öğretmene teşekkür ediyor. Demek bu duygulu adam Linz ya da Viyana kütüphanelerinden örnekler getirtmek için günlerdir çalışmış, kendisine yardımcı olmak ve kendisini mutlu etmek amacıyla geceler boyunca uyumamış, ucunu yüzlerce kez açtığı kalemle ve özel olarak satın aldığı resim kalemiyle bu haritayı hazırlamış ve renklendirmiş. Henüz daha başlamamış yolculuğunu önceden kilometre kilometre hesaplayarak kendisine yol arkadaşlığı yapmıştı sanki; gece gündüz hep gideceği yolu ve karşılaşabileceği olası sorunları düşünmüş olmalı. Christine, bu davranışının kendisi tarafından nasıl karşılanacağı korkusunu hâlâ yenemeyen öğretmene teşekkür etmek için ona elini uzattığında, gözlük camlarının arkasından kendisine bakan gözlerdeki anlamlı ifadenin ilk kez farkına varıyor. Adamın bu mavi ve sevimli gözlerinde aniden bir duygu seli kabarıyor; giderek daha koyu, daha gizemli bir biçime dönüşüyor. Ve Christine adamın yanında o âna kadar hiç farkına varmadığı bir sıcaklık duymaya başlıyor, ilk kez bir erkeğe karşı şimdiye kadar hiç beslemediği bir sevgi ve güven duygusu beliriyor içinde. Teşekkür etmek amacıyla adama elini uzatıyor ve her zamankinden daha uzunca bir süre ve daha içten tutuyor onun elini. Adam da bu değişikliği fark ediyor ve şakakları kızarıyor, utanıyor ve uygun bir veda sözcüğü bulmak için çabalıyor. Ama tam bu sırada lokomotif siyah bir canavar gibi hızlı hızlı soluyarak hareket ediyor. Her iki yanda oluşturduğu rüzgâr, Christine’nin elindeki kâğıtların az kalsın uçuşmalarına neden oluyordu. Bir dakika içinde vedalaşıyorlar. Christine hızla trene biniyor ve kompartımanın penceresinden, uzaklaşan trenin geride bıraktığı duman arasında giderek görünmez olan beyaz bir mendilin kendisine doğru sallandığını görüyor. Artık yalnızdır, yıllar sonra ilk kez tek başınadır.</p>
		<p class="gap-twice">Yorgun ve bitkin Christine tahta koltuklu vagonun bir köşesine büzülmüş, sis bulutlarının her tarafı kapladığı bir akşam karanlığında yol alıyor; pencerenin camına vuran yağmur damlaları çevreyi seyretmesini engelliyor. Tren önce karanlıkta net olarak seçilemeyen küçük küçük yerleşim birimlerinden geçiyor, korkarak kaçan yabanıl hayvanlar gibi; daha sonra her şey kör ve boş bir karanlığa, sis tarlalarına dönüşüyor. Christine tahta koltuğuna oturduğu üçüncü sınıf kompartımanı kendisiyle paylaşan başka kimse olmadığı için bankın üzerine boylu boyunca uzanıyor ve ne kadar yorgun olduğunun ancak şimdi farkına varıyor. Olanları anımsamaya çalışıyor, fakat akıp giden trenin tekerleklerinin çıkardığı tekdüze ses düşüncelerini toparlamasına izin vermiyor ve uykunun verdiği ağırlık başının üzerine bir kütle gibi çökmeye başlıyor; siyah bir kömür çuvalına girmiş de sallıyorlarmış gibi, insanın bütün benliğini uyuşturan bir tren yolculuğu uykusu. Uyuşmuş bedeninin altındaki tekerlekler yakalanmaktan korkan ve ciyak ciyak bağırarak kaçan köleler gibi hızla ve gümbürdeyerek dönüyor; zaman, geriye doğru sarkan başı üzerinden, bir su gibi akıp gidiyor, sessizce, anlaşılmaz ve her türlü ölçüden yoksun olarak. Akıp giden bu beyaz karanlıkta Christine öyle yorgun ve bitkin düşüyor ki, sabahleyin kapıyı aniden ve sertçe açarak içeri giren geniş omuzlu ve bıyıklı bir adamın, karşısında dimdik durduğunu görünce derin uykusundan ürpererek uyanıyor. Uyuşukluğunu üzerinden atıp benliğine yeniden kavuşması ve karşısında duran üniformalı adamın kendisini tutuklamak ve götürmek gibi bir amacının olmadığını; aksine, buz kesilmiş parmaklarıyla çantasından çıkardığı pasaportunu kontrol etmek istediğini anlayıncaya kadar bir süre geçmesi gerekiyor. Memur, pasaporttaki resmi Christine’nin tedirgin yüzüne bakarak bir saniye boyunca izliyor. Christine heyecandan tir tir titriyor, bu onun savaştan beri bir türlü içinden atamadığı, çıkarılan yüz binlerce yönetmeliğin herhangi birine karşı gelmenin neden olduğu türden anlamsız bir korku: O zamanlar kim herhangi bir yasaya karşı gelse suçlu sayılıyordu. Fakat memur sıcak bir selam vererek Christine’ye pasaportunu geri veriyor ve kapıyı içeri girerken açtığından daha dikkatli bir biçimde kapatıyor. Aslında Christine yeniden uzanabilirdi, fakat kapıldığı korku hali, uykunun gözlerinden uzaklaşmasına neden oldu. Merakını gidermek için pencerenin kenarına geliyor ve dışarıyı seyrederken birdenbire her şeyi yeniden anımsamaya başlıyor. Çünkü yüksek platonun ufukla kesişen çizgisinin gri bir dalga halinde sis bulutları arasında kaybolduğu buz gibi camın arkasında (nasıl oluştuklarını Christine’nin anlayamadığı) dağlar ve yalçın kayalıklar yükseliyordu; biraz önce yaşadığı korku halinin sarhoşluğu içinde Christine ilk kez Alpleri ve onun haşmetini görüyor ve şaşkınlığını gizleyemiyor. Sabah güneşinin ilk ışınları doğu yönündeki dağların tepelerine düşmeye başlıyor ve zirvenin tam tepesindeki buzullara çarparak milyonlarca yansımaya dönüşüyor. Yansıyan ışınlar öyle parlak, öyle beyaz ki insanın gözlerini kamaştırıyor. Christine kısa bir an gözlerini kapatmak zorunda kalıyor, ancak gözlerinin yanması onu canlandırıyor. Doğanın bu eşsiz güzelliğini yakından seyredebilmek için hemen pencere camını aşağıya indiriyor ve gördüğü güzellik karşısında ağzı açık kalan Christine’nin ciğerleri buz gibi kar havasıyla doluyor: Hiçbir zaman böyle içten nefes almamış, böyle temiz hava solumamıştı. Sevincinden yerinde duramayan Christine farkında olmadan kollarını açıyor, ağzına dolan buz gibi havayı tekrar tekrar içine çekiyor ve göğsünü gererek, çektiği temiz havanın, içinde hoş bir sıcaklığa dönüştüğünü ve damarlarındaki kanı harekete geçirdiğini duyumsuyor; Christine’nin şimdiye kadar hiç tatmadığı bir duygu hali. Bir sağa, bir sola bakıyor ve giderek daha da artan bir hayranlıkla, yer yer granitleşmiş yamaçları ve yalçın kayalıkları buzlarla kaplı tepelere varıncaya kadar tekrar tekrar süzüyor ve gözüne ilişen her şeyde yeni bir güzellik buluyor: Beyaz köpükler saçarak vadiye dökülen bir şelale, kayalıkların yarıklarına yapılmış kuş yuvalarını çağrıştıran kiremit çatılı küçük küçük evler, Christine’nin hayal bile edemediği pırıl pırıl ve masmavi bir gökyüzü ve yükseklerde daire çizerek uçan bir kartal; bütün bunlar öyle güzel, öyle büyüleyici ki! Küçük dünyasından kalkıp ilk kez uzak diyarlara gelen Christine, bu devasa kulelere tekrar tekrar ve kendinden geçercesine bakıyor. Tanrı’nın yarattığı bu muhteşem, bu yer yer granitleşmiş yalçın kayalıklar binlerce yıldır varlıklarını sürdürüyor olmalı ve belki de daha milyonlarca yıl burada, hep aynı yerde ve hiç değişmeden kalmaya devam edeceklerdir; eğer Christine bir rastlantı sonucu bu geziye çıkmamış olsaydı, bu eşsiz güzellikleri, bu tanrısal büyüyü görmeden ölüp gidecekti; bütün bu doğal güzellikleri değil görmek, görmeyi aklından bile geçiremeyen Christine’nin yaşamı bugüne kadar küçücük, avuç içi büyüklüğündeki sefil bir odada anlamsızca geçmişti, oysa bir gece ve bir gündüz süren tren yolculuğunun sonunda karşılaştığı dünya bambaşka bir dünyaydı! Christine birdenbire yaşamında bir şeyler kaçırmış olduğu duygusuna kapılıyor, içindeki karşı konulmaz güç ilk kez bu geziyle harekete geçiyor ve giderek kabaran bir coşku seline dönüşerek alışılagelmişliğin sert kabuğunu kırıyor ve içindeki özü, değişimin baş döndürücü akıntısına bırakıyor.</p>
		<p>Christine bu coşku selinin sarhoşluğu içinde kızarmış yanağını pencereye dayamış, doğayı seyrediyor. Tek bir düşünce bile onu geçmişine geri götürmüyor. Annesini, işini, köyünü bütünüyle unutmuştu; yola çıkarken çantasına koyduğu haritayı, geçtiği yerlerdeki tepelerin, hızla akan ve beyaz köpükler saçarak vadiye dökülen şelalelerin adını kendisine söyleyecek olan özenle çizilmiş haritayı, hatta özbenliğini bile unutmuştu. Şimdi artık bütün bu eşsiz güzellikleri en son damlasına kadar tatmalı ve yaşamın tadını çıkarmalıydı; trenin geçtiği yerlerin manzaralarını en ince ayrıntısına kadar zihnine kazımalı ve aynı zamanda ardıç ağaçlarının kokusu kadar keskin, kalp atışlarını hızlandıran serin dağ havasını gördükleri karşısında açık kalan ağzından içine çekmeliydi. Dört saatlik tren yolculuğu boyunca bir an bile olsun pencereden ayrılmıyor, ağzını açmış dışarıyı seyrediyor, öyle ki zaman geçip gidiyor ve tren durup da görevli memur farklı bir lehçeyle olsa da yine de anlaşılır bir Almancayla, varmak istediği yerin adını anons edince, ürkerek yerinden fırlıyor.</p>
		<p>“Tanrım!” Birdenbire daldığı düşlerden uyanıyor. Artık teyzesinin kaldığı yere gelmişti ve o, teyzesini nasıl selamlayacağını, ona nasıl hitap edeceğini ve ne söyleyeceğini hiç düşünmemişti. Aceleyle bavulunu ve şemsiyesini alıyor –Hiçbir şeyi unutmamalı!– ve hızlı adımlarla öteki yolcularla birlikte trenden iniyor. Peronda asker disipliniyle çift sıra oluşturmuş renkli şapkalı hamallar, av peşine düşer gibi trenden inenleri kapma savaşımındalar. İstasyon, otellerinin reklamlarını yapanların bağrışmaları, gelen yolcuları karşılayanların yüksek sesle selamlaşmalarıyla çınlamaktadır. Fakat Christine’yi karşılamaya gelen yok. Tedirginliği giderek artıyor, kalp atışları hızlanıyor ve korku içinde dört bir yanı gözden geçiriyor, ancak görünürlerde hiç kimse yok. Herkes karşılanıyor ve nereye gideceğini biliyor, yalnızca onu karşılayan yok, nereye gideceğini yalnızca o bilmiyor. Yolcular, atışa hazır bir bölük gibi bekleyen rengârenk arabalara binip otellerinin yolunu tutuyorlar ve peron boşalmaya başlıyor, ancak hâlâ gelen yok. Christine’yi unuttular. Teyzesi gelmedi. Belki Amerika’ya geri dönmüştür ya da hastalanmıştır, yola çıkmaması için kendisine telgraf çekmiştir ve telgraf zamanında eline geçmemiştir. Tanrım, hiç olmazsa cebimdeki para geri dönüş için yetse! Birden cesaretini toplayarak şapkasında altın harflerle “Palace Hotel” yazılı bir otel görevlisinin yanına yaklaşıyor ve titreyen sesiyle van Boolen adında bir ailenin otellerinde kalıp kalmadığını soruyor, “Evet,” diye yanıt veriyor iri yapılı, kırmız alınlı İsviçreli ve kendisinin genç bir hanımefendiyi karşılamakla görevli olduğunu ekliyor. Arabaya binmesini ve bavullarını bagajdan alabilmesi için bagaj kuponunu kendisine vermesini rica ediyor. Christine’nin yüzü kıpkırmızı oluyor, elindeki hasır bavulunun bir dilenci çantasından farksız olduğunun ancak şimdi farkına varıyor. Öteki arabalara yüklenen bavullar timsah derisi, yılan derisi ve güderi gibi çok pahalı derilerden yapılmış ve sanki vitrinden yeni çıkmış gibi temiz ve göz kamaştırıcıydı. Onlarla kendi arasındaki farkı hemen görüyor ve büyük bir utanç duygusuna kapılıyor. Neyse ki o şık üniformalı uşak en küçük bir şaşkınlık ya da hor görme belirtisi göstermiyor, “Hadi gidelim,” diyerek arabanın kapısını açıyor.</p>
		<p>Bir insanın duyduğu utanç en üst noktaya ulaştığında, vücudunun en ücra köşesindeki sinir telleri bile altüst olur ve duyduğu utancı bir daha yaşamak şöyle dursun, düşünmek bile çektiği acıyı yeniler ve çoğaltır. Christine yediği bu ilk darbeden itibaren doğallığını kaybediyor. Bacakları titreyerek içi loş otel limuzinine biniyor ve arabada yalnız olmadığını görür görmez, birden duraksıyor. Ama artık geriye dönüş yok. Son derece ürkek, üşüyormuş gibi omuzlarını büzmüş ve bakışlarını yere yöneltmiş olarak arka koltuktaki boş yere oturabilmek için, çevreye tatlı parfüm ve keskin iskarpin kokusu yayan ve geriye çekilen dizlerin önünden geçmek zorunda kalıyor. Şaşkınlıktan dizine dokunduğu herkesi selamlıyor, sanki bu nezaket bildirimiyle varlığından dolayı içeridekilerden özür diliyor. Ancak hiç kimse kendisine karşılık vermiyor. Ya içerideki sekiz kişinin bakışlarında bir tuhaflık olmalıydı ya da aralarında neşeli neşeli ve yüksek sesle Fransızca sohbet eden yolcular, Rumen soyluları, en arka köşede büzülmüş, sessiz sessiz oturan o zavallı garibanın gölgesini fark edememişlerdi. Hasır bavulunu dizlerine bastırmış, öylece oturuyor. Bavulunu boş yerlerden birinin üstüne koymaya cesaret edemiyor, içerdekiler kendisiyle alay eder düşüncesiyle yol boyunca bir kez bile olsun başını kaldırıp çevresine bakamıyor, yalnızca yere, oturduğu koltuğun önüne, aşağıya doğru bakıyor ve gözüne ilişen lüks kadın ayakkabıları ona kendi ayağındakilerin ne kadar kaba olduğunu anımsatıyor. Önü açılmış kakım kürkü mantoların altında üst üste atılmış düzgün kadın bacaklarını ve erkeklerin karışık desenli çoraplarını kendininkilerle karşılaştırması ona çok acı veriyor. Zenginliğin bu alt dünyasını görmek bile yanaklarının utançtan kızarmasına yetiyor. Bu hiç düşünmediği zarafet karşısında kendi durumundan nasıl utanmasın ki! Ürkek ürkek bakıyor ve acıları tazeleniyor. Hemen çaprazında oturan on yedi yaşlarında genç bir kızın kucağındaki ince tüylü cins bir Çin köpeği tembel tembel gerinip keyifli sesler çıkarıyor, boynundaki tasma bile kürkle bezenmiş ve üzerine bir arma işlenmiş. Köpeğin tüylerini okşayan kızın tırnakları manikürlü ve pembe ojeli, daha bu yaşta parmağında bir elmas yüzük bile var. Hatta köşede dayalı duran krem renkli golf sopalarının kılıfları bile kaliteli deriden yapılmış, aralarına rastgele bırakılmış şemsiyelerin değişik ve özenle seçilmiş çok muhteşem sapları var; Christine farkında olmadan kendi şemsiyesinin keçi boynuzundan yapılmış değersiz sapını hemen eliyle kapatıyor. Bari kimse kendisinin bile yeni öğrendiği şeyi fark etmemiş olsa! Yolcuların her kahkaha atışında kendisiyle alay edileceği korkusuyla Christine’nin başından aşağı kaynar sular dökülüyordu sanki. Kafasını kaldırıp atılan kahkahaların gerçekten kendisiyle ilgili olup olmadığını öğrenmeye cesaret edemiyor.</p>
		<p>Bu işkence dolu dakikalardan sonra limuzinin gıcırdayarak otelin ince çakıl serpilmiş avlusuna girmesi Christine için bir çeşit kurtuluş oluyor. Tren çanı kadar keskin bir sinyal, rengârenk giyinmiş hamallardan ve üniformalı otel hizmetçilerinden oluşan bir ordunun arabanın çevresini doldurmasına yetiyor. Onların arkasından siyah redingotu ve ortadan tam ikiye ayrılmış saçlarıyla resepsiyon şefi görülüyor. Limuzinin açılan kapısından önce sevimli Çin köpeği atlıyor dışarıya ve gerilip silkeleniyor; daha sonra yol boyunca gevezelik eden kadınlar iniyor arabadan ağır adımlarla, pahalı mantolarını kasları çıkmış bacaklarından yukarıya çekerek; arkalarında insanı bayıltacak kadar kesif bir parfüm kokusu bırakıyorlar. Toplumsal kuralların bir gereği olarak erkeklerin, utanarak ayağa kalkan ve inmeye hazırlanan bu kızcağıza öncelik tanımaları gerekirdi, ancak ya onun kim olduğunu iyi tahmin ettiklerinden ya da varlığının farkında olmadıklarından bunu yapmıyorlar. Ondan önce arabadan iniyor ve resepsiyon şefine doğru yürüyorlar. Christine elinde şu lanet olası hasır bavuluyla öylece kalakalıyor orada. Gerçi onların birkaç adım uzağında olması iyi, hiç olmazsa dikkatleri benim üzerimde olmaz, diye düşünüyor. Uzunca bir süre duraksıyor. Hizmetçilerden hiçbirinin kendisiyle ilgilenmediğini görünce, arabanın basamağından aşağıya iniyor; bu arada redingotlu bey, Rumen soylularıyla birlikte çoktan uzaklaşmıştı bile, hizmetçiler el çantalarını arkalarından taşırken, hamallar da bavullarını limuzinin bagajından indiriyordu. Christine’yle hâlâ ilgilenen yok. Herhalde beni hizmetçi kız sanıyorlar, diye düşünüyor hor görülmüşlüğün ezikliği içinde; evet, o saygın konukların özel hizmetçisi olduğumu düşünüyor olmalılar, çünkü hizmetçiler bavulları taşırken yanından umursamaz bir biçimde geçiyor ve onun orada dikilip kalmasını hiç önemsemiyorlar. Christine daha fazla dayanamıyor, bütün gücünü toplayarak otelin kapısına geliyor, içeri giriyor ve resepsiyon şefinin karşısına dikiliyor.</p>
		<p>Fakat sezonda, bir resepsiyon şefine kim bir şeyler sorma cesaretini gösterebilir, tüm heybetiyle kürsünün önünde duran ve peş peşe yönelttiği sorularla çizdiği rotadan hiç sapmayan bu lüks geminin kaptanına bir şeyler sormayı kim göze alabilir? Çantaları sırtlarında on iki konuk, sağ eliyle notlar alan, her bakışı ve her el işareti üzerine hizmetçilerin bir ok hızıyla yanına koştukları, sağındakilere ve solundakilere aynı anda bilgiler veren, telefon ahizesini sürekli kulağında tutan bu gergin ve evrensel bir makine gibi çalışan heybetli adamın önünde bekliyor. Majestelerinin önünde zengin ve ayrıcalıklı olanlar bile beklemek zorunda bırakılırken, deneyimsiz ve mahcup bir yeniyetme beklemeyip de ne yapsın ki. Christine’nin bu haşmetli ve başı kalabalık adama yaklaşıp bir şeyler sorabilmesi pek olası görünmüyor, bu yüzden bir köşeye çekiliyor ve sessizce kalabalığın dağılmasını bekliyor. Fakat elindeki lanet olası hasır bavul giderek daha da ağırlaşmaya başlıyor. Gözleri bir bank arıyor onu koymak için, ama boşuna. Çevresine bakınıp boş bir bank ararken –belki bir kuruntu ya da aşırı bir heyecan– salondaki maroken koltuklarda oturan birkaç konuğun kendisine alaycı alaycı baktıklarını, birbirlerinin kulaklarına bir şeyler söylediklerini fark ediyor; birkaç dakika bekliyor ve daha sonra elindeki iğrenç ağırlığı yere bırakıyor, parmakları birdenbire öyle rahatlıyor, öyle hafifliyor ki. İşte tam bu anda, saçlarını sarıya boyamış, kendisine genç bir görünüm vermiş çok şık bir kadın hızlı adımlarla ona yaklaşıyor. Yüzünü iyice ve tekrar tekrar süzdükten sonra, “Sen misin Christine?” diyor. Christine’nin ağzından, konuşmadan çok, soluk almaya benzeyen cılız bir “evet” sözcüğü çıktığı anda, buram buram pudra kokan teyzesi ona sarılıyor ve yanaklarından hafifçe öpüyor. Ancak Christine kapıldığı korkunç yalnızlık ve çaresizlik duygusundan kurtulup sonunda candan bir yakınını bulmanın verdiği coşkuyla, nezaket gereği kendisine hafifçe sarılan teyzesini öylesine sıcak ve  içten kucaklıyor ki, teyzesi onun bu davranışını, sırtını yaslayacak bir akraba arayışı ve bir sevgi ifadesi olarak değerlendiriyor ve çok duygulanıyor. Christine’nin titreyen omuzlarını hafifçe okşuyor: “Ah, çocuğum, geldiğin için Anthony ve ben ne kadar mutlu olduk, ikimizi de çok sevindirdin.” Daha sonra Christine’nin ellerini tutarak: “Hadi gel, biraz dinlenmek istersin herhalde, çünkü siz Avusturyalıların trenlerinin son derece konforsuz olduğunu söylüyorlar. Rahat rahat hazırlan, ancak çok fazla da uzatma. Öğle yemeği için işaret verildi bile. Anthony beklemekten pek hoşlanmaz, bu onun en zayıf yanı. <em>We have all prepared</em>, yani: Biz her şeyi hazırladık, uşak şimdi sana odanı gösterecek, biraz çabuk hazırlan, tamam mı? Öyle özenle hazırlanmana hiç gerek yok, burada öğle yemeğinde herkes istediği gibi giyiniyor.”</p>
		<p>Teyzesi eliyle işaret ediyor ve hemen üniformalı bir uşak, bavulu ve şemsiyeyi kaptığı gibi anahtarı almaya koşuyor. Asansör iki kat yukarıya çıkıyor sessizce. Uşak, koridorun ortasındaki bir odanın kapısını açıyor ve kepini eline alarak kapının yanında beklemeye çekiliyor. Bu, Christine’nin odası olmalı. Kapının eşiğinden içeriye adımını atar atmaz, sanki yanlış bir odaya girmiş gibi birden duraksıyor. Çünkü Klein-Reiflingli posta memuresi kendi dünyası olarak yalnızca sefaleti ve yoksulluğu tanıyordu; bu yüzden iki kanadı da açık bırakılmış balkon kapısından içeri giren ışık selinin, bir su bendinden hızla dışarıya akan ve çevresine beyaz dumanlar yayan bir su gibi içeriye süzüldüğü bu kocaman, zevkle ışıklandırılmış ve her tarafı renkli duvar kâğıdıyla kaplı bu lüks odanın kendisine ayrıldığına nasıl inansın ki. Bu pırıl pırıl parıldayan ışık seli, odanın içini iyice dolduruyor ve içerideki eşyaları yıkıyor adeta. Cilalı mobilyalar kristal gibi ışıldıyor odanın içinde, pirinçten ve camdan yapılmış eşyaların üzerlerine düşen sevimli ışık demetleri rengârenk yansımalarla dans ediyorlar; üzeri çiçek işlemeli halı bile taze bir yosun kadar asil ve canlı. Bütün oda pırıl pırıl, bu ışık seliyle gözleri kamaşan ve korkudan tir tir titreyen Christine’nin, teyzesini görmesiyle biraz olsun sakinleşen kalp atışları, içeri girip de arkasından kapıyı kapatmadan önce yeniden yükselmeye başlıyor. Birinci şaşkınlığı: Böyle bir şey nasıl gerçek olabilir! Bütün bu güzelliklerin bir arada olması mümkün mü! Merak ettiği ikinci konu ise, yıllardan beri hep öğrenmek istediği (ve gönülden arzu ettiği) bir şey aslında: Acaba bu odanın ücreti ne kadar, çok para ödemek mi gerek, çok mu pahalı, ne kadar çok? Herhalde geceliği, posta memuresi olarak benim bir haftada, hayır hayır bir ayda kazandığımdan daha fazladır! Utanarak –böyle bir ortamda kendisini evindeymiş gibi hissetmeye kim cesaret edebilir– çevresine bakınıyor, yerdeki değerli halının üzerine önce bir ayağını, sonra ötekini basıyor ve daha sonra merakla odanın içindeki hepsi birbirinden güzel değerli eşyalara yaklaşıyor. Önce eliyle yatağına dokunuyor: Bu yatakta yatacak olan kendisi miydi gerçekten, bu temiz, bu bembeyaz yatakta kendisi mi uyuyacaktı? Yatağı eliyle tekrar tekrar yokluyor. Parlak çiçek desenli nevresim geçirilmiş kuştüyü yorgan o kadar hafif ve yumuşak ki, elektrik düğmesine parmağını dokunur dokunmaz lamba yanıyor ve yatağın bulunduğu köşe sıcak pembe bir tona bürünüyor. Christine keşif üstüne keşif yapıyor: Üstü beyaz ve sedef kadar parlak sehpanın üzerinde nikel el yüz yıkama takımı durmaktadır; koltuklara, derin ve yumuşak koltuklara takılıyor gözleri daha sonra, üstünden kalkmak için insanın herhalde yeterince güçlü olması gerek; duvar kâğıtlarının ilkbaharı çağrıştıran yeşiliyle değerli ağaçlardan yapılmış mobilyalar tam bir uyum içinde. Yüksek ayaklı cam vazonun içinde masaya konulmuş dört renkli karanfil buket, bir orkestranın çaldığı selamlama müziğini anımsatıyor. Bu lükse, bu ihtişama inanmak gerçekten zor, bütün bunlar bir büyü sanki! Bir gün, sekiz gün, on dört gün boyunca bu değerli eşyaları görebileceğine, onlara sahip olacağına ve onları kullanacağına sevinerek tatlı bir çekingenlikle ilk kez gördüğü bu nesnelere yaklaşıyor, teker teker hepsine dokunuyor, gördükleri karşısında o kadar etkileniyor, o kadar büyüleniyor ki sanki bir yılanın üstüne basmış gibi birden geriye fırlıyor ve yere düşmemek için çaba göstermek zorunda kalıyor. Çünkü farkında olmadan odadaki o görkemli gömme dolabı açmıştı; iç kapaktaki boy aynasından, oyuncak kutusundan aniden fırlayan kırmızı dilli bir şeytan gibi doğal büyüklükte bir resim çıkıyor karşısına. Christine korkudan tir tir titriyor, çünkü aynada gördüğü o sevimsiz yaratık bizzat kendisiydi, korkunç ama gerçek, zevkle döşenmiş bu görkemli odaya ait olmayan, buraya yakışmayan tek nesne varsa o da kendisiydi. Sarı renkli kırçıllı taşralı pardösüsünü ve başındaki yana eğik hasır şapkasını birden karşısında görünce, yediği darbenin etkisini dizlerine varıncaya kadar bütün bedeninde hissediyor. Ayna ona, “Seni hınzır seni, defol oradan! Odayı kirletme! Ait olduğun yere geri dön!” diye bağırıyormuş gibi geliyor. “Böyle bir odada oturmaya, böyle bir dünyada yaşamaya hakkım yok benim,” diye düşünüyor. Tanrım, teyzem için ne kadar da utanç verici bir durum! Öyle çok giyinip süslenmene gerek yok demişti bana teyzem, sanki giyecek bir tuvaletim varmış gibi! Hayır, aşağıya inemem, burada kalmam daha doğru olur. En iyisi eve geri dönmek. Fakat kimselere görünmeden, kimselerin dikkatini çekmeden ortadan nasıl kaybolayım? Aynadan uzaklaşmak isterken farkında olmadan balkona kadar geliyor; elini korkuluk demirlerine bastırmış, aşağıya bakıyor. Bir hamle yapıp bütün acılarından bir anda kurtulabilirdi.</p>
		<p>Tam bu sırada gonk bir kere daha vuruyor savaş alarmını çağrıştıran bir tonla. Aman Tanrım! Christine birden kendisine geliyor, teyzesi ve eniştesi salonda kendisini bekliyor ve o hâlâ burada oyalanıp duruyor. Daha yıkanıp temizlenmemiş, ucuzlukta aldığı sevimsiz pardösüsünü bile üstünden çıkarmamıştı. Hemen hasır bavulunu açıyor ve içinden tuvalet takımını çıkarıyor. Bohçasını açıp da içindekileri, taş kadar sert bir sabunu, küçük ve üzeri yer yer çizik tahta fırçayı, ucuza alındığı daha ilk bakışta anlaşılan cilt bakım malzemesini kristal tepsinin üstüne koyunca, küçük burjuva yaşantısını herkesin görmesine ve kendisiyle alay edilmesine bilerek zemin hazırladığı duygusuna kapılıyor. Hizmetçi kız odayı temizlemeye geldiğinde ne düşünecek, aşağıya inip gördüklerini ötekilere anlatacak ve yoksulluğuyla alay etmeyecek mi? Biri ötekine anlatacak ve böylece oteldeki herkes durumunu öğrenecek. Christine her gün onların önünden geçmek, bakışlarını onlardan gizlemek ve arkasından konuşulanları hissetmek zorunda. Hayır, bu durumda kendisine teyzesi de yardım edemez, kaçması olası değil, bu onun peşini bırakmayacak. Her yerde, attığı her adımda bir dikiş daha açılacak ve herkes onun yırtık pırtık giysilerini görecek. Ama acele etse iyi olur, teyzesi aşağıda bekliyor, eniştesinin sabırsız olduğunu söylemişti kendisine. Peki ama üzerine ne giysin? Tanrım, ne yapsın şimdi? Önce kız kardeşinden ödünç aldığı ipek bluzu giyiyor, fakat o da ne, Klein-Reifling’de dün gardırobunun en gözde parçası şimdi üzerinde ne kadar kaba, ne kadar komik duruyor. Beyaz olanı giysem belki daha iyi olur, hiç olmazsa daha az dikkat çeker, vazodaki çiçek buketini de önüme tutayım ki canlılıklarıyla insanların bakışlarını üzerlerine çeker, diye düşünüyor. Başını öne eğmiş, izlenme korkusunu koşarak yenebileceği düşüncesiyle merdiven sahanlığındakilerin önünden hızla geçiyor ve yüzü bembeyaz kesilmiş, soluk soluğa, şakaklarında hissettiği dayanılmaz ağrılar ve bilerek kendisini ölümün derinliğine atma duygusunun sarhoşluğu içinde merdivenlerden aşağıya uçarak iniyor.</p>
		<p class="gap-twice">Teyzesi salondan onun gelmekte olduğunu görüyor. Çok tuhaf, bu kızın üzerindekiler de ne öyle! Neden böyle koşarak iniyor merdivenlerden! İnsanların yanlarından geçerken neden başını önüne eğiyor, Tanrım, nasıl da mahcup bir hali var! Herhalde çok sinirli bir kız; keşke onun hakkında önceden bilgi sahibi olsaydım! Girişte dikilmiş neden böyle bön bön bakıyor çevresine, herhalde miyop ya da başka bir sorunu var. “Tatlım, neyin var senin? Yüzün bembeyaz kesilmiş. Yoksa kendini iyi hissetmiyor musun?”</p>
		<p>“Hayır, hayır,” diye yanıtlıyor Christine kekeleyerek, şaşkınlığını üzerinden atabilmiş değil hâlâ; salon tıklım tıklım dolu, orada duran şu siyah tuvaletli ve monokl gözlüklü kadın da ne yapıyor öyle, bu tarafa doğru nasıl da alaycı alaycı bakıyor! Herhalde Christine’nin kaba saba ayakkabıları ilgisini çekti.</p>
		<p>Teyzesi, “Gel buraya çocuğum,” diyerek korku içindeki Christine’nin elinden tutuyor ve bu davranışıyla ona ne kadar büyük iyilik ettiği aklından bile geçmiyor. Çünkü Christine sonunda sığınabileceği bir gölge, gizlenebileceği yarım bir sığınak buluyor kendisine: Teyzesi bedeniyle, tuvaletiyle ve görünüşüyle, hiç olmazsa onun bir tarafını kendisine yönelen bakışlardan gizliyor. Ürkek ve gergin Christine, teyzesinin kendisine eşlik etmesi sayesinde oldukça saygılı bir biçimde yemek salonunu bir baştan bir başa geçerek Anthony eniştesinin kurulduğu ve kendilerini beklediği masaya kadar gelmeyi başarıyor. Anthony ayağa kalkıyor, geniş ve sarkık yanaklarında şefkatli bir gülümseyiş beliriyor, çevresinde kırmızı şeritler oluşmuş fakat Hollandalılara özgü açık renkli özelliğini hâlâ koruyan gözleriyle ilk kez karşılaştığı yeğenine sevgiyle bakıyor; kaba ve yıpranmış elini ona uzatıyor. Onun asıl sevinci, servise hazır masada oturup daha fazla beklemek zorunda olmayışından kaynaklanıyor; bir Hollandalı olarak yemekten ve içmekten çok zevk alan biriydi. Masaya oturup yemek yemeyi beklemekten ve yemek yerken rahatsız edilmekten nefret ediyor, dünden bu yana içinde gizli bir korku vardı, geveze bir kadının masalarına gelip sorularıyla yemek yerken kendisini rahatsız edeceği korkusu. Yeğeninin çekingen, alçakgönüllü ve çekici biri olduğunu görmesi onu sevindiriyor. Onunla iyi anlaşacaklarını hemen anlıyor. Christine’nin yüzüne dostça bakıyor ve içten gülüşüyle onu yüreklendiriyor: “Önce yemeğini ye, daha sonra konuşup sohbet edeceğiz seninle.” Anthony, başını kaldırıp yüzlerine bakmaya cesaret edemeyen bu zayıf ve ürkek kızın, yüzlerini görmeye bile katlanamadığı, sokaklarda kırıtarak yürüyen ve arkalarından ıslık sesleri yükselen şu küstah ve hafifmeşrep Amerikalı kadınlardan çok farklı olduğunu görünce, buna çok seviniyor. Christine ona eski vatanı Hollandalı kadınları anımsatıyor. Eğilirken sıkıntı duymasına rağmen kendi eliyle onun bardağına şarap koyuyor ve garsona, servise başlaması için işaret veriyor.</p>
		<p>Keşke yüzü gömleğinin manşeti kadar sert ve donuk olan garson şu tuhaf şeyleri, ordövrleri, soğutulmuş zeytinleri, çeşit çeşit salata ve mezeleri, gümüş gibi parıldayan balıkları, enginarları, kâse dolusu kaymağı, nefis kaz ciğeri ezmesi ve gül renkli somonbalığını masaya koymamış olsaydı; Christine’nin yaşamı boyunca ilk kez gördüğü, adlarını bile bilmediği bu tuhaf yiyecekler kuşkusuz nefis şeylerdir. Fakat onları hangi takımla yiyecekti? Küçük kaşıkla mı, yoksa büyük kaşıkla mı? İnce bıçakla mı, yoksa daha geniş ağzı olanıyla mı? Böyle lüks bir lokantada ilk kez bulunduğunu, kendisini davet eden bu görmüş geçirmiş masa komşusuna fark ettirmeden bu yemekleri nasıl parçalayacak, nasıl yiyecekti? Kaba ve beceriksiz bir yaratık olduğunun anlaşılmaması için ne yapmalıydı? Nasıl hareket etmeliydi? Christine zaman kazanmak için peçetesini açıyor ve bir yandan da gözkapaklarını aşağıya düşürmüş, teyzesinin ellerine bakıyor ve onun her hareketini taklit etmeye çalışıyor. Fakat aynı zamanda eniştesinin yönelttiği sorulara da yanıt vermek için gözlerini yukarıda tutmak zorunda, çünkü onun konuştuğu ağır Hollanda Almancasını anlayabilmesi için pür dikkat kesilmesi gerekiyor, hele konuşurken araya ikide bir İngilizce sözcükler sıkıştırması, izlenmesini daha da zorlaştırıyor; Christine, iki cepheye karşı sürdürdüğü bu savaşımda tüm cesaretini ortaya koymak zorunda kalıyor; insanların sürekli arkasından konuştuklarını, alaylı alaylı baktıklarını ve kendisine acıdıklarını düşünüyor ve içine düştüğü bu aşağılık kompleksi duygusundan bir türlü kurtulamıyor. Eniştesinin, teyzesinin, garsonun, yemek salonundaki konuklardan herhangi birinin önünde yoksul ve deneyimsiz bir kız olduğunun anlaşılacağı korkusu onu kahrediyor, çok huzursuz olmasına ve heyecandan tir tir titremesine rağmen hiçbir şey yokmuş gibi davranıp sohbete katılması ve hatta neşelenmeye çalışması, yarım saatlik yemek süresini sonsuzlaştırıyor. Christine meyve servisi yapılıncaya kadar bu savaşımı sürdürüyor, sonunda teyzesi onun perişan durumunu fark ediyor: “Çocuğum, yorgun olmalısın, bunu gözlerinden okuyabiliyorum. Aslında bütün gece boyunca Avrupa’nın bu sefil trenleriyle yolculuk yapan birinin bu haline şaşırmamak gerekir. Hayır çocuğum, utanmana gerek yok, odana çık ve yatağına uzanıp bir saat kadar uyu, daha sonra hep birlikte yürüyüşe çıkacağız. Öyle göründüğümüze bakma sen bizim, biz hiçbir şeyi kaçırmayız, Anthony de yemekten sonra dinlenir hep.” Ayağa kalkıyor ve yeğeninin koluna girerek, “Hadi gel, şimdi yukarıya çık ve yatağına uzan. Dinlenip kendine gel, daha sonra çok güzel bir gezinti yapalım birlikte,” diyor. Christine derin bir nefes alıyor. Kapalı kapının arkasında bir saat de olsa gözlerden uzak olabilmek hiç de fena sayılmazdı.</p>
		<p class="gap-twice">Odalarına girer girmez Frau van Boolen, öğle istirahati için üzerindeki redingotuyla yeleğinin düğmelerini çözmeye başlayan eşi Anthony’ye dönerek, “Söyle bakalım, onu nasıl buldun?” diye soruyor.</p>
		<p>“Tatlı bir kız,” diye yanıt veriyor iriyarı adam esneyerek, “sevimli bir Viyanalı yüz... Hele şu yastığı bir uzat... gerçekten çok sevimli ve cana yakın. Yalnız –<em>I think so at least</em><a class="si-noteref epub-type_noteref" href="#f2" id="ref_f2">2</a>– biraz yoksul galiba, giyebileceği doğru dürüst elbisesi yok herhalde... bu ne demek bilmiyorum... ancak bizde böyle şeyler yok artık... ve söylemek istediğim, onu buradaki tanıdıklarımızın ve öteki konukların karşısına çıkarıp yeğenimiz olarak takdim etmeyi düşünüyorsan, daha uygun giyinmesi gerekir... Kendi gardırobundan uygun bir şeyler bulup bu konuda ona yardım edemez misin?”</p>
		<p>“Bunu ben de düşündüm, dolabın anahtarı elimde, açmaya hazırlanıyordum zaten.”</p>
		<p>Frau van Boolen gülümsüyor. “Hele otele girişi yok mu, gördüğümde ben bile şok geçirdim... çok utanç verici bir durumdu. Üzerindeki pardösüyü bir görmeliydin, çürük yumurta sarısı renginde, yalnızca Kızılderili eşyalarının sergilendiği bir dükkânda görülebilecek çok özel bir parça... Zavallı çocuk, üzerindekilerle Brezilya Kızılderililerine benzediğini bir bilse, fakat Tanrım, böyle olduğunu nereden bilebilirdi ki... Onlar Avusturya’da şu lanet olası savaş yüzünden hâlâ çok kötü durumdalar, Christine’nin anlattıklarını sen de duydun, Viyana’dan üç mil öteye hiç gitmemiş, insanların arasına hiç karışmamış... <em>Poor thing</em>,<a class="si-noteref epub-type_noteref" href="#f3" id="ref_f3">3</a> burada kendisini yabancı hissettiği her halinden belli oluyor, yürürken bile insanlardan saklanıyor... Fakat bekle, bana güven, onu şık ve sevimli biri yapacağım, yeteri kadar giysi getirdim yanımda, eksik olanları da şu karşıdaki İngiliz mağazasından satın alırım; hiç kimse fark etmeyecek, birkaç günlüğüne de olsa zavallı çocuğun neden özel bir şeyleri olmasın.”</p>
		<p>Yorgun eş divana uzanmış kestirirken Frau van Boolen özel dairelerinin holünde tıpkı karyaditler<a class="si-noteref epub-type_noteref" href="#f4" id="ref_f4">4</a> gibi duran iki büyük askılı bavulu açmış, karıştırmaktadır. Paris’te geçirdikleri on dört gün boyunca yalnızca müzeleri gezmekle kalmamış, aynı zamanda butikleri ve moda evlerini de ziyaret etmişti: Krepdöşin, ipek ve diğer parlak kumaşlardan yapılmış bir düzine bluz ve tayyörü bavullardan çıkarıyor, önüne tutup bakıyor, inceliyor, yerine koyuyor, yeniden eline alıyor, şu olsa daha iyi olur, hayır bu daha iyi olur, diyor ve küçük yeğenine hangisini vereceğine karar vermeden önce parmaklarını bu pırıl pırıl parlayan kumaş ve elbiselerin üzerinde tekrar tekrar dolaştırıyor; bu kuşkusuz çok zahmetli, fakat aynı zamanda çok da zevkli bir iş. Sonunda koltuğun üstü bir sürü parlak giysi ve çeşit çeşit çorap ve iç çamaşırlarla doluyor; Frau van Boolen bunları yanına alıyor ve doğruca Christine’nin odasına koşuyor. Fakat kapısını yavaşça açıp içeri girdiğinde, ilk anda odanın boş olduğunu düşünüyor. Odanın penceresi sonuna kadar açık bırakılmış, koltuklar boş, yazı masası boş; elindeki elbiseleri koltuklardan birinin üstüne koymak isterken, Christine’nin kanepenin üzerinde uyumakta olduğunu görüyor. Eniştesinin kendi eliyle sunduğu şarapları çekingenliğinden dolayı peş peşe içtiği için başı fena halde ağırlaşıyor. Kanepeye oturup bugün yaşadıklarını anımsamak istiyor, ancak uyku birdenbire öyle bastırıyor ki, farkında olmadan başını yastığa koyuyor ve öylece kalakalıyor.</p>
		<p>Çaresiz, şaşkın ve zavallı birini uyurken görmek insanı ya üzer ya da güldürür. Teyzesi parmak uçlarına basarak kanepeye kıvrılmış uyuyan yeğenine yaklaştığında, onun bu durumuna çok üzülüyor. Zavallı Christine sanki kendisini korumak istiyormuş gibi ellerini göğsünün üstüne koymuş, uyuyor; onun bu hareketine ve kenarlarında korku izleri okunan yarı açık ve çocuksu ağzına bakıp da duygulanmamak mümkün mü? Dudakları ne kadar da solgun, dişetleri nasıl da renksiz, bu genç ve taze uyku çocuğunun yüzü nasıl da solmuş. Herhalde çok kötü beslenmiş, küçük yaşta para kazanmak zorunda kaldığı için yorgun düşmüş ve bedeni yıpranmış, üstelik daha yirmi sekiz yaşında bile değil. <em>Poor chap!</em><a class="si-noteref epub-type_noteref" href="#f5" id="ref_f5">5</a> Tüm bunlardan habersiz uyumakta olan Christine’yi seyrederken, bu iyi niyetli kadının içinde bir utanma duygusu beliriyor. Bu bizim için gerçekten bir yüz karası: Böylesine yorgun, böylesine yoksul ve çaresiz akrabalarımıza yardım etmemiz gerekirdi. Amerika’daki yüzlerce yardımsever kuruluş bu iş için çalışıyor, onların aracılığıyla pek çok kişiye bağışta bulunduk, fakat kız kardeşimi, kendi kanımdan olan bu insanları unuttum, oysa o sefalet yıllarında göndereceğim birkaç yüz dolarla harikalar yaratabilirdim. Kuşkusuz bana yazıp durumlarını bildirebilirlerdi; ah, bu yoksullar, hiç kimseden yardım istememe gururları yok mu! Ama şimdi zavallı yeğenini sevindirecek bir şeyler yapıyor olması yine de bir şans. Uyumakta olan yeğeninin garip ve düş gören yüzüne bakınca, ne olduğunu kendisi de bilemiyor, fakat o üzüntülü halinden bir türlü kurtulamıyor; bu yüz, kendi yüzü değil mi? Çocukluk aynasından gördüğü bu profil, kendi profili değil mi? Birden annesinin eski bir resmi geliyor gözlerinin önüne, çocukluğunda yattığı yatağın üstünde, duvarda dar bir çerçeve içerisinde asılı duran resim, aynı resim değil mi? Amerika’da öğrenci yurdunda geçirdiği kendi yalnızlığı ve çektiği acılar yeniden uyanıyor içinde; her ne ise, yaşlanan kadının içinde aniden bir acıma duygusu beliriyor ve uyuyan yeğeninin sarı saçlarını şefkatle okşuyor.</p>
		<p>Christine birdenbire ürpererek uyanıyor, yatalak annesine bakmak zorunda olduğu için en küçük bir tıkırtıda bile uyanıp hazır durumda olmaya alışık. Sanki kabahat işlemiş gibi, “Çok mu geç oldu?” diyor kekeleyerek. Çalışanların sürekli yaşadığı bir korku hali, işe geç kalma korkusu, bu korku yıllardan beri Christine’nin uykusuna bile giriyor ve daha ilk işaretle hemen yerinden fırlıyor ve saati soruyor: “Çok geç mi kaldım?” Hiçbir zaman yenemediği bir duygu hali, bir görevi yerine getirememe korkusu bu.</p>
		<p>“Fakat çocuğum, bu halin de ne böyle senin, neden korktun birden?” diye sakinleştirmeye çalışıyor teyzesi onu. “Burada insan zamanını çift porsiyon kullanıyor, eğer hâlâ yorgunsan dinlenmene devam et. Tanrı bilir, seni rahatsız etmek istememiştim, bakman için sana birkaç parça elbise getirdim, belki bazılarını beğenir ve burada giymek istersin diye. Paris’teyken epeyce elbise almıştım kendime, dolabım tıka basa elbise dolu, bunlardan bazılarını benim yerime giymeni istiyorum.”</p>
		<p>Christine’nin başından aşağıya kaynar sular dökülüyor. Demek fark ettiler, sefilliğimle kendilerini rezil ettiğimi anladılar; kuşkusuz her ikisi de, eniştem ve teyzem, kılık kıyafetim yüzünden benden utanıyor. Teyzem bana ne kadar da şefkatle yaklaşıyor, vermek istediği sadakayı nasıl da belli etmemeye özen gösteriyor, beni üzmemek ve bana acı vermemek için nasıl da çabalıyor.</p>
		<p>“Ben senin tuvaletlerini nasıl giyerim teyzeciğim?” diyor kekeleyerek. “Kuşkusuz çok pahalı şeylerdir benim için onlar.”</p>
		<p>“Saçma, onlar sana benden daha çok yakışır. Zaten Anthony de benim gençlere özgü şeyler giymemden rahatsız. O beni Zaandam’daki büyük teyzesi gibi görmek istiyor, boğazına kadar kapalı, Protestanlar gibi düğmeleri iliklenmiş ağır, siyah bir ipek elbise içinde, başında bembeyaz bir bonesi bulunan bir kadın gibi görmek istiyor. Sana vermeyi düşündüğüm şu birkaç parça elbiseyi  üzerinde görmesi onu çok sevindirecektir. Şimdi teyzene söyle bakalım, bu akşam için hangi elbiseyi giymek istersin?”</p>
		<p>Ve ani bir hamleyle –içinde çoktan beri kaybolmaya yüz tutmuş mankenlik tutkusu yeniden alevleniyor– bir gömlek kadar hafif olan elbiselerinden birini eline alıyor ve üstüne tutup bakıyor. Fildişi renginde, Japon çiçekleriyle bezenmiş bu bordürlü elbise, gece siyahı ipekten yapılmış kırmızı janjanlı alev dilli diğer elbisenin yanında bahar gibi parlıyordu. Üçüncüsü ise su yeşiliydi, etek uçları lameli damarlarla bezenmişti. Üçü de Christine’yi öyle büyülüyor ki bunları istemeyi ya da onlara sahip olmayı düşünemiyordu bile. Onlara sahip olmayı nasıl düşünebilsin, onları istemeye nasıl cesaret edebilsin ki, böylesine gösterişli, zarif ve değerli elbiselerin deneyimsiz omuzlarından aşağıya süzülmelerini nasıl becerebilecekti? Böyle bir renk ve ışık uyumu içinde nasıl hareket edecek, nasıl yürüyecekti? Bu tür giysileri üzerinde taşımayı öğrenmesi de gerekmez miydi?</p>
		<p>Ancak Christine alçakgönüllü, fakat tutkulu bakışlarıyla bu eşsiz elbiselerin değerini bilecek kadar da kadındı. Sevinçten burnunun kanatları geriliyor, parmaklarıyla kumaşa dokununca eli tuhaf bir biçimde titremeye başlıyor ve merakını yenebilmek için büyük çaba gösteriyor. Teyzesi kendi mankenlik deneyiminden, böylesi tutkulu bakışların yabancısı değil, güzel şeylere bakarken bütün kadınların yaşadığı tahrik edici bir duygu hali bu; Frau van Boolen, bu sessiz sarışının gözbebeklerinde aniden parlayan ışığı görünce gülümsüyor farkında olmadan; genç kızın gözleri bir elbiseden ötekine kayıyor ve hangisini seçeceği konusunda bir türlü karar veremiyor; ancak deneyimli kadın, yeğeninin hangi elbiseyi seçeceğini biliyor. Sevincinden yerinde duramayan Christine’yi böylesine neşeli görmek, onunla bir şeyler paylaşmak onu çok mutlu ediyor. “Bak Christine, aceleye gerek yok, bu üç elbiseyi de burada bırakıyorum, sen bu akşam için beğendiğini seç, ötekini yarın denersin. Çorap ve çamaşır da getirdim sana; şimdi sıra şu solgun yanaklarını canlandıracak bir şeyler bulmaya geldi. Şayet senin için de uygunsa, hemen şu karşıdaki mağazaya gidip Engadin Platosu için gereksinim duyduğun şeyleri alalım.”</p>
		<p>“Fakat teyze,” diyor Christine derin derin soluyarak ve çok duygulanıyor. “Bu önerine nasıl evet diyebilirim... benim için bu kadar çok para harcamana izin veremem. Zaten ayırttığınız oda da çok pahalı, sade bir oda yeterdi bana.” Teyzesi, yeğeninin bu sözleri üzerine yalnızca gülümsüyor ve onun yüzüne anlamlı anlamlı bakıyor. “Bak çocuğum,” diyor buyururcasına, “mağazadan çıktıktan sonra seni güzellik uzmanıma götüreceğim, saçlarını biraz düzelttirmek istiyorum. Saç modelin bana bizim oradaki Kızılderililerin saçlarını anımsatıyor. Yelelerin ensene sarkmasın, bak göreceksin, başın nasıl da rahatlayacak ve dik duracak. Hayır, itiraz istemem, bu işleri senden daha iyi bilirim, sen bana izin ver ve gerisine karışma. Hadi şimdi hazırlan bakalım, yeterince vaktimiz var, Anthony enişten öğle sonu poker oyununda. Akşam seni onun karşısına yepyeni bir görünümle çıkaracağım. Hadi gel, çocuğum.”</p>
		<p>Spor eşyaları satan büyük mağazada kutular birbiri ardına raflardan indiriliyor, dama tahtası desenli bir kazak seçiliyor önce, beli sıkıca saran bir güderi kemer, çevreye güzel kokular saçan açık kahverengi bir çift ayakkabı, bir kep, bacakları sımsıkı saran spor çoraplar ve ufak tefek daha pek çok şey. Christine bunları denemek için soyunma kabinine giriyor ve üstündeki lanet olası bluzu çıkarıyor ve sefalet simgesi diğer giysilerle birlikte bir karton kutuya, hiç görülmeyecek biçimde koyuyor. Sanki bu iğrenç giysilerin kaybolmasıyla, bir türlü yenemediği korkusu bu paketin içine sonsuzca gizlenmiş gibi tuhaf bir rahatlama duyuyor. Bir başka mağazadan bir çift gece ayakkabısı, ince ipek bir şal ve buna benzer göz kamaştırıcı daha pek çok şey satın alınıyor. Köyünden başka hiçbir yer tanımayan zavallı Christine fiyat sormadan, acaba “çok mu pahalı” korkusunu yaşamadan yapılan bu yeni alışveriş mucizesi karşısında şaşkınlığını gizleyemiyor. Kendisine, “Sen hiçbir şey düşünme ve sorun etme,” denildiği için Christine seçimini yapıyor ve beğendikleri satın alınıyor, paketler hazırlanıyor, gizemli uşaklarla eve yollanıyor. Dile getirme cesareti bile gösteremediği arzusu bir anda gerçekleşmiş oluyor: Christine için baş döndürücü bir durum. Daha fazla direnmeden bu mucizeler mucizesine teslim oluyor ve teyzesini, istediğini yapmasında serbest bırakıyor; teyzesi elini çantasına atıp çıkardığı banknotları saymaya başlar başlamaz, Christine utanarak yüzünü başka yöne çeviriyor, başka şeylere bakıyor ve başka şeylere kulak veriyor, ödenen ücreti görmeye ve duymaya yüreği el vermiyor, çünkü yapılan harcamanın çok fazla olduğunu biliyor: Burada yarım saat içinde kendisi için yapılan harcama, yıllardan beri yaptığından çok daha fazla. Şimdi işlerini bitirip mağazadan çıkarlarken, Christine mutluluktan uçuyor ve büyük bir şükran duygusuyla yardımsever teyzesinin kolunu çekercesine kapıyor ve elini öpüyor. Teyzesi onun bu şaşkınlığı karşısında çok duygulanıyor ve gülümsüyor. “Şimdi sıra şu kafa derini yüzmeye geldi! Seni kuaföre götüreceğim ve bu arada kartımı karşıdaki dostlarıma bırakıyorum. Bir saat içinde yepyeni bir görünüm kazanmış olacaksın, ben daha sonra gelir seni alırım. Saçlarının güzel olmasına dikkat et, daha şimdiden tamamen farklı bir görünüm kazandın zaten. Sonra hep birlikte gezmeye çıkacağız, bu akşam doyasıya eğlenelim istiyorum.” Tatlı bir sarhoşlukla kalbi küt küt atan Christine, buram buram sabun ve parfüm kokan, elektrikli bir aletin tıpkı bir dağ fırtınası gibi uğuldadığı, fayans döşeli ve boydan boya aynalarla kaplı bir odaya alınıyor. Kalkık burunlu yaman bir Fransız kadın kuaför, Christine’nin çok az anladığı, anlamaya da çalışmadığı bir sürü talimat alıyor. Daha sonra rahat bir kuaför koltuğuna oturtuluyor ve teyzesi onu orada yalnız bırakarak dışarı çıkıyor; hafifçe geriye yaslanıyor ve güzel bir şeyler yaşıyor olmanın verdiği tatlı bir sarhoşluk içinde gözlerini kapatmış, ensesinde soğuk bir demirin, bir makinenin tıkırtısını ve bir kadının yarı anlaşılır bir sesle ateşli ateşli bir şeyler anlattığını duyuyor ve becerikli yabancı parmakların saçında ve ensesinde dolaşmasına, kokulu losyonlar sürmesine izin veriyor. Aman gözlerimi açmayayım, diye düşünüyor. O zaman bütün bunların gerçek olmadığı anlaşılır. Aman bir şeyler sormayayım. Yalnızca pazar günleri yaşanılan, bir kez olsun kendi kendisinin buyruğunda olma, başkalarına hizmet etme yerine kendisine hizmet ediliyor olma duygusunun keyfini çıkarmaya bakıyor. Ellerini kucağına koymuş, koltukta keyifli keyifli oturuyor; belki de ilk kez kendisine hizmet ediliyor, güzel görünmesi için ilk kez çalışılıyor, koltuğa yayılıp kendisine hizmet edilmesinin sarhoşluğunu doyasıya tadıyor, böyle bir duyguyu yıllardan beri hiç tatmamıştı; saçları yıkanıp losyon sürülürken o, gözlerini kapatmış, kendisine en son gösterilen ilgiyi anımsıyor: Küçük bir çocuktu, yatağa düşmüştü, ateşi vardı, günlerce devam etmişti, daha sonra ateşi düşmüş ve annesi ona badem sütü getirmişti, babası ve erkek kardeşi başucunda oturuyorlardı, hepsi de kendisi için kaygılanıyordu ve bir şeyler yapabilme çabası içindeydi. Hepsi de iyi ve merhametli davranıyordu. Yan tarafta duran kanaryaları cıvıl cıvıl ötüyor ve o sevimli şarkısını söylemeye çalışıyordu, yatak sıcacık ve yumuşacıktı, okula gitmek zorunda da değildi, herkes kendisine şefkatle yaklaşıyordu, oyuncakları masasının üstündeydi, ancak onlarla oynayacak gücü yoktu daha; hayır, gözlerini kapayıp öylece oturmalı, yıllardan sonra yeniden kendisine hizmet edilmesinin verdiği tadı kendinden geçercesine tatmalıydı şimdi. Çocukluğunda gördüğü bu sıcak ilgi ve şefkati yıllardan beri hiç görmemişti, işte şimdi bunu yeniden yaşıyor, yanaklarındaki parıltı ve sıcaklık bunu açıkça belli ediyor. Fransız kadın birkaç kez, “Saçlarınızı biraz daha kısaltmamı ister misiniz?” gibi sorular yöneltiyor, ancak Christine, “Siz nasıl isterseniz,” diye yanıtlıyor onu ve kendisine tutulan aynaya bakmak istemiyor, başını başka yöne çeviriyor. Yaşamı boyunca ilk kez birinden emrederek bir şey istemek, şöyle yap böyle yap demek her ne kadar baştan çıkartıcı olsa da bütün işlerden ve isteklerden kurtulmuş olarak, kendisine hizmet edilmesinden duyduğu coşkunun kaybolmasını istemiyor. Cilalanmış kesme bir cam şişeden saçlarına sıkılan losyon buram buram kokuyor, jiletle ensesindeki tüyler alınıyor büyük bir özenle; tuhaf, birden başı hafifleyiveriyor ve ensesindeki serinliği duyumsuyor. Aslında aynaya bakmak için sabırsızlanıyor, fakat bunu yapmıyor, kapalı gözleri düşler dünyasında yaşadığı o duygu yüklü ânın sürmesini istiyor. Bu arada bir cüceyi anımsatan ikinci bir kız yaklaşıyor yavaşça, ötekisi saçlarını sararken, o da manikürünü yapıyor. Bütün bunları –neredeyse hiç şaşırmadan– itirazsız yaptırtıyor Christine ve güzellik uzmanı kadın, “<em>vous êtes un peu pâle, mademoiselle</em>”<a class="si-noteref epub-type_noteref" href="#f6" id="ref_f6">6</a> dedikten sonra dudaklarında değişik renkli rujlar deniyor, kalemle kaşlarını düzeltip koyulaştırıyor ve yanaklarına allık sürüyor. Christine tüm olup bitenlerin farkında, aynı zamanda kendinden geçmenin sarhoşluğu içinde farkında da değil, çünkü salona hoş bir koku yayan nemli sıcak havanın etkisiyle bedeni yarı uyuşmuş bir durumda, bütün bunlar kendisine mi, yoksa tamamen başka, yepyeni bir benliğe mi yapılıyor bilemiyor; bir düş görür gibi, yaşadığı bu olağanüstü durumu biraz bulanık ve yarı gerçek olarak algılıyor ve az da olsa bu düşün sona ermesinden korkuyor.</p>
		<p>Sonunda teyzesi geliyor. “Mükemmel,” diyor güzellik uzmanına. Onun arzusu üzerine bu kutulardan bazıları, birkaç adet ruj ve birkaç şişe güzellik losyonu da paketleniyor ve daha sonra küçük bir gezinti yapmaya karar veriliyor. Christine ayakta dururken aynaya bakmaya cesaret edemiyor: Hayret doğrusu, ensesi nasıl da rahatlamış, başı nasıl da hafiflemişti; şimdi hızlı adımlarla yürürlerken, arada bir başını önüne eğiyor ve teyzesine belli etmeden üstündeki ütülü dar eteğe, renkli ince çoraplara, parlak ve şık ayakkabılara bakıyor ve adımlarını daha güvenli, daha canlı attığını seziyor. Teyzesine iyice sokulmuş, gördüklerini anlattırıyor, her şey ne kadar güzel, ne kadar da büyüleyici: Kuşların cıvıl cıvıl şakıdıkları, dağların ve tepelerin oluşturduğu yemyeşil bir doğa, yamaçlara kurulmuş yüksek ve görkemli oteller, vitrinlerini kürk, mücevher, saat ve antika gibi değeri yüksek ürünlerin süslediği lüks dükkânlar ve mağazalar bu buz gibi soğuk dağların heybeti yanında yalnız ve biraz da tuhaf bir görüntü oluşturuyor. Arabalara koşulan o sevimli atlar, köpekler ve kantaron çiçekleri gibi renkli elbiselerle dolaşan insanlar ne kadar da büyüleyici. Hiçbir şeyin düşünülmediği, yalnızca günün yaşanıldığı, çalışmanın ve yoksulluğun söz konusu olmadığı bir dünya, Christine’nin hayal bile edemediği bir ortam. Teyzesi ona dağların, otellerin ve yanlarından geçen kimi seçkin konukların adlarını söylüyor: Christine anlatılanları ilgiyle dinliyor, başını kaldırıp onun gösterdiklerine saygıyla bakıyor ve böylece kendi öz yaşamı giderek bir mucizeye dönüşüyor. Teyzesini dinlerken, böyle bir yerde yürüyebilmesine, böyle bir yerde gezinti yapmasına izin verilmesine şaşırıyor, acaba bütün bunları yaşayan kendisi miydi, bunu algılayamıyor. Sonunda teyzesi saatine bakıyor. “Artık eve dönmeliyiz. Giysilerimizi değiştirme zamanı geldi. Akşam yemeğine hazırlanmamız için yalnızca bir saatimiz var. Anthony’nin kızdığı tek bir şey var, o da geç kalmaktır.”</p>
		<p class="gap-twice">Otele dönüp de odanın kapısını açar açmaz, içerinin hafif alacakaranlığa bürünmüş olduğunu görüyor, havanın erken kararmasıyla odadaki her şey belirsizleşiyor ve derin bir sessizliğe gömülüyor. Açık balkon kapısından görünen gökyüzü, o göz kamaştırıcı parlaklığını ve maviliğini hâlâ korumaktadır, ancak odanın içerisindeki bütün renkler solmaya ve yumuşacık gölgelere karışmaya başlıyor. Christine balkona çıkıyor, bakışlarını olağanüstü güzellikteki doğaya yöneltmiş, hiç durmadan değişen renk cümbüşünü seyrediyor. Önce bulutlar kaybediyor o göz kamaştırıcı parlaklığını ve güneşin batmasıyla birlikte kıpkırmızı bir görünüm kazanıyor gökyüzünün o kendini beğenmiş, haşmetli nesneleri; batan güneşle birlikte Christine’nin duyguları uyanmıştı sanki. Daha sonra dağ yamaçlarından gölgeler yükselmeye başlıyor aniden, ince ve küçük küçük şeritler halinde ağaçların arkasına gizlenmiş gölgeler bunlar, ama şimdi bir araya geliyorlar, giderek çoğalıp azgınlaşıyor, simsiyah bir su gibi hızla vadiden tepelere doğru kayıyorlar ve gördüğü manzara karşısında donup kalan Christine, bu kara dalgaların dağların zirvelerini de yutmasından ve bu eşsiz doğanın bir anda bomboş bir karanlığa gömülmesinden korkuyor; gerçekten de buz gibi bir hava görünmez bir dalga halinde vadilerden yükselmeye başladı bile. Fakat tepeler, soğuk ve solgun bir ışıkla birdenbire yeniden aydınlanmaya başlıyor; bak, gökyüzünün henüz kaybolmamış maviliğinde ay göründü. Parıltısı yukarıdan aşağıya doğru ışık saçan ve etrafı çepeçevre aydınlatan kemerli bir lamba gibi, o heybetli dağlardan ikisinin zirvede oluşturduğu boğaza düşüyor. Daha biraz öncesine kadar bir tasvir olan şey, şimdi bir gölge siluetine, üzerini küçük ve cansız cansız parlayan yıldızların süslediği siyah beyaz karışımı bir resme, bir renkli tabloya dönüşüyor.</p>
		<p>Bedeni kaskatı kesilmiş ve özbenliğinden uzaklaşmış olan Christine, bu koskoca doğa parçasında birbiri ardına gerçekleşen geçişlerin dramatik değişimini seyrediyor. Kulakları sadece keman ve flüt sesi dinlemeye alışık birinin büyük bir orkestranın çaldığı müziği dinlerken kulakları nasıl patlayacak gibi uğuldarsa, doğanın sunduğu bu eşsiz güzellikteki renk cümbüşünü seyrederken Christine’nin kafası da aynı şekilde uğulduyor. Elleriyle balkon demirine dayanmış, seyrediyor ve seyrediyor. Hiçbir zaman doğayı böylesine kendinden geçercesine seyretmemişti, hiçbir zaman özbenliğini böylesine kaybetmemişti. Tüm yaşam gücü doğadan hiç ayırmadığı gözlerinde toplanmıştı sanki, gördükleri karşısında şaşkınlığını gizleyemeyen Christine özbenliğinden uzaklaşarak, kendisini ve zaman olgusunu unuttuğu gizemli bir dünyaya girmiş bulunuyor. Tanrı’ya şükür ki otelin zamanı anımsatan bir bekçisi var, acımasız gonk sesi konuklara yemekten yemeğe asıl görevlerini, zevk ve eğlence için hazırlanmalarını anımsatıyor. Christine daha ilk vuruşta korkarak yerinden fırlıyor. Teyzesi, dakik olması konusunda kendisini uyarmıştı, o halde şimdi hiç vakit kaybetmeden akşam yemeği için hazırlanmalı!</p>
		<p>Fakat şu yeni, tiril tiril elbiselerden hangisini seçmeli? Hepsi de kızböcekleri gibi ışıl ışıl parlıyor yatağın üzerinde; aklı, koyu parlak olanda kalıyorsa da sonunda fildişi renginde olanın bu akşam için en uygun elbise olacağına karar veriyor. Onu eline alıyor yavaşça ve sakınımla; hayret, ne kadar da yumuşak, bir mendilden daha ağır değil ya da bir eldiven kadar hafif. Hemen üzerindeki kazağı çıkarıyor, ağır ve hantal ayakkabıları, kalın spor çorapları, kısacası ağır ve kaba olan ne varsa üzerinden çıkarıp atıyor ve yeni ve hafif olanları giymeye hazırlanıyor. Bu yeni ve pahalı çamaşırlar öyle yumuşak ve hafif ki, değil giymek, onlara dokunmak bile çok hoş bir duygu, insanın parmakları titriyor elini üzerinde gezdirirken. Christine sert ve kaba keten bezi iç çamaşırlarını da çıkarıyor üstünden; giydiği yeni çamaşır, yumuşak ve sıcacık bir köpük gibi çıplak vücudundan aşağıya dökülüyor. Aynaya bakmak için eli kendiliğinden elektrik düğmesine gidiyor, ancak son anda parmağını düğmeden çekiyor, bekleme zevkini biraz daha geciktirmek ve o tatlı heyecanı biraz daha yaşamak istiyor. Bu olağanüstü kumaş karanlıkta belki daha yumuşak, daha zarif geliyor ona, bakarsın parlak ışıkta sihri kaybolur. Şimdi çamaşırlar ve çoraplardan sonra sıra elbisede. Özenle –elbise ne de olsa teyzesine ait– ipeği üzerine geçiriyor, mükemmel: Elbise pırıl pırıl parlayan ılık bir su gibi kendiliğinden omuzlarından aşağıya dökülüyor ve çıplak bedenini sıkıca sarıyor, varlığını hissetmek olası değil, sanki rüzgârdan bir elbise giymiş gibi; havanın dudakları, titreyen bedeninin üzerinde dolaşıyor. Hadi çabuk ol, beğeni sarhoşluğuna kapılma, acele et, aynanın karşısına çıkmaya hazır ol artık! Ve şimdi, bakışları aynaya yönelirken, kalbi küt küt atmaya başlıyor.</p>
		<p>Eli elektrik düğmesini çeviriyor, ışık birden yanıyor. Parlak, göz kamaştırıcı bir ışık, bir parıltıyla karanlığa gömülen oda yeniden aydınlanıyor; çiçek desenli duvar kâğıtları, cilalı, pırıl pırıl parıldayan mobilyalarıyla seçkinler dünyası yeniden karşısında. Ancak bu çok meraklı ve korkak kız, aynanın yarıçapına girmeyi bile göze alamıyor, eğik köşesinden sadece balkonun arkasında kalan doğa parçasını ve odanın bir bölümünü gösteren bu konuşan cama gözünün ucuyla ve yandan bakabiliyor. Asıl prova için son cesareti gösterecek gücü yok henüz. Acaba önceki halinden daha gülünç mü görünecekti? İnsanlar bu ödünç aldatmacanın farkına varmayacak mıydı? Bu kaygılarla, sanki alçakgönüllülük göstererek acımasız yargıcı kandırıp davayı kazanabilecekmiş gibi, yan taraftan yavaş yavaş aynanın karşısına doğru kayıyor. Şimdi aynanın hemen karşısında duruyor, ama bakışları hâlâ öne eğik, başını kaldırıp aynaya bakamıyor hâlâ. Gonk ikinci kez vuruyor: Artık kaybedilecek vakit yok! Birden cesaretini topluyor ve sanki bir yüksek atlayış yapacakmış gibi derin bir soluk alıyor, daha sonra bakışlarını kararlı bir biçimde aynaya çeviriyor. Başını yukarıya kaldırıp aynada kendisini görünce öyle ürküyor, öyle korkuyor ki, karşılaştığı sürpriz onu ister istemez bir adım geriye götürüyor. Bu da kim böyle? Bedeninin üst kısmını geriye doğru eğmiş, ağzı yarı açık, gözleri ateş saçan bu ince ve soylu hanımefendi de kim böyle? Yoksa kendisi mi? Hayır, bu asla olası değil! Christine onun kim olduğunu söylemiyor, bilerek söylemiyor. Fakat söylenmek istenen sözcük dudaklarını kendiliğinden harekete geçiriyor. Ve olağanüstü bir olay: Dudakları aynadaki resimde de hareket ediyor.</p>
		<p>Şaşkınlıktan nefesi duracak gibi oluyor. Böylesine genç, böylesine güzel ve çekici olabileceğini hayal bile edemezdi; hatları keskin kırmızı rujlu dudakları ne kadar da canlı; boyanmış ince kalem kaşlar, kısaltılmış altın sarısı gür saçları altında ayna gibi parlayan bembeyaz ensesi ne kadar da güzel ve çekici; dekolteli elbise onu nasıl da değiştirmiş. Bu resim oyununda kendisini görmek için giderek daha da yakınına geliyor aynanın, karşısında duran resmin, kendisi olduğunu bildiği halde, ötekisini gerçek ve kalıcı olarak kabul edemiyor. İçindeki korkuyu henüz yenebilmiş değil; biraz ötede, ölçüsüz ve kaba bir hareketle bu mutlu tablo kırılıp yok olabilirdi. Hayır, bu gerçek olamaz, diye düşünüyor Christine. İnsan birdenbire bu kadar değişemez. Çünkü gerçekten öyle olsaydı, o zaman ben de... Duruyor, söylemek istediği şeyi düşünmek bile istemiyor. Fakat tam o sırada aynadaki resim, Christine’nin aklından geçenleri kestirircesine gülümsemeye başlıyor, önce hafif hafif, daha sonra giderek kahkahalara dönüşen bir gülümseyiş bu. Şimdi karşısında pırıl pırıl ve gururla parlayan gözler de gülüyor koyu camdan kendi yüzüne bakarak, gevşeyen kırmızı dudakları aklından geçeni itiraf eder gibi: “Evet, ben güzelim!”</p>
		<p>Kendisini böyle seyretmek, kendisine şaşırmak ve hayran kalmak, şimdiye kadar hiç tatmadığı bir duyguyla, kendisine âşık olma duygusuyla, bedenini incelemek, derin dekoltenin gözler önüne serdiği göğüslerinin ipek elbisenin altında ne kadar da güzel ve canlı olduklarını ilk kez fark etmek, ince ve zarif vücut hatlarının yumuşacık elbisesinin renkleriyle daha da belirginleştiğini, omuzlarının elbisenin içinden bir gonca gibi nasıl da açıldıklarını keşfetmek, Christine için müthiş bir serüvendi. Bu yepyeni ve ince bedenini hareket halinde de görmek istiyor. Yavaşça yana dönüyor, bu hareketi yaparken yüzünü geri çevirerek hareketinin etkisini inceliyor: Aynadaki göz, gururlu ve mutlu bir kardeş gözüyle karşılanıyor yeniden. Bu, Christine’yi yüreklendiriyor. Şimdi üç adım geriye gidiyor: Hızlı hızlı yürümesi de güzel. Parmak uçlarına basarak hızla çevresinde dönüyor, öyle ki etekleri uçuşuyor ve ayna yeniden gülümsüyor kendisine: “Mükemmel! Ne kadar ince, ne kadar da kıvraksın sen böyle!” Canı nasıl da dans etmek istiyor, kolları ve bacakları buna nasıl da hazır. Tekrar geriye dönüyor ve yeniden aynanın karşısına geçiyor ve kendine bakıp bakıp gülümsüyor; bir sağa, bir sola dönerek tekrar tekrar kendisini, kendi görüntüsünü inceliyor ve güzelliğiyle övünüyor; aynanın derinliklerinden kendisine bakan, ona tekrar tekrar ne kadar gençsin, ne kadar da güzelsin, diyen ve sürekli gülümseyen bu baştan çıkartıcı yeni benliğe âşık olma duygusunu bir türlü yenemiyor. Christine aslında kendisi olan bu yeni insanı kucaklamayı, ona içten sarılmayı çok istiyor, gözbebekleri birbirleriyle temas edecek kadar yaklaşıyor, sıcak dudakları kardeşininkileri öpecek kadar sokuluyor ona, öyle ki nefesleri birbirine karışıyor ve bir an için kendi yakınlığı kayboluyor. Kendisini yeniden keşfetmenin sihirli bir oyunu bu; Christine bu değişimde kendini farklı görmek için aynanın karşısında sürekli hareket ediyor. Bu sırada gonk üçüncü kez vuruyor. Christine ürpererek kendine geliyor. Aman Tanrım! Umarım teyzemi fazla bekletmemişimdir, mutlaka bana kızacaktır. Hemen mantoyu, hafif, karışık renkli ve yakası ince kürklü akşam mantosunu giyiyor. Daha sonra, ışığı söndürmek için parmağını elektrik düğmesine dokundurmadan önce kendisini mutlu kılan o cama bir kez daha bakıyor, ona son bir veda bakışı daha gönderiyor. Aynadakinin gözlerindeki parıltıya bir kez bakmalı, dudaklarındaki sıcak mutluluğu bir kez daha görmeliydi! “Mükemmel, mükemmel,” diye gülümsüyor ayna ona. Sevinçle odadan fırlıyor ve koridordan geçerek teyzesinin odasına koşuyor; bedenini sıkıca saran serin ve yumuşak elbise, hızlı hareket etmesine yardımcı oluyor. Bir dalga tarafından sürükleniyormuş, bir rüzgâr kendisini önüne katmış da götürüyormuş gibi hissediyor; çocukluk günlerinden beri hiç böyle hafif, uçmaya hazır hissetmemişti kendisini: Değişim rüzgârı bir insanın içinde esmeye başladı.</p>
		<p class="gap-twice">“Mükemmel, çok yakışmış. Kalıptan çıkmış gibi,” diyor teyzesi. “Evet, insan genç olunca, sihirbazlığa gerek yok! Ancak elbisenin göstermek yerine gizlemesi gerektiği yerde terzinin işi zor. Fakat şimdi şaka bir yana: Elbise üzerine çok güzel oturmuş, seni yeniden tanımak neredeyse olanaksız; ne kadar güzel bir vücudun olduğu ancak şimdi fark ediliyor. Ama başını daha rahat hareket ettirmelisin, bunu sana söylediğim için bana darılma, ama yürürken hâlâ kendinden emin değilsin, hâlâ başını öne eğiyorsun, yağmur altında yürüyen bir kedi gibi büzülüyorsun. Amerikan usulü yürümeyi öğrenmek zorundasın; rahat ve kendinden emin ol. Bir geminin rüzgâra karşı hareket etmesi gibi alnını yukarıya kaldır ve öyle yürü. Tanrım, keşke ben de senin gibi genç olsaydım.” Christine’nin yüzü kıpkırmızı oluyor. Gülünç görünmediği, bir köylü kızı gibi davranmadığı aslında her halinden belli oluyor. Bu arada teyzesi, kendisini incelemeye devam ediyor, bakışlarıyla Christine’yi tepeden tırnağa süzüyor: “Kusursuz! Yalnız boynuna birkaç şey daha takmamız gerek.” Mücevher kutusunu karıştırmaya başlıyor. “İşte, şu incileri de tak boynuna! Hayır, yüzüme öyle bakma çocuk, korkma hemen, gerçek değiller. Gerçek olanları Amerika’da çelik kasamda bıraktım, Avrupalı <em>pickpockets</em><a class="si-noteref epub-type_noteref" href="#f7" id="ref_f7">7</a> yüzünden yanımda getirmedim.” İnciler Christine’nin titreyen çıplak gerdanına sarılıyor. Teyzesi geriye çekiliyor. Son olarak bir kere daha bakıyor Christine’ye: “Kusursuz. Sana her şey yakışıyor. Seni süslemek, güzel şeyler giydirmek bir koca için herhalde en büyük zevk olurdu. Fakat şimdi gel artık! Anthony’yi daha fazla bekletmeyelim. Seni böyle görünce çok şaşıracak!”</p>
		<p>Birlikte merdivenden aşağıya iniyorlar. Christine’nin derin dekolteli elbisesiyle merdivenden inişi çok tuhaf. Sanki çıplak yürüyormuş gibi hafif hissediyor kendisini, aslında buna yürümek denmez, bu kanatlanıp havada uçmak ve süzülmek gibi bir şey, basamaklar ayağının altından kayıyor sanki. İkinci merdiven sahanlığında smokin giymiş yaşlıca bir beyle karşılaşıyorlar, adamın tepesindeki dik ve beyaz saçlar bir bıçakla ortadan ikiye ayrılmış gibi. Teyzeyi saygıyla selamlıyor, onlara yol vermek için kenara çekilip bekliyor, yanından geçerlerken Christine, adamın kendisine ilgiyle baktığını seziyor, bir kadını beğenen ve saygı gösteren bir erkeğin bakışıydı bu. Yanakları kıpkırmızı oluyor birden: Yaşamı boyunca ilk kez önemli bir adam, gerçek bir beyefendi kendisini saygıyla selamlamış, kenara çekilip geçmesini beklemişti: “General Elkins, herhalde adını savaştan duymuşsundur. Londra Coğrafyacılar Cemiyeti’nin başkanı,” diye açıklıyor teyzesi. “Hizmet yılları sırasında Tibet’te büyük keşifler yaptı, çok ünlü biri, seni ona mutlaka takdim etmeliyim, en iyilerin en iyisi o, saraya da girip çıkıyor.” Mutluluktan Christine’nin kanı kaynıyor. Çok kibar, gezmiş görmüş bir adam onu başkasının sırtından geçinen bir asalak olarak görmemiş ve ondan nefret etmemişti; hayır, onu kendi sınıfından saymış ve bir soylunun önünde eğilir gibi eğilmişti önünde. Meşruluğunu ancak şimdi hissediyor Christine.</p>
		<p>Bir destek de eniştesinden geliyor. Christine masaya yaklaşır yaklaşmaz, eniştesi saygıyla ayağa kalkıyor. “Aman ne güzel bir sürpriz. Nasıl da güzelleşmişsin böyle! Korkunç derecede güzelsin; affedersin, çok güzel görünüyorsun demek istemiştim.” Christine, gördüğü bu ilgi ve iltifat üzerine yüzünün yeniden kızardığını hissediyor, ense köküne kadar sıcak bir ürperti duyuyor içinde. “Öyle sanıyorum ki sevgili eniştem sonunda bana iltifat etmek istiyor,” diyerek ona şaka yollu yanıt vermeye çalışıyor. “Evet, öyle,” diyor ihtiyar adam gülerek ve farkında olmadan öyle kasılıyor ki gömleğinin önündeki kırışıklık birden düzeliyor, akraba olduğunu çoktan unuttu bile; kırmızı küçük halkalarla çevrilmiş, yağlı yanaklarının içine gömülmüş gözlerinde meraklı ve neredeyse arzulu bir ışık parıldıyor. Bu kadar güzel olacağını ummadığı bir kızla sohbet etmek ve eğlenmek onu canlandırıyor ve dilinin çözülmesini sağlıyor; Christine’nin görünüşü hakkında uzman gözüyle yaptığı saptamalar, gösterdiği aşırı ilgi ve merak, teyzenin dikkatini çekiyor ve eşini, yeğenine kur yaparak aklını başından alması konusunda uyarıyor, bu işi gençlere bırakmasını, onların bunu daha iyi ve daha ölçülü yapabileceklerini söylüyor. Bu arada garsonlar da servis yapmak için masaya yaklaşmış bulunuyor: Ayin sırasında mihrabın yanında bekleyen rahip yardımcıları gibi saygıyla masanın yanında durmuş, servise başlama işaretini bekliyorlar. Christine, çok tuhaf, öğle yemeğinde bu kibar, saygılı ve sessiz adamlardan neden bu kadar korkabildim, diye düşünüyor, görünüşe bakılırsa hiçbir şey istemiyorlar, üstelik benim varlığımdan haberleri bile yok. Şimdi hiç çekinmeden yemek siparişini söylüyor, korkmuyor artık; uzun yolculuktan sonra midesi acıktığını haber veriyor. Tabağına tekrar tekrar koyduğu ve gümüş bir çatal bıçak takımıyla yediği mantarlı nefis kanepeler, çeşit çeşit sebzelerle süslenmiş kızartmalar ve kremalı tatlılar ve meyveler çok hoşuna gidiyor; ne güzel, hiçbir şeyle uğraşmak gerekmiyor, hiçbir şey düşünmek zorunda değil, aslında hiçbir şeye de şaşmıyor artık. Burada her şey çok harika ve en harika olanı da, içini seçkin ve çok önemli kişilerin doldurduğu –ama hayır, burada kaldığı sürece bunu düşünmemeli– bu göz kamaştırıcı salonda bulunuyor olmasıydı. Ama en çok şarabı beğeniyor. Güney güneşinin olgunlaştırdığı altın sarısı üzümlerden yapılmış olduğu nasıl da belli oluyor, çok uzaklardan, mutlu ve güzel ülkelerden getirilmiş olmalı, diye düşünüyor; ince kristal bardakta nasıl da kehribar gibi sapsarı duruyor ve serinletilmiş yağ gibi insanın boğazından nasıl da tatlı tatlı kayıyor aşağıya. Önce Christine bakıyor şarabın tadına sakınımla ve kendinden geçiyor, fakat şarabı beğendiğini gören ve buna çok sevinen eniştesi, gelişinin şerefine içtiklerini söyleyerek bardağını tekrar tekrar dolduruyor. Hiç istemeden ya da isteyip istemediğini bilmeden Christine’nin dudakları harekete geçiyor ve eniştesiyle neşeli neşeli konuşmaya, sohbet etmeye başlıyor. Tıpası çıkarılan şişeden şampanyanın fışkırarak döküldüğü gibi dökülüyor kahkahalar boğazından; sohbeti iyice koyulaştıran eniştesinin konuşurken çevresine nasıl tükrükler saçtığını şaşkınlık ve hayranlıkla izliyor; sanki içinde kalbini daraltan bir nesne varmış da korkudan yerinden fırlamış gibi geliyor Christine’ye. Peki burada korkması için bir neden var mı? Ona herkes iyi davranıyor, teyzesi ve eniştesi yanında, çok güzel giyimli ve seçkin insanların arasında bulunuyor, ortam güzel, yaşam güzel.</p>
		<p>Eniştesi masaya kurulmuş, halinden çok memnun: Christine’nin içinde aniden kabaran bu coşku seli onu çok eğlendiriyor. Keşke genç olabilseydim de kendi sıcaklığıyla fokur fokur kaynayan şu güzel kıza sarılabilseydim, diye geçiriyor içinden. Birdenbire neşeli, canlı, çekici ve neredeyse çapkın biri gibi hissetmeye başlıyor kendisini; genelde uyuşuk ve daha çok, asık suratlı olan bu adam, şimdi belleğini yokluyor ve şakalar yapıyor, espri üstüne espri patlatıyor ve hatta ara sıra çizmeyi bile aşıyor; yaşlı kemiklerini güzel güzel ısıtmakta olan ateşi körüklüyor. Keyfinden kediler gibi hırıldıyor oturduğu yerde, redingotu fazla gelmeye başlıyor; yanakları kabahat işlemiş gibi kızarıyor: Birdenbire Jordaens tablosundaki fasulye kralı gibi görünüyor. Yanakları, içtiği şarabın etkisiyle kıpkırmızı olmuş, Christine’nin şerefine kadeh üstüne kadeh kaldırıyor ve tam yeniden şampanya ısmarlamak üzereyken, birlikte iyi vakit geçirmekte olan sevgili koruyucusu, teyzesi, eliyle onun omzuna dokunuyor ve doktorun koyduğu yasağı anımsatarak daha fazla içmemesi konusunda onu uyarıyor.</p>
		<p>Bu arada salonun yan tarafından uyumlu bir gürültü yükselmeye başlıyor; trampet sesleri, çıldırmış bir körük gibi cıyak cıyak bağırmaktadır: Dans müziği çalınıyor. İhtiyar adam ağzındaki Brezilya purosunu küllüğe koyuyor ve gözleriyle işaret ediyor: “Anlamadığımı sanma sakın, gözlerinden dans etmek istediğini okuyorum.”</p>
		<p>“Yalnızca seninle, enişteciğim. Yalnızca seninle,” diye gülümsüyor Christine onun yüzüne bakarak, (Tanrım, biraz sarhoş muyum ne?) Hiç durmadan gülüyor, boğazına gülünç bir şey yerleşmiş de kendisini gıdıklıyormuş gibi sürekli gülmek zorunda kalıyor. Duyduğu her şey, her sözcük dudaklarının yeniden harekete geçmesine ve kahkahalar atmasına yetiyor. “Yemin etme!” diyor eniştesi mırıldanarak. “Burada çıta gibi delikanlılar var, üçünün yaşının toplamı benimki kadar etmez, her biri benim gibi saçı başı ağarmış, bacakları romatizmalı bir gergedandan yedi kez daha iyi dans eder. Şayet sorumluluğu üzerine alırsan ve medeni cesaretin de varsa, hadi öyleyse.”</p>
		<p>Biedermeier dönemine özgü bir davranış biçimiyle kolunu uzatıyor ona, Christine koluna giriyor, kıkırdıyor, gülüyor, eğilip bükülüyor, kendisini tutamayıp gülüyor ve gülüyor; teyzesi de çok neşeli, sürekli onları izliyor; müzik yeri göğü inletiyor, salon rengârenk ışıklarla donatılmış, pırıl pırıl parıldıyor. Konuklar merakla bakışlarını onlara doğru çeviriyor; garsonlar, yollarının üstündeki bir masayı kenara çekerek geçmelerine yardımcı oluyor, herkes sıcak ve sevecen, bu renkli kalabalığın arasına sokulmak için çok fazla cesarete gerek yok. Anthony enişte hiç de öyle usta bir dansçı değil, yeleğinin altından ileriye fırlamış yağ tulumu göbeği, her adım atışında bir ileri bir geri hareket ediyor, saçları ağarmış bu yaşlı kurt, dans ederken çok kararsız ve de hantal. Fakat onun görevini müzik yerine getiriyor, bu keskin, sürükleyici, coşturucu ve tempolu şeytan müziği sürükleyip götürüyor onu. Zilin her ritmik vuruşunu diz mafsallarına varıncaya kadar bütün benliğinde duyumsuyor olması ne harika; zillerin her uyumlu vuruşu dizlerine ve bütün bedenine bir balta gibi iniyor, fakat hemen arkasından yayların kemana dokunması ne kadar yumuşak, keskin bir biçimde icra edilen o zorlayıcı ritmin etkisiyle kendisini hamur gibi yoğrulmuş, sarsılmış ve dövülmüş gibi hissetmek mafsallarını nasıl da gevşetiyor ve onu nasıl da rahatlatıyor. Şeytanlar gibi çalıyorlar, birbirlerine kenetlenmiş üniformalı şeytanlar gibi görünüyorlar, kahverengi ve altın düğmeli ceketler giymiş bu esmer Arjantinliler gerçekten çıldırmış; saksofonunu kendinden geçercesine üfleyen şu ince uzun ve gözlükleri parlayana bakın, tam bir ayyaş, yanı başında duran tiftik saçlı şişkonun görüntüsü daha da tuhaf, ağzını açmış, yayılarak oturan ve otuz iki dişi birden görünen baterist anlaşılmaz bir öfkeyle davula ve zillere vururken, o, coşku seline kapılmış, bir oduna vurur gibi vuruyor piyanonun tuşlarına. Hepsi de tarantula örümceği tarafından ısırılmıştı sanki, oturdukları sandalyelerde cereyana tutulmuş gibi titreyerek bir öteye bir beriye kayıp duruyor, maymunlar gibi zıplıyor ve hiddetle müzik aletlerine vuruyorlar. Fakat kulakları sağır eden bu gürültü makineleri –Christine bunu dansın ortasında hissediyor– bir dikiş makinesi kadar düzenli çalışıyor; Zencilere özgü soytarılıklar, sırıtmalar, cıyak cıyak bağırmalar, el kol hareketleri, müzik aletlerini çalma biçimleri, ateşleyici sözler ve şakalar; bütün bunlar aynanın karşısında ve ellerindeki notalarla en ince ayrıntısına kadar önceden deneniyor, hazır duruma gelinceye kadar tekrar tekrar çalınıp oynanıyor. Görünüşe bakılırsa bunun böyle olduğunu salondaki uzun bacaklı, dar kalçalı, açık tenli kadınlar da biliyor, çünkü her gece yaşanan bu coşku ateşinden hiç etkilenmiyor, hiç heyecan duymuyorlar. Gülümseyen boyalı dudakları ve ojeli tırnaklarıyla kendilerini kavalyelerinin kollarına bırakmış, dans ediyorlar; donuk bakışlarını öne eğmiş olmaları, başka bir şey düşünmediklerinin ya da hiçbir şey düşünmediklerinin göstergesi olsa gerek. Christine, bu yeni, yabancı ve şaşkın kızcağız, kapıldığı coşku ve heyecanı gizlemeye, bakışlarını frenlemeye çalışıyor; çünkü bu çılgın, baş döndürücü ve tutkulu şeytan müziğiyle kanının kaynadığını duyumsuyor ve şimdi müziğin yükselen temposu birdenbire kesilip de bir sessizlik oluşunca, Christine büyük bir tehlikeden kurtulmuş gibi derin bir soluk alıyor.</p>
		<p>Eniştesi de bütün gururu ve heybetiyle derin derin soluyor, sonunda alnındaki teri silecek zamanı buluyor ve rahatlıyor. Utku kazanmış adımlarla Christine’yi masaya geri götürüyor, teyzesinin her ikisi için de buzlu meyve suyu ısmarlamış olması çok güzel bir sürpriz! Christine daha biraz önce bedeninin buna gereksinim duyduğunu düşünmüştü, teyzesinin onun kalbinden geçirdiği şeyi yapmış olması çok güzel, şimdi boğazı ve kızışan kanı serinleyecekti, rica etmek zorunda kalmadan içi buzlu meyve suyuyla dolu gümüş bardağın önünde duruyor olması harika doğrusu, insanın bütün arzularının kendiliğinden yerine getirildiği bir dünyada, bir masal dünyasında yaşıyordu sanki: Burada mutlu olmamak mümkün mü!</p>
		<p>Christine buzlu meyve suyunu ince bir kamışla keyifle içine çekerken, dünyanın en güzel ve en lezzetli meyve suyunu içiyormuş gibi hissediyor kendisini. Sevincinden kalbi küt küt atıyor, titreyen parmaklarında sevilme arzusu var. Farkında olmadan arkasına dönüp bakıyor, kime ya da neye baktığını kendisi de bilmiyor, herhalde içinde yanan coşku ateşinden ve şükran duygusundan biraz olsun uzaklaşmak istiyor. Birden eniştesinin, bu iyi kalpli ihtiyar adamın, hemen yanı başında oturmakta olduğunu görüyor; geniş bir koltuğa yayılmış, biraz dalgın ve yorgun bir hali var; hâlâ hızlı hızlı soluyor ve mendiliyle yüzünde biriken ter damlalarını siliyor. Christine’yi mutlu etmek için kendini çok zorlamış, hatta belki de kendi gücünü aşmıştı, yoksa o böylesine mutlu olamazdı. Eniştesinin, koltuğun kenarına koyduğu iri ve sert elini tutuyor ve yüzüne bakıp hafif hafif okşayarak şükran borcunu ödemek istiyor. İhtiyar adam ona gülümsüyor ve yeniden canlanıyor. Bu çekingen ve daha yeni uyanan körpe yaratığın davranışının ne anlama geldiğini hemen anlıyor, bir baba keyfiyle onun bakışlarındaki teşekkür duygusunu tadıyor. Fakat Christine’nin yalnızca ona teşekkür etmesi ve her şeyini borçlu olduğu teyzesini unutması haksızlık değil mi, burada oluşunu, gördüğü şefkat ve ilgiyi, üzerindeki lüks elbiseyi ve bu zengin ve büyüleyici ortamda bulduğu sıcak ilgi ve desteği teyzesine borçlu değil mi? Bu düşüncelerle sağ eliyle teyzesinin elini tutuyor ve her ikisiyle kenetlenmiş olarak, mutlu bakışlarla, pırıl pırıl salonda, Noel ağacının altında oturan mutlu bir çocuk gibi oturuyor.</p>
		<p>Bu arada müzik yeniden başlıyor, bas sesler şimdi daha etkili; çalınan parça öyle yumuşak ve okşayıcı ki sanki yanardöner ipekten bir kuyruk arkasından sürüklüyordu onu: Bu bir tangoydu. Eniştesi çaresizlik içinde, Christine’ye kendisini affetmesini, bu kıvrak dansa altmış yedi yaşındaki bacaklarının dayanamayacağını söylüyor. “Özür dilemene gerek yok enişteciğim, burada sizinle birlikte olmam bin kez daha iyi,” diyor ve içten duygularla her ikisinin de ellerini tutup okşuyor. Yürekleri kendisi için çarpan akrabalarının arasında olmaktan büyük mutluluk duyuyor ve onların yanında kendisini tamamen güvende hissediyor. Fakat tam bu sırada, eğilen birinin gölgesini fark ediyor önünde, smokininin altına beyaz gömlek giymiş, dağ güneşiyle bronzlaşmış, sinekkaydı tıraşlı, uzun boylu, geniş omuzlu ve asker görünümlü bir beyefendinin gölgesi bu. Almanlara özgü bir biçimde topuklarını birbirine vurarak selam veriyor ve düzgün bir Kuzey Almancasıyla Christine’yi dansa davet etmek için teyzesinden izin istiyor. “Memnuniyetle,” diye yanıt veriyor teyzesi gülümseyerek ve yeğeninin başarısıyla gururlanıyor. Christine, şaşkınlıkla ve titreyen dizleriyle ayağa kalkıyor. Yabancı bir beyefendinin bu kadar güzel ve şık kadınların arasından kendisini seçmiş olması yüreğine hafif bir çekiç darbesi gibi iniyor. Şaşkınlık içinde, derin derin nefes aldıktan sonra titreyen elini bu kibar beyefendinin omzuna koyuyor; daha ilk adımı atar atmaz rahatladığını hissediyor ve kendisini tamamen bu kusursuz dansçının yönetimine bırakıyor. Şimdi kavalyesinin kollarında sadece onun vücut hareketlerinin kıvraklığına uyum sağlaması, insanın içine işleyen ve insanı sürükleyen o yumuşak uyuma kendisini bırakması gerekiyor; ayakları sanki büyülenmiş, kusursuz hareket ediyorlar. Hiç böyle güzel dans etmemişti, dans etmenin bu kadar kolay oluşuna kendisi de şaşırıyor. Sanki başkasına ait bir beden başka bir elbise içine girmiş de kendi bedeni olmuştu, sanki ayakları bu uyuma önceden alışıktı ve düşlerinde hep bunu denemişti. Yabancı bir adamın kollarında hiç zorlanmadan hareket ediyor, sanki düş dünyasında yaşıyormuş gibi birdenbire kendine olan güveni artıyor; başını buluttan bir yastığa dayamış, gözleri yarı kapalı, kalbi ipek elbisenin altında heyecanlı heyecanlı atmaktadır, her şeyi unutmuş ve her şeyden uzak, bir kuş gibi kanatlarını açmış, salonda uçuyor sanki. Ara sıra dalıp giden başını yukarıya kaldırıp da kolları arasındaki adamın yüzüne bakınca, bu asker bakışlı adamın gözbebeklerindeki gülümseyişi fark ediyor ve tuttuğu bu yabancı eli, giderek daha da artan bir güvenle kavrıyor. Ama yine de küçük bir korku var içinde; arzulanmanın verdiği korku içinde kıpırdamaya başlıyor: Nasıl korkmasın ki, ilk kez sert bir erkek eli, bedenini sıkıca sarıyor, uzun boylu ve sert bakışlı yabancı bir adam aniden onu kollarının arasına alıyor, sarılıp kendisine çekiyor, buna nasıl karşı koyabilecekti ki? Şu anda dans ederken yaptığı gibi, duygularına teslim olup kendisini bu adamın kollarına mı bıraksın? Bilinçaltındaki bütün istek ve arzular, farkında olmadan bütün benliğini sarıyor ve onu rahatlatıyor. Salondaki kimi konuklar bu uyumlu çifte ilgiyle bakıyor, Christine dansın tam ortasında, kendilerine duyulan hayranlığı bütün kalbiyle seziyor. Giderek daha büyük bir güvenle ve daha uysal olarak kendisini adamın kollarına bırakıyor, birlikte soluduğu ve hareket ettiği kavalyesinin isteğine boyun eğiyor ve kendi bedeninde yeni keşfettiği bir arzu, yeni açılan gözeneklerin içine doğru akıyor ve tüm benliğini henüz hiç yaşamadığı bir duygu seliyle dolduruyor.</p>
		<p>Uzun boylu sarışın adam –o kendisini Gladbachlı bir mühendis olarak tanıtmıştı– Christine’yi eniştesinin masasına geri götürüyor. Adam, kolunu Christine’nin omzundan çekip de temasın sağladığı sıcaklık kaybolur olmaz, Christine kendisini birden güçsüz ve eksik hissediyor, sanki kopan iletişimle içindeki yeni gücün bir kısmı yeniden dışarıya akmıştı. Masasına otururken kafası karmakarışık, biraz yorgun, ancak yine de mutlu bir hali var; kendisini dostça karşılayan eniştesine gülümsüyor ve masalarında üçüncü bir kişinin oturmakta olduğunu ilk anda fark edemiyor; bu kişi General Elkins. Kibarca ayağa kalkıyor ve Christine’yi selamlıyor. Aslında bu <em>charming girl</em><a class="si-noteref epub-type_noteref" href="#f8" id="ref_f8">8</a> ile tanıştırılması için teyzesine rica etmeye gelmişti: Sert ve büyüleyici bakışlarını saygıyla öne eğmiş, Christine’nin önünde soylu bir kadının önünde durur gibi dimdik duruyor. Christine heyecan içinde, başını döndüren duygulardan kurtulmaya çalışıyor. Tanrım, teyzemin bütün gazetelerde ve hatta sinemalarda resmini görebilirsin, diye tanıttığı bu çok ünlü ve soylu adamla ne konuşacağım ben? Fakat kırık dökük Almancası için kendisinden özür dileyen General Elkins oluyor: “Gerçi yüksek tahsilimi Heidelberg’de tamamladım, fakat itiraf etmek bana acı verse de bu kırk yıl önceydi. Sizin gibi soylu bir hanımefendiye bundan sonraki dansı bana lütfetmesini rica ediyorsam, beni bağışlayın lütfen: Sol kalçamda Ypres’te bulunduğum sırada aldığım bir şarapnel parçası var hâlâ, fakat sonuç olarak hoşgörünün var olduğu bir ortamda yaşıyoruz.” Christine utancından ne söyleyeceğini bilemiyor, ancak onunla dans etmeye başlayınca, ne kadar kolay iletişim kurduğuna kendisi de şaşırıyor. “Ben kimim, bana neler oluyor böyle?” diye geçiriyor içinden. Neden bunların hepsini birden yaşıyorum? Ne kadar iyi, ne kadar rahat hareket edebiliyorum; dans öğretmenim bana çok yeteneksiz, hatta kalas gibi biri olduğumu söylememiş miydi? Halbuki şimdi kavalyem beni yönetmiyor, ben onu yönetiyorum. Ne kadar da rahat konuşuyorum, saçma sapan şeyler söylediğimi de sanmıyorum, çünkü dans ettiğim bu çok özel adam beni saygıyla dinliyor. Acaba beni şu üzerimdeki elbise mi değiştirdi, yoksa şu an içinde bulunduğum ortam mı? Ya da bütün bunlar önceden içimde vardı da açığa vurmak için yeterli cesareti gösteremedim mi? Zaten annem bunu hep söylüyordu. Onun söylediklerine inansaydım, belki şimdi her şey çok farklı, tüm yaşamım daha kolay ve daha anlamlı olurdu; sadece cesaret göstermek, duyguların sesine kulak vermek ve onları hissetmek gerekiyor, cesaret ve güç hiç umulmadık bir anda kendiliğinden ortaya çıkıveriyor.</p>
		<p>Danstan sonra General Elkins, Christine’yi salonda dolaştırıyor. Christine, generalin kolunda başı dik, kendinden emin ve gururla yürürken, ensesinin nasıl da gerildiğini hissediyor, böyle dik ve sert adımlarla yürümesinin kendisini ne kadar gençleştirdiğinin ve güzelleştirdiğinin farkında. Christine’nin konuşma sırasında burada ilk kez bulunduğunu, Engadin Vadisi’ni, Maloja’yı, Sils-Maria’yı hiç görmediğini kendisine açıkça söylemesi, General Elkins’in çok hoşuna gidiyor ve ona, “Eğer izin verirseniz sizi yarın öğleden önce arabamla Maloja’ya götürmek istiyorum,” diyor. “Memnuniyetle,” diye yanıt veriyor Christine ve kendisine gösterilen ilgi ve saygının sarhoşluğu içinde –bu cesareti de nereden buluyor?– bu kibar adamın elini bir dost eli sıkar gibi sıkıyor ve şükran duygusunu dile getirmek istiyor. Daha bu sabah gözüne düşmanmış gibi görünen bu salonda kendisini rahat hissediyor ve kendine olan güveni artmış bulunuyor; neden güven duymasın, neden kendisini evinde gibi hissetmesin ki, kendi ülkesinde, kendi küçük dünyasında insanlar ekmeğine sürdüğü tereyağını, parmağındaki yüzüğü kıskanırken, burada herkes onu seviyor, ona sıcak ve içten davranıyor, onu mutlu etmek için birbiriyle yarışıyor, buradaki bu kısa birlikteliğinin böylesine güzel ve güven verici bir hoşsohbete dönüştüğünü görmüyor mu! Tam bir duygu sarhoşluğu içinde eniştesine ve teyzesine General Elkins’ten aldığı bu iyi niyetli davetten söz ediyor, fakat daha fazlasını anlatmaya vakit bulamıyor, çünkü bundan sonraki dans için o Alman mühendis yeniden sıraya giriyor, koca salonun ortasından geçerek doğruca Christine’ye geliyor, Christine onun aracılığıyla bir Fransız doktoru, eniştesinin aracılığıyla onun bir arkadaşını ve heyecandan ve sevinçten adlarını anlayamadığı daha pek çok insanla tanışıyor: On yıl boyunca şu iki saat içinde tanıdığı kadar böyle şık ve kibar beyefendiler tanımamıştı. Christine dansa kaldırılıyor, kendisine sigara ve likör ikram ediliyor, gezmeye ve dağ partilerine davet ediliyor, herkes onunla tanışmak ve konuşmak istiyor, herkes ona iltifat ediyor, onu şımartıyor. “Çok rağbettesin, çocuk,” diye fısıldıyor teyzesi kulağına, sevgili yeğeninin çevresinde oluşan kalabalıktan ve gösterilen ilgiden dolayı büyük gurur duyuyor; bu arada eniştenin fark ettirmemeye çalışarak esneyişi, ihtiyar adamın giderek yorulduğu konusunda her iki kadını da uyarıyor. Gerçi gururundan, yüzünden açıkça okunan yorgunluğunu yadsıyor, fakat sonunda kabulleniyor. “Evet, odalarımıza çekilip dinlenmek herhalde daha iyi olur. Bugünlük bu kadarı yeter. Bunun yarını da var, <em>we will make a good job of it</em><a class="si-noteref epub-type_noteref" href="#f9" id="ref_f9">9</a>.” Christine, ayaklı şamdanların ve lambaların pırıl pırıl aydınlattığı, müzik sesi ve eğlenceden zangır zangır titreyen sihirli salona bir kez daha bakıyor: Banyodan çıkıyormuş gibi taze ve hafiflemiş hissediyor kendisini, sevinçten tüm sinirleri titriyor. Şükran borcunu ödemek ister gibi ihtiyar adamın eline sarılıyor ve başını öne eğerek büyük bir coşkuyla onun buruşuk elini öpüyor.</p>
		<p>Ve daha sonra odasında yalnız başına kalıyor, şaşkın ve heyecanlı, kendinden ve içerdeki sessizlikten korkmuş bir hali var: Dekolteli elbisesinin altındaki teninin kızıştığını ancak şimdi hissediyor. Kapalı oda birdenbire dar gelmeye başlıyor, içindeki coşku ateşi sinirlerini geriyor. Bir hamleyle balkon kapısını açıyor, içeriye giren kar havası çıplak omuzlarına serin serin esmeye başlıyor. Birden rahatlıyor, kalp atışları ve soluk alıp verişi artık düzenli, balkona çıkıyor ve duygular denizinde yüzerken, tatlı bir ürpertiyle doğanın o inanılmaz boşluğunu karşısında görüyor ve gecenin dev kubbesi altında, küçük ve yalnız kalbinin hızlı hızlı attığını hissediyor. Burada da sessizlik hâkim, fakat insan eliyle yapılmış mekândaki sessizlikten daha güçlü ve etkileyici, insanı rahatsız etmeyen, tam tersine, gevşeten ve rahatlatan bir sessizlik. Daha önce pırıl pırıl parlayan dağlar şimdi kendi gölgeleriyle büzüşmüş, beyaz gözleri karanlıkta fosfor gibi parlayan dev kara kediler gibi suskun; hava, dolunayın parlak ışığı altında nefesini tutmuş gibi. Ay, yukarıda elmas gibi serpilmiş yıldızların arasında sarı bir inci gibi yüzüyor, solgun ve serin ışığı vadinin üzerindeki sis perdesini kaldırıyor. Christine böyle bir doğa olayını daha önce hiç görmemişti, içindeki heyecan ve coşku seli şimdi yavaş yavaş dışarıya, bu derin sessizliğe akıyor ve o, içinde kaybolup duygularıyla baş başa kalmak istediği bu sessizliğe tekrar tekrar kulak veriyor. Tam bu sırada –evrenden dışarıya çıkıyormuş gibi– tunçtan bir kütle tüm heybetiyle buz gibi havanın içine doğru yuvarlanmaya başlıyor: Vadideki kilisenin çanı vurmuş bulunuyor; kaya duvarları sanki korkmuşlar gibi sağdan ve soldan bu metal topu geriye fırlatıyor. Christine, çan tokmağı kendisinin de yüreğine inmiş gibi ürpererek yerinden fırlıyor ve çevresine kulak kabartıyor. Tunçtan top, sis denizinde bir kez daha ve boğuk boğuk yankılanmaktadır. Şimdi çana inen tokmak vuruşlarını sayıyor: Dokuz, on, on bir, on iki: Gece yarısı olmuş! Acaba bu mümkün mü? Yoksa gece yarısı yeni mi oluyor? Demek ki Christine, çekingen, ürkek ve şaşkın bu zavallı çocuk, buraya geleli henüz on iki saat olmuş, sadece bir gün, hayır, bir gün bile değil, yarım gün! Ve tam bu anda, mutluluktan kanı kaynayan bir insan ruhunun ne kadar gizemli, ne kadar yumuşak ve zarif maddelerden örüldüğünü, yaşadığı tek bir olayın bile ruhunu sonsuzlaştırabildiğini ve bütün evreni o minicik mekândan kucaklayabildiğini düşünmeye başlıyor.</p>
		<p>Bu yeni dünyada insanın uykusu bile çok farklı oluyor, aslında buna uyku demek doğru değil, insanın bütün benliğini uyuşturan karanlık ve derin bir düş denizinde yüzmek gibi bir şey bu. Christine ilk kez tanıdığı düşler denizinden uyanırken, boğularak ölmüş düşüncelerinden dışarıya çıkmak zorunda kalıyor: Benliği yavaş yavaş, güçlükle ve sanki dipsiz bir kuyudan çıkıyormuş gibi dışarıya, suyun üzerine çıkıyor. İlk hareket: zamanı algılayamama duygusu. Kapalı gözkapakları, havanın ağardığını, güneş ışığının içeriye girdiğini ve artık sabah olduğunu seziyor. Ve hemen arkasından hep korktuğu bir şeyi anımsaması (korku, uykusunun derinliklerinde bile onu rahat bırakmıyor), bu boğuk ve pek net olmayan duygu halinden uzaklaşıp kendine gelmesine neden oluyor: Aman görevini aksatmış olmasın! Sakın işe geç kalmış olmasın! On yıldan beri bilinçaltına yerleşmiş olan düşünceler zinciri kendiliğinden çözülmeye başlıyor: Şimdi saatin zili çalacak... Yeniden uykuya dalmak yok... Görev, görev, görev... Hemen ayağa kalk, sekizde işin başlıyor, işe gitmeden önce sobayı yakıp içeriyi ısıtmalısın, kahve ve çörek pişirmek, süt almak, içeriyi toplamak, annenin sargısını değiştirmek, öğle için hazırlık yapmak zorundasın, ve daha neler?.. Bugün başka bir şey daha yapmam gerekirdi... Evet, evet doğru, şimdi anımsadım, bakkalın parasını vermem gerek, dün hatırlatmıştı... Hayır, yeniden uyuklamamalısın, kalkıp hazırlanmalısın: Saat çalar çalmaz yataktan fırlamalısın... Ama bugün nesi var bu saatin, neden çalmıyor hâlâ... Bozuldu mu, yoksa kurmayı mı unuttum... Hâlâ neden zırlamıyor, oda aydınlanmaya başlayalı çok oldu... Aman Tanrım, demek uyuyup kalmışım, saat yedi ya da sekiz ya da dokuz olmalı ve insanlar gişenin önünde yığılmış, bana kızıyorlardır şimdi; eskiden, kendimi iyi hissetmediğim zamanlarda geç kaldığımda hemen müdüriyete gidip şikâyette bulunurlardı... Bugünlerde pek çok memurun işine son verildiği bir gerçek... Tanrım, sakın geç kalmış olmayayım, yoksa uyuyup kaldım mı?.. Yıllardan beri içini kemiren korku, işe geç kalma korkusu, uyurken üzerine serpilen ölü toprağını bir köstebek gibi eşeleyerek kaldırıyor ve onu bu baş döndürücü duygulardan çekip koparıyor, öyle ki gözlerindeki bu son uyku tabakası aniden kalkıyor ve Christine’nin gözkapakları açılıyor.</p>
		<p>Fakat neredeyim –bakışları korkuyla yukarıya yönelmiş– neredeyim ben gerçekten? Ne oldu, ne oldu bana? Her gün görmeye alışık olduğu o ahşap, için için çürüyen ve her tarafı örümcek ağlarıyla kaplı tahta kalaslı kahverengi tavan yerine, şimdi üzerinde dört köşeli, parlak ve yaldızlı pervazlarla süslenmiş çiçek beyazı bir tavan var. Odayı dolduran bu ışık bolluğu da ne böyle? Gece birileri gelip yeni bir pencere açmış olmalı. Neredeyim ben? Neredeyim ben gerçekten? Şaşkın kızcağız gözlerini önüne dikmiş, ellerine bakıyor. Fakat elleri eskiden olduğu gibi o yamalı devetüyü battaniyenin üzerinde değil, yorganı da birdenbire yenilenmiş, hafif, yumuşacık ve kırmızı çiçek işlemeli mavi bir yorgan var üstünde. Hayır –birinci hareket!– bu benim yatağım değil. Hayır –ikinci hareket, ayağa kalkıyor– bu benim odam değil, ve –üçüncü hareket– ayık gözleri her şeyi söylüyor: İzin, tatil, özgürlük, İsviçre, teyzesi, eniştesi ve lüks otel! Korku yok, sorumluluk yok, iş derdi yok, zamanla yarış yok, saat çaldı çalmadı derdi yok! Soba yakmak yok, işe geç kalma korkusu yok, kendisini bekleyen yok, kendisine baskı yapan yok: On yıldır yaşamını altüst eden o korkunç işkence değirmeni ilk kez sessiz. Burada yataklar ne kadar yumuşak, nasıl da sıcak tutuyor, insan içinde yatarken kanının damarlarında sakin sakin dolaştığını, zarif büzgülü tül perdelerin arkasında bekleyen sabah güneşini ve soluyan derisinin sıcaklığını hissediyor. Hiçbir şey düşünmeden, hiçbir şeyden korkmadan uyanan gözlerini yeniden kapatıp tembelliğin tadını çıkarmak, hayal kurmak, gerilip esnemek ne güzel, burada insan istediği her şeyi yapabiliyor; hatta –teyzesinin söylediği şeyi anımsıyor şimdi– alt tarafında posta pulu büyüklüğünde bir garson resmi bulunan düğmeye basılıyor ve kolunu oraya uzatmaktan başka hiçbir şey yapmaya gerek kalmıyor mucizeler mucizesini yaşamak için! İki dakika içinde kapı açılıyor, garson kapıyı vurarak kibarca içeriye giriyor, önünde küçük tekerlekli temiz bir servis arabasıyla (daha önce bu arabalardan teyzesinde görüp beğenmişti) konuklara zevklerine göre kahve, çay ya da yanında beyaz şamipeği peçeteyle birlikte güzel bir kâse içinde çikolata getiriyor. Burada kahvaltı insanın önüne hazır geliyor, ayağında terlik, çıplak ve buz gibi bacaklarıyla ocağın başına oturup ateşi tutuşturmak için yaprakları ovuşturmak zorunda kalmıyor insan burada; hayır, burada her şey insanın ayağına geliyor, evet her şey, beyaz çörek, altın sarısı bal ve dün teyzesinin odasında gördüğü daha pek çok pahalı yiyecek, parmağını bile oynatmak zahmetine katlanmadan sihirli bir arabayla yatağının başucuna getiriliyor. Ya da pirinçten yapılmış ve beyaz başlıklı bir kız çocuğunu gösteren işaretin bulunduğu düğmeye basılıyor ve hizmetçi kız kapıyı yavaşça vurarak yel gibi içeri giriyor, siyah elbisesinin üzerine temiz bir önlük kuşanmış, acaba saygıdeğer hanımefendi ne arzu ediyorlar, panjurları açmamı isterler mi, perdeleriniz açılsın mı, yoksa kapalı mı kalsın, size bir banyo hazırlamamı ister misiniz, diye soruyor; burada, bu sihirli dünyada, insanın yüz binlerce arzusu olabiliyor ve hepsi de ânında yerine getiriliyor. Burada insan her şeyi isteyebiliyor ve her şeyi yapabiliyor, ancak kendisinden hiçbir şey istenmiyor, kendisinin hiçbir şey yapması gerekmiyor. Canı isterse yatağının başucundaki düğmeye basıyor, istemezse basmıyor, canı isterse yatağından kalkıyor, istemezse kalkmıyor, yeniden uykuya dalabiliyor, gözleri açık ya da kapalı, canı nasıl istiyorsa yatağında öyle uzanıyor ve duygularıyla baş başa kalabiliyor. Burada insan hiçbir şey düşünmüyor, yalnızca duygularının sesini dinliyor, insan zamana değil, zaman insana uyuyor; burada insan saatlerin ve saniyelerin birbirini kovaladığı bir çarklı döngü tarafından yönetilmiyor, tersine, sanki bir bota binmiş de kapalı gözleriyle kürek çekiyormuş gibi hissediyor kendisini. İşte Christine şimdi yatağında uzanmış, düşler denizinde yüzüyor ve bu yeni duygunun tadını çıkarıyor, coşkuyla kaynayan kanı uzaklardan gelen boğuk çan sesleri gibi kulaklarında uğulduyor.</p>
		<p>Fakat hayır –kararlı bir hareketle başını yastıktan kaldırıyor– bu kadar çok hayal kurma! Bu tek bir anlık zamanı boşa harcamamalısın, her bir saniyesi bile insana hoş bir sürpriz bahşeden bu ânın kıymetini bil. Hayal kurman için evde çok zamanın olacak, geceleri sürekli gacur gucur eden tahta karyolanda, sert döşek üzerinde yatarken aylarca ve yıllarca hayal kuracaksın, köylüler tarlalarda çalışırken ve yukarıda, duvarda asılı duran acımasız saatin tik tak sesleri kılı kırk yaran bir gece bekçisi gibi odada yankılanırken, sen mürekkep lekeli masanın başında oturmuş sürekli hayal kuruyor olacaksın: Orada hayal kurmak ayık olmaktan daha iyi; burada, bu tanrısal dünyada ise uyku, zamanı boşa harcamaktır. Christine son bir hamle daha yapıyor ve yataktan kalkıyor, alnında ve ensesinde soğuk ter damlaları var, elini yüzünü yıkayıp kendine geldikten sonra hemen yeni giysilerini giyiyor. Tanrım, bu çamaşırlar ne kadar da yumuşak, giyinirken nasıl da hışırdıyorlar! Christine’nin bedeni dünden beri bu yeni duyguyu unutmuştu, şimdi derisi kendisini yumuşak yumuşak saran ve okşayan bu pahalı kumaşın yeniden tadını çıkarıyor. Ama bu küçücük coşkuyla burada oyalanıp vaktini boşa harcamamalısın, hemen odadan dışarı çık, mutluluğun ve özgürlüğün tadını daha çok çıkaracağın bir yere git, hiç durmadan yürü, gözlerin gördüklerin karşısında büyülensin ve içinde hazır bekleyen duygular ve düşünceler harekete geçsin! Christine çabucak kazağını üstüne geçiriyor, kepini başına takıyor ve merdivenlerden aşağıya uçarcasına iniyor.</p>
		<p>Otelin koridorları sabahın bu ilk saatlerinde henüz boş ve serin, sadece salonda hizmetçiler önlüklerini giymiş, elektrikli süpürgeyle halıyı süpürüyorlar; hayret, gece bekçisi sabahın bu ilk konuğuna ilgisiz ve şişmiş gözlerle bakıyor, ancak bir süre sonra başındaki kepi çıkarıp onu selamlayabiliyor. Zavallı adam, diye düşünüyor Christine, demek burada da çalışma koşulları çok zor, burada da kaçak işçi çalıştırıyorlar, düşük ücret işkencesi, sabahları yataktan erken kalkma ve dakik olma zorunluluğu burada da var! Ama şimdi bunları düşünmemeliyim, bunlardan bana ne, yalnızca kendimi düşünmeli, kendi kalbimin sesine kulak vermeliyim; Christine salonun ortasından geçerek dışarıya, yüzüne doğru buz gibi esen soğuk havaya çıkıyor, esen rüzgâr soğuk bir bez parçası gibi gözkapaklarını, dudaklarını ve yanaklarını ıslatıyor ve onu diriltiyor. Aman Tanrım, bu dağ havası insanı nasıl da üşütüyor, soğuk, kemiklerime kadar işledi; bundan kurtulmanın tek yolu koşmaktır, koşmak ve kanını ısıtmaktır, yol boyunca dümdüz koşmak ve herhangi bir yere varmaktır, neresi olursa olsun, bu hiç önemli değil, çünkü burada her şey aynı, her şey güzel ve büyüleyici.</p>
		<p>Christine hızlı adımlarla yürürken, sabahın bu beklenmedik sessizliğinin ancak şimdi farkına varıyor. Dün öğle üzeri bütün yol ve sokakları dolduran o insan kalabalığı şimdi, sabahın altısında otellerin dört duvarı arasına hapsedilmiş, doğa bile gözlerini kapatmış, sanki mıknatıslanmış gibi gri uykusunda hâlâ. Çevre çok sessiz, gece boyunca parlayan ayın ışıkları sönmüş, yıldızlar kaybolmuş, bütün renkler solmuş, kayalar sis bulutları arasında soğuk metal parçaları gibi solgun ve renksiz. Yalnızca dağların zirvelerindeki sis bulutları ağır ağır kaymaktadır, görülmez bir güç onları zorla hareket ettiriyor gibi; ara sıra bu yoğun sis tabakalarından biri çözülüyor ve geniş bir beyaz tampon gibi yukarılara, daha aydınlık yerlere doğru kayıyor. Sis bulutları ne kadar çok yukarıya çıkarsa, sabahın ilk ışıkları onların akıp giden profillerini o kadar çok renklendiriyor ve onlara altın sarısı bir çerçeve çiziyorlar: Güneşin doğması çok yaklaşmış olmalı, tepelerin arkasında bir yerlerde gizlenmiş, daha henüz kendisini göstermiyor, ancak atmosfer onun ısıtıcı gücünü hissediyor. O halde yukarılara, güneşe doğru yürü! Şuradan, şu mıcırlı bahçe yolundan git, dönemeçli yoldan devam et, öyle zor bir yol gibi görünmüyor, böyle bir yoldan yürümek oyun oynamak gibi bir şey: Deneyimsiz Christine bu güzel ve dolambaçlı yolda yürürken birdenbire eklemlerinin esneyip dizlerinin isteği doğrultusunda harekete geçişini, yumuşak ve serin havanın bedenini kendisinden koparıp yukarılara götürüşünü büyük bir şaşkınlıkla seziyor. Bu yürüyüş, bu tırmanış içini nasıl da ısıtıyor. Hemen eldivenini, kazağını ve başındaki kepi çıkarıyor: Yalnızca dudakları ve ciğerleri değil, küt küt atan teni de bu güzel havayı, bu tatlı serinliği solumalı. Christine ne kadar çok yürürse, adımları da buna o kadar çok alışıyor ve giderek daha hızlı hareket ediyor. Aslında durup dinlenmesi gerekir, çünkü göğsünde kalp atışlarının hızlandığını hissediyor, nabzının atışları şakaklarına vuruyor, bir saniye soluklanıp şu ilk dönemeçten aşağısını, dağlarından buhar yükselen ormanları, yeşilliklerle kesişen beyaz çizgili yolları, kıvrılarak akan ve bir Türk kılıcı kadar parlak olan nehri ve güneşin karşı taraftaki boğazdan aniden doğuşunu ve ilk ışıklarının doğayı aydınlatmasını seyretmek çok güzel. Christine soluk soluğa yürürken bütün bu doğal güzellikleri içinde hissediyor, fakat yürüyüş temposu, durup onları seyretmesine izin vermiyor, “İleriye, daha ileriye!” diye buyuruyor içinde gümbür gümbür gürleyen davul sesi, “İleri! Daha ileri!” diye zorluyor onu, kaslarını ve sinirlerini geren ve duygularını harekete geçiren bir uyum içinde coşkuyla ateşlenen bedeni, kâh sıçrayarak, kâh tırmanarak ilerlemeye devam ediyor; ne kadar yol yürüdüğünü, ne kadar yukarılara çıktığını ve nereye vardığını kendisi de bilmiyor. Sonunda bir saat kadar sonra dağın vadiye doğru uzantısının bir rampa gibi kubbelendiği manzaralı bir yere ulaştığında, kendisini hemen yere, yeşilliklerin arasına bırakıveriyor: “Yeter! Bugün için bu kadar yürümek yeter,” diyor. Başı dönüyor gibi oluyor, ancak yaşadığı sarhoşlukla kendisini tuhaf bir biçimde mutlu hissediyor, kan basıncı gözkapaklarını yırtarcasına zorluyor ve rüzgârın masaj yaptığı tenini yakıyor; ancak tam bir duygu sarhoşluğu içinde bulunan Christine, vücudunda hissettiği bütün bu acıları ve yanmaları daha önce hiç tatmadığı yeni bir mutluluk olarak algılıyor ve bedeninin tepeden tırnağa geçirdiği bu değişim içinde kendisini ilk kez böylesine genç ve canlı hissediyor. Kanının damarlarında böylesine hızlı dolaşmasını, damarlarının çılgınca gerilip tatlı tatlı gevşeyişini ilk kez duyumsuyor, genç bedeninin tazeliğinin ve canlılığının farkına ancak bu sarhoşluk yorgunluğuyla varıyor. Doğan güneşin ilk ışıklarıyla sarmaş dolaş olmuş, çılgınca esen beyaz dağ rüzgârıyla yüzü gözü buz gibi olmuş, ellerini buram buram kokan soğuk Alp yosunlarının içine keyifle sokmuş, düşlerinde bile göremediği masmavi bir gökyüzünün ve birbirini kovalayan bulutların altında öylece uzanmış, vadiye bakan o müthiş manzarayı seyrediyor; kendinden geçmiş, aynı anda düş ve gerçeği bir arada yaşıyor ve içinde kabaran yeni benin ve ilk kez karşılaştığı bu yeni dünyanın keyfini çıkarıyor. Bir saat boyunca öylece uzanıyor orada, bir ya da iki saat, güneş dudaklarını yakıncaya kadar yerinden kalkmıyor. Daha sonra birdenbire ayağa fırlıyor, acele acele birkaç çiçek topluyor, yaprakları arasına gizlenen küçük buz tanelerinin şıngır şıngır ses çıkardığı ardıç çiçeği, kızıl kantaron çiçeği ve adaçayı çiçekleri bunlar, daha sonra aşağıya doğru inmeye başlıyor. Önce uyumlu adımlarla, çabuk çabuk ve turistler gibi dikkatli yürüyor, fakat bayırın çekim gücü onu koşmaya ve sıçramaya zorluyor; o da doğanın bu gücüne boyun eğiyor ve bayırdan aşağıya doğru tatlı ama tehlikeli bir yürüyüşe başlıyor. Giderek daha çabuk, daha atak ve daha çılgınca hareket ediyor, bir taştan ötekine atlıyor, rüzgâr tarafından itiliyormuş gibi neşeli, kendinden emin ve son derece mutlu olarak, savrulan eteğiyle, dalgalanan saçlarıyla dönemeçlerden aşağıya, vadiye doğru iniyor.</p>
		<p class="gap-twice">Saat dokuz, artık ortaya çıkma zamanı geldi, genç Alman mühendis spor giysilerini giymiş otelin önünde duruyor ve sabah tenisi için antrenörünü bekliyor. Bank nemli ve üzerine oturmak için henüz soğuk; esen rüzgâr, buz kesilmiş parmak uçlarıyla kapatmaya çalıştığı ince ve yakası yarı açık beyaz keten gömleğinden içeriye girmeye çalışıyor; mühendis uyuşuk adımlarla bir ileri bir geri hareket ediyor ve elindeki raketi hızlı hızlı çevirerek ellerini ısıtmaya çalışıyor. Lanet olsun, antrenör hâlâ görünürlerde yok, yoksa uyuyup kaldı mı? Sabırsızlık içinde bir oraya bir buraya bakarken, gözü bir rastlantı sonucu tepeden aşağıya inen yola takılıyor ve yukarıda, uzaktan bir böcek kadar küçük görünen, tuhaf tuhaf sıçrayarak, yoldan aşağıya doğru inmekte olan beyazımsı, çılgınca hareketler yapan değişik bir şey fark ediyor. Hey, bu da ne böyle? Yazık, bir dürbün olsa da yakından görebilsem. Fakat beyazımsı tuhaf yaratık sanki kanatlarını açmış, uçuyormuş gibi hızla aşağıya doğru iniyor ve giderek yaklaşıyor: Biraz sonra daha açık olarak görebilecek. Mühendis elini alnına siper ederek o tarafa bakıyor ve birinin dağ yolundan hızla aşağıya doğru gelmekte olduğunu görüyor, bu bir kadın ya da bir kız olmalı, dalgalanan saçları ve sallanan kollarıyla rüzgâr tarafından nasıl da sürükleniyor öyle. Hayret, şu çılgına bakın, nasıl da hızlı koşuyor, dönemeçlerden aşağıya doğru inerken ne kadar da dikkatsiz, fakat atlayıp sıçrayarak aşağıya inişini izlemek insana büyük keyif veriyor. Spor tutkunu mühendis onu yakından izlemek için farkında olmadan bir adım öne çıkıyor. Genç kız bir sabah ilahesi kadar güzel görünüyor gözüne, lüleleri geriye doğru uçuşuyor, kollarını, insanı baştan çıkarmak istiyormuş gibi sürekli hareket ettiriyor, çok canlı ve gözüpek biri olmalı. Yüzünü henüz tam olarak seçemiyor, hızlı hızlı yürümesi ve yükselen güneşin ışıklarının gözlerine düşmesi yüzünden yüz hatlarını tam olarak göremiyor. Ama otele gitmek istiyorsa tenis sahasının yanından geçmek zorunda, çünkü yol burada bitiyor. Kız giderek daha da yaklaşıyor, ayaklarının sıçrattığı çakıltaşları aşağıya yuvarlanıyor ve mühendis, kız son dönemece geldiğinde adımlarının sesini net olarak duyabiliyor artık; genç kız aniden onun olduğu tarafa yöneliyor ve karşısında kendisini bekleyen birisini görünce çok şaşırıyor. Bilerek yoluna çıkan bu adama çarpmamak için keskin bir fren yapıyor ve durmak zorunda kalıyor. Bu ani hareketle saçları geriye doğru fırlıyor ve etekleri bacaklarına yapışır gibi oluyor. Christine bir kol uzunluğu kadar yakın mesafede duran adamın, karşısına dikilmiş, kendisini seyrettiğini görünce çok şaşırıyor ve korkusundan nefesi boğazında kilitleniyor. Ancak daha sonra birdenbire gülmeye başlıyor ve böylece içinde bulunduğu korku halinden kurtuluyor. Çünkü karşısında dikilen adam dünkü dans arkadaşıydı: “Ah, demek sizsiniz,” diyor gevşeyerek, “affedersiniz, az kalsın size çarpacaktım.” Mühendis hemen yanıt vermiyor, gözlerini ona dikmiş, hayranlıkla seyrediyor; şu karşısında duran kızın gözleri nasıl da parlıyor öyle, yanakları soğuk rüzgârın etkisiyle kıpkırmızı olmuş, heyecandan göğsü nasıl da inip kalkıyor, içi coşku ateşiyle kaynıyor sanki. Christine körpe bedeni ve sağlıklı görüntüsüyle spor giyimli adamı büyülüyor; adam kendinden geçmiş, yalnızca onu seyrediyor. “Size saygı duymamak mümkün değil! Sürat diye buna derim ben. Profesyonel dağcılara taş çıkartıyorsunuz.” Adam, Christine’nin yüz hatlarını tekrar tekrar süzüyor ve çok güzelsin der gibi ona gülümsüyor, “Benim böyle körpe bir boynum olsaydı, kırmamak için çok özen gösterirdim. Çok dikkatsiz davranıyorsunuz! Bunu yalnızca benim görmüş olmam ve teyzenizin görmemiş olması büyük bir şans. Sabah gezintilerinizi yalnız başınıza yapmamalısınız. Eğer size eşlik etmesini istediğiniz deneyimli bir arkadaşa gereksinim duyarsanız, diplomalı bir dağcı olarak kendimi öneriyorum,” diyor. Adam, Christine’ye yeniden bakıyor; Christine, bakışlarıyla adamın kendisine kur yaptığını anlıyor ve çok utanıyor. Şimdiye kadar hiç kimse kendisine böylesi bir tutkuyla bakmamış, hayranlık duymamıştı, bu yeni arzulanmanın ruhunun derinliklerine kadar girdiğini hissediyor. Utangaçlık duygusundan kurtulmak için dağdan topladığı çiçekleri ona gösteriyor. “Şu çiçeklere bir bakın! Çok tazeler, kendi ellerimle topladım, ne harika şeyler, değil mi?” “Evet, çok harikalar,” diye yanıt veriyor adam nazik bir ses tonuyla ve bu sırada çiçeklerin üstünden Christine’nin gözlerine bakıyor. Adamın gösterdiği aşırı saygı ve neredeyse rahatsız edici bir boyuta ulaşan hayranlık gösterisi karşısında Christine, giderek daha da mahcup hissetmeye başlıyor kendisini. “Affedersiniz, fakat şimdi kahvaltı için otele dönmem lazım, dilerim çok geç kalmamışımdır,” diyerek izin istiyor. Adam, Christine’nin önünde eğiliyor ve gitmesine izin veriyor, fakat Christine yanılmaz kadınlık içgüdüsüyle, adamın, arkasından baktığını iliklerine varıncaya kadar bütün bedeninde hissediyor; otel yoluna dönerken farkından olmadan bedenini geriyor. Bir erkeğin kendisini çok güzel bulması ve belki de arzulamasıyla yaşadığı bu hoş sürpriz, dağ çiçeklerinin keskin kokusu ve buram buram doğa kokan serin havanın hayat veren aroması gibi kanına işliyor.</p>
		<p>Salona girdikten sonra bile içindeki coşku seli kabarmaya devam ediyor. İçeriye hapsedilmiş bu hava birdenbire ona sıkıcı geliyor, üzerindekiler dar gelmeye ve ağırlık yapmaya başlıyor. Vestiyerin önüne geliyor ve kepini, kazağını, kemerini, kendisine dar gelen ve sıkıntı veren ne varsa hepsini çıkarıyor; en iyisi, elbiselerini şu yanan ve tahrik olmuş bedeninden çekip çıkarması. Kahvaltı masalarında oturmakta olan iki yaşlı insan, Christine’nin keskin adımlarla hızla salona girişini hayretle görüyor; yanakları ateş gibi olmuş, burun delikleri titriyor, dünden bu yana daha büyümüş, daha sağlıklı ve daha hareketli. Hâlâ tazeliğini koruyan ve üzerindeki parlak buz taneleri çözülmeye yüz tutmuş bir demet Alp çiçeğini teyzesinin önüne koyuyor: “Bunları senin için kendi ellerimle topladım, şu yukarıdaki... dağın adını bile bilmiyorum, öylece çıkıverdim oraya, ah görseniz,” –derin bir soluk alıyor– “bir harikaydı.” Teyzesi ona hayranlıkla bakıyor. “Seni şeytan seni! Yataktan kalkıp kahvaltı bile yapmadan doğrudan dağlara koşmak da nereden aklına geldi! Senin bu yaptığın şey bizler için de iyi bir örnek oldu, bu, bütün masajlardan çok daha iyi. Şunun yüzüne bir bak Anthony, az kalsın onu tanıyamayacaktım. Dağ havası yanaklarına nasıl da işlemiş. Yanakların kıpkırmızı olmuş, yanıyorsun sen çocuğum! Ama şimdi anlat bakalım, bu güzel çiçekleri nereden topladın?” Christine anlatmaya başlıyor ve bu arada ne kadar hızlı, ne kadar iştahlı, ne kadar çok yediğinin farkında olmuyor. Tereyağı, bal ve marmelat kâseleri birer birer boşalıyor, ihtiyar adam hafif hafif gülümseyen garsona gözüyle işaret ederek, ekmek sepetini o lezzetli beyaz çöreklerle yeniden doldurmasını söylüyor. Fakat Christine duygu sarhoşluğu içinde eniştesinin ve teyzesinin kendisinin iştahla yemek yemesine bakıp kıs kıs güldüklerini fark etmiyor, yalnızca buz kesilmiş yanaklarının tatlı tatlı yandığını duyumsuyor. Bedeni gevşemiş, bir yandan ağzındakini çiğniyor öte yandan da hasır koltuğa gömülmüş, heyecanlı heyecanlı anlatıyor; iki insanın gülen yüzleri onu yüreklendiriyor ve içindeki coşku giderek daha da kabarıyor ve o, çevresindekilerin şaşkın bakışlarını önemsemeden sabah yaşadıklarını anlatırken, kollarını genişçe gerip yana açıyor: “Ah, teyzeciğim, yaşamanın ne demek olduğunu sanki ilk kez öğrenmiş gibiyim.”</p>
		<p>Duygularını harekete geçiren bu coşku seli bütün gün boyunca bir sahilden ötekine sürüklüyor onu. Saat on, Christine hâlâ kahvaltı masasının başında, içi beyaz çörek dolu sepet boşalmış, dağ havası karnını iyice acıktırmış olmalı ki masanın üstünde ne varsa hepsini silip süpürdü; biraz sonra General Elkins geliyor, üzerinde göz kamaştırıcı bir elbise var, Christine’ye dün akşam dans ederken söz verdiği otomobil gezintisini anımsatıyor. Adam, arkasından saygıyla yürüyerek Christine’yi arabasına götürüyor; İngiliz marka birinci sınıf çok özel bir araba, her tarafı nikelajlı ve cilalı, pırıl pırıl parıldıyor, şoförü bile açıkgözlü ve sinekkaydı tıraşlı tam bir İngiliz beyefendisi; General Elkins, Christine’nin oturacağı koltuğu ayarlıyor, üzerine temiz bir örtü örtüyor ve daha sonra şapkasını çıkarıp onu bir kere daha selamlayarak yanına oturuyor. Christine kendisine gösterilen saygıdan dolayı biraz tedirginlik duyuyor, adamın bu alçakgönüllülüğü karşısında kendisini bir dolandırıcı gibi hissediyor, ben kimim ki bana böyle davranıyor, diye düşünüyor. Tanrım, posta memuresi olarak kürsünün önündeki eski koltuğa oturduğumu, aptal ve bayağı işler yaptığımı bir anlarsa! Fakat şoförün gaza basması ve arabanın hızlanmasıyla birlikte bütün acılar birer birer kayboluyor. Motorun henüz daha tam yol almadığı kaplıcalar merkezinin dar caddelerinde ilerlerken, yabancı insanların durup markasıyla burada bile dikkat çeken bu görkemli arabayı hayranlıkla seyrettiklerini, arabanın gerçek sahibi sanarak kıskançlık dolu bakışlarını kendisine yönelttiklerini, çocuksu bir gururla fark ediyor. General Elkins ona bölge hakkında bilgi veriyor ve diplomalı bir coğrafyacı olarak bütün uzmanların yaptıkları gibi belki çok fazla ayrıntıya giriyor, fakat Christine’nin kendisini ilgiyle dinlemesi onu neşelendirmişe benziyor. Soluk yüzündeki İngiliz soğukluğu yavaş yavaş kayboluyor; Christine’nin gördüğü her yeni manzara karşısında coşkuyla kendisine dönüp, “Ah, ne kadar güzel,” ya da “Çok harika, değil mi?” demesini izlerken, yüzünde beliren tatlı bir gülümseyiş, soğuk ve ince dudaklarını sevimli hale getiriyor. Gülümseyen melankolik bakışları kaçamak biçimde genç kızın körpe bedeninde tekrar tekrar dolaşıyor ve adamın çekingenliği Christine’nin içindeki fırtınalar denizinde kaybolup gidiyor. Şoför giderek daha da hızlı kullanmaya başlıyor arabayı. Pırıl pırıl araba sanki yumuşak bir halı üstünde gidiyormuş gibi sessiz, yokuşları tırmanırken en küçük bir zorlama hissedilmiyor, en tehlikeli virajlara bile çok yumuşak giriyor, rahat  uyum sağlıyor, yalnızca giderek azgınlaşan rüzgâr, hızlarının çok yükseldiğini haber veriyor ve böylece güvenlikte olmanın verdiği o güzel duygu sürat yapma çılgınlığıyla birbirine karışıyor. Vadi giderek kaybolmaya başlıyor, yalçın kayalıklar ta içlere kadar girmiş, şoför arabayı sonunda güzel manzaralı bir yerde durduruyor. “Maloja burası işte,” diyor General Elkins ve Christine’yi son derece nazik bir biçimde arabadan indiriyor. Aşağıya bakış bir harika; yol, hepsi birer sanat eseri olan virajlarıyla hızla akan bir dere gibi kıvrıla kıvrıla aşağıya iniyor; insan dağların burada yorgun düştüklerini hissediyor, daha fazla yükselecek ve sivrileşecek güçleri kalmamış, aniden aşağıya, uzaktaki belli belirsiz vadiye inivermişler sanki. “Bak, ova işte oradan başlıyor, İtalya toprakları oradan başlıyor,” diyor General Elkins, Christine’ye. “Ah, İtalya,” diye yerinde zıp zıp zıplıyor Christine, “bu kadar yakın demek, gerçekten de bu kadar yakın mı?” Bu şaşkınlık ve ani heyecan, Christine’nin içindeki gizli özlemi, güçlü bir isteği açığa çıkarıyor, öyle ki General Elkins sormadan edemiyor: “İtalya’yı hiç görmediniz mi?” “Hayır, hiç görmedim,” diyor Christine. Bu “hiç” sözcüğünü öylesine içten, öylesine sıcak ve özlem dolu bir ifadeyle dile getiriyor ki, içindeki gizli korku, İtalya’ya gidememe, oraları görememe korkusu, yüzünden açıkça okunuyor. Christine sohbetin dozunu kaçırdığının hemen farkına varıyor ve bundan dolayı çok utanıyor, yoksul bir kız olduğunun anlaşılmaması için sohbetin seyrini değiştirmeye çalışıyor ve adama aptalca bir soru soruyor: “Siz oraları gördünüz, değil mi General?” General ciddi ve biraz da hüzünlü bir yüz ifadesiyle gülümseyerek, “Nereleri gezmedim, nereleri görmedim ki? Üç kez dünya turuna çıktım, yaşlı biri olduğumu unutmayın,” diye yanıtlıyor. “Hayır, hayır,” diye karşı çıkıyor Christine ve birden bir korkuya kapılıyor. “Böyle bir şeyi nasıl söyleyebiliyorsunuz!” Bu korku o kadar gerçek, genç kızın karşı çıkışı o kadar içten oluyor ki altmış sekiz yaşındaki adam birdenbire yanaklarının yandığını hissediyor. Böylesine sıcak ve tutkulu bir konuşmaya belki de bir daha hiç tanık olamayacaktı. Farkında olmadan sesi yumuşuyor. “Gözleriniz çok taze Miss van Boolen, bu yüzden her şeyi olduğundan daha genç görüyorsunuz. Umarım benimle ilgili olarak söylediklerinizde haklısınızdır. Kır saçlarıma rağmen belki de öyle yaşlı biri değilim ben. Ama yine de İtalya’yı görmeyi çok istiyorum diyemem artık.” Adam, Christine’nin yüzüne tekrar tekrar bakıyor, gözlerinde yaşlı erkeklerin genç kızlar karşısında sık sık kapıldıkları bir korku var, genç olmadıkları için anlayış görememe korkusu bu. Christine adamın kendisini böyle bir korku hali içerisinde seyretmesi karşısında tuhaf bir duyguya kapılıyor. Birdenbire, iki büklüm olmuş yaşlı babasının dizlerinin dibinde oturup beyaz saçlarını şefkatle okşadığını ve bundan ne kadar çok keyif aldığını anımsıyor: İşte şimdi Christine’nin üzerinde dolaşan bakışlar, sıcacık ve şükran duygusu ifade eden o bakışların aynısı. Lord Elkins dönüş yolunda çok az konuşuyor, sürekli bir şeyler düşünüyor, içinde gizli bir korku var. Araba otelin önüne geldiğinde bir ok gibi yerinden fırlıyor, şoförden önce davranıp kapıyı kendisi açıyor ve Christine’nin arabadan inmesine yardım ediyor. Christine’nin dudakları kendisine teşekkür etmek için harekete geçmeden önce, “Bu güzel gezinti için size çok teşekkür ederim, yıllardan beri yaptığım en güzel gezintiydi,” diyor.</p>
		<p>Christine sofrada teyzesine, General Elkins’in ne kadar iyi, ne kadar candan biri olduğunu coşkuyla anlatıyor. Teyzesi başıyla onaylayarak, “Onu biraz neşelendirmiş olman çok iyi, çok mutsuz biriydi, kendisi Tibet’te keşif gezisindeyken karısı genç yaşta öldü. Haber kendisine ulaşmadığı için karısına dört ay boyunca her gün mektup yazdı, ancak döndükten sonra, yolladığı mektupların açılmadığını gördü. Biricik oğlu da Soissons’da, kendisinin de yaralandığı o korkunç Alman bombardımanı sırasında öldü. Nottingham’daki kocaman şatosunda şimdi yalnız başına yaşıyor. Böyle çok seyahat etmesinin nedenini anlayabiliyorum, sürekli bu kötü anılardan kaçıyor. Fakat sen ona hiçbir şey hissettirme, bundan hiç söz etme, çünkü hemen gözleri yaşarmaya başlıyor,” diyor.  Teyzesinin söyledikleri Christine’yi çok duygulandırıyor. Burada, bu seçkinler dünyasında da mutsuz insanların olabileceği hiç aklına gelmemişti, burada herkesin mutlu olması gerektiğini düşünüyordu. En iyisi, ayağa kalkıp, içindeki üzüntüsünü davranışlarıyla gizlemeye çalışan adamın yanına gitmek ve onun acılarını paylaşmak, diye geçiriyor içinden. Farkında olmadan yemek salonunun öbür ucuna kayıyor gözleri. Yaşlı adam orada bir asker disipliniyle, yapayalnız oturmaktadır. Rastlantıya bak, o da gözlerini bu tarafa çeviriyor. Bakışları birbiriyle kesişir kesişmez, adam oturduğu yerden hafifçe doğrularak Christine’yi selamlıyor. Christine, adamın bu büyük ve pırıl pırıl parıldayan lüks salonda yalnız başına oturmasına çok üzülüyor. Böylesine mükemmel bir insana iyi davranması gerektiğini düşünüyor.</p>
		<p>Fakat burada insanın yalnız yaşayan birini düşünmesi için çok fazla fırsatı olmuyor, zaman öyle çabuk geçiyor ki, Christine bu baş döndürücü yeni dünyada beklenmedik pek çok sürprizle karşılaşıyor: Bir dakika geçmiyor ki yeni bir olayla karşılaşmasın, yeni bir mutluluk serüveni yaşamasın. Kahvaltıdan sonra teyzesi ve eniştesi kısa bir öğle sonu istirahatı için odalarına çekilince, Christine terastaki yumuşak koltuklardan birine oturup yaşadığı değişimi düşlemek istiyor. Ancak koltuğa yaslanıp da dolu dolu geçen günün resimleri gözünün önünden birer birer geçmeye başlar başlamaz, dün birlikte dans ettikleri keskin bakışlı Alman mühendis birden karşısına dikiliyor ve, “Hadi kalk, seni bizim masaya götüreyim, arkadaşlar seni tanıştırmamı rica ettiler benden,” diyerek kocaman elini uzatıyor ona. Her ne kadar kendisine güveni tam olmasa ve yeni olan her şeyden hâlâ korksa da kaba bir izlenim verme korkusunu yenerek mühendisin isteğine uyuyor ve bir grup genç insanın neşeli neşeli sohbet ettiği masaya geliyor. Christine, mühendisin kendisini masadakilere Fräulein von Boolen diye takdim etmesinden büyük tedirginlik duyuyor, çünkü eniştesinin Hollandalı adı bir Alman soylusuyla yer değiştiriyor ve bu durum, oturanların kendisine –Christine bunu masadakilerin kibarca ayağa kalkmasından anlıyor– özel bir saygı göstermelerine neden oluyor, öyle anlaşılıyor ki bu ad ister istemez Almanya’nın en zengin ailesini, Krupp-Bohlen’leri çağrıştırıyor onlara. Christine yüzünün kızardığını hissediyor: Tanrı aşkına, bu adam neler söylüyor böyle, neden beni Fräulein von Boolen diye takdim etti? Ancak onu düzeltmek de istemiyor, ilk kez karşılaştığı bu kibar insanların önünde, içlerinden birini yalancılıkla suçlamak, hayır ben Fräulein von Boolen değilim, benim adım Hoflehner demek istemiyor. Parmak uçlarına basmış, sinirinden titreyerek istemeden katıldığı bu yalanı hoş görmeye çalışıyor. Bu genç insanların hepsi de –Mannheimlı hafifmeşrep genç bir kız, Viyanalı bir doktor, bir Fransız banka müdürünün oğlu, biraz şamatacı bir Amerikalı ve adlarını anlayamadığı birkaç kişi– Christine’yle ilgilenmek, ona iltifat etmek için birbirleriyle yarışıyorlar: Herkes bir şeyler soruyor, aslında yalnızca onunla konuşuluyor, onunla ilgileniliyor. Christine ilk dakikalarda tutsak alınıyor sanki. Ne zaman kendisine “Fräulein von Boolen” diye seslenilse, hemen irkiliyor ve bedenine bir şeylerin saplandığını hissediyor, fakat bu genç insanların çılgınca eğlencesine yavaş yavaş kendisi de katılıyor ve onlarla, hiç çekinmeden sohbet edebilmesine çok seviniyor; burada herkes kendisine içten davranıyor, çekinmesi için bir neden var mı? Biraz sonra teyzesi geliyor, gençlerin Christine’yi aralarına aldıklarını ve ona iltifatlar yağdırdıklarını görünce çok seviniyor, gençlerin Christine’ye “Fräulein von Boolen” diye hitap etmelerinden duyduğu mutluluğu gülümseyen gözleriyle hissettiriyor. Sonunda önceden planladıkları gezintiyi anımsatıyor teyzesi, “Enişten bütün öğle sonu boyunca poker masasından kalkmayacağına göre, biz ikimiz yapacağız gezintimizi,” diyor ve dışarıya çıkıyorlar. Acaba bu, dün üzerinde yürüdükleri cadde mi gerçekten, yoksa genişleyen ufku mu her şeyi olduğundan daha berrak ve daha sevimli görmesini sağlıyor? Her ne olursa olsun, dün üzerinde yürüdükleri yol şimdi yepyeni bir yolmuş gibi görünüyor Christine’ye, doğa da daha renkli, daha büyüleyici, dağlar daha da büyümüş sanki, çayırlıklar daha yeşil ya da daha gür, hava daha temiz ve berrak, bütün insanlar güzelleşmiş gibi, gözleri daha canlı, daha içten ve daha güvenilir olmuşlar. Gözüne yabancı olan ne varsa, dünden bu yana kaybolmuş, şimdi gururla otellerin dev bloklarını inceliyor, hiçbiri kendi kaldığı otelden daha güzel ve görkemli değil, lüks arabalardan inen o narin bacaklı ve parfüm kokan kadınlar, kendisinin de lüks bir arabada dolaştığından bu yana, artık öyle doğaüstü yaratıklar ya da başka bir sınıfa mensup kişiler gibi görünmüyor gözüne. İnsanların arasında artık ilgisiz ve uyumsuz biri gibi hissetmiyor kendisini, farkında olmadan, sportmen görünümlü ve havalı kızların kendilerinden emin yürüyüşlerini taklit etmeye çalışıyor. Dinlenmek için bir pastaneye giriyorlar: Christine’nin, önüne konulanları büyük bir iştahla yemesini teyzesi bir kez daha hayranlıkla izliyor. Bu kadar çok yemesinin nedeni buranın temiz havası mı, yoksa Christine’nin içindeki duygu ateşi kimyasal bir yanmaya uğruyor da bedeni kaybolan enerjiyi yeniden kazanmak zorunda mı kalıyor; her ne ise, Christine hiç zorlanmadan yanında sıcak çikolata, üzerine bal sürülmüş üç-dört küçük ekmeği, çeşit çeşit çikolatalı şekerleri ve daha pek çok kremalı kurabiye ve tatlıyı silip süpürüyor: Bu hayvansal iştahıyla yılların açlığını gidermek istiyor sanki, sürekli yiyor, konuşuyor, çevresine bakınıyor ve yine yiyor. Ara sıra, yan masalarda oturan erkeklerin bakışlarını merakla kendisine yönelttiklerini seziyor, bilinçsizce göğsünü geriyor, başını yukarıya kaldırıyor ve kendisine yönelen bu meraklı ve sıcak bakışlara gülümseyerek karşılık veriyor: Kim oluyorsunuz da bana kur yapıyorsunuz, benim kim olduğumu biliyor musunuz?</p>
		<p>Bir mağazaya girip yeni bir alışveriş daha yaptıktan sonra, saat altıya doğru otele geliyorlar. Teyzesi, Christine’nin gardırobunda bulunmayan pek çok şeyi satın almıştı ona. Şimdi iyilik meleği teyze, yeğeninin elini tutuyor ve şöyle diyor: “Şimdi benim yapmam gereken zor bir görevi senin üstlenmeni istiyorum! Medeni cesaretin var mı?” Christine gülüyor. Burada zor olan şey ne olabilir ki? Bu dağın başında, bu zenginler dünyasında hani her şey bir oyundu. “Hayır, bunun kolay bir şey olduğunu düşünmemelisin! Löwenhöhle’ye gidecek ve Anthony’yi kumar masasının başından kaldırıp getireceksin. Çok dikkatli olmalısın, çünkü Anthony oyun masasında rahatsız edilmekten hiç hoşlanmaz, zaman zaman öfkelenip homurdandığı da olur. Ama ödün veremem, doktoru da söyledi, haplarını yemeklerden bir saat önce alması gerekiyor, üstelik o havasız odada dörtten altıya kadar poker oynadığı yeter. Unutma, birinci kat, 112 numaralı daire, petrol kralı Mister Vornemann’ın dairesi. Bu dairenin kapısını çal ve Anthony’ye benim isteğimle geldiğini söyle, o her şeyi anlar. Belki sana biraz homurdanacak, ama hayır sana homurdanmaz! Sana karşı henüz saygılı.”</p>
		<p>Christine bu görevi pek de isteyerek üstlenmiyor. Eniştesi oyun oynamayı seviyorsa, neden onu rahatsız etsin! Fakat teyzesinin ricasını da geri çeviremiyor ve gidip söylenen dairenin kapısını çalıyor. Beyler hep birden, üzerinde tuhaf tuhaf kareler ve rakamların yer aldığı yeşil örtülü dikdörtgen masadan başlarını kaldırıp Christine’ye bakıyor: Genç kızlar buraya pek seyrek gelir. Eniştesi önce şaşırıyor, ancak daha sonra gülmeye başlıyor. “Evet, <em>I see</em><a class="si-noteref epub-type_noteref" href="#f10" id="ref_f10">10</a>, beni alıp götürmen için seni buraya Claire yolladı! Sayın beyler, işte bu benim yeğenim! Oyunu bitirmem için onu buraya karım yolladı; on dakika daha” –saatini çıkarıp bakıyor– “oynamayı öneriyorum. Buna izin verirsin herhalde?” Christine gülümsüyor sadece. Anthony, “Peki peki, sorumluluğu ben üzerime alıyorum,” diyerek masadakilere otoritesini göstermeye çalışıyor. “Şimdi sessiz ol! Yanıma otur ve bana şans getir, bugün buna çok ihtiyacım var.” Christine ürkek bakışlarla onun arkasına oturuyor. Oynanan oyundan hiçbir şey anlamıyor. Küreğe ya da kızağa benzeyen uzunca bir şeyi birisi elinde tutuyor ve içinden kart çekiyor, bir şeyler söyleniyor ve daha sonra beyaz, kırmızı, yeşil ve sarı renkli yuvarlak selüloit pullar ortaya sürülüyor ve tekrar alınıyor, tırmık gibi bir alet onları topluyor. Aslında can sıkıcı bir şey, diye düşünüyor Christine; bu kadar seçkin ve zengin insanın masanın etrafında oturup böyle yuvarlak şeylerle oynamaları çok komik; fakat burada, eniştesinin gölgesinde dünyanın en zengin insanlarının yanında oturmaktan yine de çok mutlu, adamların çok zengin oldukları parmaklarındaki elmas yüzüklerden, altın kalemlerinden, sert ve kararlı yüz ifadelerinden ve hatta yumruklarından, oturumlarda gerektiğinde masaya çekiç gibi inmesini bilen yumruklarından açıkça belli oluyor; Christine adamlara saygıyla bakıyor ve zaten anlamadığı oyuna dikkat bile etmiyor, eniştesi aniden kendisine dönerek, “Şu kâğıdı alayım mı?” diye sorduğunda, onun yüzüne aptal aptal bakıyor. Fakat Christine yine de bir şeyi çok iyi anlamıştı, masadakilerden biri kasayı tutuyor ve ötekilere rest çekerek ortaya sürülen parayı artırıyor. Acaba eniştesinin alayım mı diye kendisine sorduğu kâğıdı, evet al dese miydi? Hayır, Tanrı aşkına hayır! Sorumluluk üstlenmemeliydi. Fakat korkak davrandığı için kendisinden utanıyor ve bu nedenle kararsız ve yarı anlaşılır bir “evet” sözcüğü çıkıyor ağzından. “Güzel, sorumluluk sana ait olmak üzere,” diyor eniştesi şaka yaparak, “kazanacağım parayı aramızda paylaşacağız.” Kart dağıtma işi yeniden başlıyor, Christine hiçbir şey anlamıyor, fakat eniştesinin kazanacağını hissediyor, çünkü o giderek daha hızlı hareket ediyor ve tuhaf tuhaf sesler çıkarıyor boğazından, görünüşüne bakılırsa çok eğleniyor, sonunda küreği yanındakine veriyor ve Christine’ye dönüyor: “Harika bir iş becerdin. Bu nedenle kazandığım paranın yarısı senin, al, işte senin payın.” Önünde yığınla duran pullardan birkaç tanesini, iki sarı, üç kırmızı ve bir de beyaz pulu Christine’ye veriyor, Christine hiçbir şey düşünmeden alıyor onları gülümseyerek. “Beş dakika daha,” diyor beylerden biri, önündeki saatine bakarak. “Devam devam, yoruldum demek yok.” Beş dakika çabuk geçiyor, ayağa kalkıyorlar, birbirlerine pul verip pul alıyor ve onları parayla değiştiriyorlar. Christine pullarını masaya koymuş, saygıyla kapıda beklemektedir. Bu sırada eniştesi sesleniyor ona: “Buraya gel, paranı aldın mı?” Christine eniştesinin ne söylediğini tam olarak anlamadan onun yanına geliyor. “Kasaya git ve pullarını paraya çevirt.” Kendisine söyleneni Christine hâlâ anlamıyor, bunun üzere eniştesi elinden tutarak beylerden birine götürüyor onu, bu bey onun yüzüne şöyle bir baktıktan sonra, “İki yüz elli beş,” diyor ve iki adet yüz franklık, bir adet ellilik banknotu ve bir adet de gümüş beşliği ona uzatıyor. Christine çok şaşırıyor, gözlerini, adamın yeşil örtülü masanın üzerine koyduğu paraya dikmiş, alıp almaması konusunda kendisine yardım etmesi için eniştesinin yüzüne bakıyor. “Hadi al,” diyor eniştesi biraz da sinirlenerek, “bu senin payın! Gidelim artık, geç kalmamalıyız.”</p>
		<p>Christine üç banknotu ve gümüş beşliği avucunun içinde sıkı sıkı tutuyor. Olanlara bir türlü inanamıyor. Odasında, eline tutuşturulan bu gökkuşağı rengindeki ve dikdörtgen biçimindeki kâğıtlara tekrar tekrar ve kendinden geçercesine bakıyor. İki yüz elli beş frank, kaç şilin ettiğini hemen hesaplıyor, aşağı yukarı üç yüz elli şilin ediyor; bu kadar parayı kazanmak için Christine memleketinde üç ay, tam çeyrek yıl çalışmak zorunda, hem de saat 8’den 12’ye ve 2’den 6’ya kadar sürekli işinin başında olması ve hiç durmadan çalışması gerekiyor, ama burada on dakika içinde bu para rahatlıkla kazanılıp insanın avucunun içinde olabiliyor. Bu gerçek olabilir mi? Bu haksızlık değil mi? Anlaşılması zor bir durum! Ama banknotlar avucunun içinde, onların sıcaklığını duyuyor, onlar kendisine ait, eniştesi onlar senin dememiş miydi, evet bu paralar kendisine, yeni benliğine, içindeki yeni ve anlaşılmaz kişiliğe ait. Christine’nin hiçbir zaman bu kadar çok parası olmamış, hiçbir zaman bu kadar parayı bir arada görmemişti. Karışık bir duygu tüm bedenini sarıyor ve iliklerine kadar işliyor, yarı korku, yarı sevinç gibi bir şey; Christine bu korkutucu, aynı zamanda da ruhunu okşayan banknotları, sanki çalınacaklarmış gibi hemen bavula koyup kilitliyor, çünkü evlerinde zar zor biriktirdikleri koyu renkli ağır metal paraların burada savururcasına insanın üstüne atılmasını vicdanı kabul edemiyor; bir cinayet karşısında duyulan korku gibi derin bir korkuya kapılıyor, bu korku giderek bütün benliğini sarıyor ve bedeninin en uç bölgelerine kadar giriyor; bir şeyler söylemek istiyor, ancak bunun için zaman kalmıyor, teyzesinin verdiği o pahalı üç elbisenin birini seçip giymek ve aşağıya, salona inmek, eğlenmek, kendinden geçmek ve savurganlık denizinin göz kamaştırıcı akıntısına kapılmak zorunda.</p>
		<p class="gap-twice">Değişimin gizemli gücü tek bir isimde gizli; bu isim önce parmağa takılan bir yüzük gibi herhangi bir sorumluluk yüklemeyen ve rastlantısal bir olaymış gibi geliyor, ancak sihirli gücü giderek artan bir oranda bilinçaltına yerleşiyor ve bir insanın düşsel varlığını temelden sarsıyor. Christine, kendisine yeni adı von Boolen’le hitap edilmesini ilk günlerde gizli bir coşkuyla karşılıyor. (Ah, siz beni tanımıyorsunuz! Kim olduğumu bir bilseydiniz!) Onun için bu adın maskeli balolarda takılan bir maskeden farkı yok. Fakat Christine kısa zaman sonra istemeyerek sürdürdüğü bu yalanı unutuyor ve kendi kendisini kandırmaya başlıyor. Başlangıçta, zengin bir yabancı sanılıp soylular gibi hitap edilmesinden utanırken, bir gün sonra von Boolen adı içini gıdıklamaya, ruhunu okşamaya başlıyor, ikinci ve üçüncü günde ise artık bütünüyle kanıksanıyor ve çok doğal gelmeye başlıyor. Salondaki beylerden biri ön adını sorduğunda, Christine adının (evde Christi diye çağrılıyor), ödünç aldığı bu unvanın yanında çok uyumsuz kaldığının farkındalığıyla, “Christiane,” diye yanıtlıyor; böylece oteldeki herkes onu şimdi “Christiane von Boolen” diye biliyor. Bu adla tanıştırılıyor, bu adla selamlanıyor, bu lüks otele, mobilya ve ışıklarıyla göz kamaştıran odaya, paranın har vurup harman savrulduğu bu yeni dünyaya ve onun baş döndürücü çılgınlığına nasıl hemen uyum sağlayıp alıştıysa, bu yeni ada da çok rahat alışıyor, onu hiç zorlanmadan benimsiyor. Kim olduğunu bilen birisi aniden karşısına çıkıp kendisine Fräulein Hoflehner diye seslense, damda dolaşan bir uyurgezer gibi korkar ve uykusunda dolaştığı evin çatısından aşağıya düşerdi; Christine bu yeni ada işte böylesine alışmış, başka biri olduğuna, başka bir kişilik kazandığına böylesine inanmış bulunuyor.</p>
		<p>Fakat burada geçirdiği şu bir-iki gün içersinde gerçekten farklı biri olmuş mudur, Alplerin yüksek havası onun üzerinde farklı bir etki yapmış mıdır, burada bolca yediği nefis yemekler kanındaki hücreleri değiştirip renklendirmiş midir? Evet, bu yadsınamaz bir gerçek, Christiane von Boolen şimdi tamamen farklı biri olmuştur, daha genç ve daha güzel, posta memuresi Hoflehner’e hiç benzemiyor artık. Dağ güneşi, kül sarısı solgun tenini yakmış, onu Kızılderililere benzetmişti; kasları gergin, ensesi daha dik durmaktadır; serin dağ havası onu dinçleştirmiş, bedenini gevşetmişti; bu yeni güç ve ani gençleşme duygusu sürekli varlığını hissettiriyor, çünkü inip kalkan göğsünün altındaki kalbi daha ateşli çarpmakta, içindeki coşku seli sürekli kabarmakta ve onu bir duygudan ötekine sürüklemektedir. Kendi halinde bir köşede oturup rahatına bakmak birdenbire zor gelmeye başlıyor, sürekli arabaya binip gezmeye gitmek ve eğlenmek istiyor; odaya bir fırtına gibi giriyor, sürekli bir şeylerle uğraşıyor, merakını gidermeye çalışıyor, bazen burada bazen orada, bazen kapıdan dışarı çıkıyor, bazen içeriye giriyor, bazen merdivenlerden yukarı çıkıyor, bazen aşağıya iniyor, basamakları adım adım değil, aksine, sanki bir şeyler kaçıracakmış gibi üçer üçer atlayarak çıkıyor, içinde kopan fırtına bir türlü dinmek bilmiyor. Elleri sürekli birilerine dokunmak ya da bir şeyleri tutmak istiyor, yüksek sesle gülüp kahkahalar atmamak ya da haykırmamak için zaman zaman kollarını geriyor ve boşluğa doğru açılmak zorunda kalıyor. İçinde yanmakta olan gençlik ateşinin verdiği heyecan öyle büyük ve öyle güçlü ki kim ona yaklaşsa, kendisini hemen bir coşku, bir sevinç kasırgasının içinde buluyor. Nerede otursa, kimlerle birlikte olsa kahkahalar atıyor ve çevresine neşe saçıyor; sürekli gülüyor ve güldürüyor, yalnızca teyzesi ve eniştesi değil, hiç tanımadığı yabancı konuklar da hayranlıkla izliyor onun bitmek tükenmek bilmeyen coşkusunu. Pencereye fırlatılan bir taşın camı kırıp şangırdayarak içeriye düşmesi gibi giriyor otel kapısından içeriye, döner kapıyı öyle hızlı çarpıyor ki kapı arkasından bir topaç gibi dönüyor, kapıyı tutup durdurmak isteyen uşağın yüzüne gülümseyerek omuzlarını okşuyor; bir hamleyle başındaki kepi, ikinci bir hamleyle de kazağını çıkarıyor, kısacası ona dar gelen, içindeki coşku selinin kabarmasına engel olan ne varsa, hepsini çıkarıp atıyor üzerinden. Sonra aynanın karşısına geçiyor ve süslenmeye, kendisine çekidüzen vermeye başlıyor: Elbisesindeki kırışıklıkları düzeltiyor, dağılmış yelesini kabartıyor ve saçlarının arkaya dökülmesini sağlıyor, soğuk rüzgârın etkisiyle kıpkırmızı olmuş yanaklarla doğruca tanıdık bir masaya yöneliyor ve hemen koyu bir sohbete dalıyor. Her zaman anlatacak bir şeyleri var, hep bir şeyler görmüş, başından ilginç şeyler geçmiştir hep, gördüğü ve yaşadığı her şey onun için harika ve etkileyici, gördüğü her yeni şey onu büyülüyor ve içindeki coşku selinin kabarmasını sağlıyor; daha önce hiç görmediği, kendisine bütünüyle yabancı olan şeyleri bile duyumsuyor; böylesine derin duygular besleyen bir insanın duygularını baskı altına alıp başkalarına anlatmaması mümkün mü? Bir köpek görse sevip okşamadan geçemiyor, gördüğü her çocuğu kucağına alıp yanaklarını okşuyor, karşılaştığı her hizmetçi kızın ve garsonun gönüllerini okşayacak sözcükleri hep hazır. Ne zaman birisinin suratını asmış, üzgün üzgün oturduğunu görse, hemen yaklaşıyor ve onunla ilgileniyor; gördüğü her elbiseye, her yüzüğe ve sigara tabakasına hayran kalıyor, onları eline alıp kendinden geçercesine seyrediyor. Yapılan her türlü şakaya gülüyor, yediği her yemeğin tadını çıkarıyor, karşılaştığı her insanı neşeli, her türlü ortamı eğlenceli buluyor: Burada, bu zenginler dünyasındaki her şey çok güzel, içinde çağlayan mutluluk selinin durması olası değil, onunla birlikte oturan herkes, ister istemez onun bu coşkusuna katılıyor ve onunla birlikte sürükleniyor; derin koltuğunda oturmakta olan asık suratlı müşavir kadın bile monoklünün arkasından onu seyrediyor, gülümseyen gözlerinde ona duyduğu hayranlık var, o asker disiplinli kapıcı bile giriş çıkışlarında güler yüzle ve saygıyla eğilip onu selamlıyor, ne zaman oturmak istese, beyaz gömlekli garsonlar koşarak geliyor ve koltuğunu düzeltiyorlar, özellikle de yaşlı ve sert görünümlü insanlar, Christine’nin bu neşesine ve dostça yaklaşımına hayran kalıyor. Onun bu coşkusuna ve saf görüntüsüne bakıp başlarını sallayarak şaşkınlıklarını ifade edenler de olmasına rağmen, Christine kendisine dostça yönelen ve masalarına davet eden sıcak bakışların farkında, zaten üç-dört gün sonra Lord Elkins onunla ilgili olarak genel bir değerlendirmede bulunuyor; Fräulein van Boolen herkesin gözünde –otelde çalışan uşaklara ve asansör görevlilerine varıncaya kadar– çok güzel ve çok içten biri, <em>a charming girl</em>. Christine kendisine yöneltilen bakışlardan bunu açıkça anlıyor, kendisine değer verilmesinin, kendisiyle tanışılıp konuşulmak istenmesinin keyfini çıkarıyor ve gördüğü bu büyük ilgi sayesinde mutlu yaşamında daha da mutlu oluyor.</p>
		<p>Oteldeki konuklar arasında Christine’ye özel bir ilgi gösteren, ona açıktan açığa kur yapan General Elkins oluyor, tehlikeli yaş sınırı olan elliyi çoktan aşmış bulunan bu duygu yüklü ve yaşlanma korkusu içindeki adam, Christine’ye yaklaşmak için sürekli fırsat kolluyor. Hatta teyzesi bile adamın gençlere özgü canlı elbiseler giydiğinin, daha renkli kravatlar taktığının farkında, şakaklarındaki kırlaşmış saçların (Acaba yanılıyor olabilir mi?) yapay bir biçimde yeniden siyahlaştığını düşünüyor. Sık sık ve dikkat çekici bir biçimde, bahaneler uydurup teyzenin masasına geliyor ve hanımların odalarına her gün çiçek yolluyor; okuması için Christine’ye kitaplar getiriyor, özellikle satın aldığı Almanca kitaplar; Christine bir sohbet sırasında, bu dağa çıkmayı ilk kez kimlerin göze aldığını sorduğu için Matter Doruğu tırmanışları ve Sven Hedin’in Tibet keşif seyahatiyle ilgili kitaplarını veriyor ona. Aniden bastıran yağmurun her türlü geziyi engellediği bir öğle öncesi, Christine’yle birlikte salonun bir köşesine çekiliyor ve ona evinin, bahçesinin ve köpeklerinin resimlerini gösteriyor. Ev, Normandiyalılar döneminden kalma, yüksek duvarları olan tuhaf bir şato görünümünde, savaş kulelerinin duvarlarını sarmaşıklar çepeçevre sarmış, iç mekânda eski moda şöminelerin, çerçeveli aile resimlerinin, gemi modellerinin ve heykellerle süslü sütunların bulunduğu geniş geniş salonlar göze çarpıyor; orada kışları yapayalnız oturmak çok sıkıcı olmalı, diye düşünüyor Christine, adam sanki Christine’nin aklından geçenleri tahmin etmiş gibi, bir ara da bağlı av köpeklerinin yer aldığı resmi işaret ederek, “Eğer bunlar olmasaydı, şimdi orada yapayalnız oturuyor olacaktım,” diyor ve böylece eşinin ve oğlunun ölmüş olduğunun ilk işaretini vermiş oluyor. Ürkek bakışlarını kendisine yönelttiğini görür görmez (adam hemen başını öne eğiyor ve yeniden resimlere bakıyor), hafif bir ürperti sarıyor bedenini Christine’nin: Neden söylüyor bunları, bu resimleri bana niçin gösteriyor, neden böyle tuhaf tuhaf ve çekinerek soruyor bana böyle bir İngiliz şatosunda kendimi mutlu hissedip hissetmeyeceğimi, yoksa bu zengin ve kibar adam bununla... ima etmek mi istiyor, hayır hayır, böyle bir şeyi kendisi bile aklından geçiremez. Deneyimsiz Christine, bu lordun, kendisine çok yakın görünen bu generalin, kendi dünyasına çok uzak biri olduğunu kavrayamıyor; genç bir kıza kur yapmaya, ona evlenme teklifinde bulunmaya hakkı olup olmadığından bile emin olmayan, gülünç duruma düşmekten korkan bu saçları ağarmış adamın kendisinden bir işaret, yüreklendirici bir sözcük beklediğini nasıl bilsin ki... Sıkıntısını anlasa bile, ona nasıl inansın, nasıl yardımcı olsun? Christine, adamın imalarını özel bir sempatinin işaretleri olarak görüyor, bu onu hem korkutuyor hem de mutlu ediyor. Ne zaman birlikte olsalar, karmakarışık duygularla kalkıyor oturdukları masadan, bazen kendisine yönelen ürkek bakışlardaki gerçek amacı sezer gibi oluyor, ancak daha sonra adamın katı biçimciliği Christine’nin kafasının yeniden karışmasına neden oluyor (yaşlı adam birdenbire kendisini geriye çekiyor ve Christine buna bir anlam veremiyor). Ancak bunun üzerine düşünmek zorunda olduğunu biliyor: Acaba benden ne istiyor, bu mümkün olabilir mi? Bunu iyice düşünmesi, sakin sakin düşünüp bir sonuca varması gerekiyor.</p>
		<p>Fakat burada bunu nasıl ve ne zaman düşünsün, zaman bırakmıyorlar ki. Salona girer girmez, içeride oturmakta olan o neşeli gruptan biri hemen karşısına dikiliyor ve kolundan çekerek bir yerlere götürüyor: Araba gezisi yapıyorlar, resim çekiyorlar, sohbet ediyorlar, dans edip eğleniyorlar, Christine sürekli bir koşuşturma ve heyecan içinde. Hiçbir iş yapmamanın verdiği bu eğlence ve coşku, bütün gün boyunca sürüp gidiyor; yapacak hep bir şeyleri oluyor, spor yapıyor, sigara içiyor, bir şeyler atıştırıyor, gülüyor ve güldürüyor; genç oğlanlardan biri kendisine “Fräulein von Boolen” diye seslendiğinde, bunu çok doğal karşılıyor, hayır bana bu şekilde hitap etme, demesi için bir neden var mı, bütün bu yeniyetme genç oğlanlar ve kızlar öyle tatlı, öyle içten ki böyle bir gençliği şimdiye kadar hiç tanımamıştı, hiçbir kaygıları bulunmayan, hep neşeli, şık şık elbiseler giyinen, dudaklarından espriyi hiç eksik etmeyen ve cepleri para dolu bu gençler yeni yeni heyecan ve eğlence peşindeler; Christine ne zaman onlarla birlikte otursa, hemen gramofon çalmaya başlıyor ve dansa davet ediyor; arabalar kapıda hazır bekliyor, beş-altı genç neredeyse kucak kucağa bir arabaya doluşup altmış, seksen-yüz kilometre hızla yarış yapıyo ya da bacak bacak üstüne atıp barda oturuyorlar, soğuk şeyler içiyorlar; ağızlarında sigara, tembel tembel oturan bu gençler her şeyi ayaklarına getirtiyor, çok güzel ve eğlendirici öyküler anlatıyorlar karşılıklı olarak, Christine bütün bunları çok çabuk öğreniyor ve içi öyle rahatlıyor, öyle ferahlıyor ki. Bazen damarlarında dolaşan bu tatlı sıcaklığı bir şimşek çakması gibi hissediyor içinde, özellikle akşamları dans ederken ya da karanlıkta bu çılgın gençlerden biri kendisine iyice yaklaştığında, böyle bir duyguya kapılıyor. Gençlerin arasında Christine’ye kur yapanlar da oluyor, ama bunlar bu işi açıktan açığa ve bedenine dokunarak yapıyor; Christine’nin alışık olmadığı bir aşk ilanı, arabanın içinde karanlıkta sert bir elin bacaklarını okşamasından ya da gezinti sırasında koluna girdiği oğlanın kendisine sıkıca sarılmasından gerçi biraz tedirginlik duyuyor, fakat öteki kızlar, özellikle de Amerikalı ve Mannheimlı kızlar buna ya hiç aldırış etmiyor ya da kendilerine uzanan ellere yapma diye vurarak karşılık veriyorlar; korkup karşı koymasına ne gerek var ki, mühendisin giderek daha da atak hareket ettiği ya da küçük Amerikalının bir gezinti yapmak amacıyla kendisini ormanın derinliklerine çekmeye çalıştığı nasıl olsa anlaşılacak. Christine onların bu isteklerine karşı çıkıyor gerçi, fakat yeni bir gururla, erkekler tarafından arzu edildiğini hissediyor, elbisesinin altındaki sıcacık, çıplak ve hiç el değmemiş körpe bedeninin, erkeklerin çok arzuladığı, dokunmak için can attığı bir şey olduğunu biliyor. Christine bütün bunları teninin derinliklerine kadar tatlı bir sarhoşluk içinde hissediyor, hiç tanımadığı ve tahrik edici bir maddeden yapılmış bir duygu hali bu, sürekli kur yapan ve başını döndüren şık ve büyüleyici erkeklerin çevresini sardığı şaşkın kızcağız, bir an için o tatlı sarhoşluktan uyanıyor ve korku içinde kendi kendisine soruyor: “Ben kimim? Kimim ben gerçekten?”</p>
		<p class="gap-twice">“Kimim ben gerçekten? Bu insanlar bende ne buluyor?” Şaşkınlığını bir türlü üzerinden atamayan Christine, kendisine her gün bu soruyu soruyor. Sevgi ve ilgi çekme gösterileri her gün artarak sürüyor. Sabah uykudan uyanıp gözlerini açar açmaz, hizmetçi kız, elinde Lord Elkins’in çiçekleri, odasına giriyor. Dün teyzesi bir deri çanta ve nefis bir altın kol saati armağan etti. Silezyalı çiftlik sahibi Trenkwitzler onları çiftliklerine davet etti; kısa boylu Amerikalı (kendisine armağan etmek için satın aldığı) sevimli bir altın çakmağı gizlice deri çantasının içine koydu; şu Mannheimlı genç kız öz kardeşinden daha içten davranıyor, akşamları çikolata kaplı bonbonlar getiriyor ve birlikte gece geç vakitlere kadar sohbet edip eğleniyorlar. Mühendis neredeyse yalnızca onunla dans ediyor; her gün başını döndüren yeni yeni erkekler çıkıyor karşısına, hepsi de sevecen, kendisine karşı saygılı ve içten; otelin büyük salonuna girer girmez, hemen birisi karşısına dikiliyor ve onu arabasına, bara, dansa ya da bir başka eğlenceye davet ediyor. Bir dakika bile yalnız bırakmıyorlar, boş ve can sıkıcı geçen bir saati olmuyor. Christine şaşkınlık içinde, kendi kendisine tekrar tekrar soruyor: “Kimim ben gerçekten? Yıllar boyunca insanlar caddede yanımdan geçti ve hiçbiri yüzünü bana çevirip bakmadı bile, yıllardır o köyde oturuyorum, hiç kimse bana bir şey armağan etmedi ve beni arayıp sormadı. Bu, oradakilerin çok yoksul olmalarından mı ileri geliyor, yoksulluk insanları bu kadar yorgun düşürüp diğerlerine kuşkuyla bakmalarına mı neden oluyor, yoksa içimde bir cevher vardı da birdenbire dışarıya mı çıktı? Sandığımdan da güzel, akıllı ve çekici biriydim de buna inanacak cesaretim mi yoktu? Kimim ben, kimim ben gerçekten?” Yalnız başına kaldığı kısa anlarda hep bu soruyu soruyor ve kendisinin de anlayamadığı tuhaf bir durum çıkıyor ortaya: Güven duygusu yeniden güvensizlik duygusuna dönüşüyor. Bütün bu seçkin, şık ve göz kamaştırıcı insanların onu, kendi dünyalarından biri olarak görmesine Christine, ilk günlerde sadece şaşırmış ve hayrete düşmüştü. Fakat şimdi, insanların kendisini beğendiğini, kendisinden hoşlandığını, öteki kızlardan, şu kızıl saçlı ve şık giyimli Amerikalı ve konuşkan, neşeli ve kıpır kıpır Mannheimlı kızdan daha çok ilgi çektiğini ve heyecan yarattığını sezdiği için yeniden tedirginlik duymaya başlıyor. “Bu insanlar benden ne istiyor?” diye soruyor kendi kendine ve varlığından duyduğu tedirginlik giderek artıyor, çünkü bu genç insanlarla birlikte olmak çok tuhaf geliyor; annesiyle birlikteyken erkekleri hiç düşünmemiş, onları hiç önemsememişti ve burada duyduğu tedirginliği duymamıştı. Sadece bira içerek yorgunluklarını üzerlerinden atmaya çalışan ve el şakalarıyla zaman zaman çizmeyi aşan o yabanıl taşralılarla birlikteyken, gizli ya da açıktan açığa bu tür bir düşünce içinde olmamıştı. Meyhaneden çıkan bir sarhoş, dudaklarını şapırdatarak kendisine yaklaştığında ya da bir iş arkadaşı yapay hareketlerle gönlünü kazanmaya çalıştığında çok rahatsız olur ve bir hayvandan iğrendiği gibi iğrenirdi onlardan. Ama burada tanıdığı gençler, sürekli sinekkaydı tıraşlı, elleri manikürlü, kıpır kıpır hareketleriyle söylemek istedikleri en tehlikeli şeyleri bile çok rahat ve neşe içinde dile getiren, en basit bir el hareketiyle bile parmaklarına zarafet vermesini bilen bu insanlar, Christine’nin duygularını çok farklı bir biçimde harekete geçiriyor ve tedirginliğini artırıyor. Gülüşünde bile daha önce hiç sezmediği bir değişiklik var, kendisine dokunan eller karşısında korkuya kapılıp geri çekiliyor. Evet, bu görünürde dostça, fakat tehlikeli birliktelikte Christine’yi tedirgin eden bir şeyler var; özellikle kendisini sıkıştıran, şu mühendisin yaptığı gibi kendisine açıktan açığa kur yapan biri karşısına çıktığında, içindeki kıvılcım ateşleniyor ve başını döndürüyor.</p>
		<p>Tanrı’ya şükür, bir erkekle nadiren baş başa kalıyor, genellikle iki ya da üç kadın daha oluyor yanlarında; Christine onların yanında kendisini güvenli hissediyor. Ara sıra içinde bulunduğu sıkıntılı durumdan kurtulup çevresine bir göz atıyor, öteki kızlar daha iyi mi karşı koyuyorlar kendilerine saldıran erkeklere diye ve istemeden de olsa onlardan pek çok kurnazlık öğreniyor; yapma etme, diye sözde tepki gösterme, özellikle de yakınlaşmanın tehlikeli olmaya başladığını sezip ilişkiyi zamanında kesme sanatını öğreniyor. Fakat erkeklerle birlikte olmadığı anlarda da içinde bir şeylerin kıpırdadığını seziyor, özellikle de en nazik konular hakkında bile hiç çekinmeden ve açıktan açığa konuşan şu Mannheimlı genç kızla sohbet ederken böyle bir duyguya kapılıyor; kimya öğrencisi olan bu akıllı, gözleri fıldır fıldır, erkekleri baştan çıkaran, ancak son anda kendisine hâkim olmasını da bilen bu yaman kız, keskin bakışlı siyah gözleriyle burada olup biten her şeyi görüyor, her şeyi biliyor. Christine bu kızdan otelde yaşanan her türlü sansasyonel olayı öğreniyor, Fransız bankerin kızım diye tanıttığı sarı saçlı, yüzü gözü boya içindeki genç kızın aslında sevgilisi olduğunu, gerçi ayrı odalarda yatıyorlarmış, fakat gece boyunca... yan odadan kulaklarıyla duyduğunu, Amerikalı kızın gemide sinema yıldızıyla ne haltlar karıştırdığını, hatta üç Amerikalı kızın onu kimin elde edeceği konusunda aralarında bahse tutuştuklarını ve Alman binbaşının homoseksüel olduğunu asansör görevlisinin hizmetçi kıza anlatırken şahsen duyduğunu öğreniyor; on dokuz yaşındaki bu genç kız bütün bu iğrenç söylentileri çok doğal olaylarmış gibi bir sohbet havası içinde yirmi sekiz yaşındaki Christine’ye anlatıyor ve bundan en küçük bir utanç bile duymuyor. Duydukları karşısında çok utanan ve bunlara alışık olmadığı yüzünün kızarmasından açıkça belli olan Christine, onu ilgiyle dinliyor ve zaman zaman başını yan tarafa çevirerek, büyümüş de küçülmüş bu genç kızı hayranlıkla izliyor; hayret doğrusu, demek bu ince uzun küçücük kız bile benim bilmediğim pek çok şeyi öğrenmiş, yoksa seks konusunda bu kadar rahat ve kendinden emin konuşamazdı, bunları düşünmesi Christine’yi yeniden tedirgin ediyor. Bütün bedeni derisinde binlerce yeni yeni gözenek açılmış da birdenbire içine bir sıcaklık akıyormuş gibi yanmaya başlıyor ve dansın tam orta yerinde başının döndüğünü seziyor. “Bana ne oluyor?” diye soruyor kendi kendine, kim olduğunu merak etmeye, bu yeni dünyanın keşfinden sonra şimdi de kendisini keşfetmeye yöneliyor.</p>
		<p class="gap-twice">Üç gün, dört gün derken koca bir hafta daha göz açıp kapayıncaya kadar geçip gidiyor. Anthony smokinini giymiş, teyzesiyle birlikte yemek masasına oturmuş, akşam yemeğini bekliyorlar. “Artık bu geç kalmalardan bıktım. Hadi birinci günü anlıyorum, bu herkesin başına gelebilir. Fakat gün boyu sürtüp bir insanı yemek masasında bekletmek terbiyesizlik, lanet olsun, neden böyle yapıyor, aklı nerelerde bu kızın!” Claire kocasını yatıştırmaya çalışıyor. “Tanrım, ne istiyorsun bu kızdan. Bugünün gençleri hep böyle, elimizden ne gelir ki... Savaş sonrası eğitim işte, yalnızca kendilerini düşünüyor, kendi gençliklerini yaşamak istiyorlar.”</p>
		<p>Fakat Anthony öfkeyle elindeki çatalı masaya fırlatıyor. “Tanrı cezasını versin onların bu bitmek tükenmek bilmeyen eğlencelerinin! Ben de vaktiyle gençtim ve de çılgınlar gibi eğlendim, fakat hiçbir zaman saygısızlık etmedim ve buna izin vermedim. Sevgili yeğenine söyle, hiç olmazsa bize lütfettiği şu iki saatlik süre içinde bizi bekletmesin. Özellikle şu ricamı da ilet ona lütfen, bunu ona söyle lütfen ve hem de ciddi olarak söyle ki her akşam o oğlanları ve kızları bizim masamıza getirmesin; saçları mahkûmlar gibi kazınmış, Kayser Wilhelm bıyıklı şu kalın enseli Alman, alaycı alaycı konuşan stajyer Yahudi ve bar karısı görünümlü Mannheimlı hoppa kız beni ne ilgilendirir, onlardan bana ne! Gazetemi bile okuyamıyorum, sürekli gürültü patırtı: Bu sümüklülerle neden birlikte olacakmışım, bana ne onlardan. Ama bu akşam kesinlikle rahatsız edilmek istemiyorum, eğer bu kaçıklardan biri gelip benim masama oturacak olursa, bardakları suratına fırlatırım.” Claire kocasının söylediklerine karşı çıkmıyor, çünkü alnındaki mavi damarlar titremeye başladı mı hiçbir şeyin işe yaramayacağını biliyor; ancak Anthony’ye hak vermek zorunda kalmasına da kızıyor, çünkü Christine’yi bu fırtınalı yaşamın içine iten kendisi olmuştu, yeğeninin manken gibi vücudunun yeni elbiselere ne kadar çabuk uyum sağladığını görmek hoşuna gitmişti; kendi gençliğini, genç bir kızken yaşadığı coşkulu anları anımsadı, o zamanlar nasıl da açılıp saçılıyordu, ne kadar da baştan çıkartıcı bir görünüm vardı, yemeğe davet ediliyor ve Sacher’de sevgilisiyle yemek yiyebiliyordu. Ama gerçekten bu son iki gün içerisinde Christine her türlü ölçüyü kaçırmıştı, her sarhoşun yaptığı gibi yalnızca kendi sesine kulak veriyor, aklına geleni yapıyor ve yaşlı eniştesinin akşamları masada beklerken uykusu gelip başının yana düştüğünü fark etmiyor. Teyzesinin, “Gel, geç oldu artık,” diye kendisini uyarmasını ya duymazdan geliyor ya da bir an için başını döndüren sarhoşluktan irkilerek uyanıyor. “Evet, elbette teyzeciğim, söz verdiğim şu dansı da tamamlayayım, yalnızca bu dansı,” diyor, fakat biraz sonra her şeyi unutuveriyor ve eniştesinin beklemekten sıkılıp kendisine iyi geceler diyemeden masadan kalkmak zorunda kalışını fark edemiyor; onun kızıp incinebileceği aklına bile gelmiyor, bu harikalar dünyasında kim üzülebilir, kim kime kızabilirdi ki! Herkesi kendisi gibi sanıyor, kanı kaynamayan, kendi yaşadığı sarhoşluğu yaşamayan, kendisinin yüzdüğü mutluluk denizinde yüzmek istemeyenler olabileceğini düşünmüyor. Christine yirmi sekiz yıldan beri ilk kez kendisini keşfetmiş bulunuyor, bu onun başını öyle döndürüyor ve onu öyle sarhoş ediyor ki kendisinden başka herkesi unutuyor, kendisinden başka hiç kimseyi düşünmüyor.</p>
		<p>Şimdi de içinde kaynayan coşku seline kapılmış, hoplaya zıplaya yemek salonuna giriyor; yürürken eldivenlerini ellerinden çekip çıkartıyor, “Kim ne der,” diye düşünmüyor (burada kim ne diyebilir ki), yanlarından geçtiği her iki Amerikalı kıza neşeyle, “Hey, merhaba,” diye el sallıyor (burada bu tür pek çok selamlama biçimini öğrenmişti) ve doğruca teyzesinin yanına geliyor, teyzesi onu sevgiyle karşılıyor ve yanaklarından öpüyor. Masaya oturup da beklenildiğini fark edince biraz korkmuş olarak konuşmaya başlıyor: “Ah, siz burada oturmuş beni bekliyorsunuz, öyle mi? Bağışlayın!.. Şu heriflere, Percy ve Edwin’e söylemiştim külüstür Fordunuzla kırk dakikada otele varamayız diye, ne kadar gaza bassalar da yine de başaramadılar işte... Evet, garson bey, hadi servise başla bakalım, soğuk ve sıcak yemekleri birlikte getir, kaybedecek hiç vaktim yok, onlara yetişmeliyim... Hadi acele et; şu mühendis gerçi çok iyi araba kullanıyor, fakat akordu bozuk külüstürü seksenin üstüne çıkmıyor, Lord Elkins’in Rolls Royce’u uçuyor sanki, ama doğruyu söylemek gerekirse yolda direksiyonun başına geçip gaza basan bendim, tabii yanımda Edwin oturuyordu... Doğrusu çok kolaymış bütün bu sihri yaşamak... Enişteciğim izin ver, seni biraz dolaştırayım, ilk olarak seni gezdirmek istiyorum, söz veriyorsun değil mi, yoksa bana güvenmiyor musun?..Ama enişteciğim, neyin var senin? Biraz geç kaldım diye bana kızmadın ya? Yemin ederim bu benim suçum değil, onlara kırk dakikada varamayız demiştim... ama kendinden başka hiç kimseye güvenmemek gerekiyormuş... şu börekler ne harika şeyler böyle, ne kadar da susamışım!.. Ah, sizlerle birlikte olmanın bu kadar güzel olduğunu bilmiyormuşum. Yarın öğleden sonra yarış yeniden başlıyor ve bu kez ülkenin ta içlerine kadar gidilecek, onlarla birlikte olamayacağımı, bir kez de sizlerle olmam gerektiğini defalarca söyledim onlara, fakat burada insanı rahat bırakmıyorlar ki...”</p>
		<p>Söylediği şeyler kuru odun alevi gibi parlayarak sönüp gidiyor. Christine heyecanla anlattığı şeylerin sert ve buz gibi bir suskunluk duvarına çarptığının ancak bir süre sonra farkına varıyor. Eniştesi kaşlarını kaldırmış, meyve sepetinin içindeki meyvelere bakıyor, sepetteki portakallar bütün bu gevezelikten daha çok ilgilendiriyor onu, teyzesi sinirli sinirli, çatal bıçak takımıyla oynuyor. Hiç kimse tek bir laf bile etmiyor. “Enişteciğim, bana kızmadın, değil mi? Söyle, bana darılmadın, değil mi?” diye soruyor Christine ve büyük tedirginlik duyuyor. “Hayır,” diye mırıldanıyor eniştesi, “hadi, hazırlan şimdi.” Ona böyle davranması karşısında teyzesi kendisini çok kötü hissetmişti, çünkü Christine dayak yemiş bir çocuk gibi bozuk bir suratla öylece kalakalmıştı oturduğu yerde. Kaşlarını kaldırıp onların yüzüne bakmaya bile cesaret edemiyor, yarısını yediği elmayı korkudan yeniden tabağına koyuyor, ağzını çevreleyen dudakları inip inip kalkmaktadır. Teyzesi hemen müdahale ediyor; gönlünü almak için Christine’ye dönüyor ve soruyor: “Mary nasılmış? Evden iyi haberler alıyor musun? Bunu hep sormak istiyordum sana.” Fakat Christine’nin yüzü birden bembeyaz kesiliyor, dişlerine varıncaya kadar bütün bedeni tir tir titremektedir. Aman Tanrım, bunu hiç düşünmemişti! Bir haftadan beri burada, bir o masa bir bu masa oturup duruyordu ve annesinden birkaç satır da olsa haber almadığı hiç aklına gelmedi, gerçi zaman zaman evden mektup gelmeyişine şaşırmış ve yazmak istemişti, fakat bir eğlenceden ötekine koşmaktan buna zaman bulamamıştı. Bu görevi yerine getirmemiş olması kalbine bir bıçak gibi saplanıyor. “Bunu nasıl yaptığımı anlayamıyorum, şimdiye kadar tek bir haber almadım evden. Yoksa sonunda içimden bir şeyler yok olup gitti mi?” Şimdi teyzesinin yüzü de ciddileşiyor. “Tuhaf, çok tuhaf!” diyor teyzesi. “Bu belki de seni burada Miss van Boolen diye tanımalarından kaynaklanıyordur, Hoflehner adına gelen mektuplar kapıcı odasında öylece bekliyordur. Gidip bunu kapıcıya hiç sordun mu?” “Hayır,” diye yanıt veriyor Christine telaş içinde ve sessiz sessiz soluyarak. Üç ya da dört kez, aslında her gün gidip sormak istediğini anımsıyor, fakat her zaman araya bir şeyler girmiş ve unutup gitmişti. “Affedersiniz teyzeciğim, bir dakika bekleyin,” diyor ve sıçrayarak yerinden fırlıyor, “hemen bakıp geleyim.”</p>
		<p>Anthony gazetesini elinden yere düşürüyor, her şeyi duymuştu. Christine’nin yüzüne öfkeyle bakıyor. “Yaptığını beğendin mi! Annen ağır hasta, bunu kendin söylemiştin, ama bir kere olsun aramıyorsun onu, bütün gün boyunca bir orada bir burada sürtüp dur bakalım! Haklı olduğumu biliyorsun.” “Durumunu bildiğin halde sekiz gündür bir kez olsun Mary’yi arayıp nasıl olduğunu sormaman inanılır gibi değil gerçekten,” diye içini çekiyor teyzesi de. “İlk başlarda annene çok üzülüyor, ona özenle bakıyordun, onu evde yapayalnız bırakmanın ne kadar zor geldiğini bana anlatırken gözlerinden yaşlar boşanmıştı. Bu kadar değişmiş olmana insanın inanası gelmiyor.”</p>
		<p>Christine masaya geri dönüyor, yürüyüşü çok değişmiş, küçük küçük adımlar atıyor, şaşkın ve mahcup bir hali var. Kendisini koltuğa bırakıveriyor, utancından başını öne eğmiş, dayak yemekten korkan bir çocuk gibi oturuyor. Gerçekten de evden gelen mektup ve iki kart kapıcı odasında öylece bekliyormuş; Fuchsthaler her gün annesiyle ilgili çok ayrıntılı ve duygu yüklü haberler yollamıştı, ama kendisi –bu onun üzerine bir taş gibi düşüyor ve vicdanını sızlatıyor– yalnızca bir kez kalemi eline almış ve alelacele bir kart karalamıştı ona. Çok değerli ve güvenilir dostunun kendisi için özenle hazırladığı o zarif çizgili seyahat planını eline alıp bir kez olsun bakmak şöyle dursun, bavulundan bile çıkarmamıştı; eski benliğini, Hoflehner benliğini unutmak istediği için arkasında bıraktığı her şeyi, annesini, kız kardeşini ve değerli dostunu unutmuştu. Christine şimdi mektupları elinde tutmuş, suçluluk duygusu içinde titremektedir, onun bu halini gören teyzesi, “Neden açıp okumuyorsun?” diye soruyor. “Evet, evet okuyacağım,” diye mırıldanıyor Christine kendi kendine. Zarfı açıyor ve zarfın üzerindeki mührün tarihine bakmaksızın Fuchsthaler’in küçük ve temiz satırlarını acele acele gözden geçiriyor: “Tanrı’ya şükür, bugün biraz daha iyi,” tümcesi yer alıyor birinci satırda, ikinci satırda: “Sayın hanımefendi, çok muhterem annenizin durumu hakkında doğru haberler yazacağım konusunda size şeref sözü vermiştim, annenizin durumu maalesef iyi değil, dün bizi çok kaygılandırdı. Seyahate çıkışınız onu çok heyecanlandırdı ve bunun sonucu olarak da ciddi biçimde hastalandı...” Christine mektubun sayfalarını acele acele çeviriyor: “Kendisine iğne yapıldı ve bu belli bir rahatlık sağladı, yeni bir kriz tehlikesini tam olarak atlatmış olmasa da biz yine de iyileşeceğini umuyoruz.” Kapıldığı dehşetin etkisiyle Christine’nin tir tir titremekte olduğunu fark eden teyzesi, “Söyle bakalım, annen nasılmış?” diye soruyor. “Çok iyiymiş, çok iyiymiş,” diye yanıt veriyor Christine ve kendisinden çok utanıyor, “yani şöyle, şikâyetleri yeniden artmış, fakat şimdi iyiymiş, size çok selamı var, kız kardeşim de selamlarını yolluyor ve çok teşekkür edip ellerinizden öpüyor.” Fakat söylediklerine kendisi de inanmıyor. Neden annem kendisi yazmıyor, birkaç satır da olsa neden kendisi yazmıyor, diye düşünüyor sinirli sinirli, acaba telgraf çekip durumunu sorsam mı, yoksa postaneye telefon açmak daha mı iyi olur, bana vekâlet eden kız bu konuda bir şeyler biliyordur kuşkusuz. Ama ne yaparsam yapayım hemen yazmam gerekiyor, bunu şimdiye kadar yapmamış olmam gerçekten bir yüz karası. Bakışlarının kendisini seyreden teyzesinin bakışlarıyla kesişmesinden korktuğu için başını kaldırıp onun yüzüne bakmaya cesaret edemiyor. “Evet, buradan ayrıntılı bir mektup yazarsan iyi olur,” diyor teyzesi sanki aklından geçenleri okuyormuş gibi. “Bizden de selam söyle. Bugün biz salona inmek istemiyoruz, hemen odamıza çekilip dinleneceğiz, burada her gün gece geç vakitlere kadar oturmak Anthony’yi çok yoruyor. Dün gece hiç uyuyamadı, oysa dinlenmek için geldi buraya.” Christine, teyzesinin sözlerindeki gizli suçlamayı seziyor. Korkuyor, kalbi birdenbire sıkışmaya başlıyor ve bütün bedeni buz gibi oluyor. Mahcup mahcup yaşlı adama yaklaşıyor: “Enişteciğim, ne olursun bana kızma, bu kadar yorulacağını düşünemedim.” Yaşlı adam, kendisine hâlâ kızdığı Christine’nin bu alçakgönüllü davranışı karşısında biraz duygulanıyor ve başını yana çevirerek kendi kendine homurdanıyor. “Aldırma sen, biz yaşlılar rahat uyuyamayız. Arada bir eğlenmek hoşuma gidiyor, ancak her gün değil, ama senin işine karışmak istemem, artık bize ihtiyacın yok, birlikte eğleneceğin yeterince arkadaşın var.”</p>
		<p>“Hayır, bu asla söz konusu olamaz, sizinle birlikte olmak istiyorum ben.” Christine yaşlı adamın asansöre binmesine yardım ediyor ve ona öyle sıcak, öyle şefkatli davranıyor ki teyzesinin yüzündeki hoşnutsuzluk ifadesi yavaş yavaş kayboluyor. İkinci kata çıkarlarken, “Bak Christi, burada senin eğlenmene engel olmak istediğimiz yok bizim, bunu anlaman gerek, ancak yatıp iyi bir uyku çekmen senin için de iyi olacaktır, yoksa yorgunluktan bitkin düşer ve tatilin tadını çıkaramadan eve geri dönmek zorunda kalırsın. Bu eğlenceye, bu koşuşturmaya bir ara vermenin zararı olmaz. Bugün odanda kal, dinlen ve yazman gereken mektupları yaz, açıkça söylemem gerekirse bu insanlarla yalnız başına sürekli birlikte olman hoşuma gitmiyor, ayrıca onlardan çok etkilendiğimi de söyleyemem. Nerelisin, diye yönelttiğim soruya, ‘Bilmiyorum,’ diye yanıt veren şu şımarık oğlanla değil de General Elkins’le birlikte olmanı tercih ederdim, inan bana, bugün burada odanda kalman sana çok iyi gelecek.”</p>
		<p>“Evet, sana söz veriyorum teyzeciğim,” diyor Christine boynunu bükmüş bir halde. “Haklısın, bunun ben de farkındayım. O öylesine bir şeydi... Burada geçen günlerin beni nasıl sarhoş ettiğini, kafamı nasıl da karıştırdığını anlayamıyorum, bu belki de buranın havasından ya da bu yeni ortamdan ileri geliyor. Ama şimdi odamda oturup rahat rahat düşüneceğime ve mektuplarımı yazabileceğime ben de seviniyorum. Hemen odama gireceğim, bana güvenebilirsin. İyi geceler!”</p>
		<p class="gap-twice">Christine odasının kapısını açarken teyzesinin haklı olduğunu ve onun yalnızca kendi iyiliğini istediğini düşünüyor. Gerçekten de öyle, teyzem haklı, kendimi bu kadar kaptırmamalıyım, bu çılgınlık da niye, daha vaktim var, geleli sekiz-dokuz gün oldu daha, kaldı ki işyerime telgraf çekip hasta olduğumu bildirir ve izin süremin uzatılmasını isteyebilirim, bana hayır diyecek değiller ya, bugüne kadar hiç tatil yapmadım ve görev sürem içerisinde bir gün bile işe gelmemezlik etmedim. Müdürlük bana inanacak ve yerime bakan meslektaşlarım da buna sevinecektir. Burada, bu güzel odada oturup dinlenmek meğer ne harika şeymiş, hiç kimse rahatsız etmiyor beni, en küçük bir gürültü bile gelmiyor kulağıma, sonunda kendime zaman ayırabiliyorum, her şeyi düşünebiliyor ve her şeyi anımsayabiliyorum. Önce Lord Elkins’in verdiği şu kitapları okumalıyım; hayır hayır, önce şu mektupları yazayım, bunun için geldim odaya. Sekiz gündür anneme, kız kardeşime ve değerli dostum Fuchsthaler’e tek bir satır bile yazmayışım gerçekten de tam bir yüz karası, bana vekâlet eden memureye de bir kart göndermeliyim, bekliyordur, kız kardeşimin çocuklarına da söz vermiştim kart gönderirim diye. Acaba başka kime ne söz verdim, aman Tanrım, kafam karmakarışık, acaba kime ne söz verdim gerçekten, evet evet anımsıyorum, mühendise sözüm vardı, sabah erkenden kalkıp birlikte gezinti yapalım diye. Hayır, yalnız olmaz, onunla birlikte yalnız başıma olmaz, bunu yapmamalıyım, üstelik yarın günümü eniştem ve teyzemle birlikte geçirmek zorundayım, hayır hayır, yalnız başıma gidemem onunla... Bunu ona söylemeliyim, hemen aşağıya inip yarın sabah beni boşuna beklememesini söylemeliyim ona... Teyzeme söz verdim, burada kalmalıyım... Aslında kapıcıya telefon açıp randevuyu iptal etmek zorunda kaldığımı ona iletmesini isteyebilirim, bunu ona o iletsin, evet, evet, bu işi en iyisi telefonla halletmek. Hayır, bunu yapamam, bu hoş bir davranış olmaz, hasta olduğumu ya da ev hapsinde olduğumu düşünürler ve bütün çete benimle alay eder sonra. En iyisi birkaç satır bir şeyler yazıp aşağıya yollamak, evet böyle yapayım, eve yazacağım mektupları da birlikte yollayayım kapıcıya, yarın sabah erkenden postaya versin. Aman Tanrım... Mektup kâğıdı nerede? Hayret, böyle bir şey mümkün olabilir mi, evrak dosyası boş, böyle lüks bir otelde karşılaşılmaması gereken bir durum... Kâğıtlar dosyanın içinden alınmış... Zile basıp hizmetçi kızdan mektup kâğıdı getirmesini isteyeyim, fakat şimdi, saat dokuzdan sonra zile basmam nasıl karşılanır, belki de uyuyorlardır, birkaç parça kâğıt için gece vakti zile basmak ve hizmetçi kızdan kâğıt getirmesini istemek herhalde biraz komik olur... En iyisi, bir koşu kendim ineyim aşağıya ve yazı masasından alıp geleyim... Ya Edwin’le karşılaşacak olursam... Teyzem haklı, onun bana daha fazla yaklaşmasına izin vermemeliyim... Acaba Edwin bunu diğer kızlara da yapıyor mu, bugün öğleden sonra bana yaptığı gibi onların da bacaklarını külotlarına kadar okşuyor mu?.. Bundan nasıl hoşlandığımı doğrusu kendim de anlamıyorum... Aslında kendimi geriye çekip bunu yapmasına izin vermemeliydim... Şurada tanışalı daha birkaç gün oluyor... Fakat ondan çok etkilendim, onunla birlikteyken ellerim ayaklarım tutuldu sanki... Bir kadının kendisine şehvetle yaklaşan ve kendisini okşamaya başlayan bir erkek karşısında hemen çaresizliğe düşmesi çok korkunç... Böyle durumlarda insanın birdenbire direnme gücünü kaybedeceği aklıma gelmezdi... Acaba diğer kadınlarda da böyle mi oluyor... Hayır, böyle de olsa, bunu hiçbir kadın açıktan açığa söylemez, yoksa hakkında kötü konuşulur ve kendisiyle ilgili inanılmaz öyküler anlatılır... Ama bir şeyler yapmak zorundayım, yoksa Edwin karşılaştığım her erkeğin hemen kollarına atıldığımı düşünür ya da kolay elde edilebilir bir kız olduğuma inanır... Buna inanamıyorum, insanın cinsel tahrik sonucu oluşan elektriklenmeyi ayak parmaklarına varıncaya kadar bütün bedeninde duyumsaması gerçekten müthiş bir olay... Edwin bunu genç bir kıza yaparsa, kızın nasıl kendinden geçip çıldıracağını tahmin ediyorum, dans ederken insanı kendisine çekip nasıl da sıkı sıkı sarılıyor... İncecik parmakları var, şimdiye kadar tırnaklarına kadınlar gibi bakan bir erkek tanımadım, fakat öyle sarılıyor ki insan kendisini onun kolları arasında demir bir kıskaçla sıkıştırılıyormuş gibi hissediyor... Acaba bunu dans ettiği her kıza yapıyor mu?.. Büyük olasılıkla her kıza yapıyor... Dans ederken yakından izlemeliyim onu... Bu konular hakkında hiçbir şey bilmemek çok korkunç, benim yaşımdaki kızlar kuşkusuz çok şey biliyordu, seks konusunda biraz deneyim sahibi olsaydım, kendimi ağırdan satabilirdim... Ama hayır, Carla, burada kapılar gece boyunca bir açılıp bir kapanıyor dememiş miydi... Hemen sürgüyü çekmeliyim... Keşke dürüst ve güvenilir birine rastlayabilsem, bir gün biriyle, öteki gün bir başkasıyla çıkan bir erkek arkadaş istemiyorum, öteki kızların nasıl davrandıklarını bir bilebilseydim, acaba onlar da benim gibi elektrikleniyor mu, benim yaşadıklarımı onlar da yaşıyor mu... Böyle bir şey başıma daha önce hiç gelmedi! Ama hayır, iki yıl önce buna benzer bir şey yaşadım, Währinger Caddesi’nde şık bir beyefendi yanıma yaklaşmış ve benimle konuşmak istemişti, Edwin’e çok benziyordu, onun gibi uzun boylu ve genç biriydi, ama aramızda öyle önemli bir şey olmamıştı, beni yemeğe davet etti ve birlikte yemek yedik... Böyle tanışılıyor, böyle yürüyor bu işler. Fakat o zaman eve geç kalmaktan korkmuştum... Bu aptalca korkuyu yaşamım boyunca bir türlü yenemedim ve erkeklere karşı hep mesafeli oldum... Ama zaman geçip gidiyor, insan yaşlanıyor ve gözkapaklarının çevresinde kırışıklar oluşmaya başlıyor... Öteki kızlar benden daha akıllı davrandı, onlar karşılarına çıkan fırsatı iyi değerlendirir... Benden başka hangi kız odasında oturup yalnız başına bekler, aşağısı renkli ve çok eğlenceli... Eniştesi yorgun diye... Hiç kimse akşam erkenden odasına çekilip oturup kalmazdı herhalde... Acaba saat kaç oldu... Daha henüz dokuz, saat daha akşamın dokuzu... yatsam bile uyuyamam ki, hayır bu kesinlikle mümkün değil... Burası ne kadar da sıcak oldu birdenbire, bunalıyorum sanki... Evet, pencereyi açmalıyım... Soğuk hava çıplak omuzlarımı nasıl da serinletiyor... Üşütmemeye dikkat etmem gerekir, aman boş ver, bıktım bu aptalca korkulardan, hep dikkat, hep dikkat... Şimdiye kadar ne yararını gördüm ki... Serin dağ havasını ince elbiselerin altında hissetmek ne kadar da güzel, bu elbisenin içinde insan kendisini çıplakmış gibi hissediyor... Bu güzel elbiseyi niçin, kimin için giydim ki... odasına kapanmış birini kim görür, kim bakar ona... Acaba kalkıp aşağıya insem mi?.. Nasıl olsa mektup kâğıdı isteyecektim, aşağıya inip mektuplarımı orada, yazı odasında yazabilirim... Hiçbir şey olmaz, kimseler görmez beni orada... Hmm, içerisi buz gibi oldu, artık pencereyi kapatayım... Burası gerçekten çok soğuk... Bu koltukta yalnız başıma oturmak zorunda mıyım? Saçma, aşağıya ineyim, orada hemen ısınırım... Ama Elkins ya da bir başkası görür de sabah kalkıp teyzeme anlatırsa?.. Aman boş ver, o zaman ben de mektuplarımı kapıcıya vermek için indim derim... Buna söyleyecek bir şeyi olmaz... Aşağıda yıllanacak değilim ya, yalnızca mektuplarımı yazacağım, iki mektup yazacağım yalnızca, daha sonra yeniden çıkarım yukarıya... Mantom nerede? Fakat manto giymeme ne gerek var ki... Nasıl olsa hemen geri döneceğim, yalnızca çiçekleri alayım yeter... Hayır olmaz, onlar Elkins’in getirdiği çiçekler... Olsun, ne fark eder ki, bu elbiseyle çok yakışıyorlar bana... Ama yine de önlem olarak teyzemin odasının önünden geçip uyuyup uyumadığından emin olmalıyım... Saçma, buna neden gereksinim duyuyorum ki... İlkokul öğrencisi miyim ben... Ah, hep bu aptalca korku! Üç dakikalığına aşağıya inmek için teyzemden izin kâğıdı mı alacağım. O halde kalk ve aşağıya koş...</p>
		<p>Christine hızla ayağa kalkıyor ve içindeki duraksamayı yenmek ister gibi, koşarak merdivenlerden aşağıya iniyor.</p>
		<p>Gerçekten de, dans eden çiftlerin coşkusuyla yankılanan salondan geçiyor ve kimselere görünmeden yazı odasına girmeyi başarıyor. Birinci mektubu yazdı, ikinci mektup da henüz tamamlanmıştı ki birdenbire bir el hissetti omuzlarında. “Yakalandınız! Buraya saklanmak büyük kurnazlık. Bir saatten beri köşe bucak Fräulein von Boolen’i arıyorum, sorduğum herkes bana güldü ve siz buğday tarlasına gizlenmiş bir yavru tavşan gibi burada oturuyorsunuz. Ama şimdi gelin bakalım!” Uzun boylu ve yakışıklı delikanlı arkasından yürüdüğü sırada Christine, o gizemli tutkuyu yeniden hissediyor kalbinin derinliklerinde. Hafif hafif gülümsüyor, fakat uğradığı ani baskın onu biraz korkutmuştu, ancak bu yakışıklı gencin yarım saat bile geçmeden yokluğunu hissetmiş olmasına da çok seviniyordu. Ama yine de ona hayır diyecek gücü ve cesareti buluyor kendisinde. “Hayır, bu akşam dans edecek durumda değilim, buna vaktim yok. Daha yazmam gereken mektuplarım var, sabah postasına yetiştirmeliyim. Ayrıca teyzeme de bu akşam odamda kalacağım diye söz verdim. Hayır, asla olmaz, bunu yapamam. Şimdi benim aşağıya indiğimi duymuş olsaydı, kim bilir ne kadar çok kızardı bana.”</p>
		<p>Güvenmek, birine güven duymak her zaman tehlikelidir, çünkü bir yabancıya açtığın sır, seni ona yaklaştırır. Kendinden bir şeyler vermiş olursun ona. Gerçekten de öyle oluyor, sert ve arzu dolu bakışlarını Christine’ye yönelten genç adam, hemen samimi olmaya başlıyor: “Evet, şimdi anlıyorum, cebinde izin kâğıdı olmayan bir kaçak! Ama hayır, korkuya gerek yok, sizi baştan çıkaracak değilim... Fakat bir saat boyunca sizi aramaktan bacaklarım yoruldu, onun için hemen bırakacağımı düşünmeyin, bunu beklemeyin benden. Hamama giren terlermiş, izin kâğıtsız aşağıya geldiğinize göre, izin kâğıtsız bizimle de oturabilirsiniz.”</p>
		<p>“Aklınızdan neler geçiyor sizin! Mümkün değil. Bakarsınız teyzem beni aramaya çıkar. Hayır, bunu yapamam, asla olmaz!”</p>
		<p>“Peki, o zaman teyzenizin uyuyup uyumadığına bir bakalım, odasının penceresini seçebilir misiniz?” “Ama bunu neden soruyorsunuz?” “Çok basit, eğer penceresi karanlıksa, teyzeniz uyuyor demektir. Soyunup yatağa giren biri, küçük yeğeninin uslu bir çocuk olup olmadığına bakmak için kalkıp yeniden giyinmez. Tanrı biliyor ya, teknik okulda okurken sık sık kaçardık, odalarımızın ve bina kapısının anahtarlarını iyice yağlar, ayaklarımızda çoraplarla koridordan aşağıya doğru sessizce sıvışırdık dışarıya. Böyle gizlice kaçmak, izin alıp gitmekten yedi kez daha eğlenceli olurdu. O halde hadi gidelim ve teyzenin uyuyup uyumadığını kontrol edelim!” Christine farkında olmadan gülümsemek zorunda kalıyor; burada her şey ne kadar kolay, bütün sorunlar ne kadar da rahat çözümleniyor! İçinde harekete geçen genç kız çılgınlığı, kendisini bekleyen sert bekçiyle alay etmek için onu gıdıklamaya başlıyor. Fakat öyle hemen gevşememeliyim, diye düşünüyor. “Olmaz, yapamam, dışarısı buz gibi, bu ince elbiseyle nasıl çıkarım! Mantom yok yanımda.”</p>
		<p>“Bunun için yedek giysimiz var. Bir dakika,” diyor genç adam ve hemen vestiyere koşarak orada asılı duran yumuşak ve tüylü montunu alıp getiriyor. “Bu senin bedenine uyar, al giy!”</p>
		<p>“Ama şeyi yapacaktım...” diye düşünüyor ve daha sonra, neyi yapması gerektiğini anımsamıyor, her şeyi unutup gidiyor, çünkü genç adam kolunu tutmuş, yumuşak montu üzerine giydirmektedir, artık karşı koymak çocukça bir davranış olurdu, gülerek ve bir afacan çocuk kadar mutlu bir yüz ifadesiyle bu erkek montunu üstüne geçiriyor. “Ana çıkıştan değil,” diye gülümsüyor genç adam ve yürürken kendisini gizlemeye çalışıyor, “şu yan kapıdan çıkalım, şimdi teyzenizin penceresinin önünde kısa bir gezinti yapacağız.” “Ama çok kısa bir an için,” diyor Christine; dışarıya, karanlığa çıkar çıkmaz, sanki çok doğalmış gibi genç adamın kendisine sarıldığını seziyor. “Söyleyin bakalım, hangi pencere?” “İkinci katta, solda, şu balkonu olan köşe daire.” “Karanlık, hem de zifiri karanlık, yaşasın! Işıktan eser yok, belli ki derin uykudalar. Şimdi kumanda bende. İlk önce yeniden salona giriyoruz!” “Hayır, asla olmaz! Lord Elkins ya da bir başkası beni orada görürse, yarın sabah hiç vakit kaybetmeden teyzeme yetiştirir, zaten bana karşı yeterince öfkeliler... Hayır, hemen yukarı çıkacağım.”</p>
		<p>“O zaman başka bir yere, Sankt Moritz’e, bara gidelim. Arabayla on dakika sürüyor, orada sizi kimsecikler tanımaz ve ele veren olmaz.”</p>
		<p>“Neler düşünüyorsunuz! Bu dâhice fikirlerinize şaşırdım doğrusu! Eğer birisi sizinle birlikte arabaya bindiğimi görecek olursa, bütün otel iki hafta boyunca sadece bunu konuşur.” “Bunun da çaresi var, siz onu bana bırakın. Saygıdeğer otel müdürlüğünün on dört lambasının ışıl ışıl yandığı giriş kapısı önünde arabaya binmeyeceksiniz kuşkusuz. Orman yolundan kırk adım kadar yürüyerek karanlık bölgeye geleceksiniz, ben arabamla bir dakika içinde orada olurum ve on beş dakika içinde de Sankt Moritz’e varırız. Tamam, anlaştık.”</p>
		<p>Christine şaşkınlığını bir türlü üzerinden atamıyor, hayret doğrusu, burada her şey ne kadar basit, ne kadar da kolay çözümleniyor. Genç adamın önerisine karşı koymaya çalışması, bu öneriyi yarı yarıya kabul ettiğini gösteriyor. “Size göre her şey çok kolay.” “Kolay ya da değil, ama böyle oluyor, böyle yürüyor bu işler. Şimdi hemen arabama gidip motoru çalıştıracağım. Bu arada siz önden gideceksiniz, konuştuğumuz gibi.” Christine kendisini daha da zayıf hissediyor ve biraz duraksadıktan sonra yeniden söze karışıyor: “Fakat ne zaman geri döneceğiz?” </p>
		<p>“Gece yarısına doğru.”</p>
		<p>“Şeref sözü mü?”</p>
		<p>“Evet, şeref sözü.”</p>
		<p>Bir kadına verilen şeref sözü, ona, düşmeden önce sarıldığı korkuluk kadar yardımcı olur. “O zaman anlaştık, size güveniyorum.”</p>
		<p>“Karşı caddeye varıncaya kadar hep soldan yürüyün ve sakın lambaların önünden geçeyim demeyin. Ben bir dakika içinde orada olurum.”</p>
		<p>Christine kendisine önerilen yöne doğru yürürken (Onun isteklerine neden boyun eğiyorum ki sanki?), teyzesine verdiği söz, odada kalma sözü aklına geliyor, fakat bunu ne düşünmek ne de anımsamak istiyor, çünkü yeni bir oyun çevirmeye başlamış bulunmaktadır; yabancı adamın montunu komik bir biçimde üstüne geçirmiş, Kızılderililer gibi gizlice karanlıkta yürüyor, normal yaşamdan bir kere daha uzaklaşmış, farklı bir yaşam biçimine, şimdiye kadar tanıdığından çok daha değişik bir yaşam biçimine yeniden yönelmiş bulunuyor. Ormanın karanlığında kısa bir an beklemek zorunda kalıyor, biraz sonra ışıktan iki parmağın karanlık caddeyi yoklayarak kendisine doğru gelmekte olduğunu görüyor, uzun farlar ormanın derinliklerine kadar bütün yolu pırıl pırıl aydınlatıyor; görünüşe bakılırsa arabayı kullanan kişi, Christine’nin orada beklediğini biliyor, çünkü arabanın keskin ışıkları birden sönüyor ve kendisine doğru gelen siyah ve kocaman bir kütle tam önünde gıcırdayarak duruveriyor. Şimdi iç ışıklar da söndürülüyor ve sadece takometrenin mavi ışığı ince bir ışık demeti halinde karanlığı bölüyor; önünde birdenbire duruveren bu siyah kütle, biraz önce kendisine doğru gelen yoğun ışık yağmurundan sonra şimdi daha da siyah görünüyor gözüne, öyle ki Christine çevresindeki hiçbir şeyi göremiyor, hiçbir şeyi ayırt edemiyor, fakat tam bu sırada arabanın kapısı birden açılıyor, bir el ona doğru uzanıyor ve arabaya binmesine yardım ediyor; daha sonra kapı tekrar kapanıyor arkasından gıcırdayarak, bütün bunlar inanılmaz derecede çabuk gerçekleşiyor; Christine sanki bir sinemada oturmuş, çok hareketli ve serüven dolu bir film izler gibi hissediyor kendisini; nefes alıp bir şeyler söyleyecek vakit bile bulamadan, araba yeniden hareket ediyor ve Christine, bedenini aniden geriye fırlatan bu sert kalkışla birlikte, yanında oturanın kollarını omuzlarına doladığını ve kendisine sarıldığını hissediyor. Ona karşı koymak istiyor, ancak bunu başaramıyor; mahcup mahcup, direksiyonun başında küçük bir dağ gibi dik ve hareketsiz oturmakta olan şoförün sırtını işaret ediyor, hemen önlerinde oturmakta olan bu canlı tanıktan çok utanıyor ve öte yandan onun varlığı sayesinde daha ileri gidip işin çığrından çıkmayışına da seviniyor. Fakat yanında oturan adamın hiçbir şey umurunda değil, Christine’nin göstermelik tepkisini anlamazlıktan geliyor; adamın kendisine sıkı sıkı sarılarak önce ellerini, kollarını ve göğüslerini sıkıp okşamaya başladığını, daha sonra alev alev yanan ıslak bir ağzın kendi ağzını aradığını ve yavaş yavaş gevşeyen dudaklarını harekete geçirmeye çalıştığını hissediyor. Christine bütün bunların olacağını biliyordu ve olmasını da çok istiyordu, adam kendisine vahşice sarılmış, boynuna, omuzlarına ve yanaklarına ya da neresi olursa olsun heyecandan tir tir titreyen bedenine öpücük üstüne öpücük konduruyor, önlerinde oturan canlı tanığın yanında sessiz olma ve yavaş hareket etme zorunluluğu bu aşk sahnesiyle harekete geçen duygu selinin daha da kabarıp coşmasına neden oluyor. Christine, adamın, dudaklarını vahşice ve kendisinden geçercesine emmesine izin veriyor ve titreyen bedeniyle adama sarılmış, öpüşmenin tadını çıkarıyor. Zaman ve mekân olgusu kaybolmuş, bütün bu olanların ne kadar sürdüğünü kendisi de bilemiyor, ancak şoförün kornaya basıp da kendilerini uyarması, ışıklandırılmış bir caddeden geçerek büyük bir otelin barının önünde arabayı durdurmasıyla birlikte, Christine içinde bulunduğu duygu sarhoşluğundan uyanıyor.</p>
		<p>Arabadan iniyor, şaşkın ve mahcup bir hali var, buruşmuş elbisesini ve okşanıp öpülmeyle dağılan saçlarını çabucak düzeltiyor. Acaba yüzüne bakıp da bunu fark eden olur mu, hayır hayır, yarı karanlık ve tıklım tıklım dolu barda kendisine öyle anlamlı anlamlı bakan yok, kibar bir biçimde karşılanıyor ve oturması için bir masa gösteriliyor. Christine yeni bir şey daha öğreniyor, bir kadının yaşamının ne kadar anlaşılmaz, ne kadar gizemli olduğunu, en tutkulu duyguların bile toplumsal normların arkasında ustaca nasıl gizlenebildiğini fark ediyor. Öpücükleriyle derisini ıslatan ve morartan adamın karşısında hiçbir şey olmamış gibi dimdik, sakin ve kendinden emin bir biçimde oturabileceğini ve rahat rahat sohbet edebileceğini doğrusu aklından bile geçiremezdi, bu adam daha iki dakika öncesine kadar kendisine tutkuyla sarılmış, dudaklarını vahşice emiyordu, oysa şimdi burada oturan insanlardan hiçbiri bunu fark edemiyor. Acaba benden önce kaç kadın benim yaptığımı yaptı, köyde ve evimizde tanıdığım kadınlardan kaçı benim gibi sahte bir davranış biçimi sergiledi? Gizli ya da açıktan açığa herkes hayatını yaşıyor, benim yaşadığımı sık sık ve belki de yüzlerce kez yaşamışlardır, saf ve temiz yürekli bir deli olan bense, onların sadece çekingenliklerini kendime örnek aldım, diye düşünürken karşısında oturan adamın dizinin masanın altından bir şey söylemek istiyormuş gibi kendisine doğru uzandığını hissediyor. Bakışları birdenbire değişiyor ve içindeki duygu sarhoşluğunun yeniden kabarmaya başladığını söylüyor ona; adamın yüzündeki sert ve kararlı ifadeyi, ince bıyığının altındaki buyurgan ağzını sanki ilk kez görür gibi; adamın, gözlerini kendisine dikmiş, içine girmek istediğini seziyor. Bütün bunlar Christine’nin içindeki gurur ateşinin alevlenmesine neden oluyor. Bu seksi, bu mükemmel erkek benden hoşlanıyor, beni istiyor, yalnız beni istiyor ve yalnız beni istediğini hiç kimse bilmiyor. “Dans edelim mi?” diye soruyor adam. “Evet,” diye yanıt veriyor Christine, ancak bu evet sözcüğünde çok şey gizli. İlk kez dansla yetinmiyor, ölçülü vücut teması, tutkulu ve karşı konulmaz bir sarılmanın sadece ilk işaretini veriyor ve Christine kendisini ele vermemek için duygularına hâkim olmak zorunda kalıyor.</p>
		<p>Christine, önüne konulan iki kokteyli peş peşe içiyor, çünkü öpülmekten ve öpüşmekten dudakları kurumuş, alev alev yanmaktadır. Sonunda bu insanların arasında oturmaktan rahatsızlık duymaya başlıyor. “Artık eve dönmeliyiz,” diyor. “Nasıl istersen,” diyor genç adam. İlk kez kendisine sen diye hitap ettiğini duyuyor ve bu onun kalbine yumuşak bir darbe gibi iniyor, arabaya binerken sanki çok doğalmış gibi arkadaşının kollarına bırakıyor kendisini. Öpücüklerin arasına şimdi yalvaran ve birlikte olmaya zorlayan sözcükler giriyor. Genç adam, yalnızca bir saatliğine kendi odasına gelmesini, odasının aynı katta bulunduğunu, otel personelinden hiç kimsenin gecenin bu saatinde uyanık olmayacağını söylüyor. Christine, adamın ısrarlı davetini ve yalvarıp yakaran coşkulu sözcüklerini alev alev akan bir sıvı gibi kalbinin derinliklerinde hissediyor. Duygu selinin dalgalarına kapılmış, sürüklenip giderken, karşı koymak için hâlâ vaktim var, diye düşünüyor. Hiç konuşmuyor, yanıt da vermiyor, sadece bir erkeğin ağzından ilk kez duyduğu bu sözcüklerin duygularını harekete geçirdiğini duyumsuyor.</p>
		<p>Araba Christine’nin tam bindiği yerde duruyor. Arabadan inerken, şoför yine hareketsiz ve dimdik oturuyor yerinde. Otele tek başına dönüyor, bu arada girişteki lambalar söndürülmüş, çabucak salondan geçiyor ve doğruca odasına çıkıyor, genç adamın arkasından geldiğinden çok emin; gerçekten de sportmen yapılı genç, merdiven basamaklarını üçer üçer atlayarak peşinden geliyor. Şimdi beni yakalayacak, diye düşünüyor ve birdenbire nedenini kendisinin de anlayamadığı büyük bir korku kaplıyor içini. Koşmaya başlıyor ve genç adamdan önce odasının önüne geliyor, hızla kapıyı açarak içeri giriyor ve arkasından sürgüyü takıyor. Daha sonra kendisini bir koltuğa bırakıyor ve derin bir oh çekerek rahat bir soluk alıyor: Kurtuldum!</p>
		<p>Kurtuldum, kurtuldum! Bütün bedeni tir tir titremektedir: Bir dakika, yalnızca bir dakika geç kalmış olsaydım, belki de iş işten geçmiş olacaktı, ne kadar zayıf, ne kadar çaresiz ve kararsız biri oldum ben, böylesine zayıf bir ânımda herkes beni elde edebilir, bana sahip olabilirdi, bunu daha önceleri hiç yaşamadım. Kendimden çok emindim; bunun bir insanın duygularını harekete geçirmesi ve sinirlerini germesi ne kadar da korkunç! Tam zamanında içeri girip, ondan önce girip kapıyı kapatma kararlığını gösterebilmiş olmam büyük bir şans, yoksa, Tanrı bilir, başıma neler gelirdi.</p>
		<p>Karanlık odada el yordamıyla elbiselerini çıkarıyor, kalbi küt küt atmaktadır. Hemen yatağa girip sıcacık kuştüyü yorgana sarılıyor ve gözlerini kapatıp uyumaya çalışıyor, ancak bedeni yaşadığı duygu sarhoşluğunun etkisiyle hâlâ titremektedir. Saçma, neden bu kadar çok korkuyorum ki, diye düşünüyor. Yirmi sekiz yaşına geldim ve hâlâ erkeklerden uzak durmaya çalışıyorum, hâlâ bekliyorum, hâlâ duraksıyorum ve korkuyorum. Neden, neden bekliyorum hâlâ, kime saklıyorum kendimi? Babam hep daha sonra dedi ve annemle ben de, hepimiz, yaşadığımız o korkunç yıllarda hepimiz duraksayıp durduk, oysa diğer kızlar hayatlarını yaşadı; hiçbir zaman karar verme yürekliliğini gösteremedim, hep korku, hep korku, ama zaman geçip gidiyor, insan yaşlanıyor, soluyor ve hayatını yaşayamadan ölüp gidiyor, oysa burada her şey var, yaşam çok güzel, yaşayıp günümü gün etmem gerek, ama ben hâlâ korkuyorum, kendimi odaya hapsediyor ve yarı yetişkin bir genç kız gibi kendime dikkat ediyorum, her şeyden sakınıyorum, korkağın biriyim ben, hem korkak hem de aptalım, ne büyük saçmalık, değil mi? Acaba kapının sürgüsünü takmasa mıydım, belki de... Hayır, hayır, bugün olmaz, yapamam. Ama daha buradayım, sekiz gün, on dört gün burada kalacağım daha, çok ama çok güzel günlerim olacak! Hayır, artık aptallık etmeyeceğim, korkak davranmayacağım ve yaşamın bana sunduğu bütün güzelliklerin tadını çıkaracağım, her şeyi tadacağım, her şeyi, her şeyi...</p>
		<p>Ve Christine kollarını yana bırakmış, yatağında uyumaktadır, ağzını öpülmek istiyormuş gibi açmış, dudaklarında tatlı bir gülümseyiş var, burada son gününü geçirdiğini, İsviçre Alpleri’nde geçirdiği bu gecenin son gecesi olduğunu bilmiyor.</p>
		<p class="gap-twice">Kendilerini güçlü hissedenler, çevrelerinde olup bitenlerin pek farkına varamaz: Bütün mutlu insanlar aslında kötü psikologlardır. Sadece tedirginlik duyanlar, akıllarından geçirdiklerini en acımasız biçimde gerçekleştirir; korku dürtüsü, onların, akıl sınırlarını aşmalarına yardımcı olur. Ve Christine’nin varlığı, birisi için uzunca bir süredir tedirginlik ve tehlike anlamına geliyordu. Şu Mannheimlı hoppa kız, eğlenceyi ve sohbeti çok seven şu boşboğaz dost, Christine’nin toplum içerisinde gördüğü büyük ilgiden son derece rahatsız olmuş, ona kin besliyordu. Amerikalı yeğen gelmeden önce mühendis ona kur yapmış, onunla flört etmişti ve belki de kendisiyle evlenme konusunda ona ciddi imalarda bulunmuştu. Fakat bu gerçekleşmemişti, onu ikna etmesi için birkaç gün ve belki de birkaç saate daha ihtiyacı vardı ki Christine geldi, böylece Mannheimlının hiç istemediği bir durum ortaya çıktı; Christine otele ayak basar basmaz, mühendisin ilgisi bütünüyle ona kaydı, ister zenginliğin sağladığı itibar ve taşıdığı soylu isim, hesabını iyi bilen bu adamı etkilemiş olsun, ister Christine’nin coşkulu hali onu büyülemiş olsun, mühendis sadece onunla ilgileniyor, ona kur yapıyordu. Kenara itilmesini içine sindiremeyen Mannheimlı genç kız, çocuksu bir kıskançlıkla ve aynı zamanda yetişkin bir genç kızın duyduğu öfkeyle Christine’den intikam almayı kafasına koymuştu. Mühendis artık sadece Christine ile dans ediyor, akşamları van Boolenlerin masasında oturuyordu, Mannheimlı kız eğer onu elden kaçırmak istemiyorsa, zaman kaybetmeden dizginleri ele geçirmeliydi. Bu küçük ve yaramaz kız, gözetleme dürtüsüyle Christine’nin coşkusunda bir tuhaflık ve toplumsal kurallara ters gelen bir şeylerin olduğunu çoktan sezmişti bile diğerleri Christine’nin coşkusunun büyüsüne kapılırken, Mannheimlı küçük şeytan şimdi bu sırrın izini sürmeye başlıyor.</p>
		<p>Gözetleme işine sistemli olarak artırdığı bir dostluk ilişkisi içinde başlıyor. Gezinti sırasında Christine’ye çok içten davranıyor; elini omzuna atarak özel yaşamıyla ilgili yarı gerçek ve yarı uydurma öyküler anlatıyordu ona. Aklına kötü hiçbir şey getirmeyen Christine’yi akşamları odasında ziyaret ediyor, yatağının üzerine, yanına oturup kolunu okşuyordu, bütün dünyayı mutlu etmeyi kendisine görev edinmiş Christine ise bu candan dostluğa şükran duygusuyla karşılık veriyordu, Carla’nın oynamak istediği oyundan habersiz, yönelttiği bütün soruları içtenlikle yanıtlıyordu, sadece gizemli dünyasına yönelik soruları, örneğin otelde kaç tane hizmetçi kızın çalıştığı, kendilerinin kaç odada kaldıkları gibi soruları yanıtlamaktan kaçınıyor ya da yarı gerçek yanıtlar veriyordu; annesinin hastalığı yüzünden kentten ayrılıp köye yerleşmek zorunda kaldığını ve şimdi bir köyde yaşadığını, daha önceleri durumunun çok farklı olduğunu söylüyor ona. İşte bu kötü niyetli kız böylece Christine’nin deneyimsizliğinden yararlanmasını biliyor ve onu en zayıf noktasından yakalıyor; göz kamaştıran elbisesi, inci kolyesi ve zenginliğiyle Edwin’in ilgisini üzerine çekerek kendisinin kenara itilmesine neden olan bu yabancı kızın, aslında çok küçük ve dar bir çevreden geldiğini öğreniyor. Christine onunla sohbet ederken, toplum içerisindeki güvenini sarsacak bazı zayıf yanlarını da açığa vuruyor, örneğin polo oyununun at sırtında oynandığını bilmiyor, Coty ve Houbigant gibi ünlü parfüm markalarını tanımıyor, otomobil markalarını fiyatlarına göre sınıflandıramıyor, at yarışlarında hiç bulunmamış, kendisine yöneltilen bu ve buna benzer on ya da yirmi soru farmasonluk konusunda da bilgi sahibi olmadığını gösteriyor. Kimya öğrencisiyle karşılaştırıldığında eğitim durumu da berbat: Liseyi okumamış, yabancı dil bilmiyor, okulda öğrendiği tek tük İngilizcesini de unuttuğunu saf saf itiraf ediyor. Hayır, bu şık ve genç Fräulein von Boolen’in yaşamında gerçek olmayan bir şeyler var; küçük düzenbazın harekete geçmesinin tam zamanı, oklarını daha da sivriltiyor ve çocuksu bir kıskançlıkla var gücüyle Christine’ye fırlatmaya başlıyor.</p>
		<p>Bu şeytan kız sonunda (iki gün boyunca Christine’yle sohbet edip şakalaşıyor, onun anlattıklarını dinliyor ve her davranışını gözetliyor) fitilini ateşliyor. Kuaförler uğraşları gereği müşterileriyle sohbet etmekten hoşlanır; elleri çalışırken dudakları pek boş durmaz. İşlettiği kuaför salonu, aynı zamanda her tür yeniliğin sunulduğu büyük bir pazaryerinden farksız olan eli çabuk Madam Duvernois, saçını yıkarken Mannheimlı kızın, Christine hakkındaki düşüncesini sorması üzerine çok anlamlı bir kahkaha attı. “<em>Ah, la nièce de Madame van Boolen</em>”<a class="si-noteref epub-type_noteref" href="#f11" id="ref_f11">11</a> –kahkahasının yankısı çağlayarak akıp giden bir sel gibi çevreyi inletti– “<em>ah, elle était bien drôle à voir quand elle arrivait ici</em><a class="si-noteref epub-type_noteref" href="#f12" id="ref_f12">12</a>, saçlarını köylü kızları gibi örmüş, üstelik uçlarını firketeyle tutturmuştu, gerçekten çok komik bir görüntüsü vardı. Avrupa’da böyle korkunç şeylerin üretildiğini doğrusu bilmiyordum, kestiğim bu kalın saç örgülerinden ikisini alarak dükkânın bir yerine, bir çekmecenin içine koydum, tarihsel bir ucube olarak saklıyorum.” Carla için bu kadarı yeterliydi ve bir sporcu çabukluğuyla Christine’yi izlemeye devam etti. İkinci iş olarak Christine’nin katında oda hizmetçisi olarak görev yapan kızı konuşturmayı başardı ve ondan her şeyi, Christine’nin küçük bir hasır bavulla geldiğini, üstündeki elbiseleri ve çamaşırları geldiği gün Frau van Boolen’in ona satın aldığını ya da ödünç verdiğini, boynuz saplı şemsiyesine varıncaya kadar her şeyini küçük bir bahşiş karşılığında birer birer ve en ince ayrıntısıyla öğrendi. Kötü niyetli kimseler her zaman şanslı olur. Christine resepsiyona inip Hoflehner adına gelen mektupları isterken, bu rezil yaratık Carla da şans eseri orada bulunuyordu, yönelttiği sözde iyi niyetli sorularla Christine’nin soyadının von Boolen olmadığı konusunda kesin olarak aydınlanmış oldu.</p>
		<p>Bu kadarı yeter de artardı bile. Carla barutunu sürüp silahın fitilini ateşleyebilirdi artık, ancak acele etmeyip fitili ateşlemesi için en uygun zamanı kollaması gerekiyordu. Ünlü bir cerrahın karısı olan Frau Müşavir Strodtmann monoklu bir silah gibi elinde tutmuş, bir denetim masasının başında oturur gibi gece gündüz salonda oturmaktaydı. Tekerlekli koltuğu (yaşlı kadın kötürümdü) topluluk içerisinde olup bitenlerin öğrenildiği bir danışma bürosu, geçerli olanla geçerli olmayanı birbirinden kesin olarak ayıran en son merci sayılıyordu; herkesin herkese karşı sürdürdüğü gizli savaşta, bu askeri haber alma merkezi büyük bir özenle, gece ve gündüz, hiç durmadan çalışmasını sürdürüyordu. Carla bu yaşlı kadının yanına oturdu ve çok değerli yükünü ustaca boşalttı, pek tabii bunu bir dostluk ilişkisi içinde yaptı: Bu genç Fräulein van Boolen (otelde herkes bu isimle hitap ediyor da) gerçekten çok hoş ve etkileyici bir kız, onun alt tabakadan gelen biri olduğuna insanın inanası gelmiyor. Frau von Boolen’in bu tezgâhtar kızı ya da her ne ise, iyi niyetle yeğenim diye tanıtması, ona elbiseler alıp soylular gibi giydirmesi ve sahte bayrak altında kürek çektirmesi, doğrusu çok takdir edilecek bir davranış. Evet, demek ki Amerikalılar sınıf farkı sorununda, soyluluğu hâlâ çok önemseyen (müşavir kadın dövüşmeye hazır bir horoz gibi başını ona yaklaştırdı), soylu olabilmek için insanın şık elbiseler giymesinin ve zengin olmasının yeterli olmadığını, aynı zamanda eğitimli olması ve soylu bir aileden gelmesi gerektiğini de söyleyen biz geri kafalı Avrupalılardan daha demokrat ve daha cömert düşünüyorlarmış. Christine’nin basit bir köylü kızı olduğu çevreye büyük bir zevkle anlatılırken, boynuz saplı şemsiyesine varıncaya kadar onu toplum içinde güç duruma düşürecek her türlü gülünç ayrıntı, haber alma merkezindeki bu yaşlı kadının şefkatli ellerine teslim edildi. Daha o günün sabahında Christine’nin öyküsü, bütün çirkin söylentiler gibi hızla yayıldı ve bütün otelde konuşulmaya başladı; birisi çıkıyor ve Amerikalıların böyle şeyleri sık sık yaptıklarını, özellikle soyluları kızdırmak için sekreterlerini milyonermiş gibi tanıttıklarını söylüyor ve hatta bu konu hakkında bir tiyatro oyunu bile var, diye de ekliyor; bir başkası, Christine’nin yaşlı beyin sevgilisi olabileceğini ileri sürüyor, kısacası herkese bir eğlence konusu çıkıyor ve Christine hiçbir şeyden habersiz, mühendisle fingirdeşirken, akşam bütün otel yalnızca kendisinden konuşuyordu. Pek tabii insanlar, emin olmak için Christine’nin yüzlerce kuşkulu davranışını izlediklerini söylüyor, hiç kimse açmaza düşmüş olmak istemiyor. İnsanın belleği nasıl ki isteklerini yerine getirmesinde ona yardımcı olursa, şimdi herkes daha düne kadar çok beğendikleri, kişiliğinden çok etkilendiklerini söyledikleri Christine’nin her davranışıyla alay ediyordu; ve Christine sıcacık körpe bedenini mutluluğun kollarına bırakmış, dudaklarında tatlı bir tebessüm, mışıl mışıl uyurken, artık herkes onun bu yalanını, istemeyerek sürdürdüğü masum yalanını biliyordu.</p>
		<p class="gap-twice">Ortalıkta dolaşan bir söylenti, ilgili kişiye her zaman en son ulaşır. Christine öğle öncesi salondan geçerken, kendisine yönelen alaycı bakışların ateş çemberi altında olduğunun farkında değildi. Aklına kötü bir şey getirmeden tam da en tehlikeli yere, müşavir kadının yanına oturuyor, bu yaşlı kadının kötü niyetli sorularıyla –şimdi salonun her köşesinden bu tarafa doğru kulaklar kabartılıyor ve kahkahalar yükselmeye başlıyor– gözünü oymak istiyormuş gibi parmaklarını oynatarak kendisine yönelmesine bir anlam veremiyor. Eniştesi ve teyzesiyle önceden kararlaştırdıkları gezintiye çıkmadan önce, beyaz saçlı düşmanının önünde saygıyla eğilip onun elini öpüyor. Selam verdiği kimi konukların, kendisine karşılık verirken, yüzüne anlamlı anlamlı baktıkları ve gülüştükleri de pek dikkatini çekmiyor. “Acaba bu insanlar bugün neden böyle tuhaflar, neden gülüyorlar?” diye düşünüyor kendi kendine. Çevresine neşe saçan gözleriyle bu ikiyüzlü kadının arkasından bakıyor ve bütün insanların iyi kalpli olduğuna yürekten inanmış olarak, salondan bir alev gibi esip geçiyor.</p>
		<p>Teyzesi de önce hiçbir şey fark etmiyor; gerçi olanlara biraz şaşırıyor, fakat en küçük bir bağlantı kuramıyor – otelde büyük çiftlik sahibi Silezyalı bir çift kalmaktadır, bulundukları ortamda soyluluğa ve sınıf farkına büyük önem veren ve alt tabakadan gelenleri hor gören ve onlarla acımasızca alay eden bu çift Herr ve Frau Trenkwitzlerdir. Onlar bu kuralı van Boolenlere uygulamamıştı, çünkü van Boolenler Amerikalıydı (bu bile bir çeşit soyluluk sayılırdı) ve üstelik Yahudi de değillerdi; çiftliği ipotek altına alınmış ve bu yüzden büyük bir borç batağına düşmüş olan ikinci oğulları Harro yarın gelecekti ve Amerikalı zengin bir ailenin kızıyla arkadaşlık etmesi iyi olurdu. Birlikte bir sabah gezintisi yapmak üzere saat on için Frau van Boolen’le sözleşmişlerdi, ancak birdenbire (müşavir kadının haber alma merkezinden gelen bilgilerden sonra) saat dokuz buçukta kapıcıyı gönderiyor ve hiçbir gerekçe göstermeden gelemeyeceklerini bildiriyorlar. Tuhaf bir durum, geç haber yolladıkları için özür dileyecekleri yerde, öğle üzeri karşılaştıklarında Frau van Boolen’i soğuk bir biçimde selamlayarak masasının yanından geçiyorlar. Sosyal davranışlarında hastalık derecesinde duyarlı bir insan olan Frau van Boolen, “Tuhaf, çok tuhaf, acaba onlara hakaret mi ettik? Ne oldu, neden böyle davranıyorlar?” diye düşünüyor. Öğle yemeğinden sonra salonda karşılaştığı durumda da yine bir tuhaflık var; Anthony öğle sonu uykusu için odasına çekilmiş, Christine de yazı odasında mektup yazmaktadır; yanına hiç kimse oturmuyor. Yoksa, Amerikalı dostları ve öteki tanıdıkları düzenli olarak yanına gelir ve birlikte tatlı tatlı sohbet ederlerdi, şimdi sanki herkes sözleşmiş gibi masasından kalkmıyor ve Frau van Boolen yalnızlığa terk edilmiş olarak derin koltuğunda tek başına oturuyor, dostlarının yanına gelmeyişi ve kendini beğenmiş Herr Trenkwitz’in özür bile dilemeyişi çok ağırına gidiyor.</p>
		<p>Sonunda birisi kalkıp yanına geliyor, fakat onun da her zamankinden farklı bir hali var; bu Lord Elkins’tir. Bakışlarını Frau van Boolen’den gizlemeye çalışıyor; hiç böyle yapmazdı, “Acaba nesi var? Neden böyle tuhaf tuhaf bakıyor bana?” diye düşünüyor. Lord Elkins onu oldukça resmî bir biçimde selamlıyor: “Yanınıza oturabilir miyim?”</p>
		<p>“Elbette sevgili Lord, buyrun. Ama nasıl bir soru bu?”</p>
		<p>Frau van Boolen bir kez daha şaşırıyor, Lord’un davranışları çok yapay, sürekli ayakuçlarına bakıyor, frakının düğmelerini çözüyor, ütü kırışıklıklarını düzeltiyor elleriyle çekiştirerek; tuhaf, çok tuhaf, sanki resmî bir törende konuşma yapacakmış gibi davranıyor, diye düşünüyor.</p>
		<p>Yaşlı adam sonunda ani bir hareketle gözkapaklarını yukarıya kaldırıyor ve bakışlarını Frau van Boolen’e çeviriyor; gözleri, birdenbire oluşan bir ışık, bir kılıç parıltısı gibi parlıyor.</p>
		<p>“Bakınız saygıdeğer Frau van Boolen, sizinle çok özel bir konuyu görüşmek istiyorum, burada bizi duyacak kimse yok, onun için özgürce konuşmama izin veriniz. Bunu size nasıl anlatmam gerektiğini uzun uzun düşündüm, insanın ciddi bir konuda söylemek istediği şeyi dolaylı yoldan anlatmaya çalışmasının hiçbir anlamı olmadığını düşünüyorum. Kişisel ve üzücü şeyleri doğrudan ve yüz yüze konuşmak en iyisi. O halde, sizinle her şeyi açık açık konuşmak istemekle dostluk görevimi yerine getirdiğim inancındayım. Konuşmama izin verir misiniz?”</p>
		<p>“Elbette.”</p>
		<p>Yaşlı adamın bunları söylemesi pek de kolay olmuyor, kısa bir an duraksıyor, cebinden piposunu çıkartıyor ve düşünceli düşünceli doldurmaya başlıyor. Parmakları –Yaşlılıktan mı, yoksa o anki durumundan mı?– tuhaf tuhaf titremektedir. Sonunda başını kaldırıyor ve açıkça söylüyor: “Size söylemek zorunda olduğum şey, genç Miss Christiane’le ilgili.”</p>
		<p>Adam yeniden duraksıyor.</p>
		<p>Frau van Boolen hafif bir korku hissediyor. Acaba yetmişine ayak basmak üzere olan bu adam gerçekten ne söylemek istiyor, yeğeniyle ilgili olarak ne düşünüyor olabilir?.. Christine’nin onunla çok ilgilendiği dikkatini çekmişti, yoksa bu ilişki çok ileriye gitti de adam... Ama tam bu sırada Lord Elkins bakışlarını kendisine yöneltiyor ve doğrudan soruyor: “Christiane gerçekten yeğeniniz mi?”</p>
		<p>Frau van Boolen neredeyse hakarete uğramış gibi oluyor. “Elbette.”</p>
		<p>“Adı gerçekten van Boolen midir?”</p>
		<p>Frau van Boolen şimdi daha çok şaşırıyor.</p>
		<p>“Hayır, hayır... Christine <em>benim</em> yeğenim, eşimin değil, Viyana’daki kız kardeşimin kızı... Fakat çok rica ederim Lord Elkins, hem bizimle dost olduğunuzu söylüyorsunuz, hem de böyle tuhaf sorular soruyorsunuz, bu da ne demek oluyor?”</p>
		<p>Lord hazretleri başını önüne eğmiş, piposuna bakıyor gibi yapıyor, piposuna doldurduğu tütünün aynı oranda yanması onu daha çok ilgilendirmişe benziyor, parmağıyla tütünün üstüne bastırarak düzeltmeye çalışıyor. Bir süre sonra, tamamen önüne eğilmiş olarak, ince dudaklarını açmaksızın sanki piposuyla konuşuyormuş gibi konuşmaya başlıyor: “Çünkü... Çünkü onun olduğu söylentisi ortalıkta dolaştığı için, konuyu temelden araştırmayı bir dostluk borcu saydım. Siz bana onun yeğeniniz olduğunu söyledikten sonra benim için sorun kalmamıştır. Zaten ben Miss Christiane’nin yalan söyleyecek biri olmadığını hemen anlamıştım, burada insanlar çok tuhaf şeyler anlatıyor da onun için sizinle konuşmak istedim.”</p>
		<p>Frau van Boolen yüzünün bembeyaz kesildiğini hissediyor, dizleri tir tir titremektedir.</p>
		<p>“Ne... Lütfen açık konuşun... İnsanlar ne söylüyor?</p>
		<p>Pipo ağır ağır yanmaktadır, her çekişte üstü daha da kızarıyor.</p>
		<p>“Bakınız Frau van Boolen, aslında yapacak başka işleri olmayan bu tür insanların gerçeği her zaman çarpıttığını, acımasızca söylentiler ürettiğini bilirsiniz. Örneğin şu soğuk suratlı züppe Trenkwitz soylu bir aileden gelmeyen, yoksul biriyle aynı masada oturmuş olmayı kendisine hakaret olarak görüyor; olanlara bakılırsa, o ve karısı sizin kendileriyle oyun oynadığınızı, alt tabakadan bir kıza lüks elbiseler giydirip süslediğinizi ve onu sahte bir adla gerçek bir hanımefendi olarak kendilerine tanıttığınızı –sanki bu yassı kafalı züppe gerçek bir hanımefendinin nasıl olduğunu biliyormuş gibi– çevreye yaymış ve bu konuda ağızlarını çok da fazla açmışlar. Şunu söylememe gerek var mı bilmiyorum, ama Christiane gerçekten yoksul bir ailenin kızı da olsa, kendisine duyduğum büyük saygı ve bu büyük... çok büyük... içten sevgimde en küçük bir azalma olmadı. Sizin iyi kalplilikle ona elbiseler alıp giydirmenizde kişisel olarak hiçbir kötü amaç görmüyorum, eğer böyle olup olmadığını size sorduysam, bunu bu iğrenç söylentiyi çıkaranların suratına yumruğumu indirip dişlerini kırabilmek için yapmışımdır.”</p>
		<p>Frau van Boolen beyninden vurulmuş gibi oluyor, dizlerinden gırtlağına kadar tüm bedeni tir tir titremektedir, adamın sorularına yanıt vermek için gücünü toplamadan önce üç kez soluk alıp veriyor.</p>
		<p>“Christine’nin kim olduğu hakkında sizden gizleyecek hiçbir şeyim yok, sevgili Lordum. Eniştem Viyana’ nın en saygın ve en zengin tüccarlarından biriydi,” –bu noktayı bir hayli abartmıştı– “kuşkusuz pek çok seçkin insan gibi o da savaş yüzünden bütün servetini kaybetti, ailenin yaşam savaşımını sürdürmesi hiç de kolay olmadı. Bizden yardım almaktansa, bir işe girip çalışmayı daha onurlu buldular; Christine bugün bir devlet memuru ve postanede çalışıyor, bunun yüz kızartıcı bir suç olmadığını umarım.”</p>
		<p>Lord Elkins başını kaldırıyor ve Frau van Boolen’e gülümsüyor, o mahcup hali kaybolmuştur, rahatladığı her halinden belli oluyor.</p>
		<p>“Siz bunu kırk yıl devlet hizmetinde çalışmış birine söylüyorsunuz. Eğer bu bir yüz karası ise, ben bunu Christiane’yle seve seve paylaşırım. Fakat bu konu hakkında karşılıklı olarak konuşup anlaştıktan sonra, şimdi de sakin sakin düşünelim. Ben bütün bu kin ve nefretin temelinde, çıkarılan iğrenç söylentilerin olduğunu hemen anladım, çünkü yaşlılığın sağladığı faydalardan biri de insanları değerlendirme konusunda çok az yanılmış olmaktır. Olayları olduğu gibi ele alacak olursak: Miss Christiane’nin durumu, korkarım ki şu andan itibaren hiç de kolay olmayacak, hiç kimse büyük olmayı isteyen küçük sosyeteden daha intikamcı ve daha sahtekâr olamaz. Şu Trenkwitz gibi kendini beğenmiş bir piç kurusu, bir posta memuresine kibar davrandığı için on yıl da geçse kendisini affetmeyecektir; bu, böyle bir yaşlı budalaya çürük bir dişten daha çok acı verir. Ötekilerinin de farklı davranacaklarını sanmıyorum, onlar da yeğeninize karşı saygısız davranacaktır, en azından soğuk suratlarla karşılaşacak ve onuru kırılacaktır. Keşke buna engel olabilseydim, çünkü –siz de fark etmiş olmalısınız– yeğeninizi çok takdir ediyor, ona çok değer veriyorum ve böylesine saf ve temiz kalpli bir kızın düş kırıklığı yaşamamasına yardım edebilseydim, çok mutlu olurdum.”</p>
		<p>Lord Elkins konuşmasına ara veriyor. Olay üzerinde düşünürken yüzündeki canlılık birdenbire kayboluyor ve suratı bembeyaz kesiliyor.</p>
		<p>“Onu sürekli koruyabilecek miyim, buna... buna söz veremem. Bu... bu, olayların gelişmesine bağlı. Fakat ben Christiane’yi bu gözünü para hırsı bürümüş sözde soylulardan daha çok takdir ettiğimi ve ona karşı terbiyesizlik edecek birinin, karşısında beni bulacağını açıkça göstermek istiyorum, çünkü insanlar benim bile katlanamadığım sözde şakalar yapıyor, ama ben burada bulunduğum sürece bu sosyete bozuntuları davranışlarına dikkat etmek zorunda kalacak.”</p>
		<p>Birden ayağa kalkıyor, kararlı ve biraz da gergin, Frau van Boolen onu hiç böyle görmemişti.</p>
		<p>“Yeğeninizle bir otomobil gezintisi yapmamıza izin verir misiniz?” diye soruyor.</p>
		<p>“Elbette”</p>
		<p>Lord Elkins eğilerek Frau van Boolen’i selamlıyor ve doğruca yazı odasına gidiyor; yanakları, keskin bir rüzgâr yemiş gibi kıpkırmızı, öfkesinden ellerini sıkıyor; Frau van Boolen arkasından hayretle ona bakıyor; nesi var, ne yapmak istiyor, diye soruyor kendi kendine ve onun bu durumu karşısında donup kalıyor. Christine bu sırada mektup yazmaktadır ve onun geldiğini fark etmiyor. Lord Elkins başını öne eğmiş, mektup yazmakta olan Christine’nin ensesine dökülen pırıl pırıl saçlarını görüyor ve içindeki duyguları yıllar sonra harekete geçiren bu körpe bedeni tekrar tekrar seyrediyor. Zavallı kız, ne kadar da rahat, hiçbir şeyin farkında değil, ama bu insanlar pençelerini atıp seni ele geçirecek ve hiç kimse seni onlardan koruyamayacak. Adam hafif hafif omuzlarını okşuyor, Christine buna çok şaşırıyor ve saygıyla yerinden kalkıyor: Daha ilk karşılaştıkları andan itibaren bu mükemmel adama karşı duyduğu derin hayranlığı hep göstermek istemişti. Adam kapalı dudaklarını açıyor ve zorla soluk alıp vererek şunları söylüyor: “Sevgili Fräulein Christiane, sizden bir şey rica etmek için yanınıza geldim. Bugün kendimi iyi hissetmiyorum, sabah yataktan kalktığımdan beri fena halde başım ağrıyor, ne okuyabiliyorum ne de uyuyabiliyorum. İşte bu yüzden belki temiz hava iyi gelir diye bir otomobil gezintisi yapmayı düşünüyordum, siz de yanımda olursanız kendimi çok daha iyi hissedeceğimden eminim. Bu ricamı teyzenize de ilettim. Bana eşlik etmek ister misiniz?”</p>
		<p>“Neden olmasın... Memnuniyetle... Bu benim için hem güzel bir... eğlence, hem de bir onur...”</p>
		<p>“O zaman gidiyoruz.” Koluna girmesini rica ediyor. Christine önce biraz şaşırıyor ve utanıyor, fakat bu onur nasıl geri çevrilebilirdi! Lord Elkins, Christine’nin elinden tutmuş, sert ve kararlı adımlarla salondan geçiyorlar. Keskin bakışlarıyla herkesi tek tek süzüyor, davranışlarında açıkça bir meydan okuma var: Hele birisi Christine’ye bir şeyler söylesin! Önceleri herkese gülümser ve sessiz bir gölge gibi geçerdi salondan ve hiç kimse onu fark etmezdi, fakat şimdi yabancı bakışların meydan okurcasına kendisine çevrildiğini açıkça görüyor. İçerdekilerin hepsi de onun Christine’nin elinden tutmasında ve ona saygı göstermesinde kendilerine karşı bir meydan okuma olduğunu hemen anlıyor. Müşavir kadın başını kaldırmış, suçlu suçlu onlara bakıyor; selamlarına karşılık vermek zorunda kalan sözde dostları, bu beyaz saçlı, sert bakışlı, yaşlı ve yürekli şövalyenin genç bir kızla salonun ortasından boydan boya geçmesini korkuyla izliyor; Christine her zamanki gibi neşeli, aklına kötü bir şey getirmeden ve gururla yürürken, koluna girdiği adamın dudaklarının çevresindeki sert ve askerlere özgü çizgi, mevzilenmiş bir düşmana karşı saldırıya geçmiş bir birliğin başındaki komutanı anımsatıyor.</p>
		<p>Otelden dışarı çıktıklarında Herr Trenkwitz bir rastlantı sonucu kapının önünde durmaktadır, farkında olmadan onlara selam veriyor. Lord Elkins onun yanından geçerken kasıtlı olarak eğiliyor, elini şapkasına doğru yarı kaldırıyor ve önemsemez bir biçimde tekrar indiriyor, bir garsonun selamına karşılık verir gibi yapıyor. Davranışında büyük bir kin ve nefret duygusu var. Daha sonra Christine’nin kolunu bırakıyor, arabanın kapısını açıyor ve şapkasıyla selamlayarak Christine’nin arabaya binmesine yardım ediyor: Vaktiyle İngiltere Kralı’nın gelininin Transvaal’ı ziyareti sırasında arabasına binmesine yardım ederken gösterdiği saygının aynısını Christine’ye de gösteriyor.</p>
		<p class="gap">Lord Elkins’in nazik bir dille aktardığı bilgiler Frau van Boolen’i göründüğünden daha çok sarsıyor, çünkü Lord hiç farkında olmadan onun en hassas noktasına dokunmuş, yarasını deşmişti. Burjuva sınıfının sıradan bir üyesi olan Claire van Boolen’in içinde bilmek ve anımsamak istemediği bir korku vardı; yıllardır üstesinden gelemediği, zaman zaman düşlerine giren ve uykularını kaçıran bir korku, kendi geçmişinin ortaya çıkması korkusu. Çünkü otuz yıl önce Avrupa’dan uzaklaştırılan Klara, van Boolen’le tanışıp da iş evlenmeye geldiğinde, çok dürüst, ancak kafası pek basmayan eşi Anthony’ye, çeyiz olarak getirdiği o küçük sermayenin karanlık geçmişinden söz etmeye cesaret edememiş, kararlı bir biçimde bu iki bin doların kendisine büyükbabasından miras kaldığı yalanını uydurmuştu. Ve bu kalbi temiz, saf adam, evliliği süresince bir dakika bile olsun bu bilginin doğruluğundan kuşku duymadı. Eşinin aşırı iyimser biri olması gerçi Claire’in kaygılarını azaltıyordu, ancak burjuva sınıfının arasına karıştıkça, herhangi aptalca bir rastlantı, beklenmeyen bir karşılaşma ya da kimin yazdığı belli olmayan bir mektup bu yıllanmış öyküyü geçmişin tozlu sayfalarından gün ışığına çıkartabilirdi; bu korku giderek tehdit edici bir saplantı haline geliyor ve Claire bundan bir türlü kurtulamıyor. İşte bu yüzden yıllardır kendi ülkesinden gelen insanlarla bir araya gelmekten ısrarla kaçınıyordu. Kocası onu ne zaman Viyanalı bir iş arkadaşıyla tanıştırmak istese, akıcı bir İngilizce konuşamamakla birlikte Almancayı unuttuğunu ileri sürerek onun isteğini geri çeviriyordu. Kendi ailesiyle bile mektuplaşmayı kesmişti, en önemli günlerde bile iki satırı geçmeyen telgraflar gönderiyordu. Fakat içindeki korku hiç azalmadı, aksine, burjuva sınıfı içerisinde yükselmesi ve katı Amerikan geleneklerine giderek daha fazla uymasıyla bu korku daha da arttı. Sıradan konuşmalarla bile küllerin altındaki korun yeniden alevleneceği gerçeği onu çok tedirgin ediyordu. Bir konuğun yemek sırasında Viyana’da uzun yıllar kaldığından söz etmesi yüreğinin derinliklerindeki kıvılcımın yeniden alevlenmesine ve bütün geceyi uykusuz geçirmesine yetiyordu. İşte tam bu sırada savaş başladı ve geçmiş yılları bir çırpıda ulaşılmaz bir zaman dilimine sıkıştırıverdi. O günün gazete ve dergileri çürümeye terk edildi, Avrupalıların başka kaygıları, konuşacakları başka şeyleri vardı; artık geçmiş geçmişte kalmış, her şey unutulmuştu. İnsan bedenine giren bir merminin yavaş yavaş dokuya yerleşmesi gibi –havanın değişmesiyle insanın canını önce biraz yakar, fakat daha sonraları sıcak bedende bir yabancı cisim gibi hissedilmez olur– Claire de geçmişinin bu utanç verici sayfasını, mutluluk içinde sürdürdüğü yeni yaşantısında unutup gitmişti. İki tane çakı gibi delikanlıya annelik yapıyordu, ara sıra kocasının işyerine gidip ona yardım ediyordu, Hayırseverler Derneği’nin seçkin bir üyesi ve mahkûmiyetleri sona eren suçlular için kurulan derneğin ikinci başkanı olarak sürdürdüğü çalışmalarıyla, yaşadığı kentte en çok sevilen ve sayılan kişiler arasında yer alıyordu; ve sonunda uzun zamandır içinde sakladığı hırsını artık yenebilir, en saygın ailelerin girip çıktığı bu yeni evinde yaşamın tadını çıkarabilirdi. Fakat rahatlamasını sağlayan en önemli etken, geçmişiyle ilgili o utanç verici dönemi yavaş yavaş unutmaya başlaması oldu. İnsanoğlunu baştan çıkarmak çok kolaydır, arzularımıza çok çabuk yenik düşeriz. Bizi rahatsız eden şeyleri belleğimizden silme isteği ağır bir seyir izlese de sonuçta gücünü mutlaka gösterir; bir zamanların mankeni Klara, sonunda pamuk tüccarı van Boolen’in kusursuz eşinin kişiliğinde ölmüştü. Claire artık o dönemi belleğinden bütünüyle silip attığı için, Avrupa’ya adım atar atmaz hemen kız kardeşini arayıp onu görmek istediğini bildirmişti. Ancak şimdi yeğeninin kökeninin korkunç bir biçimde kendisini izlemeye başladığını öğrendikten sonra, yoksul akrabalarıyla birlikte kendi kendisini ve kökenini sorgulamaya başlamasın da ne yapsın? Korku sihirli bir ayna gibidir, insan yüzünün o anki halini korkunç derecede büyütür ve bir karikatür gibi belirginleştirir, hele bir de hayal gücüyle kamçılandı mı en çılgın ve en inanılmaz olasılıkları bile kovalamaya başlar. En saçma şeyler bile Claire’e birdenbire olası görünmeye başlıyor; otelde, yan masada oturan, Löwy adında yetmiş ya da seksen yaşındaki Viyanalı banka müdürünün varlığından büyük tedirginlik duyuyor ve korkuyor, birden eski patronunun karısının kızlık soyadının da Löwy olduğunu anımsıyor. Ya bu kadın onun kız kardeşi ya da kuzeniyse! Bu yaşlı adam pekâlâ (Moruklar gençlik yıllarında yaşadıkları sansasyonel öyküleri anlatmaya bayılır!) herhangi bir biçimde imalarda bulunarak konuşulanlara katılabilir. Claire’in şakaklarında birden soğuk terler beliriyor, çünkü içindeki korku bu yaşlı adamın Herr Löwy’nin eski patronunun karısına çok benzediğini söylüyor; aynı etli dudaklar, aynı keskin ve kıvrık burun, korkunun alevlendirdiği hayal gücüyle bu yaşlı beyin, o kadının erkek kardeşi olduğundan ve kendisini tanıyıp eski öyküsünü yeniden ısıtacağından kuşku duymuyor. Bu da Kinsleyler ve Guggenheimların arayıp da bulamadıkları bir şey olacak ve ertesi gün Anthony kendisine gönderilen bir mektupla her şeyi öğrenecek ve hiçbir şeyden habersiz sürdürdüğü otuz yıllık evliliğini bir anda bitirecektir.</p>
		<p>Claire oturduğu koltuğa tutunmak zorunda kalıyor, bir an için bayılacak gibi oluyor; daha sonra çaresizliğin verdiği gayretle birden koltuğundan kalkıyor. Kinsleylerin masasının yanından geçmek ve onlara gülümseyip selam vermek çok zor geliyor. Gerçi Kinsleyler Amerikalılara özgü selamlarıyla son derece içten karşılık veriyor, fakat Claire’in içindeki korku saplantısı, onların her zamankinden farklı gülümsediklerini, gülmelerinde bir alay, bir kötü niyet olduğunu söylüyor; asansörün kapısını açan çocuğun bakışı, hizmetçi kızın koridorda tesadüfen selam vermeden yanından geçişi bile onu rahatsız ediyor: Derin bir karda yürümüş de yorgun düşmüş gibi, sonunda odanın kapısını açıyor ve kendisini içeri atıyor.</p>
		<p>Kocası Anthony öğle uykusundan henüz kalkmış, elinde tarak, aynanın karşısında saçlarını düzeltmektedir; pantolon askılarını indirmiş, yakası açık, yanaklarında yatmaktan oluşan izler var hâlâ.</p>
		<p>“Anthony, konuşmamız gerek,” diyor soluk soluğa.</p>
		<p>“Ne var, ne oldu?” İnce saçlarını düzgün bir biçimde ikiye ayırmak için tarağa biraz briyantin sürüyor.</p>
		<p>“Lütfen acele et.” Daha fazla beklemeye dayanamıyor. “Oturup sakin kafayla konuşmamız gerekiyor. Hiç hoş olmayan şeyler oldu.”</p>
		<p>Karısının bu aceleci huyuna çoktan alışmış olan ve bu tür açıklamalar karşısında heyecan duyup hemen harekete geçme gibi bir alışkanlığı bulunmayan uyuşuk Anthony aynanın karşısından bir türlü ayrılmıyor. “Umarım kötü bir şey değildir. Yoksa Dicky ya da Alwin’den mektup mu gelmedi?”</p>
		<p>“Hayır, ama lütfen bitir artık! Elbiseni sonra giyersin.”</p>
		<p>“Hemen mi?” Anthony sonunda tarağı yerine koyuyor ve karısının isteğine uyarak koltuğa oturuyor. “Söyle bakalım, ne oldu?”</p>
		<p>“Korkunç bir şey oldu. Christine çok düşüncesiz davranmış ya da büyük bir aptallık yapmış; her şey berbat oldu, bütün otel ondan konuşuyor.”</p>
		<p>“Söyle, nedir bu berbat olan şey?”</p>
		<p>“Konu, Christine’nin giydiği elbiseler... Benim elbiselerimi giymesi, buraya bir tezgâhtar kız gibi gelmesi ve bizim onu baştan aşağı giydirip soylu bir hanımefendi gibi sunmamız, akla gelen her şeyi konuşuyorlar... Trenkwitzlerin bize neden hakaret ettiklerini şimdi anladın sanıyorum... Doğal olarak çok kızdılar, çünkü Christine’yi oğullarına düşünmüşlerdi ve bizim kendilerini aldattığımızı sanıyorlar. Şimdi bütün otel sakinlerinin gözünde çok kötü duruma düşmüş bulunuyoruz. Beceriksiz çocuk bu aptallığı nasıl yapmış olabilir! Tanrım, ne büyük bir utanç!”</p>
		<p>“Neden utanç verici olsun? Her Amerikalının yoksul bir akrabası vardır. Guggenheimların ya da Roskylerin ya da Kowno’dan gelen şu Rosenstockların yeğenlerinin giysilerini dikkatle inceleyecek olursam, farklı kişilikler olduklarını rahatlıkla söyleyebilirim. Christine’yi giydirip şık bir hanımefendi yapmamızın neden utanç verici bir durum olduğunu doğrusu anlayamıyorum.”</p>
		<p>“Çünkü... çünkü...” Claire sinirlerine hâkim olamıyor ve sesini giderek yükseltiyor, “çünkü böyle birinin buraya ait olmadığını, bu topluluğa yakışmadığını söylemeye hakları var... Kim olduğunu, nereden geldiğini fark ettirmeden davranmasını beceremeyen birisi buna layıktır... Bu onun kendi suçu... Böyle dikkat çekici davranmamış olsaydı, hiç kimse fark etmeyecekti... Alçakgönüllü olarak kalmasını bilmeliydi, ilk başlarda olduğu gibi... Fakat sürekli bir oraya bir buraya, hep yukarılarda uçtu, herkesle konuştu, herkesle kaynaştı, her yerde o vardı. Karşılaştığı her erkekle hemen arkadaş oldu... İnsanların, kim olduğunu ve nereden geldiğini sormalarına elbette şaşmamak gerek, ve şimdi... şimdi sansasyonel bir konu oldu. Herkes bundan konuşuyor ve bizimle alay ediyor... Çok korkunç söylentiler yayıyorlar.”</p>
		<p>Anthony en küçük bir rahatsızlık duymuyor ve gülerek, “Bırak konuşsunlar... hiç umurumda değil,” diyor. “O çok hanım bir kız, her şeye rağmen seviyorum onu. Yoksul olup olmaması kimseyi ilgilendirmez. Kimseye hesap verecek değilim ve onların bizi soylu bulup bulmamalarını da hiç önemsemiyorum. Bizi beğenmeyenler bırak beğenmesinler.”</p>
		<p>“Fakat benim için önemli, hem de çok önemli.”</p>
		<p>Claire’in sesi farkında olmaksızın giderek yükseliyor ve kulakları tırmalıyor. “Ben arkamdan, sıradan bir kızı bir düşes olarak sunup insanları kandırdı, dedirtmem. Trenkwitz gibi birini sabah gezisine davet ediyoruz ve bu rezil herif kendisi uğrayıp gelemeyeceği için özür dileyeceğine kapıcıyı yolluyor, bunu kabul edemem. Hayır, burada öylece oturup insanların bize sırt çevirmelerini bekleyemem, buna ihtiyacım yok benim. Tanrı biliyor ya, ben buraya eğlenmek için geldim, sinirlenmek ve üzülmek için değil. Hayır, buna razı olamam.”</p>
		<p>“Peki,” elini ağzına götürerek ufacık bir esnemeyi örtmeye çalışıyor, “ne yapmak istiyorsun?”</p>
		<p>“Buradan gitmek!”</p>
		<p>“Ne dedin?” Genelde ağır hareket eden bu adam, sanki biri ayak parmaklarına basmış gibi acıyla yerinden doğruldu.</p>
		<p>“Evet, buradan gidelim diyorum ve hemen yarın sabah. Eğer bu beyler ve hanımefendiler numara yaptığımı, gitme nedenimizi kendilerine açıklayacağımı ve sonunda bir de özür dileyeceğimi sanıyorlarsa çok yanılırlar. Böyle bir şey yapmam için karşımda bu Herr ve Frau Trenkwitz ve onlar gibilerden çok daha değerli insanların olması gerekir. Buradaki topluluk zaten hoşuma gitmiyor; Lord Elkins’in dışında, bir araya gelmiş, sıkıcı, şamatacı ve sıradan kimseler hepsi de, onların ağzına sakız olamam. Zaten buranın havası bana iyi gelmiyor, iki bin metre yükseklik sinirlerimi bozuyor ve geceleri uyuyamıyorum; tabii sen, kafanı yastığa koyar koymaz uykuya daldığın için, hiçbir şeyin farkında değilsin, bir haftalığına senin sinirlerine sahip olmayı çok isterdim! Üç haftadır buradayız. Yeter, gerçekten yeter artık! Kızımıza gelince, Mary’ye karşı akrabalık görevimizi fazlasıyla yerine getirdik. Onu buraya davet ettik, çok eğlendi ve dinlendi, hatta çok fazla eğlendi ama artık yeter. Kendimi suçlu görmem için bir neden yok.”</p>
		<p>“Peki ama nereye?.. Böyle alelacele nereye gitmek istiyorsun?”</p>
		<p>“Interlaken’e! Orası o kadar yüksek değil, hem orada gemide dost olduğumuz Linseylerle de buluşuruz. Onlar gerçekten hoş insanlar, buradaki güruhtan çok farklılar ve daha dün bana yazdılar, gelmemizi istiyorlar. Yarın sabah yola çıkarsak, öğle yemeğini onlarla birlikte yiyebiliriz.”</p>
		<p>Anthony birazcık karşı çıkmak istiyor. “Her şey ne kadar da aniden oluyor! Hemen yarın gitmek zorunda mıyız? Tatil için yeterince vaktimiz var daha!”</p>
		<p>Fakat direnmekten çabuk vazgeçiyor, çünkü yılların deneyimiyle Claire’in istediğini mutlaka kabul ettireceğini ve her türlü karşı koymanın boşuna güç harcamaktan başka bir işe yaramayacağını biliyor. Ayrıca onun için değişen bir şey de yok. Huzuru kendi içlerinde bulan insanlar, çevrelerinin sesine pek kulak asmaz; pokerini ister Linsleylerle oynasın ister Guggenheimlarla, penceresinden görünen dağın adı ister Schwarzhorn olsun ister Wetterhorn, Hotel Palace’ta kalmış ya da Astoria’da, yaşlı miskin için aslında hiç fark etmiyor, o yalnızca kavga istemiyor. İşte bu yüzden eşiyle tartışmaya gerek duymuyor; Claire’in kapıcıya telefon edip ona emirler vermesini sabırla dinliyor, dolaptan bavulları acele acele indirişini ve elbiseleri inanılmaz bir çabuklukla içine tıkışını zevkle izliyor, piposunu ateşliyor, arkadaşlarına poker oynamaya gidiyor ve kâğıtları karıştırırken ve dağıtırken ertesi gün yola çıkacaklarını, karısını ve Christine’yi aklına bile getirmiyor.</p>
		<p>Otelden tanıdıklar ve yabancılar Christine’nin gelişi ve gitmek zorunda kalışı hakkında heyecanlı heyecanlı konuşurken, Lord Elkins’in pırıl pırıl parıldayan gri renkli otomobili, masmavi vadinin rüzgârlı tepelerini aşıp gidiyor, beyaz dönemeçlerden kıvrılarak aşağı, Engadin’e doğru hızla yol alıyor. Scuol-Tarasp giderek yaklaşıyor. Lord Elkins, Christine’yi otomobil gezintisine davet etmekle onu bir yerde koruması altına aldığını diğerlerine açıkça göstermek istemişti ve onu bu kısa gezintiden sonra geri getirecekti; ancak yanı başında oturan, koltuğuna yaslanmış, neşeli neşeli sohbet eden ve kaygısız gözlerine tüm gökyüzünün yansıdığı bu kıza bakınca, bu güzel zamanı kısaltmanın her ikisi için de anlamsız olacağını düşündü ve şoförüne dönüp devam etmesini buyurdu. Aman hemen dönmeyelim de başına gelecekleri çabuk öğrenmesin, diye düşünüyor yaşlı adam, öte yandan da karşı konulmaz bir şefkatle genç kızın elini okşuyor. Aslında oteldekilerin kendisine neler yapacağı ve söyleyeceği konusunda Christine’yi önceden uyarmak ve onu buna hazırlamak gerekirdi ki alacağı soğuk duşu çok acı çekmeden atlatabilse iyi olurdu. Böylece Lord, müşavir kadının kötü karakteriyle ilgili olarak Christine’ye bazı imalarda bulunmaya ve üstü kapalı bir biçimde Mannheimlı kız arkadaşı hakkında onu uyarmaya çalışıyor, fakat hiçbir şeyden habersiz zavallı Christine, gençliğin verdiği heyecanla ve saf saf, can düşmanlarını savunuyor: Yaşlı müşavir kadının ne kadar iyi kalpli biri olduğunu, kendileriyle ne kadar ilgilendiğini, Mannheimlı genç kızın ne kadar akıllı olduğunu ve kendisine ne kadar içten davrandığını anlatıyor. “Aslında yanınızda konuşmaya çekindiği için kötü biri olduğunu sanıyorsunuz onun,” diyor Lord Elkins’e. “Buradaki insanların hepsi harika, öyle neşeliler ve bana karşı öyle içten davranıyorlar ki bazen gerçekten bunu hak etmediğimi düşünüyor ve ondan utanıyorum,” diye ekliyor.</p>
		<p>Yaşlı adam gözlerini önüne dikmiş, bastonunun ucuna bakıyor. Savaştan bu yana insanlar hakkında, uluslar hakkında artık katı düşünüyor, başkalarına yaptıkları haksızlık yüzünden insanların bencil ve hayal gücünden yoksun olduklarına inanıyor. Kendisinin de bir zamanlar üyesi bulunduğu genç kuşak, insanlık âlemine ahlaki mesajlar verildiğine ve beyaz ırkın ruhunun yüceltildiğine, John Stuart Hill ve öğrencilerinin öğretilerinin etkisinde kalarak yürekten inanmış ve bunu bir ideal alarak benimsemişlerdi, fakat bu ideal Ypres’in kana bulanmış bataklığında ve (oğlunun öldüğü) Soissons yakınlarındaki bir kireç kuyusuna gömülmüş bulunuyor. Politikadan iğreniyor, lokallerde toplanan soğuk suratlı yüzlere ve gösteriş amaçlı şenliklere katlanamıyor; oğlunun ölümünden beri birileriyle tanışmak ve yeni dostluklar kurmaktan kaçınıyor. Kendi kuşağının gerçeği görmemekte direnmesi, savaş öncesi yaşamdan yeni döneme uyum sağlamada gösterilen beceriksizlik ve yeni kuşağın bilgiçlik taslama küstahlığı onu çok öfkelendiriyordu. İlk kez bu kızla gençliğe olan güvenini yeniden kazanıyor, onun kişiliğinde çok temiz ve kutsal sayılabilecek bir şükran duygusunu görme fırsatını buluyor. Onun yanında, bir kuşağın acı çekerek edindiği yaşama karamsar bakma olgusunun –ne kadar güzel ki– bir sonraki kuşak için anlaşılmaz ve geçersiz olduğunu ve her yeni kuşak için tekrar yeniden başladığını anlıyor. Christine’nin en küçük bir şey için bile sevinip şükran duygusunu dile getirmesi onu büyülüyor ve aynı zamanda içinde saklanmış gençlik fırtınasını harekete geçiriyor; bu fırtına daha önce yaşadıklarından daha güçlü, başını döndürüyor ve bu tatlı sıcaklığın birazını kendi yaşamına katma, hatta bütünüyle kendisine bağlama arzusu uyanıyor içinde. Birkaç yıl onu koruyabilirim, belki o zaman ya hiç öğrenmez ya da oldukça geç öğrenir bu dünyadaki pislikleri, zenginlerin önünde iki büklüm olunurken, yoksulların itilip kakıldığını, diyor kendi kendine. Adam onu yandan seyrediyor: Christine ağzını masum bir çocuk gibi açmış, gözleri kapalı, tertemiz havayı ciğerlerine çekiyor; adam genç kıza bakıp, ah, birkaç yıl daha gençliğimi yaşayabilsem bu benim için yeterli olurdu, diyor. Christine şükran duygusuyla yüzünü ona çevirmiş, neşeli neşeli sohbet ederken, yaşlı adam onu yarım kulakla dinlemektedir, çünkü birden medeni cesareti artmıştır; belki bu son saatte fazla dikkat çekmeden ona evlenme teklifinde bulunabilirdi.</p>
		<p>Scuol-Tarasp’ta çay içiyorlar. Daha sonra gezinti yolundaki bir banka oturuyorlar ve adam Christine’ye gönlünden geçenleri dolaylı olarak duyurmaya çalışıyor. “Aşağı yukarı sizin yaşınızda iki yeğenim var, Oxford’da oturuyorlar, benimle İngiltere’ye gelirseniz, orada onlarla birlikte oturabilirsiniz, sizi oraya davet edebilmek benim için büyük bir zevk, eğer yaşlı bir insanın eşlik etmesinden sıkılmazsanız, size Londra’yı gezdirmekten mutluluk duyacağım,” diyor. “Pek tabii sizin Avusturya’dan ayrılıp İngiltere’ye yerleşmeye karar verip veremeyeceğinizi, sizi eve bağlayan bir şeyinizin, yani gönül bağınızın olup olmadığını bilemiyorum,” diye de ekliyor. Soru çok açık. Fakat coşku içindeki Christine bunu anlamıyor. “Hayır, yapamam, dünyayı gezip görmeyi çok istiyorum, İngiltere gerçi çok güzel bir ülke, Oxford ve orada yapılan deniz yarışları hakkında çok şey duydum, sporun insanları böylesine eğlendirdiği, genç kalmak için böylesine mükemmel bir ülke daha yok dünyada,” diye yanıt veriyor.</p>
		<p>Yaşlı adamın yüzü kararıyor. Christine ondan hiç söz etmemişti, yalnızca kendisini, kendi gençliğini düşünüyordu. Bütün cesaretini yeniden kaybediyor; için için kaynayan genç bir insanı eski bir saraya, benim gibi yaşlı bir adamın yanına hapsetmek bir cinayet olur, diye düşünüyor. Hayır, hayır, reddedilip de gülünç duruma düşmemelisin. Yazgına boyun eğmek zorundasın sen yaşlı adam, artık senden geçti, senin için çok geç artık!</p>
		<p>“Geri dönelim mi?” diye soruyor yaşlı adam birdenbire değişen sesiyle. “Saygıdeğer teyzenizin kaygılanmasını istemiyorum.”</p>
		<p>“Dönelim,” diye yanıt veriyor Christine ve daha sonra hayranlığını dile getiriyor: “Ah, çok güzel bir gezinti oldu, burada her şey harika.”</p>
		<p>Yaşlı adam arabada Christine’nin yanına oturuyor ve çok az konuşuyor, kendisi için üzülüyor, Christine için üzülüyor. Fakat Christine’nin adamın içinde kopan fırtınadan ve kendisinin başına geleceklerden hiç haberi yok, bakışlarını dışarıya çevirmiş, coşkuyla doğayı seyretmektedir, mutluluktan kanı kaynamış, rüzgârın dövdüğü yanakları kıpkırmızı olmuştur.</p>
		<p class="gap-twice">Otelin önüne geldiklerinde yemek zili çalmaya başlıyor. Saygıdeğer adamın elini şükran duygusuyla sıkıyor ve üstünü değiştirmek için doğruca yukarıya, odasına çıkıyor: Artık alışmıştı, bu işler ona çok kolay geliyordu. Giyinmek ve süslenmek ilk günlerde onun için her seferinde bir korku, bir zorlanma ve üzülme demekti, aynı zamanda da büyük zevk veren, heyecanlandıran bir oyundu. Sürekli aynanın karşısına geçiyor ve süsleniyor, böylece uğradığı değişikliği, kazandığı yeni kişiliğini tekrar tekrar seyrediyordu. Her akşam süslenmek, güzel ve zarif görünmek artık çok doğal geliyordu ona. Bir-iki el hareketi, renkli elbisesinin dimdik duran göğüslerinin üstünden aşağıya dökülmesini sağlıyor, kırmızı dudaklarına ruj sürüyor, saçlarını havalandırıp düzeltiyor ve şalı omzuna atıyor, işte Christine akşam için hazır. Bu görkeme, bu ödünç lüks yaşama öylesine alışmıştı ki sanki doğduğundan beri hep böyle yaşıyordu. Aynaya yarım omuz üzerinden son bir kere daha bakıyor: Evet, çok güzel olmuşum! Akşam yemeğine birlikte inmek için teyzesine, onun odasına koşuyor.</p>
		<p>Fakat odanın kapısını açar açmaz donup kalıyor: Oda darmadağınık, dolaplar bütünüyle boşaltılmış, yarı doldurulmuş bavullar, koltuk, yatak ve masa üstüne yayılmış şapkalar, ayakkabılar ve öteki giysiler; her zaman düzenli görmeye alışık olduğu oda şimdi darmadağınık; tuhaf, çok tuhaf. Teyzesi, üzerinde sabahlıkla inatçı bir bavulun üstüne diz çökmüş, kapatmaya çalışıyor. Christine şaşkınlıkla, “Ne var, ne oldu?” diyor. Teyzesi bilinçli olarak başını kaldırıyor ve kıpkırmızı olmuş yüzüyle bavulu kapatmaya çalışırken, büyük bir üzüntüyle olanları açıklamaya çalışıyor: “Yarın gidiyoruz... Ah, lanet olası şey!.. Neden kapanmıyorsun ki... Yarın ayrılıyoruz buradan.”</p>
		<p>“Peki ama neden?.. Nasıl?” Christine’nin ağzı açık kalıyor, bütün bedeni kaskatı kesiliyor.</p>
		<p>Teyzesi kilidin üstüne birkaç darbe daha indiriyor ve bavul sonunda kilitleniyor. Soluk soluğa doğruluyor teyzesi.</p>
		<p>“Evet Christi, aslında çok yazık, ben de üzgünüm! Fakat ta baştan beri Anthony’ye bu yüksek yerin havasının iyi gelmeyeceğini söyleyip duruyordum. Yaşlılar için pek uygun bir yer değilmiş burası. Enişten bugün öğleden sonra bir astım krizi daha geçirdi.”</p>
		<p>“Aman Tanrım!” Christine hemen, yan odadan çıkan ve hiçbir şeyden haberi olmayan yaşlı adamın yanına koştu. Büyük bir içtenlikle ve heyecandan tir tir titreyerek ona sarıldı. “Nasılsın enişteciğim? Umarım daha iyisindir! Aman Tanrım, hiçbir şeyin farkında değildim, yoksa seni böyle bırakıp da gider miydim! Ama bütün kalbimle söylüyorum ki çok iyi görünüyorsun, kendini iyi hissediyorsun, değil mi?”</p>
		<p>Gözlerini ona yöneltmiş, çaresizce onu seyrediyor; çok korktuğu her halinden belli oluyor. Kendisini tamamen unutmuştu. Buradan gitmesi gerektiği gerçeğini bir türlü anlayamıyordu. Anladığı tek şey, bu yaşlı ve iyi kalpli adamın hasta olduğuydu. Onun için korkuyordu, kendisi için değil.</p>
		<p>Anthony her zamanki sağlıklı görünümü ve ağır hareketleriyle Christine’nin içten ve sevgi dolu ürkek bakışları karşısında çok utanıyor. Nasıl iğrenç bir oyuna alet edildiğini ancak şimdi anlamaya başlıyor.</p>
		<p>“Fakat hayır, güzel çocuğum,” diye mırıldanıyor yaşlı adam (Lanet olsun, Claire neden hep beni öne sürüyor böyle!), “Claire teyzeni tanırsın, olayları hep abartır. Ben kendimi çok iyi hissediyorum, bana kalsaydı buradan ayrılmazdık.” Karısının söylediği ve anlam veremediği bu gereksiz yalana çok sinirlenmişti ve sinirlerini yatıştırmak için kaba bir dille karısını uyarıyor: “Claire, bırak artık şu lanet olası toparlanmayı, bunun için yeterince vaktimiz var. Son gecemizi bu iyi kalpli çocukla huzur içinde birlikte geçirelim.” Claire onu duymazlıktan gelerek toparlanma işine devam ediyor ve hiç konuşmuyor; görünüşe göre, yapmak zorunda kalacağı açıklamalardan çekiniyor, Anthony (ben hiçbir şey yapmayacağım, kendisi halletsin) büyük bir gayretle pencereden dışarı bakmayı sürdürüyor. Christine ise ikisinin arasında işe yaramaz ve rahatsız edici bir varlık gibi sessiz ve aklı karışmış bir halde, bu dağınık odada öylece duruyor. Bir şeyler olmuştu, bunu hissedebiliyordu, anlayamadığı bir şeyler. Göz kamaştıran bir şimşek çakmıştı ve Christine çarpan yüreğiyle şimdi göğün gürlemesini bekliyordu, ancak o gök gürlemesi bir türlü gerçekleşmiyordu, fakat gerçekleşmek zorundaydı. Soru sormak şöyle dursun, düşünmeye bile cesaret edemiyor, fakat kötü bir şeylerin olduğunu çok iyi biliyor. Acaba birbirleriyle kavga mı ettiler? New York’tan kötü haberler mi geldi? Yoksa borsa ya da şirketlerle ilgili yolunda gitmeyen bir şeyler mi var, böyle olsaydı bunları gazeteler yazmaz mıydı? Yoksa eniştesi gerçekten kriz geçirdi de kendisini üzmemek için mi susuyorlardı? Neden bekletiyorlar beni, burada ne işim var benim? Fakat kendisine hiçbir şey söylenmiyor, hiçbir açıklamada bulunulmuyor, sessizlik, sessizlik, yalnızca teyzesinin gereksiz uğraşları ve eniştesinin bir ileriye bir geriye doğru attığı adımlarının çıkardığı sesten ve kendi içinde gümbürdeyen yüreğinin sesinden başka hiçbir şey duyulmuyordu.</p>
		<p>Ve sonunda –Kurtuluş!– kapı çalınıyor. Bir garson içeri giriyor, arkasından ikinci bir garson elinde beyaz masa örtüsüyle onu izliyor. Christine’nin şaşkın bakışları altında, masanın üstündeki tütün aksesuvarlarını kaldırdıktan sonra özenle masayı hazırlamaya başlıyorlar.</p>
		<p>“Biliyor musun,” diyor teyzesi sonunda, “Anthony bu akşam yemeğimizi burada, kendi odamızda yememizin daha iyi olacağını düşündü. Öyle abartılı veda sahnelerinden, nereye gidiyorsunuz, ne zaman gidiyorsunuz gibi sorulardan nefret ediyorum, hem de bütün eşyalarımı bavullara yerleştirdim, Anthony’nin smokini de bavulda. Aslında burası daha sessiz ve birlikte rahat rahat otururuz, öyle değil mi?”</p>
		<p>Garsonlar tekerlekli servis masasını içeriye getiriyor ve sıcak nikel kaplardan servis yapıyorlar. Christine, garsonlar dışarıya çıktıktan sonra herhalde bana her şeyi anlatacaklar, diye düşünüyor ve ürkek ürkek ikisinin de yüzlerini incelemeye başlıyor: Eniştesi kafasını tabağın içerisine sokarcasına eğmiş, gayretle kaşık sallıyor, teyzesi solgun ve mahcup görünüyor. Sonunda konuşmaya başlıyor. “Bak Christine, bu kadar çabuk karar vermemize şaşırmış olmalısın! Fakat bizim oralarda her şey çabuk olur; işte Amerika’da öğrendiğim birkaç iyi şeyden biri de bu. Eğer bir insanın içinden gelmiyorsa, onu uzatmanın yararı yoktur. Bir iş iyi gitmiyorsa, hemen bırakılır ve yeni bir işe başlanır: Eğer insan kendisini bir yerde iyi hissetmiyorsa, hemen bavullarını toplar ve başka bir yere gider. Aslında bunu sana söylemek istemezdim, çünkü sen burayı çok sevdin ve çok da iyi dinlendin, fakat biz burada kendimizi çoktan beri iyi hissetmiyoruz, son zamanlarda doğru dürüst uyuyamaz oldum. Buranın dağ havası Anthony’ye de iyi gelmiyor. Güzel bir rastlantı sonucu bugün Interlaken’deki dostlarımızdan bir telgraf aldık ve hemen birkaç günlüğüne oraya ve arkasından da Aix-les-Bains’e gitmeye karar verdik. Evet anlıyorum, bu seni şaşırtacaktır, ancak dediğim gibi bizde her şey çok çabuk oluyor, çok hızlı gelişiyor.”</p>
		<p>Christine başını tabağına eğiyor: Teyzemin yüzüne bakmamalıyım! Sesinde bir tuhaflık var, hızlı hızlı konuşması ona acı veriyor; söylediği her sözcük çok yapay ve gerçeği örtmeye yönelik. Bunun arkasında mutlaka bir şey var, bu ortaya çıkmak zorunda; ve ortaya çıkıyor da: “Tabii ki sen de gelebilseydin çok iyi olurdu,” diye sürdürüyor teyzesi konuşmasını, bir yandan da tabağındaki pilicin kanadını ayırmaya çalışıyor. “Fakat Interlaken senin hoşuna gitmez sanırım, orası gençler için uygun bir tatil yeri değil, üstelik geriye kalan birkaç gününü oraya buraya giderek harcamak seni yorar ve tatilin berbat olur, bunu da düşünmek lazım. Burada çok güzel dinlendin, buranın sağlam ve serin havası sana çok iyi geldi, evet, hep derdim ya, genç insanlar için yüksek dağlık bölgelerden daha iyi bir tatil yeri yoktur diye. Dicky ve Alwin de buralara gelmeli. Tabii bizim gibi yaşlı insanların kalbi için Engadin uygun bir yer değil. Dediğim gibi, senin de bizimle gelmen çok hoşumuza giderdi, Anthony de çok alışmıştı sana, ancak yedi saat gidiş ve yedi saat geliş, seni çok yoracaktır. Zaten seneye tekrar geleceğiz Avrupa’ya. Ama sen yine de Interlaken’e gelmek istiyorsan, tabii, elbette...”</p>
		<p>“Hayır, hayır,” diyor Christine, ya da daha çok, dudakları söylüyor bunu, hani narkoz verildikten sonra insan bayılır ve kendiliğinden konuşmasını sürdürür ya, işte tıpkı öyle yapıyor.</p>
		<p>“Sanırım doğruca eve gitmen daha iyi olur, çünkü buradan kalkan çok lüks bir tren var –kapıcıya sordum– sabah yedide kalkıyormuş, bu duruma göre ertesi gün gece geç vakitlerde Salzburg’a varırsın ve ertesi sabah da evde olursun. Seni karşısında görünce annenin ne kadar sevineceğini tahmin edebiliyorum; böyle yanmış, taze ve genç bir kızı görür de sevinmez mi hiç, gerçekten harika görünüyorsun ve en iyisi, bu dinlenmiş görünüşünü hiç bozmadan eve taşımalısın.”</p>
		<p>“Evet, evet.” Christine’nin ağzından dökülen sözcükleri duymak çok zor. Neden hâlâ burada oturuyordu ki? Teyzesi ve eniştesi buradan gitmesini, hem de hemen gitmesini istiyor. Ama neden? Bir şeyler olmalı, herhangi bir şey. Tıpkı bir robot gibi yemek yemeye devam ediyor, her lokması ağzında zehir zıkkım oluyor ve bir şeyler söylemesi gerektiğini hissediyor, rahatlatıcı herhangi bir şeyler söylemeliydi; üzüntüsünden gözlerinin yandığını ve sinirinden gırtlağının titrediğini belli etmemek için mutlaka bir şeyler söylemeliydi, içeriği ne olursa olsun, herhangi bir konudan söz etmeliydi!</p>
		<p>Sonunda aklına bir şey geliyor. “Hemen elbiselerinizi getireyim de bavula yerleştirelim,” diyor ve odasına gitmek üzere ayağa kalkıyor. Fakat teyzesi onu kolundan hafifçe çekerek tekrar yerine oturtuyor.</p>
		<p>“Bırak, kalsın çocuğum, daha zamanımız var. Üçüncü bavulu yarın sabah yerleştireceğim. Bırak şimdi elbiseleri, odanda dursunlar, oda hizmetçisi getirir onları bana.” Ve daha sonra birden utanarak şöyle diyor: “Hani o kırmızı elbise var ya, o sende kalsın, ona ihtiyacım yok benim, üstelik sana da çok yakışıyor, pek tabii öteki ufak tefek şeyler de, kazak ve iç çamaşırlar da kalabilir sende. Sadece diğer iki tuvaletimi getir yeter, onları Aix-les-Bains’de giyebilirim, orası çok hareketli bir yermiş, otelin de pek görkemli olduğunu söylüyorlar. Umarım Anthony orada rahat eder, sıcak banyolar ve yumuşak hava iyi gelir ve...” Teyzesi anlatıyor ve anlatıyor. Zor nokta artık aşılmıştı. Christine’ye yarın gitmesi gerektiği kibarca anlatılmıştı. Artık her şey yolundaydı. Kaldıkları otelleri, yaptıkları gezileri ve Amerika hakkında en komik ve en çarpıcı öyküleri peşpeşe anlatıyor ve Christine, aşağılanmasına ve gururunun kırılmasına rağmen oturmuş, teyzesinin bu aptalca zırvalarını dinliyor. Ah, bir bitirseydi ne iyi olurdu! Sonunda kısa bir arayı fırsat bilip, “Sizi daha fazla tutmak istemiyorum. Eniştem biraz dinlensin, sen de toparlanmaktan yorulmuş olmalısın. Eğer sana yardımım olacaksa, söyle lütfen,” diyor Christine.</p>
		<p>“Hayır, hayır,” diye karşılık veriyor teyzesi ve o da aynı anda yerinden kalkıyor. “Birkaç parça bir şey kaldı, onları kendim yerleştiririm. Bugün erken yatmak senin için de iyi olur. Öyle sanıyorum ki saat altıda kalkmak zorundasın. Seni istasyona götürüp trene bindiremeyeceğimiz için bize darılmazsın, değil mi?”</p>
		<p>“Hayır, hayır, bunu sizden istemeye hakkım yok teyzeciğim,” diye yanıt veriyor Christine sessizce ve yere bakarak.</p>
		<p>“Eve varınca, bana Mary’nin nasıl olduğunu yaz lütfen. Unutma, seneye yeniden görüşeceğiz.”</p>
		<p>“Evet evet,” diyor Christine. Tanrı’ya şükürler olsun ki artık gidebilecektir; utancından yüzü kızaran eniştesini ve teyzesini acele acele öpüyor ve, “Hemen buradan uzaklaşmalıyım!” diyerek kapıya geliyor. Fakat son anda, elini tam kapının koluna attığında, teyzesinin arkasından acele acele geldiğini görüyor. İçindeki korku (fakat bu son darbeydi) çekicini bir kez daha indirdi göğsüne: “Christi, şimdi doğruca odana gidiyorsun, uyuyup dinleneceksin, değil mi?” diye soruyor ona heyecanlı heyecanlı. “Sakın aşağıya ineyim deme, yoksa... yoksa... yoksa yarın sabah herkes bize güle güle demek için başımıza üşüşür ve biz bunun olmasını istemiyoruz... Öyle uzun uzun vedalaşma sahnelerini yaşamadan buradan ayrılmak ve insanlara daha sonra kart göndermek en iyisi... Çiçek verilmesinden ve... uğurlama sahnelerinden hiç hoşlanmıyorum. Beni anlıyorsun herhalde, şimdi odana gidiyorsun ve hemen yatağına girip uyuyorsun, tamam mı, bana söz veriyorsun, değil mi?”</p>
		<p>“Evet, evet, elbette,” diyor Christine güçlükle ve kapıyı arkasından kapatıyor. Onlara veda ederken tek bir sözcükle bile olsun teşekkür etmeyi unuttuğunu, ancak birkaç hafta sonra anımsıyor.</p>
		<p class="gap-twice">Kapı arkasından kapanır kapanmaz, Christine’nin zorlanarak toparladığı gücü kayboluyor. Vurulmuş bir hayvan gibi sendeleyerek birkaç adım daha atıyor, hareket halinde olduğu için ayakta durabiliyor ancak. Elleriyle duvardan destek alarak yatak odasına kadar sürükleniyor; orada kendisini koltuğa bırakıveriyor; bedeni kaskatı kesilmiş, buz gibi olmuştu, kıpırdayamıyordu. Ne olduğunu kendisi de anlamıyor. Kaskatı kesilmiş alnının arkasında, haince indirilen darbenin acısını hissediyor, ama bu darbeyi kimin indirdiğini bilemiyor. Ona bir şeyler olmuştu, buradan postalanıyordu, ama nedenini bilemiyordu.</p>
		<p>Bütün gücünü toplayarak düşünmeye çalışıyor. Fakat şakaklarının arasındaki beyni uyuşmuş sanki. Kafasının içinde bir şey var, solgun ve kaskatı kesilmiş bir şey, sorularına yanıt vermiyor. Beynindeki bu uyuşma giderek bütün bedenini sarıyor ve içindeki soruya, “Ben ne yaptım? Beni neden kovuyorlar?” sorusuna yanıt ararken, camdan yapılmış, nemli ve siyah bir tabuttan çok daha korkunç bir tabut, küstahça parlayan, görkemiyle göz kamaştıran, rahatlığı insanla alay eden sessiz, korkunç derecede sessiz bir tabut onu içine almıştı. Bu çelişkiler, bu karmakarışıklık dayanılmaz bir boyuta ulaşıyor, sanki çok büyük bir bina, içindeki dört yüz insanıyla, taşlarıyla, kirişleriyle ve görkemli çatısıyla birlikte göğsünün üstüne çökmüştü; bu kahredici ağırlığı hissetmesi yetmiyormuş gibi bir de çevresindeki soğuk zehir saçan beyaz ışığa, uykuya davet eden yatak ve çiçek desenli nevresimli kuştüyü yorgana, dinlenmeye davet eden birbirinden güzel mobilyalara ve karşısına geçip bakıldığında insana mutluluk veren aynalara katlanmak zorundaydı. Burada, bu acı veren koltukta böylece oturup kalırsam, donup kalabilirim ya da birden anlamsız bir öfkeye kapılır, camları kırarak yüksek sesle öyle bağırır ve ağlarım ki uyuyanlar uyanmak zorunda kalır, diye geçiriyor içinden. Hemen gitmeliyim! Hemen dışarı çıkıp uzaklaşmalıyım buradan! Hemen... Ne yapacağını, nasıl yapacağını bilemiyor, ama bu iğrenç, bu havasız sessizlikte boğulmamak için hemen burayı terk etmeli, dışarı çıkmalıydı.</p>
		<p>Ve birden ayağa fırlıyor, ne istediğini pek bilmeden dışarıya koşuyor; açık kalan kapı arkasından sallanıyor. İçerideki pirinç ve cam eşyalar, elektrik ışığının altında anlamsızca parlıyorlar.</p>
		<p class="gap-twice">Merdivenlerden aşağıya bir uyurgezer gibi iniyor. Duvar kâğıtları, tablolar, aletler, merdivenin basamakları, şamdanlar, konuklar, garsonlar, hizmetçi kızlar ve başka yüzler ve eşyalar, yanından birer hayalet gibi kayıp gidiyor. Onu bu halde gören birkaç kişi, hayretler içinde kalıyor, selam veriyor ve onun bunu algılamadığını görüp şaşırıyorlar. Fakat Christine’nin gözlerinin önüne bir set çekilmişti, ne gördüğünü, ne yapmak istediği şeyi, ne de nereye gitmek istediğini biliyor; yalnızca bacakları tarif edilemez bir hızla onu merdivenlerden aşağıya doğru koşturuyor.</p>
		<p>Davranışlarını düzenleyen ve her zaman mantıklı hareket etmesini sağlayan sigortalardan biri atmıştı. Belli bir hedefe koşmuyor, sadece ileriye, adlandıramadığı anlamsız bir korkuyla ileriye doğru koşuyor. Salonun girişinde birden duruyor: İçinde bir şeyler uyanıyor, burada oturup insanların yiyip içtiğini, dans edip eğlendiğini anımsıyor ve hemen şu soruyu soruyor kendi kendine: “Niçin buradayım? Neden buraya geldim?” Ve böylece bu mekânın itme gücü yok oluyor ve Christine salonun ortasında birdenbire dikilip kalıyor; o orada öyle dururken, birden duvarlar sallanmaya, üstüne bastığı halı hareket etmeye, şamdanlar kendi eksenleri etrafında çılgınca dönmeye başlıyor. Düşüyorum, ayağımın altındaki zemin sallanıyor, diye hissediyor. İçgüdüsel olarak sağ eliyle kapıya tutunuyor ve dengesini kaybetmekten kendisini kurtarıyor. Fakat mafsallarındaki güç yok oluyor ve Christine ne öne gidebiliyor ne de arkaya. Bedeninin bütün ağırlığını duvara vermiş, kapalı gözleriyle ve soluk soluğa öylece duruyor ve bundan sonrasını kendisi de bilemiyor.</p>
		<p>Tam bu arada Alman mühendis üstüne geliyor; odasından resimleri almış, bir kadın arkadaşına göstermek üzere çıkıyordu ki duvara yaslanmış, hareketsiz duran ve aynı zamanda güçlükle soluk alıp veren, gözleri açık fakat görmeyen tuhaf bir yaratık ilişiyor gözüne; ilk anda onu tanıyamıyor. Fakat daha sonra sesi birden değişiyor ve sevinç içinde şunları söylüyor: “İşte buradasınız! Neden salona inmiyorsunuz? Yoksa burada dikilip sessiz sessiz insanların sırlarını mı izliyorsunuz? Niçin... Fakat... Ne oldu... Neyiniz var?..” Yüzüne bakarken şaşkınlığını gizleyemiyor. İlk sözcükle birlikte Christine ağlamaya başlıyor, beklenmeyen bir çağrı mermi gibi bedenine isabet etmiş, tıpkı bir uyurgezer gibi tir tir titremektedir.</p>
		<p>Kaşları, yaşadığı dehşet ânıyla dimdik olmuş, bakışlarında bir tuhaflık ve sinirlilik var; bir kriz nöbeti geçiriyormuş gibi elini yukarıya kaldırıyor.</p>
		<p>“Neyiniz var? Kendinizi iyi hissetmiyor musunuz?” Bunları söylerken mühendis ona destek oluyor; aslında harekete geçmesi için en uygun zaman, çünkü Christine yerinde tuhaf bir biçimde sallanmaktadır. Gözlerinin altı birdenbire masmavi oluyor. Fakat mühendisin kolunun kendisini sarmasıyla sıcacık insan temasını bedeninde hisseder hissetmez, heyecanla sıçrıyor ve ona yalvarıp yakarmaya başlıyor.</p>
		<p>“Sizinle konuşmalıyım... Hemen konuşmalıyım... Fakat burada olmaz... Burada, başkalarının önünde olmaz... Sizinle yalnız konuşmam gerek.” Ona ne söylediğini bilmiyor, ama herhangi biriyle konuşmak ve içini dökmek zorunda olduğunu hissediyor.</p>
		<p>Christine’nin sakin sakin konuşmasına alışık olan mühendis, onun kulakları tırmalayan bir biçimde konuşmaya başlaması karşısında şaşırıp kalıyor ve, herhalde hasta, diye düşünüyor; evet, büyük olasılıkla hasta, yatmaya zorlamışlar, bu yüzden aşağı inmedi. Herhalde yataktan gizlice kalkmış, belli ki ateşi var, bu onun yanan gözlerinden açıkça fark ediliyor ya da bir histeri krizi geçiriyor olmalı; bu, kadınlarda sık görülen bir kriz. Her şeyden önce teskin etmek, sinirlerini yatıştırmak ve hasta olduğunu ona hissettirmemek gerek.</p>
		<p>“Fakat memnuniyetle, hanımefendi,” –bir çocuk gibi konuşuyor onunla– “ama belki de...” (bizi kimsenin görmemesi daha iyi) “belki de birkaç adım yürüyerek dışarıya, otelin önüne, serin havaya çıksak iyi olacak. Size iyi geleceğinden eminim... Salonun içi korkunç derecede sıcak...” Önce sakinleştirmeli, sinirlerinin yatışmasına yardımcı olmalı, diye düşünüyor ve kolunu tutarken, sanki çok doğalmış gibi elini avucunun içine alıyor ve ateşinin olup olmadığını kontrol ediyor. Hayır, elleri buz gibi. Tuhaf, çok tuhaf bir durum, diye düşünüyor giderek artan bir hoşnutsuzlukla.</p>
		<p>Otelin kapısının önündeki lambalar esen rüzgârla sallanıyor ve çevreye ışık saçıyor; sol tarafta orman simsiyah gölgeler oluşturuyor. Christine dün orada erkek arkadaşını beklemişti, bu ona binlerce yıl önceymiş gibi geliyor; kanındaki en küçük bir hücre bile bunu anımsamıyor. Mühendis onu yavaşça karanlığa doğru götürüyor (kendilerini kimselerin göremeyeceği karanlığa, başına ne geleceğini kim bilir) ve Christine istemeyerek de olsa onun isteğine uyuyor. Önce oyalamalı, tamamen ilgisiz şeylerden söz etmeli, ordan burdan konuşmalı ve böylece sohbet ediyormuş gibi yapmalı, bu ona iyi gelecek, onu sakinleştirecektir.</p>
		<p>“Öyle değil mi, burası çok daha iyi... Lütfen benim paltomu sırtınıza alın... Ah, ne kadar da mükemmel bir gece... Şu yıldızlara bir bakınız... Aslında bütün geceyi otelde oturarak geçirmemiz saçmalık olurdu.” Fakat titremesini bir türlü yenemeyen Christine onu duymuyor. Yıldızlardan ona ne, gecenin mükemmel olması onu ne ilgilendirir, yalnızca kendisini, yıllardan beri içine hapsettiği benliğini, birdenbire bütün heybetiyle isyan eden ve göğsünü parçalayan benliğini hissediyor. Ve aniden iradesi dışında, adamın koluna sıkı sıkı sarılıyor.</p>
		<p>“Biz gidiyoruz... Yarın buradan ayrılıyoruz... Sonsuzca ayrılıyoruz buradan... Buraya bir daha hiç gelmeyeceğim, hiç... Beni duyuyor musunuz, bir daha hiç... Hiç gelemeyeceğim... Hayır, buna dayanamıyorum... Hiç... Hiçbir zaman geri gelemeyeceğim.” Ateş nöbeti geliyor, diye korkuyor mühendis; sanki nöbet gelmiş de bütün bedeni tir tir titriyormuş gibi oluyor; hasta, hem de çok hasta, hemen bir doktor çağırmalıyım, diyor. Fakat Christine vahşice onun kollarına atılıyor. “Ama neden, neden gitmek zorundayız... Böyle birdenbire ayrılmak olur mu?.. Bir şeyler olmuş olmalı... Ne olduğunu bilmiyorum. Daha öğleyin her ikisi de bana karşı çok iyiydi ve bundan hiç söz etmemişti, ama akşam... Akşam, yarın gitmem gerektiğini söylediler... Yarın, yarın sabah erkenden... Hemen, nedenini bilmiyorum... Niçin böyle aniden gitmek zorunda bırakılıyorum ki?.. Gitmek, bir daha hiç dönmemek üzere gitmek... Artık gereksinim duyulmayan bir şeyin pencereden fırlatılıp atılması gibi başlarından atıyorlar beni, neden bilemiyorum... Anlamıyorum... Mutlaka bir şeyler oldu.”</p>
		<p>Demek öyle, diye düşünüyor mühendis. Birden olanları kavrıyor. Daha biraz önce van Boolenlerle ilgili söylenti aktarılmıştı kendisine, farkında olmadan ürperdi; az kalsın ona evlenme teklifinde bulunacaktı! Ama şimdi eniştesi ve teyzesi, kendilerini daha fazla üzmemesi için bu zavallı kızı apar topar eve postalıyor. Bomba infilak etti.</p>
		<p>Ama artık onunla gönül ilişkisine girilmez, diye düşünüyor mühendis. En iyisi onu oyalamak! Oyalamak! Bazı ilkelerden söz etmeye çalışıyor; ah, bu belki de kesin bir şey değildir, bakarsın akrabalarınız konu üzerinde tekrar düşünür ve gelecek yıl... Fakat Christine hiçbir şey dinlemiyor, hiçbir şey düşünmüyor, sadece içindeki acıyı dışavuruyor, vahşi bir yaratık gibi ayağını yere vurarak yüksek sesle bağırıyor, çaresizlik içinde kıvranan bir çocuğun feryadı bu. “Fakat ben gitmek istemiyorum! İstemiyorum... Şimdi eve gitmek istemiyorum... Orada ne işim var, buna daha fazla dayanamıyorum... Dayanamıyorum... Mahvolurum ben... Orada çıldırırım ben... Size yemin ederim ki gidemem, orada yaşayamam ben, yapamam, buradan ayrılmak istemiyorum... Bana yardım ediniz... Bana yardım ediniz!”</p>
		<p>Boğulmak üzere olan birisinin sudan çıkarılırken ettiği feryat bundan daha farklı değil, keskin ve kulakları tırmalayan bir ses; Christine’nin sesi birdenbire yükseliyor, boşalan gözyaşları ve hıçkırıklarla öylesine sarsılıyor ve titremeye başlıyor ki, mühendis göğsüne yaslanan kızın içindeki feryadı bütün bedeninde hissediyor. “Ne olur yapma,” diye yalvarıyor duygulanarak. “Ağlama lütfen! Ne olur ağlama!” Yatıştırmak amacıyla farkında olmadan kolu Christine’yi kendisine doğru çekiyor. Christine buna izin veriyor ve kendisini adamın göğsüne bırakıyor. Ama bu yaslanmada bir şehvet belirtisi yok, yalnızca bitkinlik, anlam veremediği yorgunluk. Yalnızca bir insanın sıcak bedenine yaslandığını, herhangi bir erkek elinin saçlarını okşadığını, iğrenç bir biçimde ve çaresizce yazgısına terk edilmiş olduğunu hissediyor. Hıçkırıkları giderek azalıyor ve acısını içine atıyor, artık cereyana tutulmuş gibi titreyip feryat etmiyor, tersine, gözlerinden boşanan yaşlar, kendi halinde akıyor ve kimseyi rahatsız etmiyor.</p>
		<p>Bu durum yabancı adama çok tuhaf geliyor. Ormanın gölgesinde ve otelden yalnızca yirmi adım ötede (her an onları görebilirler, birisi yanlarından geçebilirdi) durmaktadır ve kolunda hıçkıra hıçkıra ağlayan genç bir kız var, üstüne yasladığı göğsünü sıcaktan kaynayan bir dalga gibi hissediyor. Büyük bir acıma duygusu kaplıyor içini; bir erkeğin ağlayan bir kadına karşı gösterdiği acıma duygusu, her zaman bir sevme, bir okşama göstergesidir. Yalnızca sakinleştirmeliyim, diye düşünüyor, yalnızca sakinleştirmek! Boşta duran sol eliyle (Christine yere düşmemek için hâlâ onun sağ elini tutmaktadır) sanki mıknatıslanmışçasına saçlarını okşuyor. Ve hıçkırıkları hafiflesin diye ona doğru eğiliyor ve önce saçlarını, daha sonra şakaklarını ve en sonunda da titreyen dudaklarını öpüyor. Tam bu sırada Christine’nin ağzından saçma sapan şeyler çıkıyor.</p>
		<p>“Beni yanınıza alın, beni yanına al... Birlikte gidelim buralardan... Nereye isterseniz... Nereye istersen... Buradan gidelim ve bir daha da geri dönmeyelim... Eve dönmeyeceğim... Buna katlanamam... Her yere giderim, ama eve asla dönmem... Asla... Nereye isterseniz, ne kadar bir süre için isterseniz... Gidelim, gidelim buradan!” Telaş içinde adama sarılmış, bir ağacı sallıyormuş gibi sallıyor onu çılgınca. “Beni de yanında götür!”</p>
		<p>Mühendis dehşet içinde kalıyor. Onu durdurmalı, diye düşünüyor kurnaz ve zeki adam; hemen harekete geçip durdurmalıyım onu. Herhangi bir biçimde sakinleştirip otele geri götürmeli, yoksa durum kötü olacak.</p>
		<p>“Evet, güzel kız,” diyor mühendis. “Kuşkusuz, ama acele etmemeliyiz... Oturup her şeyi konuşalım... Yarına kadar düşününüz... Belki akrabalarınız kararlarını değiştirir, bu onları da üzmüştür... Yarın her şeyi daha net görebiliriz.” Fakat Christine titreyerek ısrarını sürdürüyor: “Hayır, yarın olmaz, yarına kadar bekleyemem! Hemen gitmek zorundayım, sabah erkenden buradan gitmiş olacağım, sabah erkenden... Bir posta paketiymişim gibi yolluyorlar beni... Ekspres postayla gönderiyorlar... Ama beni öyle apar topar gönderemeyecekler... Buna izin vermeyeceğim...” Ona daha da sıkı sıkı sarılarak: “Beni yanınıza alın... Hemen, hemen... Bana yardım edin lütfen... Ben... ben buna dayanamam.”</p>
		<p>Mühendis bu işe bir son vermek gerektiğini düşünüyor. Bu konuda onunla tartışmanın bir anlamı yok. Aklı başında değil, ne dediğini bilmiyor. “Evet, evet, evet güzel kız,” diyerek onun saçlarını okşamaya devam ediyor, “elbette, seni çok iyi anlıyorum... Bütün bunları şimdi içeri girip orada konuşacağız, burada olmaz, burada daha fazla kalamazsınız... Üşütüp hasta olabilirsiniz... Mantonuz yok, üstelik üzerinizde de ince bir elbise var... Lütfen gelin, içeri girelim ve salona oturalım...” Bu sırada kolunu ondan sakınımla çekiyor. “Gelin lütfen.”</p>
		<p>Christine onun yüzüne dik dik bakıyor. Hıçkırığı birdenbire kesiliyor. Mühendisin söylediklerini ne dinlemiş ne de anlamıştı. Fakat çaresizlik içinde ve umutsuzca kıvranan Christine’nin bedeni, mühendisin ani bir hareketle geriye çekildiğini, kendisini okşayan o sıcacık elin birdenbire uzaklaştığını sezdi. İçgüdünün ve onun arkasından da beyninin dehşetle anladığı şeyi, bu yüreksiz adamın kendisinden uzaklaşacağını önce bedeni hissetmişti; Christine artık hiç kimsenin kendisini burada görmek istemediğini dehşetle anlıyor. İçinde bulunduğu sarhoşluk ânından uyanıyor ve ani bir hareketle mühendise dönerek, lafı hiç dolaştırmadan şunu söylüyor: “Teşekkür ederim, çok teşekkür ederim, yalnız başıma giderim ben. Sizi rahatsız ettiğim için beni bağışlayın lütfen, bir an için kendimi iyi hissetmedim, teyzem haklı, buranın yüksek havası bana iyi gelmiyor.”</p>
		<p>Mühendis bir şeyler söylemek istiyor. Fakat Christine ilgilenmiyor ve başı dik bir biçimde onun yanından hızla uzaklaşıyor. Artık onun yüzünü bile görmek istemiyorum, hiç kimseyi, hiç kimseyi görmek istemiyorum, hemen buradan gitmek, buradan uzaklaşmak ve bu kendini beğenmiş, yüreksiz ve karnı tok insanların önünde kendimi daha fazla küçük düşürmek istemiyorum; evet, buradan hemen uzaklaşmalıyım, onların hiçbir şeyini istemiyorum, armağanlarını geri çevireceğim, bir daha onlara kanıp kendime ihanet etmeyeceğim, artık kimseye güvenmiyorum, gitmeliyim, uzaklaşmalıyım buradan; burada, bu insanlarla birlikte olmaktansa, bir köşede gebermek çok daha iyi. Ve Christine o çok sevdiği otelin salonunu dolduran insanların, bu boyanmış, renkli süs taşlarının önünden geçerken, içinde yalnızca bir tek şey hissediyor: Nefret, mühendise karşı nefret, buradaki herkese, bütün insanlara karşı nefret.</p>
		<p class="gap-twice">Christine bütün gece boyunca hiç hareket etmeden masanın önündeki koltukta öylece oturuyor. Kafası karmakarışık, düşüncelerini toparlayamıyor; hissettiği tek şey, her şeyin bittiği. Öyle acı çeker bir hali yok, sanki bayılmış da bilinçaltında oluşan bir şeyin acısını duyuyormuş gibi; hani insan ameliyat sırasında verilen narkozun etkisiyle ne olduğunu tam olarak kavrayamadan bedenine giren neşterin sıcaklığını duyar ya, işte öyle bir duygu hali. Çünkü gözlerini bilinçsizce masanın üstüne dikmiş, koltuğunda sessiz sessiz otururken, felç olmuş benliği olanları kavrayamıyor; evet, ona bir şeyler oluyor: Rüya gibi geçen dokuz günün yarattığı yapay ve çift kişilikli bu yeni, bu başka varlık, gerçek olmayan ve yine de gerçek olan Fräulein von Boolen, artık içinde sonsuzca ölüyordu. Hâlâ onların odasında, onların bedeniyle oturmaktadır, kaskatı kesilmiş boynunda onların incileri var, dudakları onların rujuyla boyanmış ve üzerinde o çok sevdiği tüy gibi hafif gece elbisesi var hâlâ, fakat şimdi bu elbise ona bir ölünün üzerine örtülen bir bez parçasıymış gibi yabancı geliyor ve ürperiyor. Bu elbise artık ona ait değil, buranın, bu insanların, bu zenginler dünyasının hiçbir şeyi ona ait değil artık, her şey ilk günkü gibi yine yabancı ve ödünç. Yanı başında bembeyaz ve ütülü kuştüyü yorganlı yatak kendisini beklemektedir, fakat o içine girip bu yumuşaklığın, bu sıcaklığın kendisini sarmasına izin vermiyor: Yatak artık ona ait değil. Mobilyalar çevresinde pırıl pırıl parıldıyor, ayaklarını bastığı halı sessiz, soluklanıyor, fakat bütün bu pirinç, ipek ve kristal eşyalar artık kendisinin malı değil; elindeki eldiven, boynundaki inciler; bütün bunlar öteki benliğe, o katledilen dublöre, artık yaşamayan ve yine de gerçek olan Christiane von Boolen’e ait. Bu yapay benlikten kurtulup kendi gerçek benliğine geri dönmeye çalışıyor; annesini, hasta olan ya da çoktan ölmüş olan annesini anımsamaya çalışıyor, fakat kendisini ne kadar zorlarsa zorlasın, kaygılanmayı, acı duymayı başaramıyor; bu öyle bir duygu hali ki öteki bütün duyguları bastırıyor; dışavuramadığı kahredici bir öfke, bitmek tükenmek bilmeyen bir nefret duygusu; kime karşı olduğunu bilmiyor, teyzesine karşı, annesine karşı, yazgısına karşı, yalnızca haksızlığa uğrayan bir insanın duyduğu büyük öfke var içinde. İşkence çeken ruhu, kendisinden bir şeylerin alındığını, bu coşkulu yeni benliğinden koparılarak yerde aptal aptal sürünen kör bir böcekten farkı olmayan bir benliğe geri dönmek zorunda olduğunu hissediyor; evet, bir şeyler sona ermektedir, hem de bir daha hiç geri dönmemek üzere.</p>
		<p>Christine bütün gece içi öfkeyle dolu olarak koltuğunda öylece oturuyor. Kapitone kapıdan otelde kalan öteki konukların seslerini, kaygısızca uyuyanların nefeslerini, sevişenlerin iniltilerini, hastaların sızlanmalarını ve bir türlü uykuları tutmayıp da odalarında huzursuzca dolaşanların ayak seslerini duymuyor, balkona açılan cam kapıdan, uyuyan binanın çevresinde esen serin sabah rüzgârının uğultusunu da duymuyor kulakları artık; o yalnızca içindeki kin ve nefretin sesini, bu odadaki, bu binadaki ve bu dünyadaki yalnızlığını, acı içinde kıvranan bir et parçasını, yeni kopan bir parmak kadar sıcak, ancak duyarsız ve güçsüz bir et parçasını hissediyordu. Bu, için için ölmek, parça parça yok olmaktır. Christine kaskatı kesilmiş bedeniyle öylece oturuyor, sanki (ödünç aldığı) van Boolen, kalbinin atışının son bulmasını beklemektedir. Sabah oluncaya kadar sanki bir yıl geçmişti. Koridorlarda temizlik yapan otel görevlilerinin süpürge sesi çok net olarak duyuluyor, ön tarafta bahçıvan çakılları tırmıklıyor: Christine için gerçek bir gün, kaçınılmaz son, eve dönüş başlıyor. Şimdi artık bavulunu toplamak, buradan gitmek, başka biri, Klein-Reiflingli posta memuresi Hoflehner olmak ve nefesi, burada kaybettiği güzellikler etrafında ince dalgalar halinde dolaşan öteki kişiyi unutmak zorunda.</p>
		<p>Christine, bedeninin kaskatı kesildiğini ve çok yorgun olduğunu ancak ayağa kalkarken seziyor: Gardırobun kapısını açmak için attığı dört adım sanki ona bir kıtadan öteki kıtaya yolculuk ediyormuş gibi zor geliyor. Bilekleri bütün gücünü kaybetmiş, gardırobun kapısını zorlanarak açıyor ve gördükleri karşısında irkiliyor: Buraya gelirken giydiği o sarkık Klein-Reifling eteği ve nefret ettiği o solgun ve beyaz renkli bluzu, asılmış da darağacında biri gibi karşısında sallanıp duruyor; onları almak için elini uzatıp parmaklarıyla dokunduğunda çürümüş bir şeye dokunmuş gibi oluyor ve tiksinerek elini geri çekiyor: Bu ölmüş insan Hoflehner’in içine yeniden girmek zorunda oluşu ne kadar da korkunç! Ama başka seçeneği yok. Hemen üstündeki gece elbisesini sıyırıp atıyor, elbise ipek kâğıt gibi hışırdayarak kalçalarından aşağıya kayıveriyor, bunun arkasından öteki elbiseleri de, iç çamaşırları, kazağı, inci kolyeyi, teyzesinin verdiği on ya da yirmi kadar çok değerli eşyanın hepsini topluyor: Yalnızca kendisine armağan edildiği açıkça söylenen elbiseyi, o sefil hasır bavuluna rahatça sığabilecek o küçücük elbiseyi yanına alıyor.</p>
		<p>Bavulu yerleştirmiş bulunuyor, artık gidebilir! Çevresine bir kez daha dikkatlice bakınıyor. Gece elbiseleri, eldivenler, dans ayakkabıları, kemer, pembe gömlek ve kazak yatağın üstüne atılmış, karmakarışık duruyor, sanki bir bomba patlamış da düş ürünü genç Fräulein von Boolen yüz parçaya ayrılmış. Christine korku içinde tir tir titreyerek bu düş ürünü varlıktan geriye kalan parçalara bakıyor. Daha sonra kendisine ait olup da unuttuğu bir şey kaldı mı diye çevresine tekrar tekrar göz gezdiriyor. Ancak kendisine ait hiçbir şey yok artık: Bu yatakta başkaları uyuyacak, balkon penceresinden dışarıya başkaları bakacak ve altın sarısı doğayı başkaları seyredecek, bu kristal aynaya başkaları bakacak, ama kendisi asla, hiçbir zaman! Bu bir veda değil, bir tür ölüm.</p>
		<p>Christine eski bavulunu eline almış, odadan dışarı çıktığında, koridor henüz boştu. Doğruca merdivene yöneldi: Fakat üstündeki sefil elbiseyle Christine Hoflehner olarak bu halı kaplı, kenarları pirinç şeritli basamaklara basıp zengin konukların kullandıkları merdiveni kullanma hakkını kendisinde görmüyor: Ürkek bir tavırla tuvaletin yanındaki demir aksamlı ve yalnızca hizmetliler için öngörülen helezonlu merdivenden aşağıya inmeyi tercih ediyor; yarı dağınık ve henüz daha yarı karanlık olan salonda uyuklamakta olan nöbetçi görevli onu görüyor ve durumundan kuşkulanarak önüne çıkıyor. Neydi o? Kötü giyimli bir kız, elinde külüstür bir bavulla kendisine haber vermeden bir gölge gibi önünden geçerek kapıdan sıvışmak istiyor, çok utandığı ne kadar da belli oluyor. Hey, dur bakalım, diyerek Christine’nin önüne geçiyor ve döner kapıyı omuzlarıyla kapatarak dışarı çıkmasını engelliyor.</p>
		<p>“Nereye gitmek istiyorsunuz?”</p>
		<p>“Sabah yedi treniyle gidiyorum.” Nöbetçi, şaşkın şaşkın yüzüne bakıyor: Bir konuğun, özellikle de bir kadın konuğun bu otelde bavulunu kendisinin taşıdığına ilk kez tanık oluyor. Yolunda gitmeyen bir şeyler olduğunu hemen anlıyor ve ona soruyor: “Oda numaranız... Oda numaranızı öğrenebilir miyim?”</p>
		<p>Christine gerçeği ancak şimdi anlıyor. Ha, demek öyle, adam kendisini gizlice içeriye sızan bir dolandırıcı, bir sahtekâr sanıyor. Haksız da değil aslında, öyle değil miyim zaten? Fakat otel görevlisinin kendisinden kuşkulanması onu kızdırmıyor, tersine, kendisine kötü davranılması ve gururunun kırılması donukluğunu daha da kamçılıyor ve buna çok seviniyor. Benden iğreniyorlar, beni istemiyorlar; böylesi çok daha iyi! Oldukça sakin bir biçimde yanıt veriyor: “Ücreti, 281 numaralı odada kalan eniştem Anthony van Boolen tarafından ödenmek üzere 286 numaralı odada kaldım, adım Christine Hoflehner.”</p>
		<p>“Bir dakika, lütfen.” Gece nöbetçisi kapıdan çekiliyor, fakat önündeki defterin sayfalarını çevirirken kaçmaması için gözünü onun üzerinden ayırmıyor (Christine bunu seziyor). Fakat daha sonra ses tonu birden değişiyor; biraz sinirli, ancak nazik bir biçimde onu selamlıyor: “Ah, saygıdeğer hanımefendi, ah, özür dilerim, gündüz görevlisi arkadaşımın sizin bugün ayrılacağınız konusunda buraya not aldığını yeni fark ettim... Böyle erken gittiğinizi görünce sandım ki... Ve sonra... Hanımefendi herhalde bavulunu kendisi taşımayacaktır, araba sizi trenin hareket saatinden yirmi dakika önce istasyona götürür. Lütfen kahvaltı salonuna ininiz, saygıdeğer hanımefendinin kahvaltı yapmak için yeterince vakti var daha.”</p>
		<p>“Hayır, artık burada kahvaltı yapmayacağım. Hoşça kalın!” Dışarı çıkıyor, geriye dönüp yüzüne şaşkın şaşkın bakan ve başını sallayarak masasına geri dönen adama bakmıyor bile.</p>
		<p>Artık burada kahvaltı yapmayacağım. Bu söz ona çok iyi geliyor. Hiçbir şey istemiyorum, hiç kimseden bir şey istemiyorum artık. Bir elinde bavulu, öteki elinde şemsiyesi, gözlerini yola dikmiş, istasyona gidiyor. Dağların zirveleri yavaş yavaş aydınlanıyor, bulutlar huzursuzca kayıyor, biraz sonra masmavi gökyüzü, Engadin Vadisi’nin o çok sevdiği tanrısal maviliği ortaya çıkacak, fakat Christine hasta biri gibi başını öne eğmiş, yalnızca yola bakmaktadır: Artık hiçbir şey görmek istemiyor, hiç kimsenin bir şeyler armağan etmesine izin vermeyecek, hiç kimseden bir şey beklemiyor, Tanrı’dan bile. Artık başını çevirip hiçbir şeye bakmayacak; şu andan itibaren bu dağların başkalarının dağları olduğunun, oyun parklarının ve oyunların, otellerin ve kristal aynalı odaların, gümbürdeyerek uçan çığların ve yemyeşil ormanların artık sonsuzca başkalarına ait olduğunun anımsatılmasını istemiyor, artık bunların hiçbirini istemiyor, hiçbirini yeniden görmek istemiyor! Yanından geçtiği tenis kortlarına gözünün ucuyla bakıp hemen başını yana çeviriyor; bronzlaşmış bedenleriyle, pırıl pırıl parıldayan beyaz elbiseleri ve ağızlarında sigaralarıyla o kendini beğenmiş insanların bugün orada tenis oynayacaklarını, kıvrak hareketlerle bir o yana bir bu yana koşuşturacaklarını bilmek ne acı! Binlerce değerli eşyanın satıldığı (Ötekiler için, yalnızca ötekiler için!) henüz açılmamış dükkânların, otellerin, mağazaların ve pastanelerin önünden geçiyor, sırtında ucuz bir pardösü ve elinde eski bir şemsiyeyle bütün bunların önünden geçerek istasyona gidiyor. Gitmek, buralardan uzaklaşmak, artık hiçbir şeye bakmamak, hiçbir şeyi anımsamamak istiyor.</p>
		<p>İstasyonda üçüncü sınıf bekleme salonuna oturuyor; burada, ait olduğu üçüncü sınıf salonda, tahta sıralı, sefil görünümlü bu üçüncü sınıf salonda kendisini yarı yarıya evindeymiş gibi hissediyor; ancak tren perona girdiğinde aceleyle yerinden kalkıp dışarı çıkıyor: Kimse onu görmemeli, kimse onu tanımamalı. Fakat birdenbire –Bu bir sayıklama mı yoksa?– adının çağrıldığını duyuyor: Hoflehner, Hoflehner! Birisi adını çağırıyor (Bu olası mı?), bütün tren boyunca herkesin lanet ettiği adını çağırıyor birisi. Korkuyor ve yeniden titremeye başlıyor. Acaba birileri veda etmek amacıyla kendisiyle alay mı etmek istiyor? Fakat çağrı anlaşılır biçimde tekrarlanıyor, bunun üzerine Christine pencereden eğilerek dışarıya bakıyor: Kapıcı dikilmiş, elindeki telgrafı sallıyor ona. “Bağışlayın hanımefendi, bu telgraf dün akşam gelmiş, ancak gece görevlisi kime teslim edeceğini bilememiş, sizin gideceğinizi ancak şimdi öğrendi.” Christine telgrafı açıyor: “Durumu aniden kötüleşti, hemen gel, Fuchsthaler.” Ve daha sonra tren hareket ediyor... Geçti artık. Her şey sona erdi.</p>
		<p class="gap-twice">Her madde kendi içinde belli bir karşı koyma gücüne sahiptir, bunun aşılmasına izin vermez, suyun bir kaynama, madenlerin bir erime noktası vardır, aynı şekilde insan ruhunun öğeleri de bu değişmez doğa yasasından kurtulamaz. Bazen insanın duyduğu sevinç öyle bir noktaya ulaşır ki buna eklenen hiçbir şey hissedilmez ve bu durum acı çekmek, çaresizlik, umudunu yitirmek, bir şeyden tiksinmek ve korku duymak için de geçerlidir. İnsanın içi son sınırına kadar doldu mu, yaşanılan olaylarla ilgili tek bir damla daha koymak olası değildir.</p>
		<p>İşte Christine de gelen telgraftan dolayı yeni bir üzüntü duymuyor. Gerçi merak edip üzülmesi gerektiğini ve hatta korkması gerektiğini biliyor, ancak beyin devreye girdiği halde duygu işlevini yerine getirmiyor: Verilen mesajı kaydetmiyor, tepki vermiyor. Bir doktorun cansız bir bacağa iğne batırmasına benzer bir şey bu: Hasta iğneyi görür, iğnenin ucu sivri ve ateş gibidir. Batırıldığında büyük bir acı verecek, fena acıyacak korkusuyla hasta tüm kaslarını gererek direnmeye çalışır. Ancak ucu sivri ve kor halindeki iğne batar ve battığı yer ölü olduğu için, oradaki sinir tepki vermez ve felçli kişi, bedeninin alt kısmının bütünüyle cansız olduğunu, sıcak bedeninde bir parça ölüm taşıdığını dehşetle fark eder. Christine de elindeki kâğıdı her okuyuşunda aynı şeyi duyuyor ve ilgisizliği karşısında dehşete kapılıyor. Annesi hasta, durumunun çok kötü olduğu belli, yoksa bu yoksul insanlar neden bu kadar para verip de kendisine telgraf çeksin. Bu arada belki de ölmüştür, büyük olasılıkla ölmüştür. Fakat bunları düşünürken, elinin parmaklarından biri bile kıpırdamıyor (oysa daha dün böyle bir olay onu yıkardı) ve gözyaşlarını dışarıya pompalayan kas, şalterini kaldırmıyor. Her şey kaskatı, hiçbir değişiklik yok ve onun bu kaskatı kesilmiş hali ve hareketsizliği, çevresine de yayılıyor. Trenin tekerleklerinin takırdayarak altında döndüğünü, karşısındaki tahta sırada oturan kırmızı yanaklı adamların sucuk yeyip gülüştüklerini, pencerenin önünden yeni yeni kayalıkların geçtiğini ve dağların alçalarak rengârenk çiçeklerle kaplı küçük tepeciklere dönüştüğünü ve beyaz köpükler saçarak dökülen şelalelerin vadileri suladığını algılamıyor; ilk yolculuğunda son derece canlı gelen ve onu büyüleyen bu doğal güzellikler, şimdi gözlerinin önünde donuk birer nesneden başka bir şey değiller. Ancak tren ülke sınırına gelip de pasaport kontrol memurunun dürterek uyandırmasıyla kendisine geliyor ve sonunda bir şeyler istediğini hissediyor: Sıcak bir şey içmek istiyor, içindeki bu korkunç donukluğu biraz olsun eritecek, kilitlenen gırtlağını yumuşatacak, soluk alıp vermesini ve içindeki her şeyi dışavurmasını sağlayacak sıcak bir şey içmek istiyor.</p>
		<p>Büfeye gidiyor ve bir bardak romlu sıcak çay içiyor. Çayın içindeki rom kanına öyle çabuk karışıyor ki beynindeki donmuş hücreler bile canlanıyor: Yeniden düşünebiliyor ve birdenbire aklına eve telgraf çekip varış saatini bildirmesi gerektiği geliyor. Görevli memur, postane hemen sağda, köşeyi dönünce karşınıza çıkar, yeterince vaktiniz var, diyor.</p>
		<p>Christine gişeyi arıyor. Gişenin penceresi inik. Camı tıklatıyor. Birisi ayağını sürüyerek isteksiz isteksiz geliyor ve pencere gıcırdayarak yukarıya kalkıyor. “Ne istemiştiniz?” diye soruyor yaşlı ve gözlüklü bir kadın isteksizce. Christine kadının görüntümden öylesine korkuyor ki hemen yanıt veremiyor. Çünkü karşısında duran bu sefil görünümlü, bir kemik torbasından farksız olan kız kurusu, canlılığını kaybetmiş gözlerine taktığı metal gözlüğüyle ve telgraf kâğıdını uzattığı damarları çıkmış elleriyle ona, on ya da yirmi yıl sonraki kendi halini anımsattı. Sanki bir şeytan aynasına bakmış da kendisini bir posta memuresi hayaleti olarak görmüştü; eli titrediği için kalemi tutmakta neredeyse zorlanıyor. Bu benim, ileride ben de onun gibi olacağım, diyor ürpererek ve elinde kalem, gözucuyla sürekli bu kadına, kürsüsünün önünde eğilmiş, telgraf metnini yazmasını sabırla bekleyen bu zayıf, bu kuru kadına bakıyor –ah– bu duruşu, bu davranış biçimini tanıyor, bu sıkıcı dakikalar ona yabancı değil ve bu dakikaların her birinde yavaş yavaş tükenip aynada gördüğü o korkunç hayalet gibi yaşlanacak, işe yaramaz bir duruma gelerek çökmüş ve mutsuz biri olacak, bunu çok iyi biliyor. Christine titreyen dizleriyle sürüklene sürüklene yeniden trene biniyor. Düşünde kendisini tabut içinde yatarken görüp de dehşete kapılıp çığlık atarak uyanan biri gibi Christine’nin alnından soğuk terler akmaya başlıyor.</p>
		<p>Yorgun ve uykusuz geçen bir gece yolculuğundan sonra tren Sankt Pölten’e geliyor; Christine sızlayan bedenini trenden dışarıya atar atmaz, birinin, trenden inenlerin tarafından kendisine doğru koşarak geldiğini görüyor: Bu, öğretmen Fuchsthaler; bütün gece burada beklemiş olmalı. Daha yüzüne ilk bakışta Christine her şeyi anlıyor: Fuchsthaler siyah takım giyinmiş ve siyah kravat takmış. Christine ona elini uzattığında, başsağlığı diler gibi sıkıyor elini; gözlüklerinin arkasından şaşkın, acısını paylaştığını hissettiren bir bakışı var ona. Christine’nin hiçbir şey sormasına gerek kalmıyor, zaten adamın tutukluğu her şeyi açıklıyor. Ama tuhaf, haber onu sarsmıyor, ne acı ne de üzüntü duyuyor, en küçük bir şaşkınlık belirtisi bile göstermiyor. Annesi ölmüştü. Ölmesi belki de iyi olmuştu.</p>
		<p>Klein-Reifling’e giden banliyö treninde Fuchsthaler ona annesinin son saatlerini ayrıntısıyla ve duygu yüklü bir ifadeyle anlatıyor. Geceyi uykusuz geçirdiği belliydi, sakal uçları görünen tıraşsız yüzüyle yorgun bir hali vardı, elbisesi de tozlu ve buruşuktu. Christine’nin hatırı için günde üç ya da dört kez annesine uğramıştı, geceleri bile onun başucundan ayrılmamıştı. Ne kadar içten, ne kadar özverili bir dost, diye geçiriyor içinden Christine. Keşke bunları anlatmayıp beni rahat bıraksaydı, sararmış ve kötü dolgulu dişlerinin arkasından gelen o duygu yüklü sesiyle olanları peşpeşe sıralamasaydı; daha önce çok cana yakın bulduğu bu adama karşı şimdi içinde bir tepki doğuyor ve duyduğu bu tepkiden dolayı, gerçi kendisinden utanıyor, fakat yine de sanki safraymış gibi dudaklarında hissediyor adamın söylediklerini.</p>
		<p>İstemeyerek de olsa, onu tatil köyündeki ince yapılı, yanık tenli insanlarla, elleri bakımlı, ceketlerinin belleri üstlerine oturan o sağlıklı ve kibar kavalyelerle karşılaştırıyor. Rahatsız edici bir merakla adamın üstündeki gülünç matem giysisini incelemeye başlıyor; dirsekleri aşınmış siyah ceket belli ki tersyüz edilmiş, kirli ve basit gömleğinin üstüne siyah renkli konfeksiyon bir kravat takmış; gülünç, gerçekten çok gülünç. Bu siyah giyinmiş zayıf adamcağız, bu köy öğretmeni ona soluk yelken kulaklarıyla, yamuk taranmış ince saç ayrımıyla, altları kızarmış gözlerindeki metal gözlüğüyle, buruşmuş, sarı renkli selüloit yakasının üstündeki sivri yüzüyle birdenbire çok gülünç görünüyor ve Christine yanındaki bu adama dayanamıyor. Bu adam bir de kendisiyle... Hayır, asla, asla... Hiçbir zaman olmaz, diye düşünüyor; asla! Onun kendisine dokunmasına katlanamazdı, papaz adayı gibi giyinmiş birinin titreyen elleriyle ve korka korka kendisini okşamasına karşılık vermesi mümkün değil! Bunları düşünmek bile midesinin bulanmasına yetiyor ve kusacakmış gibi oluyor.</p>
		<p>“Neyiniz var?” diye soruyor Fuchsthaler tedirgin bir yüz ifadesiyle. Adam, Christine’nin bedeninin ani bir kasılmayla sarsıldığını fark etti.</p>
		<p>“Bir şeyim yok... Yok bir şeyim... Sadece yorgunum sanırım. Şu anda konuşamayacağım. Hiçbir şey dinleyecek durumda değilim!”</p>
		<p>Christine geriye yaslanıyor ve gözlerini kapatıyor. Onu görmek zorunda kalmadığı, onun yumuşak sesini ve teselli edici sözlerini duymadığı için kendisini birdenbire iyi hissetmeye başlıyor. Bu çok alçakça bir davranış, diye düşünüyor, o bana öyle iyi davranıyor ki, benim için kendini feda ediyor, fakat ben onun yüzünü görmek bile istemiyorum, ona katlanamıyorum; olmuyor, yapamıyorum. Bu adamla, bu tür insanlarla asla birlikte olamam! Hiçbir zaman! Asla!</p>
		<p class="gap-twice">Rahip açık mezarın başında duasını hızlı hızlı okuyor, çünkü yağmur fena halde bastırıyor. Mezarcılar kürekleri ellerinde, çamur deryasında gömülmemek için bir ayaklarını kaldırıp diğer ayaklarıyla basıyor. Yağmur giderek şiddetini artırıyor ve rahip, duasını daha da hızlı okumaya çalışıyor; sonunda her şey bitiyor ve yaşlı kadını mezarlığa götüren on dört insan neredeyse koşarcasına ve birbirleriyle tek bir laf bile etmeden köye geri dönüyor. Christine birdenbire kendi kendisine kızmaya, kendi kendisinden utanmaya başlıyor, çünkü annesinin cenaze töreni boyunca üzüntüden kahrolacağına, küçük fakat tiksinti verici şeyleri düşünmekten bir türlü kendini alamıyor: Ayaklarına neden şason ayakkabı giymemiş, geçen yıl bir çift almak istemiş, ancak annesi, almana gerek yok, benimkileri giyersin, demiş. Fuchsthaler’in paltosunun yakasının alt kısmının tüylenmiş ve aşınmış olduğunu, Franz eniştenin şişmanladığını ve hızlı hızlı yürürken astımlılar gibi inlediğini, kız kardeşinin şemsiyesinin yırtık olduğunu ve yenilenmesi gerektiğini, bakkal dükkânı sahibi kadının çelenk yerine bahçesinden topladığı yarı solmuş birkaç çiçeği telle bağlayıp yolladığını, fırıncı Herdlitschka’nın kendi yokluğunda sofra kurdurduğunu düşünüyordu. İçine itildiği küçük dünyanın bütün bu iğrençlikleri ve çirkinlikleri, ucu sivri dikenli kancalar gibi yüreğine saplanıyor ve ona öyle acı veriyor ve bu acı onu öylesine üzüyor ki, kendi içindeki acısını, asıl acısını hissedemiyor.</p>
		<p>Matem konukları evlerinin kapısının önünde birbirleriyle vedalaştıktan sonra, görevlerini yerine getirmenin verdiği rahatlıkla geniş şemsiyelerini açmış, üstlerine çamur sıçratarak evlerine koşuyor: Yalnızca kız kardeşi, eniştesi, kardeşinin dul eşi ve kocası öldükten sonra yeniden evlendiği marangoz gacır gucur eden merdivenden yukarıya, onun odasına çıkıyorlar. Odada yalnızca dört kişinin oturacağı kadar yer var, ama onlar beş kişi ve Christine onlara yer göstermek zorunda. Oda kalabalıkla birlikte daha da küçülüyor ve bunaltıcı olmaya başlıyor. Asılan ıslak pantolonlar ve üzerlerinden su damlayan şemsiyeler yüzünden içerisi rutubet ve küf kokuyor. Yağmur damlaları cama vuruyor ve ölen kadının boş yatağı, iç karartıcı bir biçimde yarı karanlık köşede duruyor.</p>
		<p>Kimse konuşmuyor. Bu sıkıntılı durumdan kurtulmak için Christine, “Kahve içersiniz, değil mi?” diye soruyor onlara dönerek.</p>
		<p>“Evet, Christi,” diye yanıt veriyor eniştesi, “sıcak bir şey hepimize iyi gelir. Ancak elini çabuk tutmalısın, fazla vaktimiz yok, trenimiz saat beşte kalkıyor.” Eniştesi bunları söyledikten sonra, ağzında Virginia purosu, rahat bir nefes alıyor. Savaş sırasında uzman çavuş olarak görev yapan bu iyi niyetli ve hoşsohbet bakanlık memuru, savaş bitip de eve döndükten sonra hızlı bir biçimde ve vaktinden önce göbek bağladığı için, bol giysiler dışında bir şeyler giyince kendisini çok rahatsız hissediyor. Cenaze töreni boyunca matem elbisesi içinde ayakta zor durabilmişti, şimdi üzerindeki siyah matem ceketinin düğmelerini biraz açıp rahatça koltuğa yaslanıyor: “Çocukları getirmeyişimiz iyi oldu, değil mi? Gerçi Nelly, büyükanneleri gömülürken çocukların mutlaka orada olmaları gerektiğini söyledi, fakat ben buna karşı çıktım; böyle üzücü şeyleri çocuklara göstermemek gerek, zaten pek fazla bir şey de anlamazlar, dedim. Ve tabii bir de gidiş dönüş sorunu var, çok para tutacaktı, her şey ateş pahası, bu zamanda biraz...”</p>
		<p>Christine kahve değirmenini önüne koymuş, sinirli sinirli kahve çekiyor. Eve döneli henüz beş saat olmuştu, fakat şu nefret ettiği, kahrolası sözü, “çok pahalı” sözünü tam onuncu kezdir duyuyordu. Fuchsthaler, “Sankt Pölten Hastanesi’nin başhekimini getirmek çok pahalı olacaktı, zaten getirsek de yapacağı pek bir şey yoktu,” demişti. Ağabeyinin karısı, mezara çakılacak haç için, “Çok pahalı olur, taştan olmasın,” demişti; aynı sözü kız kardeşi kilisede, yapılacak ayin için kullanmıştı ve şimdi de eniştesi kullanıyordu yol parasıyla ilgili olarak. Bu sözcükler, dışarda yağan yağmurun damdaki oluklardan aktığı gibi hiç durmaksızın tüm dudaklardan dökülüyor ve Christine’nin tüm yaşama sevincini alıp götürüyordu. Bu sözcükleri artık her gün duyacak ve ruhu altüst olacaktı: Çok pahalı, çok pahalı, çok pahalı! Christine titremeye başlıyor, öfkesini, kahve değirmeninin çıkardığı sesten almak istercesine hızlı hızlı çeviriyor değirmeni: Buradan gitmeli, gitmeli buradan, artık hiçbir şey duymak, hiçbir şey görmek istemiyorum! Diğerleri bu arada masanın çevresinde sessizce oturmuş, kahvenin hazırlanmasını beklerken, rasgele bir konu açmaya çalışıyorlar. Erkek kardeşinin dul eşiyle evlenen adam, Favoritenli ufak tefek marangoz, yarı akrabaları sayılan bu insanların arasında büzülmüş, mütevazı mütevazı oturuyor, yaşlı kadınla hiç tanışmamıştı; konuşma soru ve yanıt biçiminde zoraki sürdürülüyordu ve her seferinde sanki engelleyici bir taşa çarpıyormuş gibi kesiliyordu. Sonunda kahve, bu duruma bir son veriyor; Christine dört fincan kahveyi akrabalarına ikram ediyor –daha fazlası yoktu– ve sonra yeniden pencerenin yanına gidiyor. Bu dört mahcup kişinin suskunluğu onu bunaltıyor, onların bu tuhaf suskunluğu yalnızca bir tek düşünceyi gizlemeye çalışıyor. Christine bunun arkasından ne geleceğini biliyor, bunu bütün kalbiyle hissediyor; dışarıda, hole koyarlarken görmüştü, her ikisinin elinde birer boş çuval vardı. Biliyordu, biliyordu arkasından ne geleceğini ve duyduğu nefret boğazında düğümlenip kalıyor.</p>
		<p>Sonunda eniştesi rahat bir ses tonuyla söze başlıyor: “Ne kadar da berbat bir yağmur! Ve bizim unutkan Nelly yanına şemsiye bile almamış. Aslında en iyi çözüm, annesininkini senin ona vermen, Christi! Yoksa sana mı lazım?” “Hayır,” diyor Christine pencerenin yanından ve titremeye başlıyor. Şimdi arkası gelecek, ama hemen gelsin, ama çabuk, hemen gelsin, bitsin bu iş, bitsin bu işkence!</p>
		<p>Gerçekten de sanki sözleşmişler gibi kız kardeşi sözü açıyor: “Yapılacak en akıllıca şey, annemizin eşyalarını hemen şimdi paylaşmamız olacak, öyle değil mi? Kim bilir ne zaman yeniden bir araya gelebiliriz; Franz’ın işi çok yoğun ve sizin de,” –marangoza dönerek– “öyledir kuşkusuz. Bu iş için yeniden buraya gelmek demek para harcamak demektir. En iyisi hemen şimdi paylaşmak, sen de aynı görüştesin, değil mi Christi?”</p>
		<p>“Elbette.” Christine’nin sesi birden kabalaşıyor. “Yalnız, sizden ricam, her şeyi aranızda paylaşmanızdır! İkinizin de çocukları var, annemin eşyalarına sizin daha çok gereksiniminiz var, bana gerekli değil, ben hiçbir şey almayacağım, hepsini ikiniz aranızda paylaşın.”</p>
		<p>Christine sandığın kapağını açıyor, içinden birkaç eski elbise çıkarıyor ve onları (bu küçücük çatı odasında başka yer yok) ölünün yatağının üstüne koyuyor (dün daha sıcacıktı)! Fazla bir şeyi yok, hepsi birkaç parça çamaşır, eski bir tilki kürkü, yamalı bir manto, bir battaniye, fildişi saplı bir baston, Venedik’ten gelen bir broş, evlilik yüzüğü, zincirli küçük gümüş saat, bir tespih, Maria Zell’den alınan emaye bir madalyon, bunlardan başka birkaç çift çorap, ayakkabılar, bez terlikler, iç çamaşırları, eski bir yelpaze, buruş buruş olmuş bir şapka ve yıpranmış bir İncil. Hiçbir şeyi unutmuyor, ihtiyarın o kadar az şeyi vardı ki, rehine vermekten bir şey kalmamıştı elinde. Christine eşyaları çıkardıktan sonra yeniden pencereye dönüyor ve dışarıyı, yağan yağmuru seyrediyor. Arkasından her iki kadın sessizce konuşmaya başlıyor ve Christine’nin yatağın üzerine koyduğu eşyaları tek tek inceleyip aralarında anlaşıyorlar. Kız kardeşi kendi payına düşenleri, ölenin yatağının sağ tarafına, ağabeyinin karısı da sol tarafa koyuyor; arada görülmeyen bir duvar, bir sınır işareti var sanki.</p>
		<p>Christine pencerenin yanında dikilmiş, zorla soluk alıyor. Ne kadar sessiz konuşmaya çalışsalar da Christine onların birbirleriyle pazarlık ettiğini duyuyor; sırtı, ölenin yatağına dönük olduğu halde, onların parmaklarının hareket ettiğini görüyor. İçindeki büyük öfkeye acıma duygusu karışıyor. “Tanrım ne kadar da yoksullar, acınacak haldeler ve onlar bunu hissetmiyor bile. Orada tanıdığım insanların ayaklarıyla bile dokunmaktan çekinecekleri böylesine eski püskü şeyleri paylaşıyorlar; bu lime lime olmuş eski giysiler, aşınmış ayakkabılar, bütün bu aptal ve komik paçavralar onların gözünde ne kadar da değerli! Acaba bu dünyadan haberleri var mı! Ne düşünüyorlar! Fakat belki de yoksul olduklarını, acınacak derecede yoksul olduklarını öğrenmemeleri en iyisi!”</p>
		<p>Eniştesi yanına yaklaşıyor: “Ama Christi, hadi hakkın olanları almıyorsun, hiçbir şey almaman da olmaz. Annenden bir anı olarak herhangi bir şey alman gerek; belki şu saati ya da hiç olmazsa şu zincirleri alsan iyi olur.”</p>
		<p>“Hayır,” diyor Christine sert bir biçimde, “hayır, hiçbir şey istemiyorum, hiçbir şey almayacağım. Sizin çocuklarınız var, hiç olmazsa bir anlam ifade eder. Benim gereksinimim yok onlara; hiçbir şeye gereksinim duymuyorum artık.”</p>
		<p>Yüzünü onlara dönüp baktığında her şey bitmişti. Kız kardeşi ve ağabeyinin karısı kendi paylarına düşen eşyaları yanlarında getirdikleri çuvallara yerleştirmişti bile; işte ölü ancak şimdi gömülmüştü. Dört akraba yaptıklarından dolayı biraz mahcup ve şaşkın bir biçimde odanın içinde dolanıyor: Bu hiç de hoş olmayan işi her ne kadar böylesine çabuk ve anlaşarak halletmiş olmaktan mutlu olsalar da içleri yine de pek rahat değildi. Tren kalkmadan önce miras paylaşımıyla oluşan can sıkıcı ortamı unutmak için şöyle neşelendirici bir şeyler söylemek ya da aralarında akrabalara yakışır biçimde konuşmak ve bir sohbet havası yaratmak iyi olurdu. Sonunda eniştesi Christine’ye dönerek, “Eh, hiç anlatmadın, nasıldı orası, İsviçre Alpleri?” diye soruyor.</p>
		<p>“Çok güzeldi,” diyor Christine içini çekerek.</p>
		<p>“Öyle olduğunu sanıyorum,” diye karşılık veriyor eniştesi de aynı şekilde içini çekerek, “hayatımızda bir kez olsun bizler de gidebilsek, oraları görebilsek! Fakat böyle bir şeyin altından kalkamayız, bir eş ve iki çocuk, çok pahalıya gelir, hele bir de yüksek sosyetenin kaldığı yer olunca, bu asla mümkün olmaz, bize göre değil. Kaldığınız otelin bir günlük ücreti ne kadardı demiştin?”</p>
		<p>“Bilmiyorum,” diye yanıt veriyor Christine bütün gücünü toplayarak. Biraz sonra sinirlerinin boşalacağını seziyor. Ne olur gitsinler, gitsinler artık! İyi ki o anda Franz saatine bakıyor. “Haydi, herkes hazırlansın, trene yetişmemiz gerek. Christi, lütfen şu gereksiz nezaket kurallarını bir kenara bırak, bu havada bizleri geçirmek için istasyona gelmene gerek yok. Sen burada kalıyorsun, ama başka bir zaman bize, Viyana’ya gel lütfen, tamam mı! Annen öldü, şimdi dayanışma zamanı.”</p>
		<p>“Evet, evet,” diyor Christine sabırsızca ve onlara kapıya kadar eşlik ediyor. Ahşap merdiven ağır adımların altında gıcırdıyor, inenler omuzlarında ve ellerinde bir şeyler taşıyor. Sonunda herkes gitmişti. Onlar evden dışarı çıkar çıkmaz, Christine hışımla pencereyi açıyor. İçerisi çok iğrenç kokuyordu; soğuk sigara dumanı kokusu, kötü yiyeceklerin, ıslak giysilerin kokusu, korkunun, üzüntünün ve yaşlı kadının iniltilerinin ve korkunç yoksulluğun kokusu onu boğacak gibi oluyordu. Burada yaşamak zorunda olmak korkunçtu, üstelik niçin, kim için yaşayacaktı? Başka bir yerde başka bir dünyanın var olduğunu ve insanların mutluluk içinde yaşadığını bile bile bu pis kokulu ve içi dumanla dolu odada günlerini geçirmesi haksızlık değil mi? Sinirleri geriliyor ve titriyor. Ani bir hareketle giyinik olarak kendisini yatağa atıyor, içini yakan bu nefretten dolayı ağlamamak için dişlerini sıkarak yüzünü yastığa gömüyor. Birdenbire her şeyden ve herkesten nefret etmeye başlıyor, kendisinden ve diğerlerinden, zenginlikten ve yoksulluktan, bu dayanılmaz ve anlaşılmaz zor yaşamdan tümüyle nefret ediyor.</p>
		<p class="gap-twice">“Kendini beğenmiş, aptal şey,” diyerek bakkal Michael Pointner arkasından kapıyı öyle bir çarpıyor ki sanki kapı kırılıyor. “Bu geri zekâlının yaptıklarına artık dayanamıyorum. Ne lanet biri!”</p>
		<p>Postanenin önünde kendisini beklemekte olan fırıncı Herdlitschka gülümseyerek, “Ne var, ne oldu, neyin var senin, öyle hemen sinirlenilir mi canım,” diyerek onu yatıştırmaya çalışıyor. “Ne oldu, yoksa birisi mi ısırdı?”</p>
		<p>“Evet, öyle. Böylesine küstah, böylesine üşütük bir kaltak herhalde başka hiçbir yerde yoktur. Her defasında başka bir şey buluyor. Onu beğenmiyor, bunu beğenmiyor, çok ama çok zor biri. Sadece eziyet etmek ve aşağılamak istiyor insanı. Önceki gün paket gönderirken havale kâğıdını mürekkepli kalemle değil de kopya kalemiyle yazmama kızmıştı, bugün ise iyi paketlenmemiş kutuları kabul etmek zorunda olmadığını, sorumluluğu kendisinin taşıdığını söyleyerek bana nutuk çekiyor. Başlarım onun sorumluluğuna. Bu ördek, küstah gagasıyla pisliğin içinde bir şeyler ararken, ben binlerce paket yollamıştım buradan. Ne biçim bir ses tonu bu, insana hep tepeden bakıyor ve ‘kibar’ bir yüksek Almancayla konuşarak bizlere birer pislikmişiz gibi davranıyor. Karşısındakinin kim olduğunu sanıyor acaba? Artık bu kadarı yeter! Benimle daha fazla oyun oynamasına izin vermeyeceğim.”</p>
		<p>Şişman Herdlitschka’nın onun düştüğü bu duruma sevindiği, gülen gözlerinden belli oluyor. “Kim bilir, belki de senin gibi çekici bir adamla oyun oynamak istiyordur. Beceriksizlikleri yüzünden evde kalmış kızları anlamak zor. Belki seni beğeniyordur ve bu yüzden kızdırıyordur.”</p>
		<p>“Bırak bu aptalca şakaları,” diye homurdanıyor bakkal, “onun kızdırmak istediği tek kişi ben değilim ki. Daha dün şu karşıdaki fabrikanın yöneticisini, sırf biraz takıldı diye ne biçim azarlamış, bir ayakkabı boyacısına davrandığı gibi davranmış ona. Adam, ‘Ben görevdeyim, bana böyle davranmanıza izin veremem,’ demiş. Bu kızı şeytan çarpmış, bir şeyler olmuş ona. Ama sen bana güven, ben onu yola getirmesini bilirim. Benimle nasıl konuşması gerektiğini öğrenmek zorunda, yoksa başına neler geleceğini kendisi düşünsün; buradan Viyana’ya, Posta Genel Müdürlüğü’ne yaya gitmek zorunda kalsam bile, o bunu öğrenecek, öğrenmek zorunda.”</p>
		<p>Bu dürüst insan Pointner haklı, hem de çok haklı; posta memuresi Christine Hoflehner’e bir şeyler olmuştu, bütün köy on dört günden beri bunu konuşuyor. Önceleri kimse bir şey demiyordu. Tanrım, kızcağızın annesi öldü, durumunu anlamak gerek, diye düşünüyorlardı; önce bu durumu kaldıramadığı sanılmıştı, rahip iki kez kendini ziyaretine gelmiş ve onu sakinleştirmeye çalışmıştı. Fuchsthaler her gün uğruyor ve yardıma ihtiyacı olup olmadığını soruyordu; bir kadın komşusu, akşamları yalnız kalmasın diye yanına gitmek istedi; Goldener Ochsen’in sahibi kadın, kendi pansiyonunda ona bir oda teklif etti, yemek ve ev işleriyle uğraşmasın diye hem de “tam pansiyon” bir oda teklif etti. Fakat Christine hiçbirine doğru dürüst bir yanıt bile vermedi ve herkes hiç kimseyle görüşmek istemediğini anladı. Posta memuresi Christine Hoflehner’e bir şeyler olmuştu. Eskiden olduğu gibi haftada bir müzik derneğine gidip sesim kısıldı demiyor. Üç haftadan beri kiliseye de gitmiyor, annesi için kilisede ayin bile yaptırmadı. Kendisine bir şeyler okumak isteyen Fuchsthaler’e başının ağrıdığını söylüyor, gezintiye çıkmayı teklif ettiğinde ise yorgun olduğunu ileri sürüyor. Artık hiç kimseyle görüşmüyor, alışverişe gittiğinde sanki treni kaçıracakmış gibi acele ediyor ve hiç kimseyle tek bir sözcük konuşmuyor. İşyerinde güler yüzlü ve yardımsever biri olarak tanınan Christine, şimdi sürekli kızgın, saldırgan ve kaba biri olmuştu.</p>
		<p>Ona bir şeyler olmuştu, kendisi de bunun farkındaydı. Sanki birisi gizlice odasına girmiş ve uyurken gözlerine acı bir şey, keskin ve kötü bir şeyler damlatmıştı da dünyayı böyle görmeye başlamıştı. O zamandan beri her şey iğrenç, her şey kötü ve düşmancaydı onun için. Güne öfkeyle başlıyor. Uykusundan uyanır uyanmaz, gözleri hemen çatı katının küflenmiş yamuk kalaslarına takılıyor. Bu odadaki her şey, bu eski yatak, bu berbat yorgan, hasır koltuk, sapı kırılmış ibrikle elini yüzünü yıkadığı leğen, kurumuş duvar kâğıdı, ahşap koridor, kısacası her şeyden nefret ediyor; en çok istediği şey, gözlerini kapatıp karanlığa dalmak. Ancak çalar saat buna izin vermiyor ve keskin bir biçimde çalarak kulaklarını çınlatıyor. Öfkeyle yerinden kalkıyor, o eski iç çamaşırlarını ve o berbat siyah elbiseyi giyiyor. Gözüne, elbisenin kol altındaki bir sökük ilişiyor, ama bu onu kızdırmıyor. İğne iplik çıkarıp söküğü dikmeye çalışmıyor. Ne için, kim için dikecekti ki? Üstündekiler bu kaba saba köylüler için fazla bile. Hemen bu iğrenç odadan çıkmak ve bir an önce karşıya, postaneye, işinin başına gitmek istiyor.</p>
		<p>Fakat artık işyeri eskisi gibi değil. Bindiği arabanın tekerleklerinin yavaş yavaş dönmesi gibi, zaman sessizce akıp gitmiyor artık bu rahat ve sessiz odada. Anahtarı çevirip de pusu kurmuş gibi kendisini bekleyen bu korkunç odaya adımını atar atmaz, bir yıl önce seyrettiği bir filmi yeniden seyreder gibi oluyor. Filmin adı <em>Müebbet Hapis</em>. Top sakallı, sert ve yanına yaklaşılmaz bir gardiyan, iki polis eşliğinde, korkusundan tir tir titreyen çelimsiz bir oğlan çocuğunu her tarafı telle örülmüş boş bir hücreye götürüyor. Christine bu sahneyi bir yıl önce seyrettiğinde, hem kendisinin hem de öteki seyircilerin tüyleri diken diken olmuştu ve bu dehşeti şimdi yeniden yaşıyordu. Evet, gardiyan da kendisiydi, mahkûm da, her ikisi de kendi kişiliğinde birleşmişti. Görev yaptığı odanın pencerelerinin de tel kafesle kaplı olduğunun ilk kez farkına varıyor; bu odanın, beyaza boyanmış çıplak duvarlarıyla bir zindandan farkı olmadığını ilk kez hissediyordu. Şimdi her şey yeni bir anlam kazanıyor: Üstünde oturduğu koltuğu bin kez görmüştü, kâğıtlarını istif ettiği, üzeri mürekkep lekeli masayı bin kez görmüştü ve şimdi yerine oturup da yukarı kaldıracağı şu camlı bölmeyi bin kez görmüştü. Ancak saate baktığında, saatin ileriye doğru değil de, daire halinde dönmekte olduğunu, on ikiden bire, birden ikiye ve yeniden dönmeye devam ederek on ikiye geldiğini ve birden ikiye ve yeniden on ikiye gelerek, bir adım ilerleyemeden hep aynı yolu izlediğini; özgür olmadığını, mesai için her seferinde yeniden kurulduğunu ve dikdörtgen biçimindeki dolapta sürekli hapis tutulduğunu ilk kez fark ediyor. Christine saat sekizde kalkıp koltuğuna oturduğunda, kendisini yorgun hissediyor; herhangi bir şey yapmış olmaktan değil, tersine, karşılaşacağı şeylerden, hep aynı yüzleri göreceğinden, aynı sorulara yanıt verecek olmasından, hep aynı işi yapmaktan ve aynı parayı alıp vermekten dolayı yorgundu. Tam on beş dakika sonra ak saçlı fakat neşeli biri olan postacı Andreas Hinterfellner mektupları getirecek. Christine’nin onları ayırması gerekiyor. Eskiden bu işi bir robot gibi yapıyordu, ama şimdi mektuplara ve kartlara uzun uzun bakıyor, özellikle de Kontes Gütersheim’ın sarayına gelenleri; Kontesin üç kızı var, birisi İtalyan bir baronla evli, öteki ikisi ise henüz evli değil ve dünyayı dolaşıyor. Yolladıkları son kartlar Sorrento’dan geliyor; masmavi bir deniz, geniş bir yay çizerek kara parçasının içine doğru sokulmuş. Kartın üzerinde adres olarak Hôtel de Rome yazılı. Christine, Hôtel de Rome’u gözönünde canlandırmaya çalışıyor ve onu kartın üzerinde arıyor. Kontes’in odası kartın üzerinde işaretlenmiş, rengârenk çiçeklerle ve portakal ağaçlarıyla bezenmiş bahçelerin ortasında, geniş terasıyla pırıl pırıl parlıyor. Akşamları orda gezinti yapmanın nasıl olacağını geçiriyor içinden, masmavi denizin serin esintisinin taşlara vurup günün sıcaklığının çevreye yayıldığı bu güzel yerde gezinmek ve birisiyle...</p>
		<p>Ancak mektuplar ayrılmalıydı; hep aynı şey, hep aynı şey. Bak işte Paris’ten gelen bir mektup. Kimden geldiğini hemen anlıyor, Kontes’in, hakkında oldukça kötü şeyler konuşulan kızından geliyor. Petrol zengini bir Yahudi’yle ilişkisi olmuş, ancak daha sonra bir yerde dansöz olarak çalışmış ve daha da kötüsü, şimdi yeniden biriyle birlikte yaşıyormuş; mektup gerçekten de Hotel Maurice’ten atılmış, kullanılan mektup kâğıdı da en kalitelisi. Christine öfkeyle mektubu alıp bir kenara fırlatıyor. Şimdi sırada basılmış şeyler var. Bunlardan birkaçını, Kontes Gütersheim için olanları bir kenara ayırıyor. <em>Die Dame</em>, <em>Die elegante Welt</em> ve öteki resimli moda dergileri bunlar; Kontes’in eline öğleden sonra da geçse önemli değil. Kalabalık dağıldıktan sonra bu dergileri zarflarından çıkartıp tek tek göz gezdiriyor, elbise modellerini inceliyor, artistlerin, soyluların, İngiliz lordlarının o bakımlı malikânelerine, ünlü sanatçıların arabalarına tekrar tekrar bakıyor. Bütün bunlar bir parfüm kokusu gibi burun deliklerinden içeri giriyor ve başını döndürüyor; orada, İsviçre Alpleri’nde gördükleri ve yaptıkları gözlerinin önünde yeniden biçimleniyor; gece elbiseleri giymiş şık kadınları ve o seçkin, lüks içinde yaşayan ve akıllı oldukları yüzlerinden okunan erkekleri yeniden görüyor; sinirinden parmakları titremeye başlıyor, önündeki defterleri kapatıp bir kenara koyuyor ve tekrar açıyor; kendisine çok uzak olan fakat yürekten bağlı olduğunu hissettiği o zenginler dünyasını anımsamasıyla birlikte içindeki merak, neşe ve kıskançlık birbirine karışıyor.</p>
		<p>Christine o büyüleyici ve hepsi de birbirinden güzel kartlara bakarken, bir köylünün ağzında piposuyla, kaba saba ayakkabılarıyla ve uykulu patlak gözleriyle aniden içeri girivermesi ve kürsünün önüne dikilip birkaç posta pulu istemesi gerçekten de sinir bozucu bir durum; farkında bile olmadan Christine onu azarlıyor ve bu arada birkaç aşağılayıcı sözcük de çıkıyor ağzından. “Okuyup yazmanız yok mu sizin, burada sigara içilmeyeceğini bilmiyor musunuz?” diye bu saf, iyi niyetli ve şaşkın köylüye bağırıp çağırıyor ya da çok saygısız davranıyor. Ama ne yaptığını bilmeden yapıyor bunları, sanki içine birisi girmiş de dünyanın bütün pisliğinin ve kötülüğünün intikamını bu zavallı köylüden almaya zorluyor onu. Daha sonra yaptıklarından utanıyor. Bu onların suçu değil, çirkin ve kaba olmayı, üstleri başları çamur içinde işten eve dönmeyi ve köylerinin çamur deryasında boğulmayı onlar da istemiyordur, diye düşünüyor; aslında benim de onlardan bir farkım yok, ben de onlar gibiyim. Fakat içindeki öfke, çaresizliğine öylesine karışmıştı ki bir türlü dinmek bilmiyor ve Christine istemese de en küçük bir olayda bile bu öfke dışarıya taşıyor. Gücün etkisinin sürekliliği yasasına göre üzerindeki baskıdan herhangi bir biçimde kurtulup boşalması gerek; önünde oturduğu bu küçük ve sefil çalışma masasının kendisine sağladığı güçle, zavallı insanlara bağırarak içinde bulunduğu sıkıntılı ruh halinden kurtulmaya çalışıyor. Orada, İsviçre Alpleri’nde tanıdığı öteki dünyada, insanların kendisine kur yapmalarıyla ve kendisini ne kadar çok beğendiklerini söylemeleriyle varlığını kanıtlamıştı, ama burada insanlara kötü davranmazsa, memur olarak sahip olduğu gücü, o küçücük gücü göstermezse, hiç kimse kendisinin farkına varmayacak. Hiçbir şeyden habersiz bu zavallı, dürüst ve saf insanlara karşı böyle bir oyun oynamanın haksızlık olduğunu, bunun alçakça bir davranış olduğunu biliyor, fakat bu oyun sayesinde kısa bir süre için de olsa içini dolduran öfkeden kurtuluyor. Kin ve nefret duygusu içine öyle işlemiş ki karşısına bağırıp çağıracağı birileri çıkmadığı zaman, hırsını çevresindeki eşyalardan alıyor. Bir iplik iğneye geçmeye görsün, hemen koparıp atıyor; bir kutu tutukluk yapıp açılmasın, alıp var gücüyle sandığa atıyor, Posta Müdürlüğü yanlış yönetmelikler mi gönderdi, durumu kibar bir dille bildireceği yerde, öfkelenip kafa tutan bir mektup yazıyor. Santral memuresi, istediği numarayı hemen bağlamasın, seni şikâyet edeceğim, diye meslektaşını tehdit ediyor; bunlar kuşkusuz güzel şeyler değil, bunların hoş olmadığını kendisi de biliyor ve uğradığı bu değişikliği dehşetle izliyor. Fakat başka türlü de davranamıyor, içindeki kini herhangi bir biçimde birinin üstüne kusmak zorunda, yoksa bu nefret selinin içinde boğulup gidecek.</p>
		<p>Mesai saati sona erer ermez, hemen eve dönüyor ve kendisini odasına atıyor. Eskiden, annesi uyurken, sık sık yarım saatlik gezintiler yapardı, ya bakkal kadınla sohbet eder ya da komşularının çocuklarıyla oyun oynardı, şimdi ise kendisini odasına kilitliyor ve böylece, azgın bir köpek gibi insanlara saldırmamak için, içindeki düşmanlığı dört duvarın arkasına gizlemiş oluyor. Caddede yürürken başını kaldırıp çevresine bakamıyor, hep aynı evler, aynı adresler ve aynı yüzler. Bol basma etekler giymiş, yağlı saçlarını tepelerine toplamış ve parmaklarına iri yüzükler takmış kadınlar onun gözüne çok gülünç görünüyor; yanından soluyarak geçen koca göbekli erkeklere katlanamıyor; en iğrenç olanı da oğlan çocuklarının kentlilere benzemek için saçlarına krem sürmeleri, içi bira ve sigara dumanı kokan, kırmızı yanaklı tombul köylü kızların orman memuru ve jandarma başçavuşuyla şakalaştıkları ve oralarını buralarını ellettirdikleri meyhaneye gitmek şöyle dursun, önünden geçmeye bile katlanamıyor. Böyle yerleri, bu insanları görmektense, kendisini odasına hapsetmesi daha iyi, fakat içerdeki kahrolası eşyaları görmemek için ışığı açamıyor. Sessiz sessiz oturuyor ve düşünüyor, düşündüğü şey hep aynı. Yaşadıklarını şimdi inanılmaz bir canlılıkla ve çok net olarak anımsıyor, yaşadığı o baş döndürücü serüven sırasında hiç fark etmediği ve hissetmediği sayısız ayrıntı gözlerinin önünde yeniden biçimleniyor. Konuşulan her sözcüğü, kendisine yönelen her bakışı anımsıyor, yediği o nefis yemekleri yeniden tadıyor, içtiği şarapların, likörlerin tadını dudaklarında yeniden hissediyor. Çıplak omuzlarından aşağıya dökülen ince ipek elbiseyi ve içinde yattığı beyaz yatağın yumuşaklığını aklından bir türlü çıkaramıyor. Evet, pek çok şey geliyor aklına: Kısa boylu İngiliz’in, koridorda yürürken sert ve kararlı adımlarla arkasından geldiğini ve akşamları kapısının önünde dikilip kendisini beklediğini anımsıyor; Mannheimlı kaçık kızın, kollarını okşadığını aniden elektriklenen derisinde yeniden hissediyor; daha sonra kadınların da birbirlerine âşık olabileceklerini, birbirleriyle sevişebileceklerini duyduğu aklına geliyor. Orada yaşadığı her günü ve her ânı, saati saatine anımsıyor ve orada kaldığı süre boyunca ne kadar çok şeyi kaçırdığının, tadını çıkaramadığı daha ne çok şey olduğunun ancak şimdi farkına varıyor. Akşamları sessiz sessiz otururken hep bu düşüncelere dalıyor ve yaşadığı o güzel günleri düşlüyor ve aynı zamanda bunları yaşayanın artık kendisi olmadığını biliyor; bilmek istemiyor ama biliyor. Kapı çalındığında –Fuchsthaler pek çok kez evine gelip kendisini teselli etmeye çalışıyor– hiç tepki vermiyor ve soluğunu tutuyor; adamın ahşap merdiveni gıcırdatarak aşağıya indiğini duyunca yeniden solumaya başlıyor; sahip olduğu tek şey, düşleri; düşler âleminde dolaşırken hiç kimsenin kendisini rahatsız etmesini istemiyor. Orada yaşadığı güzel anları düşlemekten sonunda yorgun düşüyor, yatağına uzanıyor, ancak soğuk ve nemli yatak, kuştüyü yatağının şımarttığı tenine temas eder etmez, korku içinde yerinden sıçrıyor. İçerisi öyle soğuk ki elbiselerini ve mantosunu yorganın üzerine örtmek zorunda kalıyor. Ancak gece yarısına doğru uykuya dalabiliyor, ama buna da uyku denmez; bu, kâbus görerek düşler âleminde dolaşmaktır. Sürekli düşlerde yaşıyor, arabaya binmiş, araba son sürat gidiyor, kulakları uğuldatan bir gürültüyle hızla dağlara tırmanıyor ve dağlardan aşağıya iniyor, arabanın devrilmesinden korkuyor, fakat hız yapmaktan da büyük keyif alıyor; yanında sürekli bir erkek var, Alman ya da kendisine sarılan bir başka erkek. Birdenbire bir erkeğin yanında çıplak oturduğunu fark ediyor ve ürküyor; insanlar çevresine toplanmış ve gülüyor, araba yavaşlıyor ve motor duruyor; Christine yanındakine motoru yeniden çalıştırması için bağırıyor, çabuk ol, hızlı, daha hızlı, diyor ve motorun yeniden çalışıp da arabanın birden öne fırlamasıyla oluşan sarsıntıyı bağırsaklarına varıncaya kadar bütün bedeninde hissediyor; araba hızla ilerliyor ve Christine sanki havalanmış da tarlaların üzerinde uçuyormuş gibi hızla karanlık ormanın içine dalmak istiyor; o artık çıplak değil, ama yanındaki erkek, kollarını boynuna dolamış, onu kendisine çekiyor, öyle sıkı sarılıyor ki adam, inlemeye başlıyor ve kontrolünü kaybedeceğini düşünüyor. Daha sonra uyanıyor, yorgun ve bitkin bir hali var, bütün bedeni ağrılar içinde, yataktan kalkıyor, yorgun ve boş gözlerle tavan arasındaki odasına, isli, kurtların delik deşik ettiği, her tarafı örümcek ağlarıyla kaplı eğik çatı kirişlerine bakarken, çalar saat, insanı soluk soluğa bırakan bu acımasız haberci çalmaya başlıyor ve Christine o nefret ettiği eski püskü yataktan kalkıyor, nefret ettiği eski elbiselerini giyiyor ve nefret ettiği günlük yaşamına başlıyor.</p>
		<p class="gap-twice">Christine bu kahredici yalnızlığa ve hastalık derecesine varan aşırı gerilime ancak dört hafta dayanıyor. Daha fazla dayanması olası değil, düşler âleminde dolaşmaktan yorgun düşmüş, yaşadığı o güzel ânın her saniyesini yeniden anımsamıştı, geçmişi yeniden yaşayacak gücü yoktu artık. Yorgun ve bitkin, şakaklarında hissettiği dayanılmaz acıyla işine gidiyor ve yarı bilinçli, yarı bilinçsiz, görevini yerine getirmeye çalışıyor. Geceleri gözüne uyku girmiyor, bir tabutu andıran dikdörtgen biçimli tavan arası odasındaki sessizlik sinirlerini bozuyor; buz gibi yatağın içinde bedeni ateş gibi yanıyor. Artık daha fazla dayanamıyor. Bir kere olsun başka bir pencereden bakma ve tabelasının üzerinde “Goldener Ochsen” yazılı şu iğrenç birahaneden daha farklı bir manzara görme, başka bir yatakta uyuma, farklı şeyler yaşama, birkaç saat için de olsa başka birisi olma özlemi, dayanılmaz boyutlara ulaşıyor. Birden bu özlemini gidermeye karar veriyor: Çekmeceden, Anthony eniştesinin kumar kazancından geriye kalan iki yüz franklık banknotları  alıyor; en iyi elbisesini ve en iyi ayakkabılarını giyiyor ve cumartesi mesaisinden hemen sonra istasyona koşuyor, Viyana’ya gitmek üzere bir bilet alıyor.</p>
		<p>Kente niçin gittiğini, orada ne yapacağını tam olarak bilmiyor. Yalnızca buradan uzaklaşmak, köyden, işinden, kendisini burada kalmaya mahkûm eden insandan ve kendisinden kaçmak istiyor. Tekerlerin, altında bir kez daha döndüğünü hissetmek, ışıkları, kentin aydınlık ışıklarını, bakımlı ve şık giyimli insanları görmek istiyor. Yazgıya teslim olmamak ve burada kaldırım taşları arasına sıkışmış tek bir taş olmamak istiyor. Bir kez daha trene binip yolculuk edebilmek, içinde dünyayı ve kendisini hissetmek, başka biri olmak, hep aynı kişi olmamak istiyor.</p>
		<p>Viyana’ya vardığında saat akşamın yedisiydi, küçük bavulunu Mariahilfer Caddesi’ndeki küçük bir otele bırakıyor ve dükkânların panjurları kapanmadan önce hemen bir kuaföre koşuyor. Başka biri olmak için bir zamanlar yaptığı şeyin aynısını yeniden yapma dürtüsü bu; çılgınca ve aptalca bir umut; bir çift becerikli elin ve dudaklarına sürülecek bir miktar rujun kendisini olduğundan farklı biri yapacağı umudu. Kuaförün önüne oturmuş, saçlarının yıkanıp tarandığını bir kez daha hissediyor; maharetli bir el, şimdi o çok arzulanan ve öpülen dudaklarını yeniden boyuyor; yanaklarına sürülen allık yüzüne canlılık veriyor ve koyu bir pudrayla pudralanan yüzü, harikalar yaratarak Engadin Platosu güneşinin verdiği havayı anımsatıyor. Koku bulutu içinde ayağa kalkınca o eski gücü dizlerinde yeniden hissediyor. Şimdi omuzları dik ve kendisinden emin bir biçimde caddede yürümektedir. Elbisesinden de emin olsaydı, belki de kendisini genç Fräulein von Boolen olarak görecekti. Eylül ayının akşamında hava henüz aydınlık, yürüyüşe uygun; akşamın serinliğinde dolaşırken, insanların zaman zaman kendisine bakıp gülümsediklerini seziyor ve çok heyecanlanıyor. Yaşıyorum, daha ölmemişim, diyerek rahat bir soluk alıyor. Ara sıra vitrinlerin önünde duruyor ve kürklere, elbiselere, ayakkabılara bakıyor. Belki bir kez daha, diye düşünüyor: Cesaretini topluyor ve yeniden güven kazanıyor. Mariahilfer Caddesi boyunca yürüyor ve ünlü Ring Caddesi’ni boydan boya dolaşıyor; birbirleriyle tatlı tatlı sohbet eden, kaygısız ve aralarında gerçek anlamda yoksulların da bulunduğu insanların gezdiklerini görünce gözleri parıldıyor. Aynı insanlar, sadece dar bir hava koridoruyla ötekilerden ayrılmış, diye düşünüyor. Herhangi bir yerde karşısına görünmeyen bir merdiven çıkıyor, bu merdivenden yukarı çıkmak zorunda kalıyor, sadece bir adım, tek bir adım atması opera binasının önüne gelmesi için yetiyor; görünüşe bakılırsa, oyun birazdan başlayacak, çünkü arabalar birer birer gelip önünde duruyor; mavi, yeşil, siyah renkli, pırıl pırıl parlayan arabalar binanın kapısının önünde duruyor ve üniformalı bir görevli girişte arabadan inenleri karşılıyor. Christine gelenleri yakından görebilmek için binanın içine giriyor. Ne tuhaf, diye düşünüyor, gazeteler Viyana kültüründen ve onun, operayı yaratan sanatsever halkından söz ediyor; bense yirmi sekiz yaşına gelmiş ve tüm yaşamını burada geçirmiş biri olarak ilk kez bir opera binası görüyorum ve burada da dışardayım, burada da girişte beklemek zorundayım. İki milyon insanın sadece yüz bini bu binayı görebiliyor, diğerleri ise gazetelerden ya da başkalarının anlattıklarından ya da resimlerden tanıyor ve hiçbir zaman içine giremiyor. Peki kim bu diğer insanlar? Christine içeri giren şık kadınlara bakıyor, hem tedirgin oluyor hem de çok öfkeleniyor. Hayır, benim o zaman olduğumdan daha güzel değiller, o zamanki yürüyüşümden daha kibar ve daha rahat yürümüyorlar, sadece fazladan, elbiseleri var ve bu onların gerçek benliğini gizliyor ve güven kazanmalarını sağlıyor. Kaygısızların ve yaşamın tadını çıkaranların arasına karışıp müziğin bu altın kutusunun içine girebilmek için yukarıya doğru bir adım, onlarla birlikte mermer merdivenlerden locaya çıkmak için yalnızca tek bir adım atmak gerekiyor.</p>
		<p>Uyarı zili çalıyor; en son gelenler aceleyle vestiyere doğru koşarken bir yandan da mantolarını çıkarıyor, fuaye tekrar boşalıyor. Şimdi içerisi hareketleniyor, Christine için her şey bitiyor ve o görünmeyen duvar önüne yeniden set çekiyor, dışarı çıkıyor ve yürümeye devam ediyor. Ring Caddesi, fenerlerden yansıyan ay ışığı kadar beyaz, pırıl pırıl parlıyor ve hâlâ canlılığını koruyor. Christine kalabalığa karışıyor ve Opera Caddesi boyunca yürümeye başlıyor, nereye gittiğini ve niçin dolaştığını kendisi de bilmiyor. Büyük bir otelin önüne geldiğinde, sanki bir çekim alanına girmiş gibi, birden duruyor. Aynı anda bir arabanın gelip otelin önünde durduğunu görüyor, üniformalı komiler arabaya koşuyor ve egzotik bir hanımın çantasını ve bavullarını alıyor, döner kapı dönüyor ve onları içeri alıyor. Christine yürümeye devam edemiyor; döner kapı onu bir huni gibi kendisine çekiyor, içinde karşı koyulmaz bir istek uyanıyor, hiç olmazsa bir dakikalığına, özlem duyduğu o dünyayı yeniden görme isteği. İçeri girip New York’tan gelecek Frau van Boolen’in gelip gelmediğini sorsam, bana ne diyecekler ki, bu çok doğal bir şey, bunun için kimse beni dışarı atmaz, diye düşünüyor. İçeri girip şöyle bir göz atmak, geçmişte yaşadıklarını yeniden anımsamak, bir saniye için bile olsa yeniden öteki kişi olmak istiyor. Christine içeri giriyor, otel görevlisi yeni gelen kadınla ilgilendiğinden rahatça lobiden boydan boya geçiyor, çevresindeki her şeye bakıyor; iyi bir terzinin elinden çıktığı belli olan şık seyahat elbiseleri ya da smokinler giymiş, ayaklarında rugan pabuçlarıyla koltuklarına kurulmuş, sigaralarını tüttürerek birbirleriyle sohbet eden beyleri görüyor. Bir köşede oturan bir başka grup ilişiyor gözüne, üç kadın yüksek sesle iki gence Fransızca bir şeyler söylüyor ve zaman zaman da gülüşüp kahkahalar atıyor, zenginler köyünde tanıdığı ve etkisinden kurtulamadığı o büyüleyici kahkahalar; cepleri para dolu ve gününü gün eden o insanların müziğiydi bu. Arka tarafta mermer sütunlu geniş bir salon var, yemek salonu. Fraklı garsonlar girişte bekliyor. Christine, içeri girip burada yemek yiyebilirim, diye düşünürken eli kendiliğinden deri çantasına gidiyor ve iki yüz frankını ve yetmiş şilinini koyduğu cüzdanını yokluyor. Burada yemek yiyebilirim, kaç para tutar acaba? Bir kez daha bir salonda oturmak, kendisine hizmet edildiğini, arzulu bakışların kendisine çevrildiğini görmek, ilgilenilmek ve şımartılmak ne güzel olur, üstelik müzik de var, yemek burada da müzik eşliğinde yeniyor. Fakat eski korkusu yeniden kendini gösteriyor. Üstünde uygun bir elbisesi, bu kapıyı açacak bir muskası yok. Kendisini güvensiz hissediyor; görünmeyen duvar, aşmayı göze alamadığı o korku tılsımı birden karşısında yükseliyor. Omuzları titremeye başlıyor ve kaçarcasına otelden dışarı çıkıyor. Onu hiç kimse görmüyor ve durdurmuyor; böyle önemsenmemesi, içeri girerken olduğundan daha zayıf, daha güçsüz yapıyor onu.</p>
		<p>Yeniden cadde boyunca yürümeye başlıyor. Nereye gidecekti? Buraya neden gelmişti ki? Caddeler artık yavaş yavaş kararıyor ve boşalıyor; birkaç çift, acele acele yanından geçiyor, akşam yemeğine yetişmek istedikleri belli oluyor. Yemeğe gideceğim, diye düşünüyor Christine. Herhangi bir lokantaya girip yemek yiyeceğim, herkesin beni seyredeceği seçkin bir lokantaya değil, ışığı yanan ve içerisinde insanların yemek yediği herhangi bir yere. Böyle bir yer buluyor ve içeri giriyor. Hemen hemen bütün masalar dolu, Christine yine de boş bir masa buluyor ve oturuyor. Hiç kimse varlığının farkında değil. Garson yemeğini getiriyor; Christine ağzında bir şeyler çiğniyor, isteksiz ve sinirli bir hali var. Buraya bunun için mi geldim, diye düşünüyor, burada ne işim var benim? Orada öylece oturmaktan ve masanın beyaz örtüsünü seyretmekten canı sıkılıyor. Böyle oturup yemek yemek ve yemek ısmarlamakla olmaz, ayağa kalkmalıyım ve yürümeye devam etmeliyim. Fakat nereye? Saat daha dokuz. Bir gazete satıcısı –tam da zamanında– masasına yaklaşıyor ve akşam postasını uzatıyor; Christine iki-üç gazete satın alıyor, okumak istediği için değil, yalnızca sayfalarına bakmak ve bir şeyle meşgul oluyormuş, birini bekliyormuş gibi yapmak için. Kayıtsızca haberlere göz atıyor. Bütün bunlardan bana ne, hükümetin oluşumunda ortaya çıkan sorunlar, Berlin’de işlenen bir cinayet, borsa ilanları, opera sanatçısı genç kadınla ilgili olarak çıkartılan söylentiler, şarkı söylemeye devam edecek mi, yoksa etmeyecek mi, yılda bilmem yirmi kez mi ya da yetmiş kez mi şarkı söylemiş, bana ne bütün bunlardan, nasıl olsa onu hiçbir zaman dinleyemeyeceğim. Gazeteyi tam masanın üzerine koymuştu ki gözüne aniden son sayfadaki, kalın harflerle basılı “Eğlence” sütunu ilişiyor: “Bu akşam nereye gidiyoruz?” Ve bu başlık altında eğlence yerleri, tiyatrolar, dans salonları, barlarla ilgili duyurular var. Sinirlenerek gazeteyi yeniden alıyor ve duyuruları okuyor. “Dans müziği: Café Oxford,” “Freddi Kardeşler, Carltonbar,” “Macar Çigan Orkestrası,” “Ünlü Zenci Caz Topluluğu, saat üçe kadar açık, Viyana sosyetesinin bir araya geldiği yer!” Bir kez daha oralara gitmeliyim, ötekilerin eğlendiği ve dans edip gevşedikleri bu yerlere gitmeliyim ve göğsümün üzerine çöken şu lanet olası zırhı kırıp parçalamalıyım. Bir-iki lokalin adını not ediyor, garsondan her ikisinin de çok uzakta olmadıklarını öğreniyor.</p>
		<p>Mantosunu portmantoya bırakıyor, üstündeki bu iğrenç kılıftan kurtulup aşağıdan gelen keskin müzik sesini duyunca, kendisini daha hafif hissetmeye başlıyor ve hemen merdivenlerden aşağıya, alt kattaki bara iniyor. Fakat büyük bir düş kırıklığına uğruyor, bar yarı yarıya boş. Beyaz ceketli birkaç genç oğlan, orkestranın başına geçmiş, masalarında çekingen çekingen oturan insanları zorla dansa kaldırmak istercesine aletlerine çılgınca vuruyor, ancak tek bir çift dansa kalkıyor, görünüşünden profesyonel bir dansçı olduğu açıkça belli olan, gözkapaklarının altı siyah kalemle biraz boyanmış ve saçları özenle taranmış bir kişi, bar kadınlarından biriyle ruhsuz ve yapay bir heyecanla, dikdörtgen biçimindeki dans pistinde dans ediyor. Bardaki yirmi masanın on dördü ya da on beşi boş. Masaların birinde üç kadın oturmaktadır, bar kadınları olduğuna kuşku yok, birinin saçları kül sarısı boyanmış, öbürü siyah elbisesi ve smokin etkisi bırakan dar eteğiyle erkeklere özgü bir görünüş sergiliyor; bardağındaki viskiyi kamışla içen üçüncüsü ise bir Yahudi olmalı. Üçü birden Christine’yi küçümseyen bakışlarla süzüyor ve aralarında fısıldaşıp gülüşmeye başlıyor; uzun meslek yaşantılarının verdiği deneyimle onun mesleğe yeni başlayan ya da kasabalı biri olabileceğini tahmin ediyorlar. Masalara dağılmış erkekler besbelli ki iş gezisinde; sakalları uzamış, tıraşsız, yorgun ve uyuşuk bir halleri var, kendilerini rehavetten kurtaracak bir şeyler bekler gibi birer birer bu bar kadınlarının masasına uğruyor, birlikte kahve ya da şnaps içiyorlar. Christine merdivenlerden aşağıya inerken, adımını boşluğa atan biri gibi hissetmişti kendisini. Dönüp arkasına bakmadan oradan ayrılmak istemişti, ancak buna fırsat bulamıyor, çünkü garson yanına geliyor ve, nereye oturmak isterler, diye soruyor; Christine böylece bir masaya oturmak zorunda kalıyor ve ötekiler gibi bu neşesiz ve sıkıcı eğlence yerinde, başlayacak olan fakat bir türlü başlamayan şeyi beklemeye koyuluyor. Sadece bir kez beylerden biri (Praglı bir fabrika temsilcisiydi gerçekten) miskin miskin ayağa kalkıyor ve Christine’yle dans ediyor, daha doğrusu onu sürüklüyor ve sonra tekrar yerine bırakıyor: Görünüşe bakılırsa, bu adamın ya cesareti yok ya da canı eğlenmek istemiyor ya da kolları arasındaki bu yabancı kızın “yarı var yarı yok” ruh halini, onun tuhaflığını ve kararsızlığını, hem istediğini hem de istemediğini seziyor ve bu durum ona (sabah saat 6.30’da ekspres trenle buradan ayrılıp Agram’a gitmek zorunda) çok fazla karmaşık geliyor. Christine tam bir saat orada öylece oturuyor. Bu arada içeri yeni giren iki erkek, karşısındaki masada oturan o bar kadınlarının yanına oturuyor ve onlarla neşeli bir sohbete koyuluyor, ama Christine hâlâ yalnız. Birdenbire garsona sesleniyor, hesabı ödüyor ve ötekilerin meraklı bakışlarını sırtında hissederek, öfke içinde ve umutsuzca oradan ayrılıyor.</p>
		<p>Yeniden caddede yürümeye başlıyor. Gece olmuştu artık. Yürüyor ve nereye gideceğini bilmiyor. Nereye giderse gitsin, bu önemli değil onun için, şimdi onu alıp Tuna Nehri’ne fırlatsalar ya da karşıdan karşıya geçerken biri bu dikkatsiz kızın önünde duramayıp onu ezse bile ne fark ederdi ki... Hiçbir şey umurunda değil artık. Birdenbire bir polis memurunun tuhaf tuhaf kendisine baktığını ve bir şey soracakmış gibi arkasından gelmek istediğini fark ediyor. Aklına hemen polisin kendisini, aranan sokak kadınlarından biri olduğunu sandığı geliyor. Yürümeye devam ediyor, yürüyor ve yürüyor. En iyisi eve geri dönmek, ne yapıyorum ben burada? Birdenbire arkasında ayak sesleri fark ediyor. Yanına bir gölge yaklaşmaktadır, gölgenin sahibi giderek daha da yaklaşıyor ve yanına sokularak yüzüne bakıyor. “Hayır, genç hanım, bu saatte eve gidiyor olamazsınız?” Christine yanıt vermiyor. Ancak adam yanından ayrılmıyor, rahatsız edici bir biçimde konuşmaya başlıyor, ne tuhaf ki Christine onun bu davranışından rahatsızlık duymuyor. Adam ona, bir yerlere gitmek isteyip istemediğini soruyor. “Hayır, olmaz, bu asla olmaz,” diyor Christine. “Ama bu saatte eve gidilir mi hiç? En azından bir kafeye gidip otursak,” diye ısrar ediyor adam. Christine yalnız kalmamak için onun önerisini sonunda kabul ediyor. Çok sevimli biri, anlattıklarına bakılırsa bir banka memuru olmalı, fakat mutlaka evlidir, diye düşünüyor. Gerçekten de öyle, parmağında bir yüzük var. Neyse, önemli değil, ondan beklediği bir şey yok zaten, sadece yalnız kalmak istemiyor, tam kendisinde olmasa da ondan birkaç komik şey dinlemek iyi geliyor. Konuşurlarken zaman zaman başını kaldırıp adamın yüzüne bakıyor: Çok genç biri değil, gözlerinin altında kırışıklıklar oluşmuş, yıpranmış ve yorgun bir hali var, üstündeki elbisesi gibi kendisi de buruşmuş, ama çok hoşsohbet biri. İlk kez yeniden bir erkekle konuşuyor ya da onun kendisiyle konuşmasına izin veriyordu, fakat istediği şeyin bu olmadığının da farkındaydı. Adamın neşeli hali ona bir biçimde acı veriyor. Anlattıklarının bazıları komikti gerçi, fakat içindeki burukluktan boğazının tırmalandığını hissediyor; içindeki öfke seli kabarmış taşarken, bu yabancı adamın böylesine neşeli ve kaygısız olabilmesine sinirleniyor ve ondan nefret etmeye başlıyor. Kafeden dışarı çıkarken, adam kolunu Christine’nin omzuna atıyor ve onu kendisine doğru çekiyor. Bu, İsviçre Alpleri’nde kaldığı otelin önünde kendisine sarılan ve bedenini okşayan erkek arkadaşının davranışının aynısı; onu heyecanlandıran ve duygularını harekete geçiren şey, yanındaki bu ufak tefek hoşsohbet adamdan kaynaklanmıyor, tersine, başka birinden, orada tanıdığı erkek arkadaşını anımsamasından kaynaklanıyor. Birden korkmaya başlıyor. Sonunda bu yabancı insana, hiç sevmediği bu insana, sırf içinde duyduğu büyük öfke ve sabırsızlık yüzünden teslim mi olacaktı ve birden, yanlarından geçen bir taksiye işaret ediyor ve yüzüne şaşkın şaşkın bakan adamın kollarından sıyrılıp kendisini taksinin içine atıyor.</p>
		<p>Daha sonra yabancı odada uzun süre uyuyamıyor; kulaklarına, sokaktan geçen arabaların ve bisikletlerin sesleri geliyor. Her şey bitti, artık oraya gidemem, görünmez duvardan geçemem, diye düşünüyor ve gözlerine uyku girmiyor; yüreği çarparak soluk almaya çalışıyor ve bunun ne işe yarayacağını bilmiyor.</p>
		<p class="gap-twice">Pazar sabahı da uykusuz geçen gece gibi uzun ve sıkıcı. Dükkânların çoğu kapalı ve sundukları ürünleri, indirilmiş kepenklerin arkasında gizliyorlar. Bu yüzden Christine, zaman öldürmek için bir kafeye girip oturuyor ve gazeteleri karıştırıyor. Niçin ve neye sevindiğini bilmiyor; Viyana’ya, kimsenin kendisini beklemediği ve kimsenin istemediği bu kente neden geldiğini unutmuştu. Aklına, kız kardeşini ve eniştesini ziyaret etmek geliyor, onlara söz vermişti, aslında âdet de öyledir. En iyisi, öğle yemeğinden hemen sonra oraya gitmesi, daha erken olmaz, yoksa sadece yemek yemek için geldiğini düşünebilirler. Kız kardeşi çok tuhaf biri olmuştu; çocukları olduğundan beri yalnızca kendisini düşünüyor ve ne pahasına olursa olsun her kuruşu biriktiriyordu. O zamana kadar daha iki-üç saat var. Christine, Ring Caddesi’nde rastgele yürümeye başlıyor ve yürürken sanat galerisine girişin bugün ücretsiz olduğunu fark ediyor; bilinçsizce salonun sütunları arasından geçerek kadife kaplı banklardan birine oturuyor, gelenleri seyrediyor, yerinden kalkarak yeniden dolaşmaya başlıyor ve daha sonra bir parka giriyor. Zaman uzadıkça, içindeki yalnızlık duygusu daha da artıyor. Sonunda, saat ikide eniştesinin evine geldiğinde, sanki derin bir kar içinde yürümüş gibi yoruluyor. Tam evin kapısının önünde bütün aileyle karşılaşıyor, eniştesi, kız kardeşi ve iki çocukları pazar gününün özelliğine uygun giyinmiş ve gelmesine gerçekten de (bu ona iyi geliyor) seviniyorlar. “Aman, ne güzel bir sürpriz! Geçen hafta Nelly’ye, Christine’ye yazalım da soralım bakalım neden hiç uğramıyor, demiştim; ama bu olmadı, öğle yemeğine gelebilirdin, şimdi biz hepimiz Schönbrunn’a gidiyoruz, çocuklara hayvanları göstermek istiyoruz, hava da çok güzel, sen de bizimle gelirsin, değil mi?” “Memnuniyetle,” diyor Christine. İnsanın nereye gideceğini bilmesi iyi. İnsanlarla birlikte olmak iyi. Eniştesi koluna girmiş, ona bir sürü şeyler anlatırken, kız kardeşi de çocuklara göz kulak oluyor. İyi kalpli ve geniş yüzlü adamın ağzı durmak bilmiyor, yürürken şefkatle Christine’nin kolunu okşuyor. Keyfi yerinde; bu, iki yüz adım öteden rahatlıkla anlaşılıyor; yaşamından çok memnun, bundan dolayı da küçük bir çocuk kadar sevinçli ve mutlu. Daha tramvaya binmeden Christine’ye büyük sırrını açıyor; yarın partinin ilçe başkanlığına seçileceğini ve bunu hak ettiğini söylüyor; kuşkusuz güvenilir biriydi, savaştan daha yeni dönmüştü, her şey yolunda gider de siyahları saf dışı bırakabilirse, ayağının tozuyla ilçe meclisine girecekti.</p>
		<p>Christine, eniştesinin yanında yürürken onu can kulağıyla dinliyor. O, bu ufak tefek adamı öteden beri sempatik bulurdu, son derece sade, en küçük şeylerden bile mutluluk duyan, iyi kalpli, yardımsever, çabuk kanan, saf ve güvenilir biriydi. Arkadaşlarının bu mütevazı göreve neden onu seçmek istediklerini anlıyordu, o bunu gerçekten de hak ediyor. Fakat ona yan taraftan gözucuyla baktığında, bu kısa boylu ve yanakları kırmızı adamın çok rahat biri olduğunu, çenesinin altından aşağıya doğru sarkan iğrenç gıdısının ve kocaman göbeğinin her adım atışında titrediğini görünce, birden ürperiyor ve kız kardeşini düşünmeden edemiyor; böyle biriyle nasıl... Bu adamın bana dokunmasına bile izin vermezdim, buna katlanamazdım. İyi ki onunla gün ışığında birlikteyiz ve yanımda başka insanlar da var. Hayvanların bulunduğu kafeslerin parmaklıkları önünde çocuklarla birlikte o da çocuk oluyor. Christine, gizli bir kıskançlıkla, keşke yeniden çocuk olabilsem de bir kere daha böyle küçük şeylere sevinebilsem ve olası olmayan şeylere özlemle yanıp tutuşmasam, diye düşünüyor. Sonunda saat beşte (çocuklar erken yatmak zorunda) eve dönmeye karar veriliyor. Pazar günü olması nedeniyle tıklım tıklım dolu olan tramvaya önce çocuklar sokuluyor, daha sonra da kendileri biniyor ve tramvayın tekerlerinin çıkardığı takur tukur sesi dinlerken, pestil gibi ezilmiş olarak ayakta dikiliyorlar. Christine farkında olmadan o pırıl pırıl parıldayan arabayı anımsıyor, sabah kızıllığının tertemiz ve buz gibi serin havası şakaklarını okşuyor; yaylı koltuklara oturmuş, bir çırpıda çevreyi nasıl da dolaşıveriyordu. Kapalı gözlerle o yabancı ortamda, kalabalığın arasında uçmaktadır. Bunun ne kadar sürdüğünü bilmiyor. Eniştesi uyarırcasına omzuna dokunuyor: “İnmemiz gerek, trenin kalkana kadar bizimle eve geliyor ve bir kahvemizi içiyorsun. Bekle, ben önden ineyim de size yol açayım.”</p>
		<p>Adam kendisini öne doğru itiyor, o kısa boylu fakat iri yapılı gövdesiyle ilerlemeye başlıyor ve dirseğini öne doğru uzatmasıyla kenara çekilmek zorunda kalan göbekler, omuzlar ve sırtların arasından geçerek dar bir koridor açmayı başarıyor. Henüz kapıya ulaşmıştı ki birden kıyamet kopuyor. “Ne istiyorsunuz öyle be, öküz herif, insanın midesini deleceksin!” diye bağırıyor pelerinli paltolu zayıf ve uzun boylu bir adam öfkeli öfkeli. “Kimmiş o öküz? Hepiniz duydunuz, değil mi?” diyor eniştesi yüksek sesle ve hiddetlenerek. “Kimmiş o öküz herif?” Pelerinli paltolu zayıf adam, arasına sıkıştığı kalabalıktan kurtulmaya çalışıyor, diğerleri de onu seyrediyor. Tam bir söz düellosu başlamak üzereydi ki, eniştesinin öfkeli ses tonu birden değişiveriyor: “Ferdinand, hayır, olamaz, demek sensin, az kalsın seninle kavga ediyordum, ama ne komik olurdu, değil mi?” Öteki de şaşırıyor ve gülüyor. Her ikisi de birden birbirlerinin ellerini tutuyor ve birbirlerinin gözlerine bakıyor. Bir süre o durumda kalıyorlar, öyle ki biletçi uyarmak zorunda kalıyor: “Beyefendiler inmek istiyorsa, buyursunlar, ama çabuk olun lütfen! Vaktimiz yok.” “Hadi gel, sen de in bizimle, hemen yakında oturuyoruz; aman Tanrım ne iş yahu! Gel, bizimle gel!” Pelerinli palto giymiş zayıf ve uzun boylu adamın yüzü gülüyor. Elini yukarıdan eniştesinin omzuna koyarak, “Memnuniyetle Franzl, elbette seninle geliyorum,” diyor. Birlikte tramvaydan iniyorlar. Eniştesi bir an durakta dikilmek zorunda kalıyor, çünkü bu sürpriz karşılaşmanın verdiği yorgunluk ve heyecandan soluk soluğa kalmış durumda; bütün yüzü, yağ sürülmüş gibi parlıyor. “Hayır, böyle şey olamaz, yeniden karşılaşacağımız hiç aklıma gelmemişti, inanılır gibi değil. Nerede olduğunu ve neler yaptığını hep düşündüm, kaldığın otele yazmak istedim hep, fakat bilirsin ya, insan düşündüğünü her zaman gerçekleştiremez, ya unutur ya da erteler. Ve şimdi karşımdasın, hayır, olamaz böyle bir şey, ne kadar sevindiğimi bir bilsen!”</p>
		<p>Yabancı adam, eniştesinin karşısında duruyor, eniştesi gibi o da mutlu; bu, dudaklarının çevresinin titremesinden açıkça anlaşılıyor. Fakat eniştesinden genç olan bu adam daha sakin ve kendisine hâkim olmasını biliyor. “Tamam, tamam Franzl, yeter artık, sana inanıyorum,” diyor ve kısa boylu adamın omuzlarını tıpışlıyor, “artık beni şu güzel hanımlarla tanıştır, birisi Nelly olmalı, hep bahsettiğin karın Nelly.” “Evet evet, bir dakika bekle lütfen, hâlâ şaşkınım. Ne kadar sevindiğimi bilemezsin, Ferdinand!” Sonra karısına dönerek: “Biliyorsun ya, bu, Ferdinand, sana hep sözünü ettiğim arkadaşım Herr Farmer! İki yıl Sibirya’daki barakalarda birlikte kaldığım dostum. Ferdinand, sen de biliyorsun ya, Ukraynalı ve Sırp çapulcularla bizi aynı yere tıkmışlardı, içlerinde doğru dürüst konuşabileceğim ve güven duyabileceğim bir tek sen vardın. Hayır, buna inanamıyorum. Ama şimdi hemen bize geliyorsun, senden dinlemek istediğim çok şey var. Hayır, buna bir türlü inanamıyorum, senin gibi candan bir dostumla karşılaşacağımı bugün biri bana söyleseydi, asla inanmazdım, bir sonraki tramvaya binmiş olsaydın, yaşamımız boyunca belki de hiç görüşemeyecektik.”</p>
		<p>Christine, rahatına düşkün ve ağırkanlı eniştesini hiç böyle canlı, böyle hızlı görmemişti; evin merdivenlerinden yukarıya koşarcasına çıkıyor. Arkadaşını âdeta içeriye itiyor, o da savaş yıllarında birlikte olduğu arkadaşının tekrar tekrar kabaran bu coşkusu karşısında nezaketi elden bırakmıyor ve gülümseyerek içeri giriyor. “Şuraya paltonu as, rahatına bak, gel şuraya, koltuğa otur –Nelly, bize bir kahve yap, şnaps ve sigara da getir– dur sana bir bakayım şöyle. Genç kaldığın söylenemez, aslında çok zayıf görünüyorsun. Çok iyi beslenmen gerek.” Yabancı, kendisinin iyi niyetle incelenmesine ses çıkarmıyor, karşısındakinin çocuklar gibi sevinmesi çok hoşuna gidiyor. Çıkık alınlı ve elmacıkkemikli yüzündeki sertlik ve gerginlik yavaş yavaş kayboluyor. Christine de bakışlarını ona yöneltmiş, bugün öğleden önce galeride gördüğü bir resmi anımsamaya çalışıyor, bir İspanyol rahibinin resmi, adını anımsayamıyor, aklında kaldığı kadarıyla onun da keşişlere benzeyen, kemikleri çıkmış ve neredeyse etsiz bir yüzü vardı ve onun da burun kanatlarının çevresindeki hatlar gergindi. Yabancı adam, eniştesinin omzunu dostça tıpışlıyor: “Haklı olabilirsin, o zamanlar konservelerimizi nasıl bölüştüysek, şimdi bunu devam ettirip göbeğindeki yağlardan birazını bana verebilirsin, sen bunun pek fazla eksikliğini duymazsın ve karının da buna bir itirazı olacağını sanmam.”</p>
		<p>“Hadi artık, anlatsana Ferdinand, meraktan ölüyorum: Hani Kızılhaç görevlileri bizi nakletmişti, ben ilk partideydim ve sen de öteki yetmiş kişiyle ertesi gün arkamızdan gelecektin. O zaman tam iki gün boyunca Avusturya sınırında beklemek zorunda kalmıştık, çünkü trenlerin kömürü bitmişti. O iki gün boyunca her saat, hep senin gelmeni bekledim, belki on, belki de yirmi kez istasyon müdürüne gittik ve sana telgraf çekmesini istedik. Fakat o zaman ortalık çok karışıktı ve biz ancak ikinci günün sonunda yolumuza devam edebildik; yolculuğumuz Çek sınırından Viyana’ya kadar tam on yedi saat sürdü. Peki bu arada siz ne yaptınız?”</p>
		<p>“Sınırda daha iki yıl bizi bekleyebilirdin; şansınız varmış, aslında bizim işimiz bitmişti. Sizin nakledilişinizden yarım saat sonra tren yolları ve bütün telgraf direkleri Çek birlikleri tarafından havaya uçuruldu ve bizi yeniden Sibirya’ya gönderdiler. Bu hiç de eğlenceli bir şey değildi, ancak biz önce o kadar etkilenmedik. En fazla sekiz gün, on dört gün, bilemedin bir ay kalırız sanmıştık. Fakat bunun iki yıl süreceği kimsenin aklına gelmemişti ve içimizden yalnızca bir düzine insan hayatta kalmayı başarabildi. Kızıllar, Beyazlar ve Wrangell’ler sürekli hareket halindeydi, savaş devam ediyordu, bir geri çekiliyorduk, bir ilerliyorduk; çuvalın içine konmuş buğday taneleri gibi oradan oraya götürülüp getirildik. Ancak 1921’de Kızılhaç bizi Finlandiya üzerinden geri getirdi: Evet, sevgili dostum, çok şey yaşadık ve senin de bileceğin gibi bu durumdaki bir insanın göbeğinin yağ bağlaması mümkün değil.”</p>
		<p>“Ne büyük şanssızlık, duyuyorsun değil mi Nelly! Sadece yarım saat yüzünden. Ve benim bunlardan hiç haberim olmadı. Sizin orada pisliğin içinde beklemek zorunda olduğunuzu nereden bilebilirdim ve özellikle de senin! Özellikle de senin! Peki ama bu iki yıl içinde orada ne yaptın?”</p>
		<p>“Sevgili dostum, bunların hepsini şimdi sana anlatmaya kalkarsam, bugün bitiremeyiz. Sanırım bir insanın yapabileceği her şeyi yaptım. Çiftçilerin ekin biçmelerine yardım ettim, fabrika inşaatlarında çalıştım, gazete dağıtıcılığı yaptım ve daktilonun başına oturup yazılar yazdım ve Kızıllar kentin önüne ulaştıklarında, onlarla birlikte on dört gün savaştım, kenti ele geçirdiklerinde ise çiftçilerin verdiği sadakalarla yaşamımı sürdürdüm. Neyse bırakalım şimdi bunları; bugün oturup başımdan geçenleri gözümün önüne getirdiğimde, burada oturmuş, keyifle sigaramı tüttürebildiğime inanamıyorum.”</p>
		<p>Eniştesi çok heyecanlanmıştı. “Hayır, olamaz! Hayır, hayır, olamaz! Düşünüyorum da ne kadar şanslıymışım meğer, iki yıl daha yalnız kalacaktınız Nelly, sen ve çocuklar, bunu düşünmek bile istemiyor insan, şans bu işte, senin gibi mükemmel bir insanı buldu! Hayır, olamaz! Hayır, olamaz! Tanrı’ya şükür ki sağlığın iyi, aslında başından geçen bunca şeye rağmen hayatta kalmayı başarmakla yine de şanslı sayılırsın.”</p>
		<p>Yabancı adam, yanan sigarasını kül tablasının içinde ezerek söndürüyor. Yüzü birdenbire kararmıştı. “Evet, aslında şanslı sayılırım, bana hiçbir şey olmadı ya da hemen hemen hiçbir şey olmadı, yalnızca şu iki parmağım kırıldı; bu, orada geçirdiğim son gün oldu; evet, şanslı sayılabilirim, çünkü çok ucuz kurtuldum, yalnızca iki parmak kırıldı, hepsi o kadar. Son günümdü, sağ kalanların hepsini bir yere tıkmışlardı, artık dayanamaz olmuştuk ve buradan bir an önce ayrılabilmek için istasyona gittik ve öngörülen kırk kişi yerine yetmiş kişiyi trene sığdırmak için bir zahire vagonunu boşalttık. Yan yana balık istifi dizildik, kıpırdayamıyorduk ve bir gereksinim duyduğumuzda değil yerimizden kalkabilmek, dönemiyorduk bile; neyse, bunları hanımların yanında anlatamam. Ancak trene binmiştik ve buradan gidiyorduk, buna sevinmemek mümkün mü? Bir sonraki istasyonda yirmi kişi daha bindi trene. Önce binebilmek için birbirlerini dipçikliyorlardı, ite kaka bindiler ve beş ya da altı kişi ezildiği halde, yine de binmeye çalışıyorlardı; böylece tam yedi saat boyunca bu yolculuğa katlanmak zorunda kaldık, herkes birbirine mıhlanmış gibiydi, inleyenler, feryat edenler, öksürenler, ter kokuları ve öteki pis kokular dayanılır gibi değildi. Ben yüzüm duvara dönük duruyordum ve bu insanların göğüs kafesimi sıkıştırmalarını önlemek için kollarımı çaprazlama önümde kavuşturdum; işte o sırada iki parmağım kırıldı ve bir lifim yırtıldı. Yarı boğulmuş bir durumda, güçlükle soluk alarak tam altı saat ayakta dikildim. Bir sonraki istasyonda durum biraz düzeldi, çünkü beş ölüyü trenden dışarı atmışlardı, bunlardan ikisi ezilerek, üçü de boğularak ölmüştü. Böylece akşama kadar yolumuza devam ettik. Evet, gerçekten de şanslıydım, sadece lifim yırtılmış ve iki parmağım kırılmıştı, ufak şeylerdi bunlar.”</p>
		<p>Elini kaldırıyor ve gösteriyor: Üçüncü parmak cansız ve bükülmüyor. “Önemsiz bir şey, değil mi; Dünya Savaşı’ndan ve Sibirya’da geçirilen dört yıldan sonra tek bir parmak, bu önemli bir şey değil. Fakat insan ölü bir parmağın canlı bir ele ne büyük zararlar verebileceğini düşünemiyor. Mimar olmak isteseniz, çizim yapamazsınız, bir büroda çalışmak isteseniz, daktilo yazamazsınız ve ağır bir şeyi kaldırmak isteseniz, hiçbir zaman kavrayamazsınız. İp kadar ince bir lif ve bu hınzır life bütün kariyerimiz bağlı. Bu, şuna benziyor; bir evin temeli atılırken yapılan bir milimetrelik bir hata sonunda –önemsiz bir şey– bütün ev çöker.”</p>
		<p>Franz duyduklarına çok şaşırıyor, çaresiz ve şaşkın bir durumda sürekli aynı sözcükleri tekrarlayıp duruyor: “Hayır, olamaz! Hayır, olamaz!” Arkadaşının elini tutup okşama isteği uyanıyor içinde; kadınların da yüzleri ciddileşmiş, ilgiyle yabancı adama bakıyorlar. Sonunda eniştesi kendisini toparlıyor ve soruyor: “Evet, anlatmaya devam et, geri döndükten sonra neler yaptın bakalım?”</p>
		<p>“Her zaman sana söylediğim şeyi. Teknik üniversiteye devam etmek istedim, ipin koptuğu yerden yeniden başladım, on dokuzumda terk ettiğim sıralara yirmi beşimde yeniden oturmak istedim. Sol elle çizim yapmayı da eninde sonunda öğrenecektim, ancak önüme başka bir engel çıktı, o da önemsiz bir şey.”</p>
		<p>“Söyle, neydi o?”</p>
		<p>“Evet, bu dünyada her şey, yükseköğretimin çok masraflı olması gerektiği üzerine düzenlenmiş ve işte bu çok önemsiz şey bende yoktu; zaten hep önemsiz şeylerle boğuşuyorum.”</p>
		<p>“Peki ama neden? Sizin her zaman paranız vardı, Merano’da bir eviniz vardı, tarlalarınız, çiftliğiniz, tütüncü dükkânınız ve bakkal dükkânınız vardı... Ve sen hep söylerdin... Büyükannenin bu kadar varlıklıyken sürekli tasarruf ettiğini ve bir düğme bile vermeye kıyamadığını, ateş yakmak için kullanılan kâğıt parçalarına ve yongalara kıyamadığından buz gibi odasında uyuduğunu anlatırdın hep. Ona ne oldu?”</p>
		<p>“Evet, güzel bir bahçesi ve güzel bir evi var, neredeyse bir saray gibi. İşte tramvayla onun yanından, Lainz’in dışındaki bakımevinden geliyordum. Zar zor oraya kabul etmişler onu. Ayrıca çuval dolusu parası da var, seyyar bir kasada saklıyor parasını. İçinde tam iki yüz bin kron var, hepsi eski binlikler halinde. Gündüzleri kasada saklıyor, geceleri ise yatağının altında. Doktorlar gülmekten ölüyor, bakıcılar da öyle. İki yüz bin kron, o milliyetçi bir Avusturyalıydı; İtalyan vatandaşlığını kabul etmediği için üzüm bağlarını, çiftliğini, tütüncü dükkânını, kısacası neyi varsa hepsini sattı ve aldığı parayı savaş sırasında basılan gıcır gıcır binlik kronlar halinde istifledi. Yatağının altında sakladığı paralar, işte bu paralar; ileride bir gün değer kazanacağına inanıyor. O zamanlar yirmi ya da yirmi beş hektar büyüklüğündeki arazinin, güzel ve sevimli taş binanın, atalarımızdan miras kalmış, bir hazine kadar değerli mobilyaların ve kırk ya da elli yıllık bir emeğin artık hiçbir şey ifade etmediğine ve bundan böyle de etmeyeceğine bir türlü inanamıyor, bir gün hepsinin yeniden değerini bulacağını söylüyor. Evet, yetmiş yaşındaki bu iyimser kadın bunları kavrayamıyor, o hâlâ sevgili Tanrı’sına ve onun bu dünyadaki adaletine inanıyor.”</p>
		<p>Ferdinand cebinden bir pipo çıkardı, pipoyu tıka basa doldurdu ve tüttürmeye başladı. Christine onun hareketine bakıp içindeki öfkeyi seziyor. O, bu soğuk, sert ve alaylı öfkenin yabancısı değil; bu, bir biçimde ona iyi geliyor. Kız kardeşi sinirlenmiş, başını yana çeviriyor. Odayı sorumsuzca dumanla doldurduğu ve kocasına bir öğrenciymiş gibi davrandığı için bu adama karşı içinde bir tepki doğduğu açıkça belli oluyor. Kocasının, kötü giyimli, düşmanca davranışları olan ve –bunu hemen hissediyor– içi isyanla dolu birinin önünde alçalmasına ve bu adamın, mutluluk denizlerine taş atmasına çok sinirleniyor. Franz uyuşmuş gibiydi, iyimser ve aynı anda şaşkın bir yüz ifadesiyle sürekli arkadaşına bakıyor ve hep aynı boş sözcükleri tekrarlıyor. “Hayır, olamaz! Hayır, olamaz!” Kendisini toparlamak için biraz zamana gereksinim duyuyor, ama ondan sonra yeniden başlıyor. “Anlat bakalım, daha sonra neler yaptın?”</p>
		<p>“Pek çok şey yaptım. İlk önceleri ufak tefek işler yapıp biraz para kazanabileceğimi ve bu parayla öğrenimimi sürdürebileceğimi sanmıştım, fakat elime geçen para günlük geçimimi sağlamaya bile yetmedi. Evet, sevgili Franzl, bankalar, resmî daireler ve mağazalar Sibirya’da boşu boşuna iki kış tatil yapan ve yarım bir elle eve dönenleri beklemiyormuş. Çalmadığım kapı kalmadı. Gittiğim her yerde, ‘Üzgünüz, üzgünüz,’ diye beni geri çevirdiler, her yeri başkaları, sağlam parmaklılar ve koca popolular işgal etmiş, başıma gelen bu ‘önemsiz şey’, gittiğim her yerde sonuncu olmamı sağladı.”</p>
		<p>“Fakat o zaman gazi aylığı alma hakkın olmalı, çalışma yetisine sahip değilsin ya da kısmen sahipsin, bu durumda devlet yardımı alman gerekir, buna hakkın var senin.”</p>
		<p>“Öyle mi diyorsun? Aslında ben de öyle düşünüyorum. Evini, bağlarını ve bir parmağını ve altı yılını kaybeden bir vatandaşına yardım elini uzatmak, devletin başlıca görevi olması gerekir. Fakat, sevgili dostum, Avusturya’da bütün yollar dolambaçlı, gaziler dairesine gidip, şuralarda hizmet verdim deyip kırık parmağımı gösterirsem yeterli olur sanmıştım, ama öyle olmadı, benden, önce bu sakatlığın savaşta ya da savaş sonunda olduğunu gösteren bir belge getirmemi istediler. Bu, savaşın 1918’de bittiği ve sakatlanmanın 1921’de, yani kimsenin kayıt tutmadığı bir ortamda gerçekleştiği göz önünde tutulursa, çok zor bir işti. Sonunda yine de olacaktı, fakat saygıdeğer beyler büyük bir keşifte bulundu; evet, Franz, buna çok şaşıracaksın, ben Avusturya vatandaşı değilmişim. Vaftiz belgesine göre Merano Nüfus Dairesi’ne bağlıymışım ve Avusturya vatandaşı olabilmek için zamanında karar verip başvurmam gerekirmiş. Böylece her şey bitti benim için!”</p>
		<p>“Evet, ama neden... Neden zamanında karar verip seçimini bildirmedin?”</p>
		<p>“Lanet olsun, onların bana sorduğu aptalca soruyu şimdi sen de soruyorsun, sanki oralara, Sibirya’nın barakalarına, sazlardan yapılmış kulübelere Alman-Avusturya resmî duyurularını asıyorlarmış gibi. Sevgili dostum, bizim kaldığımız Tatar köyünde Viyana’nın Bohemya’da mı, yoksa İtalya’da mı kaldığını bilmiyorduk, zaten umurumuzda da değildi, bizi ilgilendiren tek şey bir lokma ekmek bulmak, kürklerden bit ayıklamak ve beş saat yetecek kadar kibrit ya da bir avuç tütün bulabilmekti. Orada Avusturya vatandaşlığı için karar vermemi beklemek doğrusu çok hoş. Neyse sonunda bana en azından bir başvuru formu verdiler ve üzerine, 10 Eylül 1919’da imzalanan Saint-Germain Barış Antlaşması’nın 65, 71 ve 74. maddeleri uyarınca Avusturya vatandaşı olduğumu yazdılar. Ancak bu kâğıt parçasını bir paket Mısır sigarasına sana satardım, çünkü hiçbir resmî makamdan bir kuruş bile alamadım.”</p>
		<p>Şimdi Franz’ın içinde bir şeyler harekete geçiyor. Arkadaşına yardım edebileceğini hissettiği için birden rahatlıyor. “Üzülme, bu işi ben düzeltirim, bana güven. Bu işi başaracağız. Eğer birinin senin savaştaki hizmetinin şahitliğini yapması gerekiyorsa, bu ben olacağım. Partiden tanıdığım milletvekili arkadaşlarım var, onlar bana bir yol gösterir ve belediye meclisinden de bir tavsiye mektubu alırız; bu işin üstesinden geleceğiz, sen hiç merak etme, bundan emin olabilirsin.”</p>
		<p>“Yemekler ve içkiler için sana çok teşekkür ederim, sevgili dostum! Fakat bu konuda bir adım daha atmam artık. Oradan oraya koşmaktan bıktım. Ne kadar çok belge taşıdığımı bir bilsen, askerlik belgeleri, kaymakamlıktan, İtalyan Elçiliği’nden alınan belgeler, fakirlik belgesi ve daha başka bilmem ne belgeleri. Ödediğim posta ücretleri, alacağımı söyledikleri yardımın yıllık tutarını geçti, ayaklarımın sızlaması kalbime vurdu. Federal hükümete, savunma bakanlığına, polise, belediye meclisine başvurdum, bir oraya bir buraya koşturup durdular beni, çalmadığım kapı, çıkıp inmediğim merdiven, içine tükürmediğim tükürük hokkası kalmadı. Hayır, dostum, yeniden bir resmî daireden ötekine eşek gibi koşturmaktansa, geberirim daha iyi.”</p>
		<p>Franz, sanki arkadaşı kendisini yanlış bir iş yaparken yakalamış gibi onun yüzüne ürkerek bakıyor. Rahatlığı onu rahatsız ediyor, kabahat işlemiş gibi bir hali var. Ona iyice yaklaşarak:</p>
		<p>“Peki ama şimdi ne yapacaksın?”</p>
		<p>“Her şeyi yaparım. Ne iş bulursam. Şimdilik Floridsdorf’ta bir inşaatta teknik gözetmen olarak çalışıyorum, yarı mimar yarı gözetmen. Çok az ücret ödüyorlar ve inşaat bitene kadar ya da şirket iflas edene kadar beni orada tutarlar. Daha sonra başka bir iş bulurum, kaygılanmıyorum. Ancak sana askerlikte, tahta yatağımızın üstünde anlattıklarım, mimar olma ve köprüler yapma isteğim, bunlar artık hayal oldu. Orada, dikenli tellerin arkasında uyuklayarak, sigara içerek ve aptal aptal bakarak boşa geçirdiğim zamanı telafi etmem artık olanaksız. Akademik kapı benim için kapandı, bu kapıyı artık açamam, çünkü savaş çıkınca anahtarı dipçikle elimden aldılar ve şimdi Sibirya pisliğinin içinde duruyor. Ama bırakalım şimdi bunları, sen bana en iyisi bir konyak daha ver; şnaps ve sigara, işte orada öğrendiğim tek şey bunlar.”</p>
		<p>Franz, arkadaşının isteğini yerine getiriyor ve doldurduğu bardağı ona uzatıyor. Bunu yaparken elleri titriyor. “Hayır, bu olamaz, bu olamaz! Senin gibi çalışkan, akıllı ve dürüst bir adam yaşamla böyle boğuşmak zorunda kalıyor. Yazık, çok yazık gerçekten, senin okuyup mesleğinde yükseleceğinden öyle emindim ki, birisi bunu hak ettiyse, bu sen olmalıydın. Fakat bu değişmeli, değişmek zorunda. Bir şeyler yapılmalı.”</p>
		<p>“Öyle mi? Demek öyle! Döndüğümden beri tam beş yıl boyunca buna ben de inandım. Fakat bu zorunluluk çetin bir ceviz ve bu, ağacı ne kadar sallasan da her zaman ağaçtan düşmüyor. Bu dünyada her şey ders kitaplarından öğrendiklerimizden çok farklı, işlerinin yolunda gitmesi için sadık ve dürüst olmaya gerek yok... Biz kertenkele değiliz ki koparılan kuyruğumuz koptuğu yerden yeniden uzasın. Değerli kardeşim, eğer bir insanın altı yılı, on sekizinden yirmi dördüne kadar geçen en güzel ve en verimli yılları, yaşayan bedeninden koparılıp alınırsa geriye bir sakat kalır; her ne kadar eve geri dönebildiğin için şanslısın desen de ben sakat bir adamım. Bir iş aradığımda bir çıraktan ya da uzatmalı lise öğrencisinden daha fazla bilgili olmadığımı biliyorum, aynanın karşısına geçip kendime baktığımda kırk yaşında biri gibi görünüyorum. Hayır, kötü bir zamanda dünyaya gelmişiz, bedeninin ortasından altı yıllık gençliği söküp alınan birinin derdine hiçbir doktor çare bulamaz. Kaybettiklerimi kim geri verir ki? Devlet mi? O en büyük dolandırıcı, baş hırsız. Göstersene bana, kırk bakanlığınızın içersinde –ki bunlar arasında adalet bakanlığı var, sosyal işler bakanlığı var, ticaret bakanlığı var– hak ve adaletle ilgilenen bir tek bakanlık var mı? Bizleri savaşa sürüklerken arkamızdan Radetzky Marşı’nı çaldılar ve Tanrı’nın bizi korumasını dilediler, şimdi ise bize başka başka marşlar çalıyorlar. Evet dostum, pislik yönünden bakarsan, dünya hiç de güzel görünmüyor.”</p>
		<p>Franz hâlâ yerinde oturuyor, şaşkınlığını üzerinden atabilmiş değil henüz, karısının kızgın bakışını fark ediyor ve utana sıkıla arkadaşını affettirmeye çalışıyor. “Hayır, olamaz, nasıl konuşuyorsun sen böyle Ferdl, seni tanımakta güçlük çekiyorum. Siz onu orada görmeliydiniz, serseriler sürüsü arasında en dürüst olanı, en sabırlısı ve terbiyelisiydi. Onu getirdikleri ânı anımsayabiliyorum, on dokuz yaşında, zayıf bir delikanlıydı. Ötekilerin hepsi bu karmaşa sona erdiği için sevinçten çıldırırken, geri çekilme sırasında vagondan dışarıya çıkarıldıklarına, vatanı için çarpışamayacağına ve ölemeyeceğine üzülen yalnızca Ferdinand olmuştu; hatırlıyorum da yüzü öfkesinden nasıl da bembeyaz kesilmişti. İlk günün akşamıydı, hâlâ anımsıyorum, böyle bir şey görmemiştik, rahip hazretlerine ve annesine veda edip doğruca cepheye, savaşmaya gelmişti, diz çöküp dua etmişti. Birisi çıkıp da kayser ya da orduyla ilgili bir şaka yapsa, gırtlağına sarılıp onu boğmak isterdi. Böyle biriydi o, içimizde en terbiyeli ve en dürüst olanıydı, gazetelerin yazdıklarına ve komutanlığın emirlerine son âna kadar hep inandı. Şimdi böyle konuştuğuna bakmayın siz.”</p>
		<p>Ferdinand çatık kaşlarla bakıyor arkadaşının yüzüne: “Biliyorum, bir okul öğrencisi gibi her şeye inanıyordum. Fakat bundan beni vazgeçiren siz oldunuz! Daha ilk günden itibaren bütün bunların bir yalan olduğunu, generallerimizin ahmak olduğunu, levazım subaylarının birer hırsız olduğunu ve her şeyi çalıp çırptığını, ellerini havaya kaldırmayanların eşek olduğunu söylememiş miydiniz? Peki orada Bolşevik olan kimdi? Ben mi, yoksa sen mi? Dünya sosyalizmi ve dünya devrimi hakkında konuşmalar yapan kimdi? O sendin aptal! Eline kızıl bayrağı ilk önce alıp da subayların karargâhına, onların apoletlerini sökmeye koşan kimdi? Evet, biraz anımsamaya çalış. Sovyet komiserinin yanında vali konağı hakkında büyük bir konuşma yaparak, esir düşen Avusturya askerlerinin artık kayserin paralı askerleri olmadıklarını, aksine, dünya devriminin askerleri olduklarını, kapitalist düzeni yıkmak ve yerine adalet ve düzeni sağlayacak yeni bir imparatorluk kurmak için evlerine döneceklerini kim söylemişti? Söyle bakalım, evine dönüp göbeğine ve birana kavuşunca yeni düzen kurma işi ne oldu? Sorabilir miyim sayın baş sosyalist, o ünlü dünya devriminizi yaptınız mı?”</p>
		<p>Nelly paldır küldür yerinden kalkıyor ve bardakları, tabakları topluyor. Bu yabancı adamın kocasına kendi evinde bir çocuk gibi davranmasından duyduğu öfkeyi gizleyemiyor. Christine de kız kardeşinin öfkelendiğini fark ediyor ve ne tuhaftır ki bu onun hoşuna gidiyor. Geleceğin teşkilat başkanı eniştesini, başını önüne eğmiş, utana utana, yaptıklarına geçerli nedenler bulmaya çalışırken görünce, kahkaha atmamak için kendini zor tutuyor.</p>
		<p>“Yapılabilecek her şeyi yapmıştık. Bildiğin gibi daha ilk günde devrimi gerçekleştirdik...”</p>
		<p>“Devrim mi? Bir sigara daha içmeme izin ver de dumanını bu parlak devriminizin üstüne üfleyeyim. Yalnızca şirketin imparatorluk-krallık tabelasını ters çevirdiniz ve yeniden boyadınız, ama butiğin içindekileri büyük bir bağlılıkla eskisi gibi bıraktınız; yukarıdakiler yine yukarıda, aşağıdakiler yine aşağıda kaldı ve siz yumruğunuzu masaya vurup bunları değiştirmekten kaçındınız. Bir Nestroy parçasını sahneye koydunuz, fakat bir devrim yapmadınız.”</p>
		<p>Ayağa kalkıyor ve odanın içinde hızlı hızlı bir oraya bir buraya gidip geliyor, daha sonra birden Franz’ın önünde duruyor. “Sakın beni yanlış anlama, ben o Kızıl Bayraklılardan değilim. Bir iç savaşın ne olduğunu bilirim, çünkü çok yakından izledim; gözlerimi kör etseler bile, gördüklerimi ve yaşadıklarımı unutamam. Sovyetler bir köyü yeniden ele geçirdiğinde, –köy Kızıllarla Beyazlar arasında tam üç kez yer değiştirdi– cesetleri gömmemiz için bizi topladılar. Kömürleşmiş, parçalanmış kadavraları, çocukları, kadınları ve atları kendi ellerimle gömdüm; hepsi birbirine karışmıştı, çok kötü kokuyorlardı, korkunç bir şeydi. O zamandan beri iç savaşın ne demek olduğunu çok iyi biliyorum. Tanrı’nın sonsuz adaletinin bu insanları ne hale getirdiğini bilseydim, bu işe hiç bulaşmazdım. Artık beni hiçbir şey ilgilendirmiyor, ne Bolşeviklerden yanayım ne de onlara karşıyım, artık ne komünistim ne de kapitalist, benim için hepsi aynı; beni ilgilendiren tek şey, insan olarak yaşayabilmek ve hizmet etmek istediğim tek bir devlet var, o da işim. Gelecek kuşak nasıl mutlu olurmuş, öyle ya da böyle, komünist olarak ya da faşist ya da sosyalist olarak, bu benim hiç umurumda değil, nasıl yaşadıkları ve yaşayacaklarından bana ne; beni ilgilendiren tek şey, paramparça olan yaşamımı yeniden düzenlemek ve dünyaya gelmekle yüklendiğim görevimi yerine getirmek, yaşayıp ölmek. Eğer günün birinde amacıma ulaşabilirsem ve yeniden solumaya zamanım olur da yaşamımı yeniden düzene sokabilirsem, işte o zaman belki akşam yemeğinden sonra dünyanın nasıl bir düzene kavuşması gerektiği konusunda düşünce üretebilirim. Fakat önce nerede olduğumu bilmek zorundayım; sizin başka şeylerle ilgilenecek vaktiniz var, benimse yalnızca kendimle ilgilenecek kadar.”</p>
		<p>Franz yeniden doğruluyor.</p>
		<p>“Hayır Franz, seni kastederek söylemiyorum bunları. Biliyorum, sen iyi birisin, senin içini dışını bilirim; biliyorum, eğer elinde olsaydı benim için ulusal bankayı boşaltır ve beni genel müdür yapardın. Biliyorum, çok iyi niyetlisin, zaten bütün suçumuz, bütün kabahatimiz çok iyi niyetli ve saf olmamızdı ve bu yüzden diğerleri bizimle istedikleri gibi oynadı. Hayır dostum, artık benden geçti. Diğerlerinin durumları daha kötüymüş gibi laflara artık kanmam. Kimse bana kemiklerim sağlam olduğu ve koltuk değneğiyle gezmediğim için şanslı olduğumu söyleyemez. Buna izin vermem. Kimse bana yaşayıp karnım doyduğu için artık her şeyin düzeleceğini anlatmaya çalışmasın. Artık hiçbir şeye inancım kalmadı, ne Tanrı’ya, ne devlete, ne de dünyanın bir anlamı olduğuna inanıyorum, hiçbir şeye inanmıyorum artık. Haklarımı alana kadar, yaşama hakkıma kavuşuncaya kadar hiçbir şeye inanmayacağım ve hep beni dolandırdıklarını söyleyeceğim. Diğerlerinin beğenmeyip sokağa attıklarını ya da kustuklarını alarak değil de gerçek bir yaşam sürdüğümü hissedinceye kadar yumuşamayacağım. Bunu anlayabiliyor musun?</p>
		<p>“Evet.”</p>
		<p>Adamın yüzüne sert sert bakıyor hepsi de. Biri yüksek sesle ve coşkuyla, “Evet,” dedi. Christine herkesin kendisine baktığını fark ediyor ve yüzü kızarıyor. Christine, bu evet sözcüğünü bilinçli olarak düşünmüş ve içinde şiddetle hissetmişti; hiç farkında olmadan ağzından çıkıverdi. Şimdi aniden alevlenen merak duygusunun odak noktasında, mahcup mahcup oturuyor. Bir an herkes susuyor. Bu sırada Nelly yerinden fırlıyor. Sonunda öfkesini kusacak bir fırsat geçiyor eline.</p>
		<p>“Sana ne oluyor? Sen ne anlarsın bu işlerden, sanki savaşla bir ilgin olmuş gibi!”</p>
		<p>Odada hava birdenbire gerginleşiyor. Öfkesini boşaltabildiği için Christine de mutlu. “Hiçbir şey! Hiçbir şey! Sadece kıl payı kurtulduğumuzu söylemek istedim. Bir erkek kardeşimiz olduğunu unutup gittin, babamızın nasıl ölüp gittiğini de anımsamıyorsun, her şeyi... Her şeyi unuttun!”</p>
		<p>“Ama sana bir şey olmadı, hiçbir şeyin eksik değil, iyi bir işin var, sevinmen gerek, haline şükretmelisin.”</p>
		<p>“Öyle mi, sevinmeliyim demek. Bir çöplük yuvasında yaşadığım için mi sevinmeliyim? Bunun için mi halime şükretmeliyim? Orasını senin de istemediğini biliyorum, çünkü yalnızca kutsal günlerde ziyarete gelirdin annemizi. Herr Farmer’in söylediklerinin hepsi doğru. Bizlerden yılları alıp götürdüler ve karşılığında hiçbir şey vermediler, bir an bile rahat yüzü görmedik, yüzümüz hiç gülmedi, ne bir izin ne de bir dinlenme olanağı sağladılar.”</p>
		<p>“Ya, izin vermediler demek. Daha yeni döndün İsviçre’den, en güzel otellerde kaldın ve bir de şikâyet ediyorsun.”</p>
		<p>“Ben hiçbir konuda şikâyet etmedim, ama savaş boyunca senin hep şikâyetini dinledim. İsviçre’yle ilgili olarak... Özellikle gördüğüm için konuşabiliyorum. Ancak şimdi anlıyorum... bizden neler alındığını... Yaşamımızı nasıl berbat ettiklerini... Neler, neler.”</p>
		<p>Christine birden duraksıyor, yabancı adamın kendisini ilgiyle ve heyecanla izlediğini fark ediyor. Kendisiyle ilgili gereğinden fazla şeyi ortaya döktüğü sezgisine kapılıyor ve utanarak ses tonunu alçaltıyor. “Ben kendimi diğerleriyle elbette karşılaştırmıyorum, onların daha çok şeye katlandıklarını ben de biliyorum. Ancak yine de her birimiz kendimizce çok şeye katlanmak zorunda kaldık. Ben bu konuda hiçbir zaman bir şey söylemedim, hiçbir zaman kimseye yük olmadım, hiç şikâyet etmedim. Ancak sen kalkıp da bana şunu dersen...”</p>
		<p>“Sakin olun, çocuklar! Kavga yok,” diyerek Franz araya giriyor. “Kavganın kime yararı olacak, biz dördümüz burada, olanları düzeltemeyiz ki. Aman politika yapmayalım, o zaman hemen birbirimize gireriz. Başka şeylerden konuşalım. Neşemi kaçırmayın. Onu burada, yanımda görmenin bana ne kadar iyi geldiğini bilemezsiniz, bana ne kadar kızsa da, hakaret edip azarlasa da ben yine de çok mutluyum.”</p>
		<p>Bir gök gürlemesinin ardından gelen serin hava gibi, bu birkaç insanın arasında da yeniden barış ortamı doğuyor.</p>
		<p>Kısa bir an, bu suskunluğun, bu rahatlamanın keyfini çıkarıyorlar, daha sonra Ferdinand oturduğu koltuktan kalkıyor: “Artık gitmem gerek, şu oğlanları tekrar çağırsana, bir kez daha görmek istiyorum onları.”</p>
		<p>Çocuklar getiriliyor, yabancı adamı meraklı ve şaşkın bakışlarla süzüyor.</p>
		<p>“Bu Roderich olmalı, savaş öncesi çocuğu. Onu biliyorum. Bu da ikincisi, savaş sonrası doğan, adı ne?”</p>
		<p>“Joachim”</p>
		<p>“Joachim! Başka bir adı olmayacak mıydı, Franz?” Franz ürperiyor. “Aman Tanrım, Ferdl! Ben bunu tamamen unuttum. Nelly düşünsene, bu hiç aklıma gelmedi, oysa savaş bitip de geri döndüğümüzde, doğacak çocuklarımızın vaftiz babalığını üstlenme konusunda birbirimize söz vermiştik. Bunu tamamen unuttum. Bana kızmıyorsun, değil mi?”</p>
		<p>“Dostum, sanırım biz artık birbirimize kızamayız. Eğer kavga etmek isteseydik, bunun için yeterince vaktimiz vardı, fakat görüyorsun ya, sorunumuz da bu zaten. Her şey yaşadığımız o korkunç günleri unutamamamızdan kaynaklanıyor. Belki de böylesi daha iyi,” çocuğun saçlarını okşuyor ve parlayan gözleriyle, “belki de benim koyacağım ad ona uğursuz gelirdi,” diyor.</p>
		<p>Artık sakinleşmişti. Çocuğa dokunduktan sonra kendisinin de yüzünde çocuksu bir ifade beliriyor. Rahat ve dostça bir tavırla kadına yaklaşıyor: “Kusura bakmayın, hanımefendi... Biliyorum, ben ağırlanması zor bir konuğum ve Franz’la konuşma biçimimden hoşlanmadığınızı fark ettim. Fakat insan iki yıl boyunca birbirinin bitlerini ayıkladıysa, birbirini tıraş ettiyse, aynı tabaktan yemek yediyse ve aynı pisliğin üstünde yattıysa, onun diğerine hava atması ve kibar konuşmaya çalışması çok yapay oluyor. İnsan eski bir arkadaşına rastlayınca, doğal olarak hemen birlikte yaşadıklarından konuşmaya başlıyor. Onu biraz hırpaladıysam, bu sadece bir an öfkelenip kendime hâkim olamamamdan kaynaklandı. Fakat o da biliyor, ben de biliyorum ki biz hiçbir zaman birbirimizden kopamayız. Sizden çok özür diliyorum; şimdi merdivenlerden inip gidersem çok memnun olacaksınız, bunu anlıyorum. Gerçekten çok haklısınız.”</p>
		<p>Nelly kızgınlığını gizlemeye çalışıyor. Aslında söylemek istediğini söylemişti. “Hayır, hayır, ne zaman isterseniz buyurun, çok sevinirim, bir dostunun ziyaret etmesi eşime iyi geliyor. Bir pazar günü öğle yemeğine bekleriz, buna hepimiz seviniriz,” diyor.</p>
		<p>Fakat “sevinme” sözcüğü donuk bir sesle söyleniyor, kulağa pek içten gelmiyor ve tokalaşırken dokunduğu el de soğuk ve yabancı. Daha sonra Christine’ye dönüyor ve hiçbir şey söylemeden vedalaşıyor. Christine çok kısa bir an onun meraklı ve sıcak bakışlarını seziyor, adam sonra kapıya doğru yürüyor ve Franz da arkasından geliyor.</p>
		<p>“Sana sokak kapısına kadar eşlik edeyim.”</p>
		<p class="gap-twice">Henüz dışarı çıkmışlardı ki Nelly hışımla pencereleri açıyor. Christine’ye, yaptığı şeyin gerekçesini açıklamak istercesine, “Bütün odayı dumanla doldurdular, boğulmak üzereyim,” diyor ve kül tablasını pencere kenarına vurarak boşaltıyor, öyle ki çıkan ses, kendi sesi gibi kulakları tırmalıyor. Christine onun böyle davranmasının nedenini anlayabiliyor. Bu adamdan geriye kalan her şeyi sanki pencereden dışarı atmak istiyor. Ablasını bir yabancı gibi görmeye başlıyor. Ne kadar da sert biri olmuş, ne kadar zayıf, ne kadar da kuru, iğne ipliğe dönmüş, eskiden nasıl da ince, nasıl da hareketliydi. Hırsı onu bu hale getirdi, şimdi de parayı kavrar gibi pençesini kocasına takmış. Bir arkadaşıyla bile paylaşmak istemiyor onu, bütünüyle kendisine ait olsun istiyor; kendi sözünden çıkmadan uslu bir çocuk gibi dizlerinin dibinde otursun, çalışıp para kazansın ve para biriktirsin ki kendisi de pek yakında ilçe başkanının karısı olsun. Bütün istediği bu. Christine, her zaman saygı duyduğu ve üstünlüğünü kabul ettiği ablasına ilk kez nefretle ve tiksinti duyarak bakıyor, çünkü onun anlamak istemediği şeyi bir türlü kabul edemiyor.</p>
		<p>Bereket versin ki Franz yukarıya geliyor. İkisi de susuyordu, sessiz bir sis perdesi gerilmişti aralarına. Franz çekinerek iki kadının yanına yaklaşıyor. Pek sağlam görünmeyen bir zemin üzerinde yürüyormuş gibi yavaş ve yumuşak adımlarla yürümektedir.</p>
		<p>“Aşağıda onunla sohbete daldın yine, aslında benim için pek fark etmez, zaten bundan sonra bu şerefe sıkça nail olacağız. Canı sıkılan biri koşa koşa diğerini ziyarete gelir.” Franz karısının bu sözleri karşısında şaşırıp kalıyor. “Fakat, Nelly, ne biçim konuşuyorsun, sen onun nasıl bir insan olduğunu bilmiyorsun, hiç tanımıyorsun onu. Eğer bir şeyler istemek için gelseydi, şimdiye kadar çoktan gelirdi. Adresimi belediye rehberinden bulabilirdi. Anlamıyor musun, özellikle durumu iyi olmadığı için beni aramadı. Yoksa ihtiyacı olan her şeyi kendisine vereceğimi çok iyi bilir.”</p>
		<p>“Evet, biliyorum, böyle insanlar söz konusu olduğunda iyi bir vericisindir. Bana göre hava hoş, onunla görüşmeye devam edebilirsin, bunu sana yasaklayacak değilim ya. Ancak evde istemem, sabrım taştı, baksana şu deliğe, sigarasıyla yaktı, bir de şu yerlere bak, içeri girerken çizmelerinin altını bile temizlememiş paspasta senin sevgili arkadaşın, bir de arkasından süpürge yapmak zorundayım. Eğer bu senin hoşuna gidiyorsa, sana engel olmam.”</p>
		<p>Christine avuçlarını sıkmış, onları seyrediyor; kız kardeşinin davranışından utanç duyuyor; başını öne eğmiş, karısının sert tepkisine açıklamalarıyla karşılık vermeye çalışan eniştesinin düştüğü duruma üzülüyor. Hava giderek daha da gerginleşiyor ve katlanılmaz oluyor. Christine ayağa kalkıyor. “Benim de gitmem gerek, yoksa trene yetişemem, sizleri bu kadar meşgul ettiğim için beni bağışlayın.”</p>
		<p>“Olur mu hiç, yakında tekrar gel,” diyor kız kardeşi. O bunları sanki yabancı birine iyi günler ya da iyi akşamlar diliyormuş gibi söylüyor. Aralarına yabancı bir şeyler girmiş, biri isyandan nefret ediyor, diğeri ise başkalarının rahatlığından.</p>
		<p>Christine merdivenden aşağı inerken, o yabancı adamın evin önünde kendisini beklediği duygusuna kapılıyor. Bu düşünceden kurtulmaya çalışması boşuna, çünkü bu adam kendisini merak edip şöyle bir bakmıştı ve tek bir söz bile etmemişti; aslında onunla karşılaşmak isteyip istemediğini bilmiyor, ancak kafasındaki düşüncenin, adımını attığı her basamakta tuhaf bir biçimde daha da güçlendiğinden çok emin.</p>
		<p>Christine sokak kapısından dışarı çıkar çıkmaz, üzerindeki gri pelerinli paltosuyla karşı taraftan koşarak gelen bu yabancının, tedirgin bir yüz ifadesiyle karşısına dikildiğini görünce öyle pek de şaşırmıyor.</p>
		<p>“Sizi beklediğim için bağışlayın, hanımefendi,” diyor bambaşka bir ses tonuyla, aynı zamanda çekingen, ürkek ve yumuşak bir ses tonuyla, ikinci bir ses tonuyla, “ancak ben oradan ayrıldıktan sonra kız kardeşinizin size kızıp kızmadığını merak ettim... Franzl’la çok kaba konuştum ve siz de benim yanımda yer almıştınız ya, onun için böyle düşünüyorum. Aslında öyle davrandığım için ben de çok üzgünüm. Biliyorum, yabancı bir yerde, yabancı insanların arasında yakışık almazdı, ama yemin ederim ki kötü bir amacım yoktu, tam tersine... O eşine ender rastlanan dürüst, temiz kalpli biri, iyi bir insan ve mükemmel bir dost. Franz’ı aniden karşımda görünce çok sevindim ve onun bana gösterdiği sevgiye ve dostluğa, ben de boynuna sarılıp onu öperek ya da bir başka biçimde karşılık vermek istedim... Fakat lütfen beni anlayınız, çok utandım. Sizden ve kız kardeşinizden utandım. Başkalarının yanında duygusal davranmak biraz komik oluyor. Özellikle de utandığım için saldırgan ve kaba davrandım ona. Elimde değildi, elimde değildi gerçekten. Onu orada, yağ bağlamış göbeğiyle, elinde kahve fincanı ve gramofonunu açmış keyif içinde otururken görünce, içimden bir ses onu biraz gıdıklamaya ve kızdırmaya zorladı beni. Siz onun eski halini bilmiyorsunuz, en hızlılarımızdandı o, sabahtan akşama kadar devrim nutukları atar, her tarafı dümdüz etmekten, eski düzeni yıkıp yerine yeni bir düzen kurmaktan başka bir şey konuşmazdı. Şimdi onu böylesine miskin, her an uyuklamaya hazır, yusyuvarlak olmuş bedeniyle, karısıyla, çocuklarıyla, partisiyle ve çiçekli balkonlu lojmanıyla herkesle barışık, yaşamdan memnun bir orta sınıf üyesi olarak karşımda görünce, onu gıdıklamadan, ona iğnelerimi batırmadan edemedim. Kız kardeşiniz de doğal olarak durumunun iyi olması nedeniyle onu kıskandığımı düşündü. Size yemin ederim, Franz’ın durumunun iyi olması beni çok sevindirdi. Onu biraz hırpaladıysam, bunu şunun için... İçimden Franzl’ın omuzlarını tıpışlamak, elimi beline dolamak ya da göbeğine pat pat vurmak geldi, fakat sizden utandım...”</p>
		<p>Christine kendisini gülümsemekten alamıyor. O her şeyi anlıyor, adamın eniştesinin tombul bedenini pat patlamasını ve onunla biraz dalga geçme isteğini de anlıyor. Onu rahatlatmak için, “Hayır,” diyor, “ben bunu hemen anlamıştım zaten. Eniştemin aşırı sevincinden ileri gelen abartılı davranışları, aslında biraz utanç vericiydi, sizi neredeyse pamuklara saracaktı, bu durumda sıkılmakta haklısınız, bunu anlayabiliyorum.”</p>
		<p>“Bunu söylediğinize çok, çok seviniyorum. Kız kardeşiniz bunu anlamadı ya da Franz’ın beni görür görmez birdenbire başka biri olduğunu fark etti. Kendisinin tanımadığı, hakkında hiçbir şey bilmediği biriydim ben, oysa Franz ve ben o zamanlar bir hücreye tıkılmış iki tutuklu gibi gece gündüz birlikte yaşadık ve birbirimiz hakkında insanın kendi karısının bile bilemeyeceği şeyleri öğrendik; eğer isteseydim ona her şeyi yaptırabilirdim, o da bana. Her ne kadar gizlemeye çalıştıysam da, ona kızıyormuşum ya da onu kıskanıyormuşum gibi davransam da kız kardeşiniz bunu sezdi. Doğru, içim belki öfkeyle dolu... fakat kimseyi kıskanmıyorum, yani ben iyi yaşayayım, başkaları kötü yaşasın gibi bir kıskançlık içinde değilim... Ben kimsenin mutluluğunu kıskanmıyorum, bunda benim suçum yok, birinin diğerlerini sıcacık yün giysiler içinde dolaşırken gördüğünde, benim niye yok, deme hakkı varsa, neden benim de olmasın? Siz beni gayet iyi anlıyorsunuz. Onun var da benim neden yok demiyorum; dediğim şey, neden benim de yok?”</p>
		<p>Christine farkında olmadan orada dikilip duruyor. Yanındaki adam, kendisinin gün boyunca düşündüğü şeyi söylemişti. İçinde duyumsadığı, ancak açığa vuramadığı şeyi ona açık açık ifade etmişti. Kimse birinden bir şey almak istemiyor, yalnızca hakkı olanı istiyor; o da yaşamak istiyor, hep dışarıda durmak ve altta kalmak istemiyor, diğerlerinin ayakları kuruyken kendisinin ayakları neden ıslak karın içinde olsun.</p>
		<p>Adam Christine’nin ayakta dikilmesini yanlış anlıyor, kendisinden sıkıldığını, kendisiyle vedalaşmak istediğini sanıyor. Kararsızca önünde duruyor ve onu selamlamak için elini şapkasına götürüyor. Christine onun bu hareketini bütün bedeninde gözlüyor ve sonra keskin bir bakışla, eski, aşınmış ayakkabılarını, ütüsüz ve kenarları eprimiş pantolonunu görüyor ve bu azimli adamı kendi önünde böylesine güvensiz yapan şeyin yoksulluk ve yıpranmışlık olduğunu anlıyor. Tam bu sırada o lüks otelin önünde beklediği ânı, elinde bavulu, tir tir titrediği ânı duyumsuyor. Onun kararsızlığını anlıyor, sanki bedenini onunkiyle değişmişti. Ve birden ona –aslında bu adamın şahsında kendine– yardım etme ihtiyacı duyuyor:</p>
		<p>“Şimdi istasyona gitmem gerek,” diyor biraz gururlanarak ve adamın nasıl ürktüğünü fark ediyor. “Fakat bana eşlik etmek isterseniz...”</p>
		<p>“Ah, rica ederim, büyük bir memnuniyetle,” diyor adam; bu coşkulu ifadede, bu tatlı ürpertide Christine’ye iyi gelen bir şeyler var.</p>
		<p>Ferdinand, Christine’nin yanında yürüyebiliyor, fakat hâlâ özür dilemeyi sürdürüyor. “Aslında çok saçmaladım, kendime kızıyorum, öyle davranmamalıydım Franz’a. Kız kardeşinizin yanında öyle konuşmamalıydım onunla, ne de olsa onun karısı ve ben onunla ilk kez karşılaşıyorum. Önce çocukları hakkında bir şeyler sormam gerekirdi, çocukların karnelerinin nasıl olduğunu, hangi sınıfta olduklarını sormalıydım, kısacası çocukları ilgilendiren şeylerle söze başlamalıydım. Ancak onu karşımda bulunca kendimi kaptırdım ve her şeyi unuttum, birden içim ısındı ve kendimi çok rahat hissettim, sonunda o beni tanıyan ve anlayan biriydi. Her ne kadar uyuştuğumuz söylenemese de... O benden çok farklı, çok daha iyi, çok daha dürüst ve güvenilir biri... Ve çok farklı bir yörenin insanı o, benim istediğim, arzuladığım hiçbir şeyi anlamıyor zaten. Ancak ne var ki yazgı bizi bir araya getirdi, iki yıl, gece gündüz bir arada yaşamak zorunda kaldık, üstelik dünyanın tamamen dışında bir adada yaşıyor gibi yaşadık. Beni ilgilendiren hiçbir şeyin açıklamasını yapamazdım ona, fakat nerede olursa olsun yine de benim düşüncelerimi bir başkasından çok daha iyi sezebiliyordu. Aslında bizim birbirimizle konuşmamıza gerek yoktu, karşı karşıya oturmamız yeterli olurdu. Daha odaya adımımı attığım anda, onunla ilgili her şeyi öğrendim; belki de kendisinin bildiğinden de fazla şey biliyordum onun hakkında ve o da hemen bunu fark etti zaten... Bunun için mahcup oldu, sanki onu yanlış bir şey yaparken yakalamışım gibi utandı birden... Neden bilmem, belki göbeğinden ya da tam bir burjuva rahatlığı içinde olduğundan... İşte tam o anda Franzl yine eski Franzl’dı ve yanında karısı yoktu, siz yoktunuz ve rahat rahat konuşabilmek için ikimiz de sizlerin orada olmamasını isterdik, bütün geceyi konuşarak geçirirdik; evet, gayet tabii kız kardeşiniz bunu anladı. O, benim burada olduğumu, ben de onun burada olduğunu öğrenince çok sevindik ve yeniden kaynaştık. İkimiz de derdimizi açabileceğimiz birini bulduğumuzu hissettik. Diğerleri, hayır onlar bunu anlayamaz, belki ben de tam olarak açıklayamıyorum, fakat altı yıl başka bir dünyada yaşayıp buraya döndükten sonra, sanki aydan gelmiş gibi oluyor insan. Eskiden birlikte yaşadığım bu insanlarda şimdi bana yabancı gelen bir şeyler var. Akrabalarımla ya da büyükannemle birlikte masaya oturduğumda onlarla ne konuşacağımı bilemiyorum, neye sevindiklerini, niçin güldüklerini anlamıyorum, onların yaptıkları her şey bana anlamsız ve tuhaf geliyor. Bu... bir insanın caddede dururken cam bir duvarın arkasındaki kafede dans edenleri görmesi ve çalınan müziği duymaması gibi bir şey, insanlar duymadıkları bir müziğin ritmine nasıl ayak uyduruyor ve yüzlerinde neden öyle kendilerinden geçmişçesine bir ifade var, bunu anlamak olanaksız. Onlarda insanın anlayamadığı bir şeyler var, onlar da dışarıdakileri, sokaktakileri anlayamıyor. İçeridekiler sokaktakileri kıskanç ve kötü niyetli sayıyor, aslında bütün sorun içerdekilerin dışardakileri ve dışardakilerin de içerdekileri anlayamaması. Sanki insan başka bir dilde konuşuyor da onların istediklerinden başka şeyler istiyor... Ama bağışlayın, hanımefendi, ben öylesine konuşuyorum işte, söylediklerimin hepsi boş ve anlamsız şeyler ve sizden bunu anlayabilmenizi beklemiyorum.”</p>
		<p>Christine yeniden duruyor ve onun yüzüne bakıyor. “Yanılıyorsunuz,” diyor, “ne demek istediğinizi çok iyi anlıyorum. Söylediklerinizi sözcüğü sözcüğüne anlayabiliyorum. Yani... Bir yıl önce, hatta birkaç ay önce olsaydı, sizi belki de anlayamayacaktım, fakat oradan döndüğümden beri...”</p>
		<p>Birden duraksıyor ve son anda kendini toparlıyor.</p>
		<p>Az kalsın olan biten her şeyi bu yabancı adama anlatacaktı. Hemen konuyu değiştiriyor: “Aslında, size bir şey söylemem gerek, ben doğrudan istasyona gitmiyorum, geceyi geçirdiğim otele uğrayıp bavulumu almak zorundayım. Ben buraya sizin tahmin ettiğiniz gibi bu sabah değil, dün akşam gelmiştim... Kız kardeşime söylemek istemedim, yoksa yanlarında kalmadığım için bana darılırdı, fakat kimseye yük olmak istemem ve sizden rica ediyorum... enişteme rastlarsanız, bundan ona söz etmeyin.”</p>
		<p>“Elbette.”</p>
		<p>Christine’nin, kendisine güvenmesi adamı çok sevindiriyor. Birlikte otele gidip bavulu alıyorlar, (şükran duygusunu göstermek için) Ferdinand bavulu taşımak istiyor, fakat Christine buna izin vermiyor: “Hayır, bu elinizle olmaz, kendiniz anlattınız ya...” Christine, onun utandığını fark ederek susuyor. Bunu hemen söylememem, onu rahatsız eden şeyi anımsadığımı belli etmemem gerekirdi, diye düşünüyor. Böylece bavulu almasına izin veriyor. İstasyona vardıklarında banliyö treninin kalkmasına daha kırk beş dakika vardı. Bekleme salonunda oturup sohbet etmeye başlıyorlar. Çok sıradan ve nesnel şeylerden konuşuyorlar, eniştesinden, postaneden, Avusturya’nın siyasi durumundan, ufak tefek önemsiz ve sıradan şeylerden söz ediyorlar. Aralarında bir dostluk, bir samimiyet yoktu, fakat birbirlerini çok iyi anlıyorlardı. Christine onun olayları kavrayabilen kıvrak bir zekâsı olduğunu hemen fark ediyor ve ona saygı duyuyor. Sonunda veda saati geliyor, Christine ayağa kalkıyor ve şunları söylüyor: “Öyle sanıyorum ki artık gitmem gerekiyor.”</p>
		<p>O da ayağa kalkıyor, görünüşüne bakılırsa ürkmüş bir hali var. Christine bu güzel sohbeti yarıda kesmenin ona ne kadar zor geldiğini fark ediyor, duygulanıyor ve aynı zamanda çok da mutlu oluyor. Bu akşam yalnız kalacak, diye düşünüyor ve hiç beklenmedik bir anda kendisiyle ilgilenen birisinin karşısına çıkmasından da gurur duyuyor; mektup pulları satan, telgrafları damgalayan, telefon görüşmelerini yaptıran bir posta memuresiyle, amaçsız bir varlıkla ilgilenen, ona değer veren biri vardı artık. Adamın yüzündeki şaşkınlık ifadesi Christine’de acıma duygusu uyandırıyor ve birden, “Aslında bir sonraki trenle de gidebilirim,” diyor. “Onu yirmi geçe bir tren daha var, biraz daha dolaşabilir ve bir yerde birlikte akşam yemeği yiyebiliriz... Başka bir planınız yoksa tabii...”</p>
		<p>Christine bunları söylerken, bu sakallı adamın gözlerinde aniden parlayan ve bütün yüzüne yansıyan o beklenmedik sevincin ve o yüksek sesle ve neşe içinde dile getirilen, “Yok, hayır, hiçbir işim yok!” cümlesinin verdiği mutluluğu tadıyor.</p>
		<p>Bavulu emanete bırakıyor ve bir süre cadde ve sokaklarda rastgele yürüyorlar. Eylül akşamında hava yavaş yavaş kararmaya başlıyor ve mavi bir sis bulutu gibi kentin üzerine çöküyor; yanan sokak lambaları evlerin arasında beyaz ay ışığı gibi parlıyor. Ağır adımlarla ve sallanarak yan yana yürüyor, aynı zamanda içeriği önemsiz gezinti sohbeti yapıyorlar. Kent merkezinin dışında bir yerde küçük ve ucuz bir lokanta buluyorlar ve sarmaşık duvarlarının çevrelediği arka bahçedeki bir masaya oturuyorlar. Burada hem yalnızlar hem de yalnız değiller, başkaları tarafından görülüyorlar ama konuştuklarını kimse duyamıyor; ikisi de lokantanın bahçesinde böyle bir köşe bulduklarına seviniyor. Bahçenin çevresinde yükselen evlerden birinin açık duran penceresinden gramofonla çalınan bir vals müziği geliyor kulaklarına belli belirsiz, yan masalardan yükselen kahkahaları ya da tek başına oturmuş kafa çekenlerin sessizce içkilerini yudumlayışını ayrımsıyorlar. Masaların üstünde, çevresinde küçük karasineklerin merakla vızıldadığı camdan yapılmış bir çiçek, bir mumluk duruyor. Tatlı bir serinlik var. Ferdinand şapkasını çıkarıyor ve masanın üstüne koyuyor. Tam karşısında oturduğu için Christine sakin sakin yanan mumun ışığıyla onun yüzünü çok net görebiliyor: Tirol bölgesine özgü sert yüz hatları var, kemikleri sanki bir keskiyle yontulmuş, gözkapaklarının ve ağzının çevresinde en küçük bir çizgi ve kırışıklık belirtisi yok, hatları son derece düzgün ve gergin, fakat yine de herhangi bir biçimde yıpranmış bir yüzü var. Fakat bu yüzün arkasında ikinci bir yüz daha gizli, öfkeyle çıkan bir sesin arkasındaki ikinci bir ses gibi; bu ikinci yüz gülümsediği zaman, kırışıklıkların gerginleşip de bakışlarındaki iticilik kaybolup gözleri parlamaya başlayınca ortaya çıkıyor. O zaman çocuksu bir yumuşaklık beliriyor yüzünde, neredeyse bir çocuk yüzü, yumuşak ve sevimli, insana güven veren bir yüz. Christine, eniştesinin onu böyle tanıdığını düşünmeden edemiyor, o zamanlar belli ki böyleydi, bir çocuk kadar yumuşak bir yüzü vardı. Onun bu iki yüzü, konuşma sırasında tuhaf bir biçimde ortaya çıkıyor. Kaşlarını çattığında ya da öfkesinden dudaklarını ısırdığında birdenbire bir gölge iniyor yüzüne, tıpkı bir bulutun gölgesinin yemyeşil çimlerin üzerine düşüp onları karartması gibi. Tuhaf, bu nasıl mümkün olabiliyor, diye düşünüyor, sanki bu insanın içinde iki insan var. Sonra kendisindeki değişimi ve kilometrelerce uzaklıktaki bir odada duran ve şimdi başkalarına hizmet veren aynayı, unuttuğu o kristal aynayı anımsıyor.</p>
		<p>Garson ısmarladıkları yemekleri getiriyor, yanında iki bardak Gumpoldskirchner beyaz şarabı da var. Ferdinand kendi kadehini eline alıyor, bakışları onunla kadeh tokuşturmak istediğini anlatıyor. Tam ayağa kalkıp kadehini yukarıya kaldırmak isterken bir tıkırtı duyuluyor. Ceketinden bir düğme kopuyor, düğme masaya düşüyor ve yere düşmeden önce masanın üstünde bir topaç gibi dönüp duruyor. Bu küçük olay adamın yüzünün kararmasına neden oluyor. Hemen düğmeyi yerden alıp gizlemeye çalışıyor, ancak bu küçük kazanın Christine’nin gözünden kaçmadığını fark ediyor ve utanıyor, yüzü kararıyor ve şaşkınlığını gizleyemiyor. Christine onun yüzüne bakmamaya çalışıyor. Ferdinand’ın davranışı onu çok etkiliyor. Zavallı adam, kimse onu düşünmüyor, kimse onunla ilgilenmiyor! İçgüdüsel olarak, onunla ilgilenen, ona bakan bir karısının olmadığını hemen anlıyor. Daha önce de şapkasının fırçalanmamış olduğu, kenarını çevreleyen kurdelenin üstünde kalın toz tabakaları bulunduğu ve üzerindeki pantolonun buruşuk ve ütüsüz olduğu deneyimli gözlerinden kaçmamıştı. Christine bütün bunları kendisi de yaşadığı için, adamın şaşkınlığını anlayabiliyor.</p>
		<p>“Düğmeyi yerden alın,” diyor ona. “Çantamda her zaman iğne iplik bulundururum, bizim gibiler her şeyini kendisi yapmak zorunda, ben şimdi hemen dikiveririm yerine.”</p>
		<p>“Hayır, hayır,” diyor Ferdinand ürkerek. Ama yine de onu dinliyor ve ceketinden düşen haini çakılların arasından almak için yere eğiliyor, düğmeyi yerden alıyor, fakat ne yapacağını bilmediği için öfkeyle elinde, avucunun içinde tutuyor.</p>
		<p>“Hayır, hayır olmaz, ben onu evde diktiririm,” diyor. Fakat Christine ısrarını sürdürünce birden sinirleniyor. “Hayır, istemiyorum! İstemiyorum!” diyor ve hışımla ceketinin diğer iki düğmesini ilikliyor: Christine onu zorlamaktan vazgeçiyor. Utandığını fark ediyor. Bu güzel birlikteliklerinde bir şeyler bozulmuştu; öfkelenip dudaklarını sıkmasından kötü bir şeyler söyleyeceğini seziyor; evet, şimdi ağzından çok kötü şeyler çıkacak, çünkü çok utandı, diye düşünüyor.</p>
		<p>Ve gerçekten de başlıyor. Sipere çekilmiş de atışa hazırlanmış gibi bakıyor Christine’nin yüzüne meydan okurcasına. “Biliyorum, doğru dürüst giyinmedim, ancak birisine rastlayacağımı ve inceleneceğimi bilmiyordum. Bakımevine yapacağım ziyaret için üstümdeki elbise yeterliydi. Eğer bilseydim daha güzel giyinirdim ya da aslında, bu doğru değil. Doğruyu söylemem gerekirse, elbise alacak param yok, ne yapayım, yok işte, en azından her şeyi birden alacak kadar param yok. Bir gün oluyor, bir ayakkabı alıyorum, bu arada başımdaki şapka eskimiş oluyor, şapka alıyorum, daha sonra ceket yıpranmış oluyor, o zaman da yeni bir ceket alıyorum; bazen onu, bazen bunu alıyorum, fakat hepsine birden yetişemiyorum. Bunun suçlusu ben miyim, değil miyim, bu beni hiç ilgilendirmiyor. İşte şimdi neden kötü giyindiğimi öğrenmiş oldunuz.”</p>
		<p>Christine dudaklarını kıpırdatıyor, fakat daha konuşmaya başlamadan Ferdinand yeniden araya giriyor. “Lütfen, teselliye ihtiyacım yok; hemen, yoksulluk ayıp değildir, diyeceğinizi biliyorum. Ancak bu doğru değil, insan bunu gizlemeyi beceremiyorsa, işte o zaman bu bir ayıptır ve bu ayıbı ortadan kaldırmak için hiçbir şeyin yararı olmuyor ve insan bundan dolayı utanıyor; davet edildiğiniz bir evde yemek yerken masanın örtüsüne yemek döküp kirlettiğinizde nasıl utanırsanız, öyle utanıyor insan. Haklı veya haksız, temiz ya da pis, yoksulluk her zaman pis kokar ve insanın midesini bulandırır. Evet, yoksulluk her zaman pis kokar, tıpkı aydınlığa bakan zemin kattaki odalar ve sık sık değiştirilmeyen çamaşırlar gibi hep pis kokar. Bu iğrenç kokuyu insanın kendisi de duyar, sanki gübre çukurunda yaşıyormuş gibi olursun. Bu öyle bir koku ki yıkamakla çıkaramazsın. Başına yeni bir şapka takmanın da bir yararı olmaz; bu, midesi ekşiyen ve bu yüzden ağzı kokan birinin ağzını çalkalamasına benzer. Bu, insanın üstüne siner ve çevresine yayılır ve ona dokunan ya da ona bakan herkes bu kokuyu hisseder. Kız kardeşiniz de zaten hemen hissetti; bir erkeğin, kollarının ucu aşınmış gömleği gözlerine ilişmeye görsün, kadınların ona nasıl baktığını çok iyi bilirim; başkaları için utanç verici bir durum, fakat lanet olsun, insanın kendisi için çok daha utanç verici. İnsan bundan kurtulamıyor, bir türlü atlatamıyor, ancak içip içip sarhoş olunca kurtuluyor bundan ve acılarını ancak o zaman unutabiliyor; “İşte...” bardağı eline alıyor ve herkese gösterircesine bir dikişte içiyor, “işte asıl sorun bu, alt sınıf insanı diye adlandırdıklarımızın öteki sınıf üyelerine göre neden alkole daha çok düşkün olduğu burada yatıyor. Düşesler ve koruyucu melekler hayırsever derneklerinde çaylarını yudumlarken, üzerinde kafa yordukları çok büyük bir toplumsal sorun bu. İnsan birkaç dakika, birkaç saat içinde başkalarına ve aynı zamanda kendisine de sıkıntı vereceğinin farkına varamıyor. Biliyorum, böyle sefil giyimli birinin yanında görülmek özel bir onur değil, bu benim için de hoş bir şey değil. Eğer benim yanımda görülmekten utanıyorsanız, lütfen söyleyin, kibarlığa ve acımaya hiç gerek yok!”</p>
		<p>Oturduğu koltuğu geriye itiyor, ellerinin titremesinden ayağa kalkacağı belli. Christine hemen eliyle adamın koluna dokunarak, “Böyle yüksek sesle konuşmayın! Başkalarını ne ilgilendirir bu sorun? Biraz yaklaşın bana!”</p>
		<p>Ferdinand ona doğru yaklaşıyor. Meydan okuyan tavrı yeniden korkaklığa dönüşüyor. Christine acıma duygusunu gizlemeye çalışıyor. “Niçin kendinize eziyet ediyorsunuz ve niçin bana eziyet etmek istiyorsunuz? Bütün bunlar çok saçma. Siz benim o hanımefendilerden biri olduğumu mu sanıyorsunuz? Eğer öyle biri olsaydım, söylediklerinizin hiçbirini anlayamazdım ve sizi çok öfkeli, haksız ve çirkef biri olarak görürdüm. Oysa ben sizi anlıyorum ve bunun nedenini size anlatacağım. Biraz daha yaklaşın bana, yan taraftakiler bizi duymasınlar.”</p>
		<p>Christine ona İsviçre Alpleri’ne yaptığı seyahati anlatmaya başlıyor, her şeyi, her şeyi anlatıyor ona: Yaşadığı düş kırıklığını, duyduğu derin utancı, coşkuyu ve geçirdiği değişimi; ilk kez, zenginliğin verdiği sarhoşluktan söz edebilmek çok hoşuna gidiyor; otelden ayrılırken sırf bavulunu kendi eliyle taşıdığı ve üzerinde basit bir giysi bulunduğu için görevlinin kendisini hırsız sanıp durdurduğundan söz etmek her ne kadar acı verse de yine de içini rahatlatıyor. Ferdinand sessiz sakin oturmuş, onun anlattıklarını dinliyor, öfkesinden burun delikleri inip inip kalkıyor ve titriyor. Christine onun her şeyi içine çektiğini seziyor. O kendisini anlıyor, tıpkı kendisinin onun kenara itilmişliğini ve duyduğu büyük öfkeyi anladığı ve bu konuda onunla dayanışma içinde olduğu gibi. Christine su bendinin kapağını açmıştı bir kere, onu tekrar kapatması mümkün değil. Aslında kendisi hakkında anlatmak istediğinden çok fazlasını anlatıyor, köyüne duyduğu nefreti, boşa geçirdiği yıllardan dolayı duyduğu öfkeyi ve her şeyi çok akıcı ve betimleyici bir biçimde peş peşe sıralıyor. Hiç kimseye böylesine açılmamış, özel yaşamını anlatmamıştı.</p>
		<p>Ferdinand sessizce oturuyor, başını kaldırıp Christine’nin yüzüne bakamıyor. Giderek daha da öne  eğiliyor. Sonunda, başını yukarıya kaldırmadan, “Size öyle çıkıştığım için özür dilerim,” diyor. “Bu yüzden kendimi tokatlayabilirim, ne zaman birine rastlasam, hemen aptalca bir öfkeye kapılıyorum ve sanki bütün olanlardan o sorumluymuş gibi, ona karşı hemen saldırıya geçiyorum. Bunları yaşayan sanki bir tek benmişim gibi. Evet, biliyorum, milyonlardan ve yüz milyonlardan yalnızca biriyim ben. Her sabah işe giderken evlerinden çıkan insanları görüyorum, uykularını alamamış, neşesiz, renksiz ve ruhsuz yüzlerle işe gidiyorlar; istemedikleri, sevmedikleri, hiç ilgi duymadıkları işlerine gidiyor hepsi de ve bu insanlar akşamları kurşun gibi ağırlaşmış bakışlarla, ayaklarına karasular inmiş bir halde tramvaylara binip yeniden evlerine dönüyor; hepsi de sevmedikleri anlamsız bir işten ya da ne olduğunu anlamadıkları anlamlı bir şeyden yorgun ve bitkin düşmüş. Ancak onların hiçbiri yaşamın anlamsızlığının böylesine korkunç olduğunu bilmiyor ve bunu benim gibi hissetmiyor. Onlar için ilerlemek demek, ayda on şilin daha fazla kazanmak ya da başka bir unvana, başka bir cins köpeğe sahip olmak demektir; onlar akşamları toplantılara gidiyor ve orada kapitalist dünyanın batmasının yakın olduğu, sosyalist düşüncenin iktidara gelip dünyayı ele geçireceği, bunun yalnızca on ya da yirmi yıl sonra gerçekleşeceği ve işte o zaman kapitalistlerin başına nelerin geleceği konusunda anlatılan öyküleri dinliyorlar. Ancak benim sabrım kalmadı, ben bekleyemem, ne on yıl ne de yirmi yıl. Otuz yaşındayım ve hâlâ kim olduğumu ve bu dünyanın ne işe yaradığını bilmiyorum; pislikten, kandan ve terden başka bir şey görmedim şimdiye kadar. Beklemekten başka yaptığım bir şey yok, hep bekledim durdum ve hâlâ da bekliyorum. Artık aşağıda kalmaya, dışarıda olmaya dayanamıyorum, bu beni hasta ediyor; zamanın, tabanı delik ayakkabılarımın altından akıp gittiğini seziyorum. İnsan başkalarının ayak işlerini yaparken, kendisine buyruklar veren mimar kadar bu işlerden anladığını bilirse ve bilgi düzeyi yukarda oturanlarla aynıysa, onlarla aynı ciğerlere, aynı kana sahipse ve yalnızca biraz geç kaldıysa, bu durumda çıldırmamak mümkün değil; insan kendisini arabadan düşmüş gibi hissediyor ve ne kadar koşturursa koştursun yetişemiyor. Elimden her şeyin geldiğini biliyorum, bir şeyler öğrendim, aptal biri değilim, lisede ve manastır okulunda çok parlak bir öğrenciydim, çok iyi müzik yapardım, bunun yanı sıra Auvergneli bir rahipten Fransızca da öğrendim. Ancak evimde piyano yok ki çalışıp kendimi geliştirebileyim, yakında çalmayı da unutacağım, Fransızca konuşabileceğim hiç kimse yok, bu gidişle onu da unutacağım. Diğer köylü delikanlılar orda burda gezerken, ben iki yıl boyunca teknik üniversiteye devam ettim, Sibirya’daki o berbat barakalarda geçen esaret boyunca hep çalıştım ve yine de bir adım ilerleyemiyorum. Bir sıçrama yapmak için nasıl ki bir hamleye gereksinimim varsa, benim de bir yıla gereksinmem vardı, özgürce çalışacağım bir yıla... Bir yıl ve ben şimdi yukarılarda bir yerde olacaktım, nerede olacaktım ve nasıl olacaktım bunu bilmiyorum, fakat emin olduğum tek şey, bugün bile dişlerimi sıkıp tüm kaslarımı gererek günde on saat, on dört saat ders çalışabilirim, ama birkaç yıl daha geçerse ben de ötekiler gibi olacağım, yorulacağım ve yaşamından memnun biri olacağım, yazgıma boyun eğeceğim ve şöyle diyeceğim: İşin bitti! Geçmiş ola! Fakat henüz buna hazır değilim, bugün yaşamlarından memnun olduğunu söyleyen bütün insanlardan nefret ediyorum, onlar beni öyle öfkelendiriyorlar ki bazen rahatlarına bir yumruk atmamak için cebimdeki elime zor hâkim oluyorum. Şu yan masada oturan üç kişiye bir bakın. Sizinle konuştuğumdan beri sinirimi bozuyorlar; nedenini bilemiyorum, belki de böyle neşeli olmalarını, aralarında aptal aptal şakalar yapıp eğlenmelerini kıskanıyorum. Bir bakın onlara, işte şunlar, görünüşlerine bakılırsa biri tezgâhtar olmalı, bir manifaturacı dükkânında çalışıyordur, bütün gün kumaş toplarını raftan indirir; metresi 1.80, gerçek İngiliz kumaşı, sağlam, bozulmaz ve modaya çok uygun, diye müşteriye över ve sonra kumaş topunu yeniden yukarıya, rafa kaldırır ve başka bir top daha indirir, arkasından üzeri işlemeli şeritleri ve püskülleri indirir ve akşam olunca da evine gider ve yaşadığına inanır; diğer ikisinden biri belki gümrükte ya da postanede çalışıyordur, bütün gün sayılar, sayılar, yüz binlerce ve milyonlarca sayılar, faizler, faizlerin faizleri, zimmet ve kredilerle uğraşıp durur ve bunların kime ait olduğunu, kimin ödediğini, kime ödendiğini, kimin ve neden borçlu olduğunu, kimin ve neden sahip olduğunu bilmeden akşamları evine gider ve yaşadığını sanır; üçüncüsü bilmem nerede çalışıyordur, belki bir devlet dairesinde ya da başka bir yerde, ancak giydiği gömlekten onun da bütün gün yazı yazdığını, aynı ahşap masaya oturmuş ve aynı canlı elle önündeki kâğıtlara sürekli bir şeyler yazdığını çıkartabiliyorum. Bugün pazar olduğu için saçlarına briyantin ve yüzlerine neşe sürmüşler. Ya futbol maçı seyretmeye ya da at yarışlarına gitmişlerdir ya da kızlarla birlikte gönül eğlendirmişler ve şimdi ne kadar akıllı, ne kadar becerikli, ne kadar çalışkan olduklarını söyleyip birbirlerine hava atıyorlardır; bir bakın, nasıl da rahatlar, yaşamlarından nasıl da memnun görünüyorlar, bir dinleyin bu pazar gününün dinlenmekte olan makinelerini, bu ödünç alınmış iş leşlerini, bir dinleyin onları, nasıl da gevrek gevrek gülüyor bu zavallı köpekler, zincirlerinden bir günlüğüne kurtuldular diye dünyanın kendilerinin olduğunu sanıyorlar, şimdi suratlarının ortasına bir-iki tane patlatabilmeyi ne kadar isterdim.”</p>
		<p>Ferdinand güçlükle nefes alıyor. “Evet, bunun anlamsız olduğunu biliyorum, her zaman hak etmeyenler yer dayağı, hep garibanlar dövülür, hep onlar ezilir. Biliyorum, onlar zavallı köpekler ve hiç de aptal değiller, yalnızca çok akıllıymış gibi davranıyorlar: Her şeyi kabullenmişler. Kendilerine ne yapılırsa yapılsın, seslerini çıkartmıyorlar; uyuşturulmuşlar sanki, o zaman insan bir şey hissetmez elbette, ancak yaşamlarından memnun bu insanların suratlarına bir tane geçirme ve onları kabuklarından dışarıya çıkartma işi, benim gibi bir aptala kalıyor; bu belki de insanın tek başına kalmaması ve bir asiler ordusunun içinde yer alması gerektiğini düşündüğü içindir. Biliyorum, çok aptalca, kendi bindiğim dalı kestiğimin farkındayım, biliyorum, kendi kendimi yaralıyorum, fakat başka türlü davranamıyorum, geçirdiğim on bir zehirli yıldan sonra içim öylesine nefretle doldu ki boğulacak gibi oluyorum. Bu öfke seli her an ağzımdan dışarıya taşacak gibi oluyor, nerede olursam olayım, hemen eve ya da karşıdaki halk kütüphanesine koşuyorum. Ancak canım artık okumak istemiyor. Günümüzde yazılan romanlar benim beklentime yanıt vermiyor. Hans’ın Grete’yi ve Grete’nin de Hans’ı nasıl aldığı ya da Paula’ nın Johann’ı ve Johann’ın da Paula’yı nasıl aldattığı türünden öyküleri okuyunca midem bulanıyor ve kusacak gibi oluyorum ve savaşla ilgili kitaplara gelince, bunları bana kimsenin anlatmasına gerek yok; herhangi bir şeyi öğrenmek için okumaya ne isteğim var ne de gücüm kaldı, işe yaramadığını çok iyi biliyorum, akademik unvan olmadan bir işe yaramıyor, insan ilerleyemiyor, bunun için de param yok, param olmadığı için de para kazanma yollarını bulamıyorum; işte bu yüzden insanın içindeki öfke seli kabarıyor ve kendi kendini kuduz bir köpekmiş gibi hapsediyor. Hiçbir şey, insanı, ulaşamadığı bir şey karşısında düştüğü çaresizlik kadar öfkelendirmez, bunun nedeninin insanlar olduğunu bilir, ancak boğazına sarılacağı birini bulamaz. Franzl bunu çok iyi bilir. Ona bazı geceler barakamızda yerde yatarken, ağlayıp sinirimizden parmaklarımızla yerdeki toprakları kazdığımızı, aptalca bir öfkeyle şişeleri kırdığımızı ve bizi buraya tıkanlardan ele geçirdiğimiz dürüst ve iyi niyetli bir asker olan nöbetçi zavallı Nikolai’ın başını kazmayla ezerek öldürmeyi aklımızdan geçirdiğimizi anımsatmak istemiştim, yalnızca bunun için öyle davrandım ona. Evet, şimdi siz de benim Franzl’ı görünce neden öyle öfkelendiğimi anlayabiliyorsunuz, değil mi? Artık bu dünyada beni anlayabilecek bir Tanrı’nın kulunun olduğunu düşünemiyordum, fakat onu karşımda görünce onun beni anladığını hemen hissettim ve daha sonra siz de anladınız beni zaten.”</p>
		<p>Christine onun yüzüne bakıyor ve bakışlarının bütünüyle kendisine yönelmiş olduğunu hissediyor. Ve Ferdinand yeniden utanıyor.</p>
		<p>“Özür dilerim,” diyor yumuşak, ürkek ve doğal sesinden çok farklı bir ses tonuyla, o sert ve meydan okuyan sesiyle tuhaf bir biçimde çelişen ikinci sesiyle, “özür dilerim, sizi rahatsız ettiğimin farkındayım, kendimden bu kadar çok söz etmemeliydim; biliyorum, bu terbiyesizlik. Bir ay boyunca pek çok insanla konuştum, onlarla konuştuklarımdan çok daha fazlasını sizinle konuştum herhalde.”</p>
		<p>Christine başını önüne eğmiş, masada yanan mumu seyrediyor. Esen serin rüzgâr mumun alevini titretiyor ve mavi, kalp biçimindeki alev birden incelerek yukarıya doğru süzülüyor. Daha sonra Christine, “Söyledikleriniz benim için de geçerli,” diye yanıt veriyor ona.</p>
		<p>Bir süre ikisi de susuyor, bu acı verici konuşma ikisini de yormuştu. Yan masalardaki mumlar sönüyor, bahçeye bakan evlerin pencereleri karanlığa bürünüyor, gramofonlar da susmuştu artık. Garson kalkıp gitmelerini ister gibi dikkat çekici bakışlarla yanlarından geçiyor ve yan masaları temizlemeye başlıyor. Christine zamanı ancak şimdi anımsıyor.</p>
		<p>“Artık gitmem gerek sanırım,” diyor onu uyararak, “son tren onu yirmi geçe kalkıyor, söyler misiniz saatiniz kaç?”</p>
		<p>Ferdinand bir an için Christine’nin yüzüne kötü kötü bakıyor, fakat daha sonra gülümsemeye başlıyor.</p>
		<p>“Görüyorsunuz işte, kendimi düzeltiyorum,” diyor neşelenmeye çalışarak. “Bu soruyu bana bir saat önce sormuş olsaydınız, içimdeki o kuduz köpek hemen zincirinden boşanır ve size saldırırdı, ama şimdi size bir arkadaşıma, Franzl’a söylüyormuşum gibi söyleyebiliyorum: Saatimi emanetçiye bıraktım. Bunu para için de yapmadım, çok kıymetli bir saatti, altın kaplamaydı ve üzeri pırlanta taşlarla süslenmişti. Babam onu arşidükün de katıldığı av gezilerinden birinde kazanmış, yiyecek ve içecek işini çok güzel düzenlediği ve mutfağı bizzat kendisi yönettiği için arşidük saati ona armağan etmiş. Siz bunu iyi anlarsınız; zaten siz her şeyi iyi anlıyorsunuz, inşaat alanında kolumda pırlantalı altın saatle dolaşmak bir Zenci’nin frak giymesine benzer. Ayrıca oturduğum ev de böyle bir saat için pek güvenli değil. Ancak satmaya da gönlüm razı olmadı, ne de olsa demirbaş bir parça sayılır. İşte bu nedenle ben de onu emanetçiye bıraktım.”</p>
		<p>Sanki çok büyük bir iş başarmış gibi Christine’ye gülümsüyor. “Görüyorsunuz işte, bunu size son derece sakin bir biçimde anlattım, ilerleme kaydediyorum.”</p>
		<p>Aralarındaki hava tıpkı yağan yağmurdan sonraki gökyüzü kadar berrak. Sinirlerini altüst eden gerilim kaybolmuş, yerini tatlı bir yorgunluğa bırakmış bulunuyor. Artık birbirlerini dikkatli ve ürkek bakışlarla incelemiyorlar, tersine, birbirlerine güven duyuyorlar. Aralarına bir dostluk havası girmiş ve rahatlamışlardı. İstasyona giden yolda yürümeye başlıyorlar. Yürümek her ikisine de iyi geliyor; karanlık, evlerin meraklı kara gözlerinin üstüne çökmüştü ve gündüz güneş ışığıyla kavrulan taşlar şimdi yeniden serinliği soluyor. Fakat tren istasyonuna ne kadar yaklaşırlarsa, adımları o kadar hızlanıyor, o kadar tedirginleşiyorlardı: Birlikteliklerinin o yumuşacık ve sıkı dokusu üzerinde ayrılığın parlayan kılıcı duruyordu artık.</p>
		<p>Christine biletini alıyor. Geriye dönüp yüzünü adama çevirdiğinde, bu yüzün yeniden bambaşka bir görünüme büründüğünü görüyor, alnından aşağıya doğru gölgeler düşmüş gözlerinin üstüne; Christine’nin de coşkuyla seyrettiği yüzündeki o mutluluk ifadesi kaybolmuş ve parlayan ışık sönmüştü ve o an sanki üşüyormuş gibi pelerinli paltosunun –kendisinin izlenmediğini sanıyordu herhalde– ön parçalarını üst üste koymaya çalışıyordu. Christine’nin içinde birden acıma duygusu uyanıyor: “Yakında tekrar gelirim, belki de hemen önümüzdeki pazara, sizin de vaktiniz varsa...” diyor.</p>
		<p>“Benim her zaman vaktim var ve bu benim neredeyse sahip olduğum tek şey, üstelik oldukça da fazla, ancak istemem... İstemem...” Gerisini getiremiyor.</p>
		<p>“Neyi istemiyorsunuz?”</p>
		<p>“İstemiyorum... Söylemek istediğim... Sırf benim için rahatınızı bozmanızı istemiyorum... Siz bana çok iyi davrandınız... Biliyorum, benimle birlikte olmak pek keyifli bir şey değil... Belki trene biner binmez ya da yarın, bu yabancı insanın dertlerini neden dinledim, diye kendinize kızacaksınız, bilirim, aynı şeyi ben de yaşadım; önce dinlerim, sonra da anlattıkları, kendi yaşamının zorluklarıyla, özel sorunlarıyla ilgiliyse bundan çok kötü etkilenirim; fakat o kişi yanımdan ayrıldığında, şeytan görsün yüzünü, sanki kendi derdim kendime yetmiyormuş gibi, bir de onun dertlerini, onun sorunlarını dinliyorum, diye söylenirim kendi kendime... Söylemek istediğim şey şu, sakın kendinizi zorunlu hissetmeyin ya da, bu adama yardım etmem gerekir, diye düşünmeyin, ben kendi sorunlarımın üstesinden gelebilirim...”</p>
		<p>Christine başını başka yöne çeviriyor. O kendi kendisine kızarken, yüzüne bakmaya dayanamıyor. Bu onu çok üzüyor. Fakat adam, Christine’nin davranışını yanlış yorumluyor. Christine’nin kırıldığını sanıyor ve hemen o çekingen ve yumuşak çocuksu sesi, ikinci sesi, öfkeli ve sinirli sesini bastırıyor. “Tabii şunu düşünüyorum... Kuşkusuz çok sevinirim... Fakat bazı durumları göz önünde bulundurarak... Şunu söylemek istedim...”</p>
		<p>Şaşkın ve ne yaptığını bilmeden kekeliyor ve özür dileyen bir çocuğun şaşkın yüz ifadesiyle Christine’nin yüzüne bakmaya çalışıyor. Christine onun şaşkınlığını ve kekelemesini anlıyor; bu sert görünümlü, ateşli ve duyduğu büyük utançtan iki büklüm olan insanın, yeniden gelmesini rica etmek istediğini, ancak buna cesaret edemediğini çok iyi anlıyor.</p>
		<p>İçinde güçlü bir şeyler kabarmaya başlıyor, anne sıcaklığı ve acıma duygusu gibi bir şey; bu vahşice aşağılanmış adamı sakinleştirmek, yapacağı herhangi bir hareketle ya da söyleyeceği herhangi bir güzel sözle onun yıkılan gururunu tamir etmek istiyor. Onun alnını okşayıp, “Aptal çocuk!” demeyi öyle çok istiyor ki, ancak bundan korkuyor, çünkü öyle alıngan ki. Christine büyük bir utanç içinde, “Üzgünüm ama artık gerçekten gitmem gerek,” diyor.</p>
		<p>“Üzüldünüz mü... Gerçekten üzülüyor musunuz?” diye soruyor Ferdinand küskün bir tavırla ve onun yüzüne tutkuyla bakıyor. Onun orada boynunu bükmüş ve çaresiz bir durumda bekleyişinden, çektiği yalnızlığın verdiği umutsuzluk açıkça belli oluyor; Christine ona bakıp biraz sonra olacakları sezebiliyor, bekleme salonunda tek başına durup kendisini götüren trenin arkasından umutsuzca bakacak, bu kentte, bu dünyada yeniden yapayalnız kalacak. Christine, Ferdinand’ın bütün kalbiyle kendisine bağlandığını biliyor ve duygulanıyor, içindeki kadın ve içindeki insan ilk kez yeniden arzulandığını seziyor ve şimdi bu duyguyu tadıyor. Şu âna kadar hiç kimse onu böylesine derinden arzulamamıştı, bu duygu ona hâlâ yaşadığını bütün canlılığıyla hissettiriyor. Sonunda birisi tarafından böylesine sevildiğini hissetmek harika. Bu düşünceyle birdenbire ona karşılık verme arzusu uyanıyor içinde.</p>
		<p>Hemen bir karar veriyor. Bu, içinden gelen bir hamle, kafasından geçen öteki düşünceleri bir tarafa atma hamlesiydi. Christine geri dönüp ona doğru yürüyor ve sanki bir şeyler düşünüyormuş gibi (aslında kararını çoktan vermişti) yapıyor: “Aslında... Sizinle kalabilirim ve yarın sabah erkenden beş buçuk treniyle gitsem yine de o aptal mesaime rahat rahat yetişebilirim.”</p>
		<p>Ferdinand onun yüzüne bakakalıyor. Christine bir insanın gözlerinin birdenbire böylesine parıldayabileceğini hiç aklına getirmemişti. Bu, karanlık bir odada bir kibritin parıltısına benziyor, yüzünün rengi birdenbire değişiyor ve hatlarına canlılık geliyor. İçgüdüsel olarak her şeyi sezmiş, her şeyi anlamıştı. Birden yürekleniyor ve Christine’nin kolunu tutarak, “Evet, evet, kalınız, kalınız lütfen...” diyor.</p>
		<p>Christine onun, kolundan tutup kendisini götürmesine karşı koymuyor. Bu sıcak ve kuvvetli kol sevinçten titremektedir; bu titreme farkında olmadan Christine’ye de geçiyor. Nereye gittiklerini sormuyor bile, niye sorsun ki, şu anda hiçbir şeyin önemi yok, kararını vermişti bir kere. Her şeyi bir kenara bırakmış, kendini birinin kollarına teslim etmenin keyfini çıkarıyordu. İçindeki bütün gerilim çözülmüş ve aynı zamanda istekleri ve düşünme yetisi de kaybolmuştu, doğru dürüst tanımadığı bu adamı sevip sevmediğini, onu bir erkek olarak arzulayıp arzulamadığını düşünmüyor bile, yalnızca isteklerinin boyunduruğundan sıyrılmanın, hiçbir şey düşünmeden duygularıyla baş başa kalmanın ve her şeyden kurtulmuş olmanın tadını duyumsuyor.</p>
		<p>Artık ne olacağı umurunda değil, yalnızca kendisini çeken kolu hissediyor ve tıpkı su üstünde akıntıya kapılmış giden bir tahta parçası gibi, kendisini onun yönetimine bırakıyor ve baş döndürücü akıntının sarhoşluğunu yaşıyor. Bir erkeğin kolunda olmanın ve onun tarafından arzulanmanın verdiği duyguyu bütünüyle yaşamak için ara sıra gözlerini kapatıyor.</p>
		<p>Sonra gergin bir an daha yaşanıyor ikisi arasında. Ferdinand birden duruyor, kendi perişan hali geliyor gözünün önüne ve çok utanıyor. “Evime gelmenizi çok isterdim... Bana gelmeniz için size yalvarırdım... Ancak... bu mümkün değil... Ben yalnız oturmuyorum... Başka birinin odasından geçmek gerekiyor... Başka bir yere gidebiliriz... Herhangi bir otele... Dün kaldığınız otel değil... Şöyle de yapabiliriz...”</p>
		<p>“Evet,” diyor Christine; “evet” diyor ama niçin evet dediğini kendisi de bilmiyor. Otel sözcüğü onu korkutmuyor, tersine, yüzüne bir parıltı geliyor. Gözlerinin önüne gerilen ince bir sis perdesinden o parıldayan odayı, cilalı mobilyaları, gece sessizliğinde esen rüzgârın hışırtısını ve Engadin’in o büyüleyici atmosferini görür gibi oluyor.</p>
		<p>“Evet,” diyor; düşlerle kabaran tatlı bir aşk tutkusunu yeniden yaşama isteği bu.</p>
		<p>Giderek daralan sokaklardan geçerek yürümeye devam ediyorlar. Ferdinand güvensizlik içinde ve korkuyla yanlarından geçtikleri binaları inceliyor. Sonunda isim tabelası ışıklandırılmış bir ev ilişiyor gözüne. Ne yaptığının farkında olmadan Christine’yi oraya yöneltiyor, Christine karşı koymuyor ve karanlık bir boşluğa girer gibi kapıdan içeriye giriyorlar.</p>
		<p>Önlerine bir koridor çıkıyor, görünüşe bakılırsa bilerek tek ve donuk bir ampulle aydınlatılmış bir koridor bu. Cam kapının arkasındaki görevli, kirli ve yağlı kolluklarıyla onları karşılıyor. İki erkek sanki gizli işler çeviriyormuş gibi, ayaküstü birbirleriyle fısıldaşıyor. Ellerinin arasında tuttukları bir şey, para ya da anahtar, sessizce şıngırdıyor. Christine bu arada yarı karanlık koridorda yalnız başına bekliyor ve sıvası dökülmüş ucuz duvarlara bakıyor, gördüğü sefalet karşısında çok büyük bir düş kırıklığına uğruyor. Gerçi anımsamak istemiyor, fakat istemese de Alpler’deki o muhteşem otelin girişini (otel sözcüğünün yaptığı çağrışım anılarını depreştiriyor), parıldayan rengârenk camları, pırıl pırıl ışıkları, zenginliği, görkemi ve mutlu yaşamı düşünmeden edemiyor.</p>
		<p>Görevli sanki en üst kattakiler duysun ister gibi yüksek sesle, “Dokuz numara,” diyor ve aynı şekilde, “birinci katta,” diye ekliyor. Ferdinand, Christine’nin yanına geliyor ve yeniden koluna giriyor. Christine onun yüzüne yalvaran gözlerle bakıyor: “Başka bir yere...” Ne söylemek istediğini kendisi de bilmiyor. Fakat Ferdinand onun gözlerindeki dehşeti ve buradan kaçma isteğini seziyor. “Hayır, hayır, hepsi böyle bunların... Daha başka bir otel de bilmiyorum... Hiç denemedim ki.” Bunun üzerine Ferdinand onun koluna giriyor ve uçururcasına yukarıya götürüyor. Bu onun için gerekliydi, çünkü sanki bir bıçak, dizlerinin bağlarını kesmiş ve bütün sinirlerini felç etmiş gibi hissediyordu kendisini.</p>
		<p>Bir odanın kapısı açılmış, içeri girmeleri bekleniyor. Üstü başı pislik içinde ve akşamdan kalma bir suratla, oda hizmetçisi kız onları karşılıyor: “Hemen içeri girin lütfen, şimdi gidip size temiz havlu getiriyorum.” Bu arada içeri giriyor ve çabucak arkalarından kapıyı kapatıyorlar. Tek penceresi bulunan bu oda korkunç derecede dar, içeride tek bir koltuk, bir elbise kancası, bir el yüz yıkama sehpası, bunların dışında bir de, buradaki en önemli eşya benim, der gibi duran ve özellikle açık bırakılmış çok iğrenç ve aşağılayıcı bir yatak bulunuyor. Kullanım amacı açıkça belli olan bu yatak büyük bir utanç belgesi olarak orada öylece duruyor ve dört duvarı dolduruyordu. Bundan kaçınmak, yanından geçip gitmek ya da onu görmezden gelmek olası değil. Odanın havası çok berbat, soğuk sigara dumanının, ıslak sabun ve daha başka şeylerin içeriye yaydığı küflü ve ekşimsi koku dayanılır gibi değil. Christine bu pis havayı solumamak için farkında olmadan ağzını kapatıyor. Duyduğu bu tiksinti ve nefretten dolayı düşüp bayılabileceği korkusuna kapılıyor. Aceleyle pencereye koşuyor, pencerenin kanatlarını ardına kadar açıyor ve sanki içi gaz sızıntısıyla dolmuş bir maden ocağından kurtulmuş gibi içeriye dolan serin havayı soluyor.</p>
		<p>Kapı yavaşça çalınıyor. Christine birden irkiliyor, fakat gelen yalnızca oda hizmetçisi kız, getirdiği temiz havluları el yüz yıkama sehpasının üstüne bırakıyor. Yabancı kadının, ışığı yanan odanın penceresini açtığını fark edince, çekingen bir tavırla, “Lütfen o anda perdeleri çekin,” diyor ve sonra kibarca dışarı çıkıyor.</p>
		<p>Christine pencerenin yanında kalakalıyor, bu “o anda” sözü onu derinden yaralıyor; kız doğru söylüyor, bu tür arka sokak otellerine, bu pis kokan inlere insanlar yalnızca bu iş için geliyor. Belki hizmetçi kız da –çok endişeleniyor– kendisinin yalnızca bu iş için buraya geldiğini, yalnızca bu iş için burada bulunduklarını düşünecek.</p>
		<p>Öfkesinden ısrarla caddeye bakmaya devam ettiği için Ferdinand onun yüzünü göremiyor, ancak utancından öne eğdiği bedeninin gölgesinden omuzlarının tir tir titrediğini görebiliyor ve kapıldığı dehşeti sezebiliyor. Kibarca yanına yaklaşıyor, ağzından çıkacak herhangi bir sözcükle onu kırmaktan korkuyor, elleriyle omuzlarından aşağıya doğru kollarını okşamaya başlıyor, ta ki buz gibi olmuş ve tir tir titreyen parmaklarına ulaşıncaya kadar. Christine onun kendisini sakinleştirmek istediğini hissediyor. “Çok özür dilerim,” diyor yüzünü ona çevirmeden, “fakat birden başım döndü. Birazdan geçer. Yalnızca biraz daha temiz hava... Yalnızca bu yüzden...”</p>
		<p>Aslında böyle bir oteli, böyle bir odayı ilk kez gördüğünü söylemek istiyor. Fakat sinirinden dudaklarını ısırıyor, Ferdinand’ın bunu bilmesine ne gerek var. Birden yüzünü dönüyor, pencereyi kapatıyor ve ona buyuruyor: “Işığı kapat.”</p>
		<p>Ferdinand düğmeyi çeviriyor, içerisi bir anda simsiyah bir karanlığa bürünüyor ve bütün gölgeler siliniyor. İğrençlerin iğrenci yok olmuştur, yatak koynunu açmış, artık öyle edepsizce beklemiyor, tersine, bu rahatlayan odada bembeyaz ve kuşkulu kuşkulu parlıyor. Ancak korku ve dehşet etkisini hâlâ sürdürüyor. Sessizliğe gömülen odada şimdi birtakım gürültüler gelmeye başlıyor kulağına Christine’nin; gıcırdayan karyolaları, inlemeleri, kahkahaları, çıplak ayakların çıkardığı sesleri ve bir yerlerde akan suyun şırıltısını duyuyor. Christine bu otelin yalnızca çiftleşme amacıyla gelen insanlar ve ahlaksızlarla dolu olduğunu anlıyor. Bu iğrenç olay karşısında kapıldığı dehşetin ince bir sis tabakası gibi yavaş yavaş bütün bedenine yerleştiğini hissediyor. Ürpertiyi önce teninin üstünde hissediyor, ürperti giderek mafsallarına ulaşıyor ve bütün bedeni kaskatı kesiliyor, beynine ve kalbine ulaşmak üzere; Christine bunu anlıyor, çünkü hiçbir şey düşünemiyor, hiçbir şey hissedemiyor, onun için hiçbir şeyin önemi yok artık, her şey anlamsız ve yabancı, burada kendisine çok yakın olan bu yabancı adamın yabancı nefesi de anlamsız ve önemsiz. Neyse ki o son derece kibar ve kendisini zorlamıyor, yalnızca aşağıya, yatağa doğru çekiyor ve ikisi de giysileri üstlerinde, yatağın kenarına oturuyor; hiç konuşmuyorlar, yalnızca Ferdinand’ın elleri elbisesinin kolunun üstünden kayıyor ve çıplak ellerini okşuyor. Ferdinand, acaba Christine bu korkuyu üstünden atabilir mi, yüreğine buz kalıbı gibi çöken bu dehşet çözülüp yok olur mu, diye sabırla bekliyor. Onun gösterdiği bu alçakgönüllülük ve içten bağlılık Christine’yi çok etkiliyor ve sonunda Ferdinand kendisine sarıldığında ona karşı koymuyor.</p>
		<p class="gap-twice">Ferdinand’ın kendisini kollarının arasına alıp şehvetle sarılması bile Christine’nin kapıldığı dehşetin tam olarak dağılmasını sağlayamıyor. Buz, kalbinin derinliklerine inmiş ve Ferdinand buza erişemiyor. Christine’nin içinde bir türlü çözülmeyen bir şeyler var, tam olarak uyuşmamış bir şeyler var içinde, bedeni hâlâ direniyor. Ferdinand onun elbiselerini üstünden çıkarttığında ve Christine onun çıplak, güçlü, sıcak ve alev alev yanan bedenini üstünde hissettiğinde, altındaki yabancı çarşafı, ıslak bir sünger kadar nemli yatağı da hissediyor aynı zamanda. Ferdinand’ın, bedenini yumuşak yumuşak okşamasına rağmen Christine içinde bulundukları yoksulluk ve sefalet çamuruna batmış olduklarını hissediyor. Sinirleri altüst olmuş, titriyor. Ferdinand onu kendisine çekerken, kalkıp hemen oradan gitme isteği uyanıyor içinde; ondan, kendisi için yanıp tutuşan bu tutkulu adamdan değil, yalnızca bu evden, insanların para karşılığında hayvanlar gibi çiftleştiği –çabuk, çabuk, öteki, sıradaki– kızların bir mektup pulu gibi ya da sıradaki müşterinin kucağına atılan bir gazete gibi satıldığı bu binadan kaçmak istiyor. Buranın ağır, yağlı, nemli ve boğucu havası, yabancı derilerden, yabancı ateşlerden ve şehvetlerden çıkan buhar ciğerlerini sıkıştırıyor ve soluk alıp vermesini zorlaştırıyor. Christine çok utanıyor, hayır, kendisini bir erkeğe teslim ettiği için değil, böylesine güzel, böylesine önemli bir olayın, bir kızın yaşamındaki belki de en önemli olayın böylesine iğrenç ve utanç verici bir yerde gerçekleşiyor olmasından dolayı utanıyor. Bu nedenle sinirleri gittikçe daha da çok geriliyor. Ve birden patlıyor, inlemeye ve ağlamaya başlıyor; düş kırıklığına uğramasının ve duyduğu büyük öfkenin sonucu olarak aniden ortaya çıkan ve giderek bütün bedenini saran bir titreme, bir hıçkırık ve gözyaşı seli. Ferdinand yanında yatıyor, Christine’nin hıçkırıklarını ve ağlamasını kendi bedeninde hissediyor. O bunu bir suçlama olarak algılıyor. Onu sakinleştirmek için tekrar tekrar omuzlarını ve kollarını okşuyor, tek bir kelime konuşmaya cesaret edemiyor. Christine onun ne büyük bir çaresizlik içinde olduğunu hissediyor. “Benim için kaygılanma,” diyor, “aptalca bir sinir krizi işte, birazdan geçer, sadece şey yüzünden...” Yeniden susuyor ve derin derin soluyor. “Üzülme, bunda senin bir suçun yok.”</p>
		<p>Ferdinand da susuyor, o da her şeyi anlıyor. Christine’nin düş kırıklığını, onun vahşi ve bedensel çaresizliğini kavrayabiliyor. Ancak o da gerçeği söylemekten utanıyor, daha iyi bir otel aramamış ve daha iyi bir oda kiralamamıştı, çünkü yanında sekiz şilinden fazla parası yoktu ve hatta odanın fiyatı daha yüksek olsaydı, yüzüğünü gece görevlisine rehin bırakmayı aklından geçirmişti. Ancak şimdi paradan söz etmek istemiyor, edemezdi de zaten, böylece susmayı yeğliyor ve alçakgönüllü davranıp kendisini suçlayarak sessizce ve sabırla Christine’nin bu krizi atlatmasını bekliyor.</p>
		<p>Tahrik olmuş duygularının etkisiyle Christine’nin kulağı yan odalardan gelen tıkırtıları, sürekli girip çıkan ayak seslerini, kahkahaları, öksürük ve iniltileri duyuyor. Yan odada kalan bir kadın bir sarhoşla birlikte olmalı, adam sürekli bağırıyor, daha sonra çıplak ete şırak diye vurulduğu duyuluyor ve ardından da bir kadın sesi, bir fahişenin kıkırdayışı ve kahkahaları geliyor kulağına. Dayanılacak gibi değil ve Christine, yanında yattığı erkek arkadaşı sustukça bu iğrenç sesleri daha çok duymaktadır. Birdenbire bir korkuya kapılıyor ve sinirlenerek bağırıyor: “Lütfen, konuş! Bir şeyler anlat ki şu yan tarafta olanları duymayayım, ah, ne kadar da berbat bir yermiş burası. Ne korkunç bir otel, ne olduğunu, nasıl bir yer olduğunu bilemiyorum, ancak çok korkuyorum, buradaki her şey beni çok korkutuyor; senden rica ediyorum, ne olur konuş, bir şeyler anlat bana, bir şeyler anlat ki bunları duymayayım, duymayayım bunları... Tanrım, ne korkunç bir yer burası böyle!”</p>
		<p>“Evet,” diyor Ferdinand derin derin soluyarak, “evet, haklısın, iğrenç bir yer ve seni böyle bir yere getirdiğim için çok utanıyorum. Bunu yapmamalıydım, fakat buranın böyle olduğunu ben de bilmiyordum.”</p>
		<p>O yumuşak yumuşak ve sevecen bir biçimde Christine’nin bedenini okşamaya devam ediyor ve Christine bunu sıcak ve hoş bir duyguyla hissediyor. Fakat bu duygu, yüreğini sürekli ürperten korkuyu öldürmeye yetmiyor. Neden böyle titrediğini ve neye karşı savaştığını kendisi de bilmiyor. Üstünde uzandıkları o nemli yataktan, yan odadaki iğrenç sevişme sahnesinden ve bu korkunç binanın tümünden duyduğu tiksinti ve nefretle mafsallarında tekrar tekrar başlayan titremelerden kurtulmaya çalışıyor, ancak bunu başaramıyor. Ürperti bütün bedenini sarmış, bundan kurtulması olası değil.</p>
		<p>Ferdinand ona doğru eğiliyor: “İnan bana, bunun senin için ne kadar korkunç olduğunu anlıyorum. Bir keresinde böyle bir şeyi ben de yaşamıştım... Özellikle de ilk kez olduğu için, ilk kez bir kadınla birlikte olduğunda... Böyle bir şeyi unutamıyor insan. Alaya katıldığım ve ardından da esir düştüğüm yıllardaydı; o zamanlar pek bir şeyden haberim yoktu ve arkadaşlar, buna enişten de dahil, hep benimle eğleniyordu. Bana sürekli evde kalmış bakir oğlan diyorlardı, nedenini bilmiyorum, belki muzipliklerinden, belki de umutsuzluklarından hep böyle konuşurlardı benimle... Evet, gece gündüz konuştukları tek konu kadınlardı. Bir o kadından bir bu kadından, o şöyleydi bu böyleydi, diye sürekli kadınlardan konuşuyorlardı. Herkes kendi öyküsünü en az yüz kez anlatmıştı, hepsini ezberlemiştik artık. Bir de resimler vardı ceplerinde ya da kendileri çiziyorlardı, iki de bir çıkarıp gösteriyorlardı, hepsi de iğrenç resimlerdi, mahkûmların hapishane duvarlarına çizdikleri türden şeylerdi. Onların anlattıklarını duymaktan midem bulanıyordu, ama  ne de olsa ben de artık on dokuz-yirmi yaşındaydım ve bunlar o yaştaki bir insanı baştan çıkarır ve hatta hasta bile eder. Sonra devrim oldu ve bizi Sibirya’nın daha iç bölgelerine götürdüler, o zaman enişten artık gitmişti ve bizi bir koyun sürüsü gibi oradan oraya dolaştırıp durdular. Sonunda bir gün başımıza bir asker diktiler... Bu asker kaçmamamız için bizi beklemekle görevlendirilmişti, fakat nereye kaçabilirdik ki?.. Bizimle yakından ilgilenmiş, bizden çok hoşlanmıştı... Onun çekiçle düzleştirilmiş, patates burunlu, masum, geniş ve yayvan ağızlı suratı bugün bile gözümün önünde... Evet, ne diyordum... Evet, bir akşamüstü bir kardeş gibi yanıma oturdu ve bana ne zamandan beri bir kadınla birlikte olmadığımı sordu... Ben de tabii ‘daha hiç’ demeye utandım... Her erkek utanır,” –Christine, her kadın da utanır, diye düşündü– “ben de, ‘İki yıldan beri,’ dedim. ‘<em>Bozhe moi...</em><a class="si-noteref epub-type_noteref" href="#f13" id="ref_f13">13</a>’ Şaşkınlıktan ağzı açık kalmıştı, o iyi insanın nasıl şaşırıp kaldığı hâlâ gözümün önünde... Hemen yanıma sokuldu ve beni bir koyunu okşar gibi okşamaya başladı: ‘Ah zavallı, zavallı dostum benim... Hasta olacaksın...’ Beni hâlâ okşuyordu ve bir yandan da ciddi ciddi bir şeyler düşündüğü belli oluyordu. Düşünmek, bir düşünceyi ötekinin ardına koymak bu kalın alınlı şişman Sergei için çok zor bir işti, bir ağaç kütüğünü kaldırmaktan daha zordu. Düşünürken bütün yüzü ve gözlerinin içi kararmıştı. Sonunda şöyle dedi: ‘Bekle kardeşim, sana bir şeyler ayarlayacağım. Senin için birini bulacağım. Köyde kocaları askere giden bir sürü kadın ve dul var, gece seni birinin evine götüreceğim. Kaçıp gitmeyeceğini biliyorum.’ Ben ne evet dedim ne de hayır, canım istemiyordu, öyle pek arzulamıyordum... Ne olabilirdi ki... Aptal, hayvani arzuları olan bir köylü karısı, ancak o sıcaklığı bir kez olsun hissetmek, bir kadınla birlikte olmak... Böylece bu kahrolası yalnızlıktan kurtulmak... Bilmiyorum, bunu anlayabilir misin?”</p>
		<p>“Evet,” diyor Christine derin derin soluyarak, “seni anlıyorum.”</p>
		<p>“Ve gerçekten de Sergei bizim barakaya geldi. Anlaştığımız gibi sessizce ıslık çaldı; dışarı çıktım, yanında bir kadın duruyordu karanlıkta, geniş kalçalı ve ufak tefek biriydi, yağlı saçları başörtüsünün altından görünüyordu. ‘İşte bu,’ dedi Sergei ona. ‘İstiyor musun?’ Çekik gözlü ufak tefek kadın karanlıkta beni iyice inceledi. Sonra, ‘Evet,’ diye yanıt verdi. Bir süre üçümüz birlikte yürüdük, o bize eşlik etti. ‘Zavallıyı ne kadar da uzaklara sürmüşler,’ dedi Sergei’e üzülerek. ‘Zavallı çocuk, hep erkeklerin arasında kalmış, hiç kadın yüzü görmemiş... Hiç kadınlarla birlikte olmamış... Vah, vah, vah.’ Söyledikleri kulağa hoş gelen şeylerdi, sıcaktı ve insanın gönlünü okşuyordu. Beni sevdiği, benimle aşk yapmak istediği için değil, bana acıdığı için istiyordu, bunu anlıyordum. ‘Kocamı vurdular,’ diye anlatmaya başladı daha sonra, ‘çam yarması gibi biriydi, uzun boyluydu ve genç bir ayı kadar da güçlüydü. İçki içip beni dövmezdi hiç, köyün en iyi erkeklerinden biriydi, şimdi aşağıda kayınvalidem ve çocuklarla birlikte yaşıyorum, işimiz çok zor, Tanrı bizi cezalandırdı.’ Onunla birlikte evine gittim... Ev, üstü sazla örtülü, minicik pencereleri kapatılmış bir kulübeydi. Elimden tutup beni içeri çektiğinde yüzümü bir duman ısırdı. İçerideki hava zehirli bir madenden çevreye yayılan gaz gibi yoğun ve sıcaktı. Beni ileriye doğru götürdü; yatak, ocağın üstünde bir yerdeydi, oraya çıkmamız gerekiyordu; birden bir şeyin kımıldadığını fark ettim, çok korktum. ‘Çocuklar,’ diyerek beni sakinleştirmeye çalıştı. Ancak o zaman odanın içinde bir sürü yabancı insanın olduğunu anladım. Birisi öksürdü, kadın beni yeniden sakinleştirmeye çalışarak, ‘O büyükanne, hasta, ciğerleri artık iş görmüyor,’ dedi. Bütün bu soluyan insanlar, içerideki ağır koku, bilemiyorum kaç kişiyle birlikteydik, beş mi, altı mı ya da daha mı çok kişiyle birlikteydik; bütün bunlar yüreğimi daraltıyor ve boğulacak gibi oluyordum. Yan taraftaki odada çocuklar ve kimin annesi olduğu belli olmayan bir büyükanne yatarken, bir kadınla birlikte olmak bana çok korkunç geldi. O, duraksamamın nedenini anlamadı ve bana sokuldu. Şefkatle ayakkabılarımı çıkardı önce, daha sonra da ceketimi ve bir çocuğu okşar gibi bedenimi okşamaya başladı, bana çok içten davranıyordu... Sonra yavaşça ve şehvetle beni kendine çekti. Yumuşak, sıcacık ve taze pişirilmiş ekmekler kadar büyük memeleri vardı, ateş gibi yanan dudaklarıyla dudaklarımı emiyordu, davranışları çok içtendi ve bütün arzularımı yerine getiriyordu... Duygu yüklü bir kadındı gerçekten, onu çok sevdim ve ondan çok hoşlandım, ona minnet duyuyordum, ancak kapıldığım dehşet ve korku boğazımda düğümlenip kalmıştı. Biz orada sevişirken çocuklardan birinin uykusunda kıpırdamasına, hasta büyükannenin inlemesine daha fazla dayanamadım ve ortalık aydınlanmadan gizlice kaçtım... Çocukların bakışlarından ve yaşlı kadının hasta gözünden çok korkuyordum... Görünüşe bakılırsa, büyükanne olup biteni doğal karşılıyordu, ancak ben... O oradayken... Bir kadının yanında yatamazdım, onunla sevişemezdim, bunu yapamazdım ve oradan kaçtım. Uysal bir ev köpeği gibi kapıya kadar geçirdi beni kadın, bundan böyle yalnızca bana ait olduğunu söyledi, beni ahıra götürdü ve bana taze süt sağdı, sıcak ve taze süt içirdi bana, ayrıca yolluk olarak da ekmek ve bir pipo verdi, pipo kocasından kalmıştı herhalde; yanından ayrılmadan bana sordu, hayır benden rica etti... Bir erkeğe kendisini bütünüyle teslim eden bir kadının saygıyla dile getirdiği bir ricaydı: ‘Yarın tekrar geleceksin, değil mi?’ Fakat ben bir daha gitmedim, o dumanlı, çocuklu ve büyükanneli ve yerlerde haşaratların gezdiği kulübeyi anımsamak benim için korkunçtu... Öte yandan da şükran duyuyordum, o kadını bugün bile bir tür sevgiyle hatırlıyorum... Sütü ineğin memesinden nasıl sağdığı, bana nasıl ekmek verdiği ve kendisini bana nasıl teslim ettiği gözlerimin önünden hiç gitmiyor... Biliyorum, bir daha gitmemekle onu çok kırdım... Arkadaşlarım bunu anlayamadı... Hepsi beni kıskanıyordu, öylesine yoksul, öylesine yalnız ve çaresizdiler ki benim bu durumumu kıskandılar. Hemen her gün kendi kendime, bugün ona gideceğim, diyordum ve her seferinde...”</p>
		<p>“Aman Tanrım!” diye sesleniyor Christine, “ne oluyor böyle?” Hemen ayağa fırlıyor ve dışarıya kulak kesiliyor.</p>
		<p>“Hiçbir şey,” demek istiyor Ferdinand. Fakat kendisi de korkmaya başlıyor. Dışarıda bir şeyler oluyor, yüksek sesle konuşmalar, bağırıp çağırmalar, koşuşturmalar, kimileri çığlık atıyor, kimileri gülüyor, kimileri buyruklar yağdırıyor. Bir şeyler olduğu kesin. “Bekle,” diyor Ferdinand ve yataktan fırlıyor. Bir dakikada elbiselerini giyip kapıya koşuyor, bir süre dışarıyı dinliyor. “Neler oluyor, bakacağım.”</p>
		<p>Bir şeyler olmuştu. Şimdiye kadar birbirleriyle fısıldaşarak konuşan bu otel bataklığı, uyuyan birinin, gördüğü kâbustan birdenbire ve bağırıp inleyerek uyanması gibi birden dilleniyor ve anlaşılmaz ve tuhaf tuhaf sesler duyuluyor. Ziller çalınıyor, kapılara vuruluyor, merdivenlerden aşağıya inenler ve yukarı çıkanlar oluyor, telefon çalıyor, ayak sesleri duyuluyor ve pencereler gıcırdıyor. Birileri sesleniyor, tuhaf tuhaf konuşmalar geliyor kulaklarına, ne olduğunu anlayamadıkları sorular yöneltiliyor, binanın içinde yabancı sesler var, yabancı eller kapıları çalıyor ve çıplak ayak sesleri yerine sert adımlar duyuluyor. Bir şeyler olmuştu. Kadının biri çılgınca bağırıyor, aynı şekilde erkekler de bağırıyor, herhangi bir şey düşüyor yere, bu bir koltuk sesi, dışarıda bir arabadan paldır küldür inenlerin sesleri duyuluyor. Heyecandan tüm bina titriyor; Christine üst kattakilerin telaşlı adımlarla dolaştığını duyuyor, yan taraftaki sarhoş, sevgilisiyle yüksek sesle ve korku içinde konuşuyor, sağ ve soldaki odalarda da koltuklar itiliyor, anahtarlar çevriliyor; bu basık evin her odası, bodrumdan tavan arasına varıncaya kadar, tıpkı bir arı kovanı gibi girip çıkanların sesleriyle çınlıyor.</p>
		<p>Ferdinand odaya geri dönüyor, yüzü bembeyaz kesilmiş, gergin bir hali var, ağzının sağında ve solunda iki derin çizgi belirmiş. Sinirinden tir tir titriyor.</p>
		<p>“Ne var?” diye soruyor Christine yatağın içinde iyice büzüşmüş olarak. Ferdinand ışığı açtığında, yarı çıplak olduğu için korkuyor ve hemen yorganı üstüne çekiyor.</p>
		<p>“Yok bir şey,” diyor, ancak sözcükler dudaklarının arasından kötü bir ıslık gibi çıkıyor. “Yalnızca bir gece devriyesi, oteli kontrol ediyorlar.”</p>
		<p>“Kim?”</p>
		<p>“Polis!”</p>
		<p>“Bize de gelirler mi?”</p>
		<p>“Belki, büyük olasılıkla. Fakat korkma.”</p>
		<p>“Bize bir şey yapabilirler mi?.. Seninle birlikte olduğum için?..”</p>
		<p>“Hayır, korkma, bize bir şey yapmazlar. Kimliğim yanımda ve aşağıya da doğru bilgi verdim, korkman için bir neden yok. Buna benzer bir olayı Favoriten’deki erkek yurdunda kalırken yaşamıştım, bu yalnızca bir formalite... Kuşkusuz...” Yüzü yeniden kararıyor ve sinirinden kemikleri dışarı fırlıyor gibi oluyor, “Ancak bu tür formaliteler yalnızca bizler için geçerli. Bazen garibanları bulup boyunlarını kırdıkları da olur. Yalnızca bizim gibileri geceleri bulup çıkartırlar, sadece bizleri kovalarlar köpekler gibi... Fakat korkma, her şeyi hallederim ben, sadece... Üstünü giyin sen şimdi...”</p>
		<p>“Işığı kapat.” Christine hâlâ utanıyor, bir-iki parçadan oluşan hafif giysiyi giyebilmek için bütün gücünü kullanıyor. Mafsalları kurşun gibi ağırlaşmış, kollarını hareket ettirmekte zorlanıyor. Sonra yeniden yatağın kenarına oturuyorlar, Christine’nin gücü tükenmişti artık. Bu berbat binaya adım attıkları ilk saniyeden itibaren bir korku fırtınası sarmıştı içini, işte bu korkusu şimdi gerçekleşmiş oldu.</p>
		<p>Aşağıdan sürekli sesler geliyor, kapılara vuruyorlar. Giriş katına geldiler, oda oda dolaşıp kapıları çalıyorlardı. Yabancı bir elin ortaparmağının aşağıdaki odaların kapısına her vuruşu Christine’nin korkudan küt küt atan kalbine bir darbe gibi iniyordu. Ferdinand onun yanına oturuyor ve ellerini okşuyor. “Hepsi benim suçum, affet beni. Bunları düşünmem gerekirdi, fakat... Başka bir yer de bilmiyordum ki ve seninle... seninle birlikte olmayı çok istedim. Affet beni.”</p>
		<p>Tekrar tekrar Christine’nin ellerini okşuyor ve onu sakinleştirmeye çalışıyor, bedeni tir tir titrediği için elleri hâlâ buz gibi Christine’nin.</p>
		<p>“Korkma,” diye sakinleştirmeye çalışıyor onu, “sana bir şey yapamazlar. Şayet... şayet bunlardan, bu rezil köpeklerden biri terbiyesizleşecek olursa, o zaman onlara gösteririm. Öyle kolay kolay yapamazlar istediklerini, boşuna mı dört yıl pisliğin içinde yattım ben, böyle üniformalı gece bekçileri tarafından itilip kakılmak için değil herhalde, onlara öyle bir numara çekerim ki görürler günlerini.”</p>
		<p>“Hayır,” diye yalvarıyor Christine, Ferdinand’ın arka cebinden tabancasını çıkarmaya çalıştığını görünce, “hayır yapma. Yalvarırım, sakin ol. Beni birazcık seviyorsan, sakin ol, eğer sakin olmazsan, ben de...” Konuşmaya devam edemiyor.</p>
		<p>Şimdi ayak sesleri merdivenlerden yukarıya doğru geliyor. Çok yakınlarda olmalılar. Kattaki üçüncü oda onların odası ve şimdi ilk odanın kapısını çalıyorlar. İkisi de nefeslerini tutuyor, kapı incecik olduğu için bütün konuşulanları duyabiliyor. Birinci odada işleri çabuk bitiyor, şimdi bitişik odadalar. Güm, güm, güm, diye üç kez vuruyorlar kapıya; kapıyı kim açtı bilemiyorlar, ama bir sarhoşun bağırdığını duyuyorlar: “Namuslu insanları gece yarısı rahatsız etmekten başka işiniz yok mu sizin? Gidin de hırsızlık için adam öldürenleri yakalayın!” Kalın bir ses buyurarak, “Kâğıtlarınız!” diyor. “Nişanlım, evet nişanlım,” diye yanıt veriyor sarhoş adam yüksek sesle ve polislere meydan okurcasına, “bunu kanıtlayabilirim. İki yıldır birlikteyiz.” Anlatılanlar yeterli oluyor ve yanlarındaki odanın kapısı sertçe çarpılarak kapatılıyor.</p>
		<p>Şimdi sıra kendi odalarında. İki kapı arasında yalnızca dört-beş adım var, ve geliyorlar, tap, tap, tap... Christine’nin kalbi donup kalıyor. Sonra kapı çalınıyor. Ferdinand kapıyı açıyor ve hiç telaşlanmadan, kapıda saygıyla bekleyen polis memurunun karşısına dikiliyor. Polis memuru aslında güler yüzlü biriydi, yuvarlak ve geniş yüzlüydü, ince bıyıkları vardı; yalnızca üstündeki üniformanın dar ve dik yakası, aslında sakin olan yüzüne çok fazla kan pompalıyor. İster sivil, ister resmî kıyafetle olsun, insan onu kendinden geçmiş bir halde vals yapar gibi kafasını sallarken gözünün önünde canlandırabilir; şimdi kaşlarını çatıyor ve, “Belgeleriniz yanınızda mı?” diye soruyor. Ferdinand iyice yaklaşıyor ona: “İşte burada, arzu ederseniz, askerlik belgelerimi de getireyim, bunlara sahip olan bir kişi, başına pis işlerin geleceğine şaşırmaz, böyle şeylere alışıktır.” Polis onun bu iğneleyici sözlerini duymazlıktan geliyor, belgelerini kayıtlardaki bilgilerle karşılaştırıyor, sonra koltuğuna büzülmüş, sanık sandalyesinde oturur gibi oturmakta olan Christine’ye soğuk soğuk bakıyor ve Christine yüzünü yana çevirmek zorunda kalıyor. Polis memuru ses tonunu yumuşatarak: “Hanımefendiyi şahsen tanıyorsunuz, değil mi?.. Yani söylemek istiyorum ki... Uzun zamandan beri tanıyor musunuz?..” Ferdinand’ın işini kolaylaştırmak istediği açıkça belli oluyor. “Evet,” diye yanıtlıyor onu Ferdinand. Bunun üzerine polis memuru teşekkür ediyor ve selam vererek oradan uzaklaşmak istiyor. Fakat Christine’nin aşağılanmış olarak orada büzüşmüş öylece oturması ve sadece kendisinin verdiği bilgilerle serbest kalması, Ferdinand’ı çok öfkelendiriyor ve polisin arkasından bir adım atıyor.</p>
		<p>“Ben yalnızca sormak istiyorum, acaba... Acaba böyle gece devriyeleri Hotel Bristol’da ya da Ring Caddesi üzerindeki diğer otellerde de denetim görevi yapıyor mu, yoksa yalnızca burada mı?” Polis memurunun bakışları sertleşiyor ve aşağılayıcı bir biçimde yanıt veriyor: “Size bilgi vermek zorunda değilim, ben yalnızca verilen görevi yerine getiriyorum. Araştırmamı fazla derinleştirmediğim için sevinmelisiniz, yoksa karınızla ilgili olarak kayıtta verdiğiniz bilgiler,” –sözcüğü vurguluyor– “pek tutarlı değil.” Ferdinand sinirinden dişlerini sıkıyor, boğulacak gibi oluyor, ellerini arkasında kenetlemiş, şu kendini beğenmiş devlet memurunun suratına bir tane patlatmamak için kendini zor tutuyor, fakat polis memuru böyle tepkilere alışık olduğu için Ferdinand’ın yüzüne bile bakmadan kapıyı kapatıyor ve gidiyor. Ferdinand orada donup kalıyor ve gözünü kapıdan bir türlü ayıramıyor, içindeki büyük öfke onu kahrediyor. Daha sonra Christine’yi, koltuğun üzerinde oturmaktan çok, yatan Christine’yi anımsıyor. Christine sanki korkudan ölmüş gibiydi ve daha henüz kendine gelememişti. Ferdinand sessizce omuzlarını okşuyor onun.</p>
		<p>“Bak, görüyorsun, senin adını bile sormadı... Bu gerçekten de yalnızca bir formaliteydi, ancak... Formalite de olsa insanın yaşamını nasıl da altüst ediyor. Sekiz gün önce okudum, şimdi anımsıyorum, bir kadın karakola götürülüp ona zührevi hastalıklar kontrolü yapılmak istenirken, annesi duyar korkusuyla pencereden atmış kendisini, rezil olmaktansa üçüncü kattan aşağıya atlamayı tercih etmiş. Yine gazetede okumuştum, iki satırlık bir haberdi, yalnızca iki satırlık bir haber... Zaten çok küçük bir olaydı, bizim gibiler daha fazlasına alışık değil... Hiç olmazsa eskiden olduğu gibi toplu mezara değil de kendisine ait bir mezara gömüyorlar insanı, bizim gibiler alışık böyle şeylere... Günde on bin ölümün yanında bir kişinin ne önemi var, her türlü davranışa layık görülen bizlerden birinin onların gözünde ne önemi olabilir ki. Evet, o pahalı otellerde önce konukları saygıyla selamlarlar ve hanımefendilerin ziynet eşyaları çalınmasın diye dedektifler yollarlar, ancak bu dedektifler geceleri vatandaşların odasına girip bir şeyler arayamaz. Yine de benim çekinmem için bir neden yok.” Christine koltuğa biraz daha gömülüyor. Farkında olmadan Mannheimlı küçük kızın anlattıklarını düşünüyor... Bütün gece kapıdan kapıya hareket halindeymiş insanlar. Christine anımsıyor: Süt beyazı geniş yataklar ve içeri düşen pırıl pırıl sabah güneşi, sanki lastik üzerine kapanıyormuş gibi kapanan sessiz ve hafif kapılar, yumuşacık halılar ve yatağının başucunda duran bir çiçek vazosu. Orada her şey çok güzel, çok kolay ve çok iyiydi, ama burada...</p>
		<p>Christine tiksintiyle irkiliyor. Ferdinand çaresizlik içinde yanında duruyor ve anlamsızca, “Sakin ol, sakin ol, sakin ol. Geçti artık,” diyor. Fakat Christine’nin buz gibi olmuş bedeninin durup durup titrediğini fark ediyor. Christine’nin içinde bir şeyler kopmuştu, sinirleri aşırı gerilme sonucu aşınmış ve kopmak üzere olan bir ip gibi sallanıyordu. Ferdinand’ı dinlemiyor, yalnızca kapıdan kapıya, insandan insana dolaşıp kapıları çalan polislere kulak kesiliyor. Yaşadıkları korkunç olay hâlâ devam ediyor.</p>
		<p>Şimdi de üst kata geldiler. Kapılara vuruş birden sertleşiyor. Daha şiddetli, çok daha şiddetli vurmaya başlıyorlar kapılara: “Kanun namına açın!” Her ikisi de sessizliğe kulak kabartıyor. Yukarıdan yeniden kapıya vuruş sesleri duyuluyor, şimdi yalnızca ortaparmağın sırtıyla değil, yumrukla vuruyorlar kapıya. Vurulan kapıdan çevreye yayılan boğuk ve sert ses, yankılanarak öteki odalara ulaşıyor ve insanların yüreklerini hoplatıyor. “Açın! Açın!” diye bağırıyor buyurgan bir ses. Belli ki yukarıda birileri kapıyı açmamakta direniyor. Daha sonra bir düdük sesi geliyor kulaklarına, yukarıya çıkanların ayak sesleri, dört, altı, sekiz kişinin yukarıdaki bir kapıyı yumrukladığı duyuluyor. “Açın! Hemen açın!” Sonra bütün binada yankılanan bir tekme sesi, arkasından kırılan kapının çatırdaması ve korkuya kapılan bir kadının attığı çığlığı duyuyorlar, bu öyle bir çığlık ki bir bıçak darbesi gibi bütün binaya saplanıyor. Sonra sandalyeler devriliyor paldır küldür, biri biriyle boğuşuyor, içi taşlarla dolu çuvallar gibi yere devriliyor insanlar, yükselen boğuk çığlık sesleri ve feryatlar bütün oteli inletiyor.</p>
		<p>İkisi de sanki bütün bunlar kendilerine yapılıyormuş gibi kulak kabartıyor. Ferdinand yukarda polis memuruyla boğuşan o adam, Christine de yarı çıplak, öfkeyle bağıran, bileğinden yakalanmış ve polisin kendisine özgü tutuş biçiminden dolayı canı yanan ve ağlayan o kadındı; kadının attığı çığlık korkunçtu ve ortalığı inletiyordu: “Gitmiyorum, gitmiyorum!” diye haykırıyordu ağlayan kadın, ağzından beyaz köpükler saçarak. Bir pencere şangır diye iniyor aşağıya, kadın onu kırmış olmalıydı ya da yakalamaya çalışan polislerden biri bu zavallı kadını pencereye itmişti de cam öyle kırılmıştı. Şimdi onu (bunu ikisi de hissediyor) iki ya da üç polis yakalıyor ve bir hayvan gibi sürükleyerek götürüyorlar. Gitmemek için kendini yere atmış olmalı, çünkü tepinme sesleri ve derin derin soluması, kireç ve taş duvardan geçerek kulaklarına kadar geliyor. Ve şimdi şimdi onu koridorda ve merdivenlerden aşağıya sürüklüyorlar, korkuyla çıkan çığlık sesleri giderek boğuklaşıyor ve canlılığını kaybediyor: “Gitmem! Gitmem! Bırakın beni! İmdat!” Sonra aşağıya iniyorlar. Arabanın motoru çalıştırılıyor, kadını arabanın içine tıkıyorlar. Bir hayvan çuvala hapsediliyor.</p>
		<p>Ortalık yeniden sakinleşiyor. Fakat yaşadıkları dehşet, kalın bir bulut gibi otelin üstüne çöküyor. Ferdinand, Christine’yi kollarına almaya çalışıyor, yığılıp kaldığı koltuktan kaldırıyor onu ve soğuk alnından öpüyor. Fakat Christine tıpkı suda boğulan hareketsiz ve ıslak bir ölü gibi düşüyor kollarına. Ferdinand onu öpüyor. Ancak dudakları kuru ve cansız, karşılık vermiyor. Yatağın üstüne oturtmaya çalışıyor: Christine, içi boşalmış bir çuval gibi bitkin ve şaşkın bir durumda yatağa devriliyor.</p>
		<p>Ferdinand onun üzerine eğilip saçlarını okşuyor. Christine sonunda gözlerini açabiliyor: “Buradan götür beni!” diyor derin derin soluyarak. “Buradan götür beni, dayanamıyorum, artık bir saniye bile kalmaya dayanamam.” Ve birden, bir histeri krizi içinde doğruluyor ve Ferdinand’ın önünde diz çöküyor: “Götür beni buradan, yalvarırım, çıkar beni bu lanet olası yerden.”</p>
		<p>Ferdinand onu sakinleştirmeye çalışıyor. “Peki ama nereye çocuğum... Daha saat üç buçuk bile değil ve trenin beş buçukta kalkıyor. Nereye gidebiliriz ki gecenin bu saatinde, burada kalıp dinlenmeyi istemez misin?”</p>
		<p>“Hayır, hayır, hayır.” Dağınık yatağa korkunç bir tiksintiyle bakıyor. “Yalnızca götür, buradan, bu iğrenç yerden çıkar beni! Ve bir daha asla... asla... böyle... bir yere!..”</p>
		<p>Ferdinand onun isteğine uyuyor. Aşağıda, kapıcı odasının önünde hâlâ bir polis duruyor, önündeki kayıtlardan bazı notlar almaktadır. Kısa ve keskin bakışı, yüreklerine bir ok gibi saplanıyor. Christine’nin bacakları titriyor ve sendeliyor ve Ferdinand onu tutmak zorunda kalıyor. Fakat komiser yeniden önündeki kâğıtların üzerine eğiliyor ve Christine kapıdan dışarı çıkıp da sokağı, temiz havayı ve özgürlüğü hisseder hissetmez derin bir soluk alıyor ve yaşama yeniden dönmüş gibi oluyor.</p>
		<p class="gap-twice">Daha sabah olmamıştı, fakat sokak lambaları yanmaktan yorulmuş gibiydi. Her şey yorgun görünüyor, caddeler boş olmaktan, evler boğucu atmosferinden, dükkânlar kapalı kalmaktan yorulmuş, çevrede sersem sersem dolaşan insanlar kendi bedenlerini güçlükle taşıyabiliyor, atlar başlarını önlerine eğmiş, ağır ağır yürüyerek sebze yüklü arabaları pazara taşıyor, yanlarından geçerken insanın burnuna nemli ve ekşimsi bir koku geliyor, arkasından sütçü arabaları geçiyor parke taşları üzerinden, birbirlerine çarpan süt tenekeleri tangur tungur sesler çıkarıyor, daha sonra her şey yeniden derin bir sessizliğe gömülüyor, insanı dehşete düşüren bir sessizliğe. Gelip geçen bir avuç dolusu insan, fırıncı çırakları, kanalizasyon temizleyicileri ve ne yaptıkları belli olmayan işçiler yorgun, uykusuz ve isteksiz; Christine ve Ferdinand bu yorgunluk ve isteksizlik karışımının yanından geçerken, uyuyan kentin uyumayanlara karşı ve uyumayanların da uyuyan kente karşı duyduğu tepkiyi ister istemez hissediyor. Hiç konuşmadan karanlık sokaklardan geçerek tren istasyonuna doğru yürüyorlar. İstasyonda oturup dinlenebileceklerdir, dört duvar arası da olsa yurtsuzlar için yine de yurt sayılırdı orası.</p>
		<p>Bekleme salonunun bir köşesine oturuyorlar, bankların üstünde kadınlar ve erkekler sere serpe uzanmış ve yanlarında paketleri, ağızlarını açmış öylece uyuyor, aynı yazgıyı paylaşan bu insanların hepsinin de buruşmuş ve boşluğa bırakılmış paketlerden farkı yok. Dışarıdan ara sıra öksürük, aksırık ve inleme sesleri geliyor: Lokomotifler manevra yapıyor, kazanlarındaki suyun sıcaklığı kontrol ediliyor. Bunun dışında her şey sessiz.</p>
		<p>Ferdinand, Christine’ye, “Artık bunu düşünme, fazla bir şey olmadı, bir sonraki sefere böyle bir olayla karşılaşmamak için gerekli önlemleri alacağım,” diyor. “Farkındayım, istemeyerek de olsa bana kızıyorsun, fakat bu benim suçum değil.”</p>
		<p>“Evet,” diyor Christine başını önüne eğerek, “evet, biliyorum, biliyorum... Senin suçun yok. Fakat suç kimde? Böyle şeyler neden hep bizim gibileri buluyor? Biz kimseye bir şey yapmadık, kimsenin kılına dokunmadık, fakat bir adım atıyorsun ve hemen üstüne sıçrıyorlar. Yaşamım boyunca hiçbir zaman fazla bir şey istemedim, bir kez tatile gittim, bir kez öteki insanlar gibi olmak, sekiz gün, on dört gün neşeli ve kaygısız yaşamak istedim ve o zaman da annemin ölüm olayı çıktı karşıma... Ve bir defacık....” Konuşmayı sürdüremiyor.</p>
		<p>Ferdinand onu sakinleştirmeye çalışıyor. “Ama sevgilim, ne oldu ki sanki, bir düşünsene... Birini aradılar ve bu sırada otelde kalan herkes hakkında bilgi edindiler, bu yalnızca bir rastlantıydı.”</p>
		<p>“Biliyorum, biliyorum. Yalnızca bir rastlantıydı. Fakat orada olanlar... Sen bunu anlayamazsın... Hayır, Ferdinand sen bunu asla anlayamazsın, bunu anlaman için kadın olman gerekir. Genç bir kız olarak düşlerini süsleyen bir erkekle birlikte olmanın ne demek olduğunu bilemezsin sen. Bütün kızlar bu düşle yaşar... Ve o ânın nasıl olduğunu, o anda neler yaşayacaklarını önceden bilemezler; kız arkadaşlarından bu konuda pek çok şey duymuş olsalar da yine de o ânı anlayamazlar, o ânı kafalarında canlandıramazlar. Fakat her kız, her kadın bu ânın çok güzel geçmesini... yaşamının en güzel gecesi olmasını düşler... Belki sana tam olarak ifade edemiyorum, biz kadınlar için bu an her şeyin üzerindedir ve biz bu an için yaşarız... Yıllar boyu hep bu ânı düşler ve gözlerimizin önünde canlandırmaya çalışırız... Hayır, gözlerimizin önünde canlandırmayız, bunu düşünmek istemeyiz, zaten istesek de yapamayız, yalnızca düşlerimizde görürüz; bu, insanın çok güzel bir şeyi rüyasında belli belirsiz görmesi gibi bir şey; hayır, insan bu güzel ânın böylesine berbat edilmesini anlayamıyor, bu öyle bir an ki bir kez bozulmaya görsün, onu telafi etmek asla mümkün değil...” Ferdinand onun elini okşuyor, fakat o, Ferdinand’ın varlığından habersiz, gözlerini istasyonun kirli koridoruna dikmiş, bakıyor.</p>
		<p>“Bunun yalnızca paradan kaynaklandığını, bu pis, bu adi, bu alçak paradan ileri geldiğini düşünmeden edemiyorum. Birazcık parayla, çok değil, iki ya da üç banknotla mutlu olabilirdik, arabayla kentin dışına çıkabilirdik... Kimselerin izleyemeyeceği, yalnız ve özgür olabileceğimiz herhangi bir yere gidebilirdik... Ah, ne güzel olurdu, gerginliğimizi üstümüzden atar, nasıl da rahatlardık, o zaman sen de başka türlü davranırdın, öyle şaşkın ve sıkıntılı bir ruh hali içinde olmazdın... Fakat bizim gibiler bir köpek gibi yabancı bir ahıra girmek ve kırbaçlanmak zorunda kalır... Ah, ben her şeyin böyle kötü olacağını aklıma bile getirmemiştim.” Christine başını yukarıya kaldırıp Ferdinand’ın yüzünü görür görmez hemen şunları ekliyor: “Biliyorum, biliyorum bu senin suçun değil, ben o dehşet ânını belki de hâlâ yenemedim... Beni anlamak zorundasın. Bana biraz zaman tanı, geçecek, yeneceğim o korkuyu...”</p>
		<p>“Fakat geleceksin... yeniden geleceksin, değil mi?”</p>
		<p>Ferdinand’ın korkarak yönelttiği soru, Christine’ye iyi geliyor. Bu onun duyduğu ilk sıcak sözcüktü.</p>
		<p>“Evet,” diyor Christine. “Yeniden geleceğim, sana söz veriyorum. Gelecek pazar, yalnız... biliyorsun... senden çok rica ediyorum...”</p>
		<p>“Evet,” diye yanıt veriyor Ferdinand rahat bir soluk alarak, “seni anlıyorum, çok iyi anlıyorum seni.”</p>
		<p>Christine’nin treni hareket ediyor. Ferdinand büfeye gidiyor ve peş peşe birkaç bardak konyak içiyor; boğazı kurumuştu, konyak bir alev dalgası gibi boğazından aşağıya doğru yakarak iniyor. Birdenbire eklemleri hareket etmeye başlıyor, görünmeyen bir düşmanı yakalamak istiyormuş gibi kollarını sallayarak cadde boyunca hızlı adımlarla yürüyor. Gelip geçenler ona şaşkın şaşkın bakıyor; inşaat işindeki davranışları da dikkat çekiyor, genelde alçakgönüllü biri olan Ferdinand şimdi herkese kızıyor, herkese kaba davranıyor ve kendisine yöneltilen her soruya öfkeleniyor. Christine postanedeki işinin başında oturuyor, her zaman olduğu gibi sessiz ve sıkıntılı, ama belli ki bir beklentisi var. İkisi de birbirini düşünüyor, ancak bunu bir aşk tutkusuyla ya da sevgiyle değil de bir tür duygusallıkla yapıyor. Bir sevgiliyi düşünür gibi değil, felakete uğramış bir arkadaşı düşünür gibi düşünüyorlar birbirlerini.</p>
		<p class="gap-twice">Bu ilk karşılaşmadan sonra Christine her pazar Viyana’ya gidiyor. Yıllık iznini kullanmış olduğu için bu onun tek tatil günü. Birbirleriyle iyi anlaşıyorlardı. Ancak umut vaat eden bir aşk için ikisi de çok yorgundu, çok fazla düş kırıklığı yaşamışlardı, açılabilecekleri birini buldukları için mutluydular. Pazar gününü birlikte geçirmek için bütün hafta boyunca para biriktiriyorlar, çünkü haftanın bu tek günü birlikte olmak, sürekli tasarruf yapma illetinden uzaklaşıp hesap yapmadan, para saymadan birlikte bir restorana, kafeye ya da sinemaya gidip birkaç şilin harcamak istiyorlar. Bütün hafta boyunca sözcüklerini ve duygularını kendilerine saklıyorlar ve pazar günü bir araya geldiklerinde birbirlerine ne anlatacaklarını düşünüyorlar ve başlarından geçen her şeyi içtenlikle dinleyen, sorunlarını paylaşan ve kendilerini anlayan birine aktarabilmenin sevincini yaşıyorlar. Aylarca yokluğunu çektikten sonra bu kadarı bile yeterli oluyor ve bu küçücük mutluluğu paylaşmak için pazartesi, salı, çarşamba günlerini ve giderek daha da sabırsızlanarak perşembe, cuma ve cumartesi günlerini bekliyorlar. Aralarında belli bir resmiyet var hâlâ. Sevgililerin ağzından kolaylıkla çıkan sözcükleri kullanamıyorlar; her şey gerçekdışı, birbirlerine karşı doğallıktan uzaklar, gerçek bir ilişki için henüz çok erken. Christine saat dokuza doğru Viyana’ya geliyor (cumartesi akşamını burada geçirmek istemiyor, tek başına otelde kalmak pahalıya gelir, Ferdinand’la birlikte olmaktan da korkuyor, daha önce yaşadığı o dehşet ânını yenebilmiş değil henüz). Ferdinand, Christine’yi istasyonda karşılıyor, birlikte caddelerde dolaşıyorlar, şehir parkında banklarda oturuyorlar, tramvaya binip kent dışına bir yerlere gidiyorlar, öğle yemeği yiyorlar ve ormanda dolaşıyorlar. Bu ikisinin de çok hoşuna gidiyor ve karşı karşıya oturduklarında, şükran duygusuyla birbirlerinin yüzüne bakmaktan yorulmuyorlar. Parklarda ve çayırlıklarda geziyorlar ve yaşamın herkese, hatta en yoksullara bile sunduğu güzellikleri tadabildikleri için mutlular: Altın gibi parlayan eylül güneşinin altında sonbaharın masmavi gökyüzünü ve rengârenk çiçekleri seyretmek ve dolu dolu bir günü yaşayarak özgürlüğün tadını çıkarmak çok güzel. Bu bile onlar için çok şey ifade ediyor ve pazar günlerinin gelmesini sevinçle bekliyorlar. Ekim ayının bu son pazar gününde, sonbahar insanlara hoş görünmekten yorgun düşüyor; esmeye başlayan şiddetli bir rüzgâr caddeleri süpürüyor ve sabahtan akşama kadar yağmur yağıyor, gökyüzünü kara bulutlar kaplıyor. Ferdinand ve Christine birdenbire kendilerini bu dünyada yabancı ve hiçbir işe yaramayan kişiler olarak hissediyor. Bütün gün üstlerinde paltoları, şemsiyesiz, caddelerde dolaşmaları mümkün değil. Kafelere girip tıklım tıklım dolu masalarda oturmak, dostluk ve yakınlaşmanın göstergesi olarak ara sıra masanın altında birbirlerinin dizini hissetmek, yabancı insanların önünde ne yapacaklarını, nereye gideceklerini bilmemek ve zamanı, o çok kıymetli zamanı üstlerine çöken bir kâbus gibi hissetmek onlara çok anlamsız geliyor ve acı veriyor. Neye gereksinim duyduklarını ikisi de bilmiyor. Çok gülünç, çok az şeye gereksinimleri var; küçük bir oda, kalabilecekleri küçük bir mekân, üç ya da dört metre genişliğinde, dört duvar arası bir yer. Birbirini isteyen, birbirini arzulayan iki genç insanın bütün gün boyunca ıslak elbiselerle boşu boşuna dolaşmasının ya da tıklım tıklım dolu mekânlarda sandalyeler üzerinde oturmak zorunda kalmasının anlamsız ve saçma olduğunu düşünüyorlar. Öyle bir oda kiralamayı, öyle bir gece geçirmeyi göze alamıyorlar. En iyi çözüm, Ferdinand’ın Christine’nin kendisini rahatlıkla ziyaret edebileceği bir oda bulmasıydı. Fakat o ancak 170 şilin kazanıyor ve yaşlı bir kadının yanında, küçük bir odada kalıyor, üstelik kendi odasına geçmek için de yaşlı kadının odasından geçmek gerekiyor, ancak yine de bu odayı bırakamazdı. İşsiz kaldığı aylarda yaşlı kadın kendisine çok iyi davranmış ve güvenerek borç para vermişti; her ay taksitler halinde ödeme yapıyordu, fakat hâlâ 200 şilin borcu vardı ve bunu da üç aydan önce ödeyebileceğini düşünemiyor. Bütün bunları Christine’ye söylemiyor ve herhangi bir açıklamada bulunmuyor; aralarında oluşan dostluk ve güvene rağmen duyduğu büyük utanç, son sefaletini göstermesine ve borçlu olduğunu itiraf etmesine engel oluyor. Ancak Christine, parasal sorunu nedeniyle Ferdinand’ın o odayı boşaltıp başka bir oda kiralamasının olanaksız olduğunu seziyor. Aslında ona para teklif edebilirdi, fakat içindeki kadınsal sezgi, bunu yaparsa onu yaralayacağını söylüyor. Özgürce ve diledikleri gibi birlikte olabilme olanağını satın alması Ferdinand’ın gururunu kırabilirdi. Böylece ona bundan hiç söz etmiyor, birlikte içi duman dolu pis lokallerde perişan perişan oturuyor ve pencereden sürekli dışarı bakarak yağmurun dinmesini bekliyorlar. Paranın o korkunç gücünü hiçbir zaman böylesine hissetmemişlerdi, bu öyle bir güçtü ki yokluğunu varlığından daha çok hissettiriyordu insana; para demek tanrısal özgürlük demekti ve aynı zamanda insanı yazgısına boyun eğmeye zorlayan ve onunla alay eden şeytanca bir şeydi. Sabahın erken saatinde, karanlıkta, ışıkları yanan pencereleri görüp altın gibi parlayan perdelerin arkasında yüzlerce insanın, sevdikleri ve arzuladıkları eşleriyle sıcacık yuvalarında birlikte olduğunu ve kendilerinin yağmur altında anlamsızca dolaştığını düşününce büyük bir öfkeye kapılıyorlar; bu, insanın suyun içinde susuzluktan ölmesi gibi bir şey. Çevrede hiç kimsenin kullanmadığı, hiç kimsenin oturmadığı, ışıkları yanan, sıcacık ve yumuşak yatakları olan on binlerce, yüz binlerce ve belki de sayısız oda var, ama onların odası yok, kısa bir an birlikte olacakları, birbirlerinin göğüslerine yaslanıp dudaklarını birleştirecekleri bir yeri olmayan yalnızca onlar. Kendilerini çılgına çeviren susuzluğu yenmek ve bu kahrolası yazgıya karşı duydukları öfkeyi bastırabilmek için bunun böyle devam etmeyeceğini, bir gün durumlarının mutlaka düzeleceğini söyleyerek kendi kendilerini kandırmaya başlıyorlar. Ferdinand, Christine ile birlikte bir kafede ilanları okuyor, notlar alıyor ve pek yakında iyi bir iş bulmak için şansının çok yüksek olduğunu söylüyor. Bir arkadaşı, savaşta birlikte olduğu bir arkadaşı onu büyük bir inşaat şirketinin sekreterliğine yerleştirmek istiyormuş, orada teknik üniversitedeki öğrenimini tamamlamasını ve mimar olmasını sağlamaya yetecek kadar çok para kazanabilirmiş; Christine de ona –ve bu yalan değil– Posta Müdürlüğü’ne bir dilekçeyle başvurarak tayinini Viyana’ya istediğini ve bunu orada önemli bir görevde bulunan amcasına anlattığını, sekiz ya da on dört gün sonra iyi bir haber almayı umduğunu söylüyor. Fakat anlatmadığı şey, gerçekten de bir akşamüstü, önceden haber vermeden amcasını ziyarete gitmiş olması. Saat sekiz buçukta amcasının evinin önüne geliyor ve pencerelerden duyulan tabak çanak seslerinden evde olduklarını anladıktan sonra zili çalıyor ve amcası kapıyı açıyor; amcası ona tedirgin bir yüz ifadesiyle, “Bugün gelmen büyük bir talihsizlik, teyzen ve kuzenlerin tatile gitti,” (Christine, koridorda asılı duran mantolardan bunun doğru olmadığını anlamıştı) diyor, “ben de akşam yemeğine iki arkadaşımı davet ettim, böyle bir günde ziyaretime gelmene çok üzüldüm, eğer başka bir zaman gelebilseydin, içeri buyur ederdim,” diye ekliyor ve başka bir isteği olup olmadığını soruyor. İkisi de karşılıklı olarak birbirlerini dinliyor ve başlarını sallayarak, “Evet, evet, evet tabii,” diyor. Christine, amcasının kendisinden para istemek için geldiğini düşünüp korktuğunu ve hemen başından savmak istediğini çok iyi anlamıştı. Fakat bunu Ferdinand’a anlatmıyor, anlatıp da ne diye onu tedirgin etsin ki, zaten bütün cesareti kırılmış biri. Bütün yoksulların mucize beklediği bir piyango bileti de aldığını söylemiyor. Teyzesine mektup yazarak yardım etmesini ya da kendisini Amerika’ya götürmesini istediğini, daha sonra onu da oraya aldırtacağını, ona orada bir iş bulacağını, orada çalışkan insanlara çok ihtiyaç olduğunu duyduğunu, bile bile uyduruyor. Ferdinand onun anlattıklarını dinliyor, fakat hiçbirine inanmıyor, tıpkı Christine’nin de onun anlattıklarına inanması gibi. Böylece boş boş oturuyorlar, yağan yağmur bütün neşelerini yıkayıp götürmüştü sanki. Gözleri karanlıkta kör olmuştu, ikisi de durumlarının tamamen umutsuz olduğunu biliyor. Sonra yeniden konuşmaya başlıyorlar, Noel’den ve ulusal bayramlardan söz ediyorlar; Noel’de Christine’nin iki gün tatili var, birlikte bir yerlere gidebilirlerdi, ancak buna daha çok vardı, kasım ayına, aralık ayına daha çok vardı, uzunca bir süre daha umutsuzca beklemek zorundaydılar.</p>
		<p>Sözcüklerle kendi kendilerini kandırıyorlar, ama gerçek, yüreklerinin derinliklerinde gizli; baş başa kalmak isterlerken, gürültülü bir mekânda ve yabancı insanların arasında oturmanın, bedenin ve ruhun, gerçeği ve yakınlaşmayı arzuladığı bir sırada gerçekdışı şeylerden söz etmenin ve birbirlerinin yüzüne baka baka yalan söylemenin ne kadar zor olduğunu ikisi de biliyor.</p>
		<p>“Gelecek pazar hava çok güzel olacak,” diyor Christine, “sürekli yağmur yağacak değil ya.”</p>
		<p>“Evet,” diye yanıt veriyor Ferdinand, “kuşkusuz güzel olacak.” Fakat ikisinin de sevinecek cesareti yok, ikisi de biliyor ki evsiz barksızların düşmanı olan kış kapıda ve ikisi de biliyor ki yaklaşan kışla birlikte durumları daha da kötü olacak. Pazardan pazara bir mucize bekliyorlar, ancak hiçbir mucize olmuyor; yine caddede yan yana yürüyorlar, birlikte yemek yiyorlar, sohbet ediyorlar ve bu birliktelik onlara keyif vermekten çok, giderek işkence gibi gelmeye başlıyor. Arada bir kavga ettikleri de oluyor, ancak ikisi de bunun birbirlerine kızmalarından değil, tersine, düştükleri bu anlamsız duruma duydukları öfkeden kaynaklandığını biliyor ve bu yüzden birbirlerinden utanıyorlar; bütün bir hafta boyunca birlikte geçirecekleri günü iple çekiyorlar ve pazar akşamları yaşamlarında hep ters giden bir şeylerin olacağını seziyorlar. Yoksulluk, duygularının kabarmasını engelliyor, arzuları neredeyse körelmişti sanki. Birlikteliklerine hem katlanıyorlar, hem de katlanamıyorlar.</p>
		<p class="gap-twice">Kasım ayının iç karartıcı bir günü ve Christine, yorgun öğle sonu güneşinin üstüne düştüğü kirli camlı bölmenin arkasında oturmuş, hesap yapıyor. Pazar günleri Viyana’ya gittiğinden beri parası yetmez olmuştu; bilet parası, kafeler, tramvaylar, öğle yemeği ve öteki ufak tefek şeyler bir araya gelince epeyce tutuyordu. Trene binerken şemsiyesi yırtılmış, eldiveninin bir tekini kaybetmişti; erkek arkadaşıyla birlikte olacağı için (ne de olsa kadındı) birkaç parça bir şeyler almıştı, yeni bir bluz, bir çift şık ayakkabı ve bunun gibi şeyler. Hesabında açık çıkıyor, gerçi fazla bir şey değil, 12 şilin kadar topu topu ve bu açığı İsviçre’den getirdiği franklardan geri kalanla kapatıyor, ancak yine de avans almadan ya da borçlanmadan kente gitme işini sürdürüp sürdüremeyeceğini bilemiyor ve çok kaygılanıyor. Üç kuşaktan miras olarak devraldığı içgüdüsel bir duyguyla hem avans almaktan hem de borçlanmaktan korkuyor. Masanın başına oturmuş kara kara düşünüyor: Nasıl olacak? Bunun üstesinden nasıl gelecek? İki gün önceki buluşmalarında yine çok yağmur yağmıştı, bütün günlerini kafe köşelerinde oturarak ya da saçak altlarında dikilerek geçirmişlerdi, hatta bir kiliseye sığınmak zorunda kalmışlardı ve Christine ıslak elbiselerle, çok yorgun ve bitkin olarak dönmüştü eve. Aynı şekilde Ferdinand’ın da yorgun ve gergin bir hali vardı; ya işyerinde bir şeye kızmıştı ya da başka bir nedeni vardı, Christine’ye karşı tuhaf bir biçimde haşin ve soğuk davranmıştı. Ağzından bir sözcük çıkması için bazen yarım saat geçmesi gerekmişti, sanki birbirlerine düşmanmış gibi hiç konuşmadan yan yana yürümüşlerdi. Christine onun canını sıkan şeyin ne olduğunu düşünmeye başlıyor. Acaba Ferdinand, yaşadıkları o dehşet ânını unutup, o korkunç otele gitmek istemediği için mi kızıyordu kendisine, yoksa sorun yalnızca kötü hava koşulları mıydı ya da o kafe senin bu kafe benim amaçsız bir biçimde dolaşmanın verdiği çaresizlik ve birlikteliklerinin anlamını yok eden ve keyiflerini kaçıran bu kahrolası mekânsızlık mıydı? Christine, aralarında bir şeylerin yok olmaya başladığını seziyor: Bu, dostlukları, arkadaşlıkları değil, fakat herhangi bir güç ikisini de terk etmektedir: İkisinin de birbirlerine umut dolu yalanlar söylemeye cesareti kalmıyor. Başlangıçta ikisi de birbirlerine yardım edebilecekleri çılgınlığına kapılmıştı, yoksulluğun dar geçidinden bir çıkış yolu bulabilecekleri konusunda kendi kendilerini inandırmışlardı, şimdi ise ikisi de buna inanamıyordu ve kış da ıslak bir paltoya sarılmış hain bir düşman gibi yaklaşıyordu.</p>
		<p>Christine artık hiçbir umut ışığı göremiyor. Masasının sol çekmecesinde daktiloyla yazılmış bir kâğıt duruyor, bu kâğıt dün Viyana Posta Müdürlüğü’nden gelmişti: “17 Eylül 1926 tarihli başvurunuzla Viyana Müdürlüğümüzün şubelerinden birine yapılmasını istediğiniz tayininizin şimdilik mümkün olmadığını bildirmek zorundayız, çünkü B.D.Z. 1794 tarihli bakanlık genelgesine göre Viyana postanelerinde kadro artışı düşünülmemekte ve şu anda boş bir kadro da bulunmamaktadır.”</p>
		<p>Christine de zaten aksini beklemiyordu, belki müşavir amcası araya girmişti, belki de unutup gitmişti: Her ne ise, yardım edebilecek tek kişi oydu. Ondan başka bir yakını da yok ve bu durumda burada kalmak zorunda, bir yıl, beş yıl, belki de bütün yaşamı boyunca burada yaşayacak; dünya ne kadar sıkıcı, bütün bunlar ne kadar anlamsız.</p>
		<p>Kalem hâlâ elinde, öylece oturuyor ve bunu Ferdinand’a söyleyeyim mi söylemeyeyim mi, diye düşünüyor. Tuhaf, Ferdinand başvurusunun nasıl sonuçlandığı hakkında kendisine hiç sormadı, o buna inanmamıştı zaten. Hayır, ona bundan söz etmemek daha iyi olur, bu konudan hiç söz etmezse, kendiliğinden anlar. Bu onu yalnızca üzer. Söylemesinin hiçbir anlamı yok. Zaten hiçbir şeyin anlamı kalmadı, hiçbir şeyin.</p>
		<p>Kapı açılıyor. Christine içgüdüsel olarak yerinden doğruluyor ve önündeki eşyaları düzeltmeye başlıyor; biri içeri girdiğinde, düşler âleminden çıkıp iş âlemine geri dönmeyi sağlayan mekanik bir dürtü bu. Fakat hemen dikkatini çekiyor: Kapı bu kez her zamankinden farklı açılıyor; köylüler hep ahıra girer gibi kapıyı arkalarından çarparak paldır küldür içeriye girerken, kapı bu sefer tuhaf bir biçimde dikkatlice ve yavaşca açılıyor, sanki aniden oluşan rüzgârın etkisiyle kendiliğinden açılıyor, yalnızca menteşelerin gıcırtısı geliyor kulaklarına Christine’nin: Farkında olmadan bakışlarını, merakla camlı bölmenin arkasındaki kapıya yöneltiyor ve birden irkiliyor. Burada görmeyi hiç ummadığı bir insan, tam önünde, camlı bölmenin arkasında duruyor: O, Ferdinand.</p>
		<p>Christine çok korkuyor ve çene kemiklerine varıncaya kadar bütün bedeni tir tir titremeye başlıyor. Bu, gerçek anlamda bir korku değil. Ferdinand, Christine’ye, sen Viyana’ya gelme zahmetine katlanma, ben senin yanına geleyim ve orada birlikte olalım, diye zaman zaman öneride bulunmuştu. Fakat Christine onun bu önerisini hep geri çevirmişti, belki bu sefil postanede, kendi eliyle diktiği iş önlüğü içinde, onun kendisini görmesinden utanıyordu. Belki içindeki kadın buna izin vermiyordu, belki de komşuların, hakkında çıkaracakları söylentiden çekiniyordu. Hiç tanımadıkları Viyanalı bir erkekle birlikte onu ormanın herhangi bir yerinde görseler, yan tarafta oturan birahaneci kadın ve kapı komşusu kim bilir neler söylerdi. Ya Fuchsthaler, o herhalde çok kırılırdı. Ama çıkıp gelmişti işte, iyi bir şey olmayacağı belli.</p>
		<p>“Bak, gördün mü? Nasıl da şaşırdın! Böyle bir şey yapacağım hiç aklıma gelmezdi!” Bunları neşeli bir tonla söylemeye çalışıyor, ancak sözcükler boğazında düğümlenip kalıyor.</p>
		<p>“Ne oldu?.. Ne var?..” diye soruyor Christine tedirgin bir yüz ifadesiyle.</p>
		<p>“Yok bir şey. Ne olsun ki. Bugün boştum ve buraya geleyim dedim. Sevinmedin mi?”</p>
		<p>“Evet evet, tabii, elbette,” diye yanıt veriyor Christine kekeleyerek.</p>
		<p>Ferdinand çevresine bakınıyor. “Demek senin krallığın burası? Schönbrunn Sarayı’nın kabul salonu daha güzel ve daha zarif, gerçi ama sen burada hiç olmazsa yalnızsın ve sana emir veren bir paşa da yok. Bu da çok şey demektir!”</p>
		<p>Christine yanıt vermiyor ve yalnızca düşünüyor: Acaba Ferdinand ne istiyor?</p>
		<p>“Şimdi öğle tatilinde olman gerekmiyor mu? Birlikte belki biraz dolaşır ve laflarız, diye düşünmüştüm.”</p>
		<p>Christine duvardaki saate bakıyor. Saat 11:45’i geçmişti. “Henüz değil, fakat biraz sonra. Yalnızca... Sanıyorum... Daha iyi olur... Buradan birlikte çıkmazsak, daha iyi olur; burada bu işlerin nasıl olduğunu bilmezsin sen; biriyle birlikte olduğunu bir görsünler, bakkalı, çakkalı herkes, şimdi bu ne anlama geliyor, beraber olduğun bu adam kim, diye hemen sorgular insanı; ben de yalan söylemekten hiç hoşlanmam. Bunun için sen önden gitsen daha iyi olur; sağ koldan Pfarrweg Sokağı boyunca yürü, şaşırman mümkün değil, tepenin eteğine kadar gideceksin. Orada, yukarıya doğru giden bir yol var, Passionsweg, kaçırman mümkün değil, bu yol dağın tepesindeki Michael Kilisesi’ne çıkar. Orada, tam ormanın başladığı yerde, büyük bir haç var, köyden çıkar çıkmaz göreceksin onu. Haçın önünde ziyaretçiler için banklar var, işte bu banklardan birine otur ve beni bekle. Öğle üzeri kimsecikler olmaz orada, herkes yemekte olur ve yabancı biri göze batmaz; beni orada bekliyorsun, tamam mı, ben beş dakika sonra gelirim ve saat ikiye kadar birlikte oluruz.”</p>
		<p>“Peki,” diyor Ferdinand. “Orada olacağım, hoşça kal.”</p>
		<p>Arkasından kapıyı yarı kapatıyor, verdiği kısa ve keskin yanıt Christine’yi ürkütüyor. Herhalde başına bir şey geldi. Yoksa sebepsiz gelmezdi buraya, şu anda işinin başında olması gerekirdi. Ve ayrıca yol parası da epeyce tutuyor... Altı şilin ve tabii bir de bunun geri dönüşü var. Bir nedeni olması lazım.</p>
		<p>Christine camlı bölmeyi indiriyor, elleri titrediği için kapıyı kilitlerken anahtarı çevirmekte zorlanıyor. Dizleri kurşun gibi ağırlaşıyor.</p>
		<p>Tam o sırada tarlasından dönen çiftçi Huber’in karısı, posta memuresini öğle vakti, alışılmışın dışında olarak ormana doğru giderken görünce, “Hey, nereye böyle?” diye soruyor.</p>
		<p>“Gezintiye,” diye yanıt veriyor Christine bu meraklı kadına. Burada insan her saniye gözaltında tutuluyor, attığı her adımın hesabını vermesi gerekiyor. Christine’nin korkusu gittikçe artıyor; Passionsweg yokuşunu koşar adımlarla çıkıyor. Ferdinand haçın önündeki taş bir bankın üzerine oturmuş, onu bekliyor. Acıların adamı yüksekte, havada duruyor; kolları, çakılan çivilerle kıvrılmış ve dikenli taçla süslenmiş başı da yazgıya boyun eğer bir ifadeyle yana sarkmış. Bu devasa haçın altındaki taş bankta oturan Ferdinand’ın silueti, bu trajik sanat eseriyle aynı yazgıyı paylaşır gibi. Hüzünle başını yere eğmiş ve derin düşüncelere dalmış, kaskatı kesilmiş bedeniyle taş bankın üstünde öylece oturuyor. Elinde tuttuğu sopayı toprağa iyice bastırmış. Christine’nin geldiğini hemen fark etmiyor, sonra birden irkiliyor, sopayı kendine doğru çekerek geriye dönüyor ve Christine’ye bakıyor, ancak meraklı, sevgi dolu ve arzulu bir bakış değil bu.</p>
		<p>“Geldin demek,” diyor yalnızca. “Otur buraya, çevrede kimsecikler yok.”</p>
		<p>Korkudan Christine’nin dudakları titriyor ve sakinleşmesi epeyce zaman alıyor.</p>
		<p>“Söyle bakalım, ne var, ne oldu?”</p>
		<p>“Hiçbir şey,” diye yanıtlıyor Ferdinand ve önüne bakıyor. “Ne olmuş olabilir ki?”</p>
		<p>“Ne olur, bana daha fazla işkence etme. Yüzünden okunuyor. Bugün işe gitmediğine göre belli ki bir şeyler olmuş.”</p>
		<p>“Doğru, bugün işe gitmedim, evet doğru, aslında haklısın. Bugün boşum.”</p>
		<p>“Peki ama neden... Bana işten çıkardıklarını söyleme sakın, yoksa öyle mi?”</p>
		<p>Kötü kötü gülüyor Ferdinand. “İşten çıkarılma mı, hayır aslında buna işten çıkarılma denmez, yalnızca inşaattaki iş bitti.”</p>
		<p>“Neden bitti, nasıl oldu, söylesene, bu ne demek oluyor, neden bitti?..”</p>
		<p>“Bitti diyorsam, bitti demektir. Kısacası şirket iflas etti ve bizim çok saygıdeğer müteahhit ortadan kayboldu. Şimdi herkes onun bir dolandırıcı, bir sahtekâr olduğunu söylüyor, oysa daha önceki gün herkesin gözünde saygın bir beyefendiydi. Zaten cumartesi günü bazı davranışları dikkatimi çekmişti, işçilerin ücretlerini temin etmek amacıyla sağa sola telefonlar açarak uzun uzun konuştu ve bize hakkımızın ancak yarısını ödedi; söylendiğine göre hesaplarda bir yanlışlık olmuş, sorumlu kişi öyle dedi, eksik para çekmişler, geri kalanını pazartesi günü alacakmışız. Ama boşuna, pazartesi bir şey gelmedi, salı ve çarşamba günleri de gelmedi, bugün ise firma kapatıldı; beyefendi seyahate çıkmış, inşaat geçici olarak durduruldu ve böylece bizim gibiler de bir kerecik olsun gezme lüksüne kavuştu.”</p>
		<p>Christine onun yüzüne kaygıyla bakıyor. Onu en çok korkutan şey, Ferdinand’ın bu olayı çok sakin ve alaycı bir ifadeyle anlatması olmuştu.</p>
		<p>“Evet, ama sana yasa uyarınca tazminat ödemeleri gerekmez mi?”</p>
		<p>Ferdinand gülüyor. “Evet, evet, sanırım kanunda böyle bir madde var, göreceğiz bakalım. Şimdilik bir mektup pulu bile yok, ipotek kredisi bitmiş ve hatta yazı makinelerine bile haciz gelmiş. Biz bekleyebiliriz, nasıl olsa vaktimiz var.”</p>
		<p>“Peki, ne... şimdi ne yapacaksın?..”</p>
		<p>Ferdinand önüne bakıyor ve yanıt vermiyor. Yalnızca elindeki sopayla toprağı eşeliyor. Son derece sanatsal bir biçimde topraktan küçük küçük taşlar çıkarıyor ve onları üst üste yığıyor. Christine için dehşet verici bir durum.</p>
		<p>“Söylesene... Ne... ne düşünüyorsun... Ne yapacaksın?”</p>
		<p>“Ne mi yapacağım?” Ferdinand yeniden gülüyor; gülüşü, önceki gibi bir tuhaf. “Eh, böyle durumlarda ne yapılırsa, ben de öyle yapacağım. Birikimlerimle geçinmeye çalışacağım. Gerçi nasıl olacağını bilmiyorum, ama altı hafta sonra devletimizin işsizlik yardımı diye adlandırdığı hayır kurumuna başvururum belki. Tuna Nehri’nin bereketli toprakları üzerinde kurulmuş olan devletimizde bu yardımla geçinen üç yüz bin insan gibi ben de geçinmeye çalışacağım. Eğer bu onurlu girişimim başarısız olursa, o zaman ben de geberir giderim.”</p>
		<p>“Saçmalama,” diyor Christine. Ferdinand’ın serinkanlılığı onu çıldırtıyor. “Böyle saçma sapan şeyler söyleme bana. Her şeyi neden bu kadar büyütüyorsun? Senin gibi bir insan... Bir iş bulacaksın kuşkusuz, hem de en iyisini.”</p>
		<p>Ferdinand birden ayağa kalkıyor ve elindeki sopayla toprağı dövmeye devam ediyor.</p>
		<p>“Fakat ben artık iş istemiyorum! Bıktım artık! Bu sözcük beni çıldırtıyor, on bir yıldır hep değişik işlerde çalıştım, ancak hiçbiri kalıcı olmadı. Dört yıl boyunca cinayet fabrikasında çalıştım ve daha sonraları da başka fabrikalarda ve başka işyerlerinde çalıştım. Hep başkalarının isteklerini yerine getirdim, başkalarına hizmet ettim, hiçbir zaman kendimin istediği bir şeyi yapamadım; sonuçta hep aynı ıslığı çaldılar: Dışarı! Yeter artık! Başka kapıya! Yeniden başlamak, hep sil baştan. Olmuyor. Artık direnecek gücüm kalmadı, yapamayacağım. Bıktım, usandım artık.”</p>
		<p>Christine araya girerek konuşmasını kesmeye çalışıyor, ancak Ferdinand buna izin vermiyor.</p>
		<p>“Artık dayanamıyorum, inan bana Christine, tükendim, gücüm kalmadı artık. Yemin ederim sana, dayanacak gücüm kalmadı gerçekten, bittim, tükendim ben. Artık başka iş aramayacağım. Yeniden İş ve İşçi Bulma Kurumu’na gidip memurların karşısında çift sıra halinde durup, eline bir kâğıt parçası verilene kadar bir dilenci gibi beklemektense geberip gitmeyi tercih ederim. İşin yoksa eline verilen bir kâğıt parçasıyla koştur dur, bir üst kata çık, bir alt kata in ve bir de sabahları, çöpçülerin pisliğin içinden bulup çıkardığı mektupları yaz ve boşu boşuna iş başvurularında bulun. Hayır, bu rezilliğe bir son vermeli, buna dayanamıyorum artık; dışarıda, girişte hayvanlar gibi saatlerce bekledikten sonra lütfedilip içeri alınmaya ve insanı binbir nazla dinleyen ve bu iş için en az yüz kişinin başvuruda bulunduğunu söyleyen o soğuk suratlı, ilgisiz ve kendini beğenmiş küçük memurların yüzünü görmeye dayanamıyorum artık. Bir daha onların karşısına çıkamam. O memurların her seferinde evrakları ve diplomaları karıştırmaları ve üstüne tükürür gibi göz gezdirip kaşlarını gözlerini oynatarak yanlarına çağırmaları yok mu, buna dayanamıyorum; onların, ‘Sizi listeye alıyorum, belki yarın yeniden uğrarsınız,’ demesini bir daha yaşamak istemiyorum. Ertesi gün boşuna yeniden git, olmadı, öbürsü gün yeniden, ta ki bir işe yerleştirilinceye kadar sürekli gidip geleceksin ve sonunda tekrar çıkarılacaksın. Hayır, artık buna dayanamam. Çok şeye katlandım, topukları parçalanmış yırtık ayakkabılarla yedi saat boyunca Rusya’nın taşlı yollarında hiç durmadan yürüdüm, çamurlu sular içtim ve sırtımda üç tane ağır makineli tüfek taşıdım, esirlik günlerimde bir lokma ekmek için dilencilik yaptım, insanları gömdüm ve sarhoş bir nöbetçinin beni dövmesine karşı koyamadım. Bütün bölüğün çizmelerini boyadım ve üç günlük yiyecek sağlamak için ahlaksız fotoğraflar sattım; bunların hepsini yaptım, her şeye katlandım, çünkü bir gün çektiklerimin sona ereceğini, bir işe girip basamak basamak yükseleceğime inanıyordum. Fakat karşıma hep engeller çıktı. Şimdi öyle bir duruma geldim ki, birisinin önünde dilenmektense onu öldürebilirim. Artık dayanacak gücüm kalmadı. Oradan oraya koşup bir daha kayıt bürolarının önünde boş yere bekleyemem. Otuz yaşına geldim, artık dayanamıyorum.”</p>
		<p>Christine ona dokunuyor. İçinde sonsuzca acıma duygusu var, ancak bunu Ferdinand’a hissettirmemeye çalışıyor, zaten o da bunu fark edecek durumda değil, tıpkı küçük bir çocuğun ağaca tutunup sallandığı gibi kaskatı kesilmiş bedeniyle cansız bir kütük gibi öylece duruyor.</p>
		<p>“İşte şimdi her şeyi öğrendin, ama korkma, seni üzmek için gelmedim buraya. Bana acımanı istemiyorum. Bu duyguyu başkalarına sakla, belki onlara bir yararı dokunur. Bana hiç yararı olmaz. Ben yalnızca sana veda etmek için geldim. Birlikteliğimizin bir anlamı kalmadı artık. Senin paranla geçinecek duruma düşmek istemem, gururumu kaybetmedim henüz. Açlıktan ölmeyi tercih ederim! En iyisi, dürüstçe ayrılmak, kimse kimsenin sırtına yük olmasın. Sana bunları söylemek ve her şey için teşekkür etmek istedim...”</p>
		<p>“Ama Ferdinand,” diyor Christine ve onu sıkıca kavrıyor. Bedeni taş kesilmiş, tir tir titriyor, “Ferdinand, Ferdinand, Ferdinand,” diyor ve bundan başka bir sözcük çıkmıyor ağzından. Çaresizliğin verdiği bu anlamsız korkuyla hep aynı sözcüğü tekrarlamaktan başka bir şey yapmıyor.</p>
		<p>“Söylesene, gerçekten bir anlamı var mı bunun? Kirli elbiselerimizle sokaklarda dolaşmamız, kafe köşelerinde oturup birbirimize yardım edemeyişimiz ve yalan söylememiz seni de üzmüyor mu? Bütün bunlar daha ne kadar devam edecek, daha neyi bekleyeceğiz? Artık otuz yaşına geldim ve yapmak istediğim şeylerden hiçbirini gerçekleştiremedim. Gün geliyor işe alınıyorum, bir de bakıyorsun işten çıkarılıyorum ve her ay bir yaş daha yaşlanıyorum. Bu dünyada hiçbir şey görmedim, hep şimdi başlayacak, sonunda gerçekleşecek inancıyla yaşadım. Ama hiçbir şey yapamadım ve artık hiçbir şey de yapamayacağım. Tükendim, bittim artık, bir daha toparlanamam. Böyle birinden uzak durmalısın... Biliyorum, benim gibileri kimse sevmez; zaten kız kardeşin de durumu hemen anladı ve Franz’a dokunmayayım, onu da birlikte sürüklememeyeyim diye onun önüne dikildi. Ben işe yaramaz biriyim, seni de perişan ederim. Anlamı yok. Hiç olmazsa dürüstçe ve iki dost gibi ayrılalım.”</p>
		<p>“Peki, ama... Sen ne yapmak istiyorsun?”</p>
		<p>Ferdinand yanıt vermiyor. Susuyor ve kaskatı kesilmiş bedeniyle öylece duruyor.</p>
		<p>Christine ona bakıyor ve ürküyor. Ferdinand sopayı  sıkıca kavramış, ucuyla önündeki toprağa küçük bir çukur açıyor. Sürekli bu çukura bakıyor, sanki onu bu çukurun içine çeken bir şey var ve bütün benliğiyle çukurun içine atlamak istiyor. Christine durumu hemen kavrıyor ve kafasındaki her şey birdenbire netleşiyor.</p>
		<p>“Sakın, sen...”</p>
		<p>“Evet,” diyor Ferdinand son derece sakin bir sesle. “Evet, tek mantıklı çözüm bu, bıktım bu yaşamdan. Yeniden başlayacak gücüm kalmadı, fakat her şeye bir son vermek için yeterince cesaretim var. Arkadaşlarımdan dördü bu işi daha önce yaptı ve ben onların yüzlerini gördüm, gözleri pırıl pırıl parıldıyordu, nasıl da mutluydular, iyimser bir yüz ifadeleri vardı. Zor bir şey değil. Böyle yaşamaktan çok daha kolay!”</p>
		<p>Christine, Ferdinand’a sıkı sıkı sarılmaya devam ediyor, fakat kollarının birdenbire uyuştuğunu hissediyor, hiçbir şey söylemeden kollarını hafifçe gevşetip aşağıya bırakıyor.</p>
		<p>“Bunu anlamıyor musun?” diye soruyor bakışlarını hafifçe yukarıya kaldırarak. “Sen bana karşı hep dürüst oldun, öyle değil mi?”</p>
		<p>Christine biraz düşünüyor ve sonra şöyle diyor: “Üç gün boyunca ben de hep aynı şeyi düşündüm. Fakat bu kadar açık düşünmeye cesaret edemedim doğrusu. Çok haklısın, böyle yaşamanın hiçbir anlamı yok.”</p>
		<p>Ferdinand onun yüzüne kuşkuyla bakıyor ve çaresizlik içinde kıvranan birinin sorduğu gibi soruyor ona: “Sen de benimle beraber?..”</p>
		<p>“Evet, ben de seninle...”</p>
		<p>Bu sözcükler Christine’nin ağzından öylesine rahat ve öylesine kararlı çıkıyor ki sanki ölmeye değil de bir yere gezmeye gidecek. “Yalnız başıma yapamam bunu, cesaretim yok, biliyorum... Bu işi nasıl yapabilirim, diye düşünmedim daha, yoksa belki de çoktan yapmış olurdum.”</p>
		<p>“Demek sen de...” Mutluluktan Ferdinand’ın gözleri parlıyor ve Christine’nin ellerini avuçlarının içine alarak ona bir şeyler söylemeye çalışıyor.</p>
		<p>“Evet,” diyor Christine sakin bir yüz ifadesiyle, “sen ne zaman istersen, ama birlikte yapalım. Sana daha fazla yalan söylememin anlamı yok. Viyana’ya tayinim gerçekleşmeyecek ve ben de bu sefil köyde tükenip gideceğim. Bu işi bir an önce yapmamız benim için de iyi. Amerika’ya da yazmadım. Biliyorum, teyzemler artık bana yardım etmez, olsa olsa on ya da yirmi dolar yollarlar, bu ne işe yarar ki? Haklısın, kendi kendimize işkence etmektense, bu işe bir an önce son vermek daha iyi!”</p>
		<p>Ferdinand uzun uzun Christine’nin yüzüne bakıyor. Onu hiç böylesine arzu dolu bakışlarla seyretmemişti. Yüzündeki o sert ifade yavaş yavaş kayboluyor ve tatlı bir gülümseyiş beliriyor. Christine’nin ellerini okşuyor. “Bunu hiç düşünmedim, senin de benimle... Bana eşlik etmek istediğini... Şimdi kendimi iki kez rahatlamış hissediyorum, çünkü hep seni düşünüyordum, senin için kaygılanıyordum.”</p>
		<p>Birbirlerinin ellerini tutmuş, öylece oturuyorlar. Tesadüfen yanlarından biri geçse, yeni nişanlanmış bu genç sevgililerin dev haçın önünde nişan akitlerini pekiştirmek için buraya geldiklerini düşünürdü. Hiç böyle kaygısız, kendilerinden böylesine emin, yan yana oturmamışlardı. İlk kez biri diğerine güveniyor ve geleceğe umutla bakıyorlar. Orada uzunca bir süre öylece oturuyor ve birbirlerini seyrediyorlar; birbirlerinin ellerini sıkı sıkı tutmuşlar, bakışları mutlu, iyimser ve güven dolu. Christine sonunda sakin bir sesle soruyor: “Nasıl... Bunu nasıl yapacaksın?”</p>
		<p>Ferdinand elini pantolonunun arka cebine atıyor ve bir ordu tabancası çıkarıyor. Kasım ayının güneşi namlunun üstüne düşüyor ve tabanca pırıl pırıl parlıyor. Silah Christine’ye hiç de korkunç görünmüyor.</p>
		<p>“Şakağına,” diyor Ferdinand. “Korkmana gerek yok, deneyimliyim, elim titremez... Ve daha sonra ben de kalbime sıkacağım kurşunu. En büyük kalibreli bir ordu tabancası, hedefini kesinlikle şaşırmaz ve üstelik çok da etkili bir silah. Köyde iki adet silah sesi duyulur duyulmaz her şey bitmiş olacak. Korkmana gerek yok.”</p>
		<p>Christine tabancaya sakin sakin bakıyor, yalnızca merak ettiği için, yoksa korktuğundan ve heyecan duyduğundan değil. Sonra başını yukarıya kaldırıyor, oturdukları taş bankın üç metre ilerisinde acıların çocuğunun gerildiği haç tüm heybetiyle yükseliyor.</p>
		<p>“Burada olmaz,” diyor Christine hemen, “burada olmaz, şimdi yapamayız. Çünkü...” Ferdinand’ın yüzüne bakıyor, elleri onunkinden daha sıcak, “bunu yapmadan önce bir kez daha birlikte olalım istiyorum... Gerçek anlamda birlikte olalım, korkmadan ve dehşete kapılmadan... Bütün bir gece... belki birbirimize söyleyecek şeylerimiz vardır... İnsanın hayattayken söyleyemeyeceği bu en son şey gibi... Ve sonra... Seninle birlikte olmak istiyorum, bütün bir gece boyunca ve yalnızca seninle... Ondan sonra sabahleyin, bizim ölümüzü bulsunlar.”</p>
		<p>“Peki,” diyor Ferdinand. “Haklısın, ölmeden önce yaşamın bize sunduğu o en güzel şeyi bir kez daha tadalım. Bunu düşünemediğim için beni bağışla.”</p>
		<p>Yeniden oturuyorlar yan yana ve sessizce. Hafif bir rüzgâr esmeye başlıyor. Güneş ışığının ılıklığını duyumsuyorlar içlerinde. Burada oturmak çok güzel. Birdenbire çok mutlu hissettiler kendilerini ve mucizevi bir biçimde kaygısız. Tam bu sırada kuleden çan sesi geliyor kulaklarına, bir kez, iki kez, üç kez vuruyor çan arka arkaya. Christine irkiliyor. “İkiye çeyrek var!”</p>
		<p>Ferdinand’ın yüzünde yeniden tatlı bir gülümseyiş beliriyor. “Görüyorsun, işte biz böyleyiz. Yüreklisin ve ölmekten korkmuyorsun, fakat işe geç kalmaktan korkuyorsun. Ne kadar da köleleştirmişler bizi, kanımıza ne kadar da işlemişler. Bütün bu saçmalıklardan kurtulmanın tam zamanı. Öbür dünyaya gitmek istiyor musun gerçekten?”</p>
		<p>“Evet,” diye yanıt veriyor Christine, “böylesi daha iyi. Ama daha önce her şeyi yoluna koymak istiyorum. Gerçi aptalca, fakat bilmiyorum... Her şeyi düzene koyduktan ve birkaç mektup yazdıktan sonra daha kolay olacak. Ve sonra... Bugün orada olursam, akşamın altısına kadar kimse farkında olmaz ve kimse beni aramaz. Ve akşam da Krems’e ya da Sankt Pölten’e ya da Viyana’ya gideriz. İyi bir oda tutacak kadar param var, birlikte akşam yemeği yeriz ve son bir kere daha baş başa olur, istediğimiz gibi yaşarız... Ama güzel bir gece olsun istiyorum, her şey çok güzel olmalı, sabah erken bizi bulduklarında artık hiçbir şeyin önemi kalmayacak. Saat altıda beni postaneden alıyorsun, komşuların beni seninle birlikte görmesinin hiçbir önemi yok artık; istedikleri gibi konuşsunlar, istedikleri gibi düşünsünler hakkımda... O zaman kapıyı arkamdan sonsuzca kilitlemiş olacağım, her şeyi, her şeyi kilitleyeceğim arkamdan... İşte o zaman özgür olacağım... O zaman ikimiz de gerçekten özgür olacağız.”</p>
		<p>Ferdinand onun yüzüne tekrar tekrar bakıyor, Christine’nin gösterdiği bu beklenmedik kararlılık onu çok sevindiriyor.</p>
		<p>“Peki,” diyor, “saat altıda geleceğim. O zamana kadar biraz dolaşırım ve dünyaya son bir kez daha bakarım. O halde, hoşça kal.”</p>
		<p>Rahatlamış ve hiç olmadığı kadar mutlu bir biçimde Passionsweg’den aşağıya doğru koşarak iniyor Christine ve geriye dönüp bir kere daha bakıyor. Ferdinand orada öylece duruyor ve arkasından onun gidişini seyrediyor. Daha sonra cebinden mendilini çıkarıyor ve ona sallıyor. “Güle güle! Güle güle!”</p>
		<p class="gap-twice">Christine işine geri dönüyor. Birdenbire rahatlıyor ve her şey daha kolay gelmeye başlıyor. Çevresindeki eşyalar, masa, koltuk, kürsü, tartı cihazı, telefon ve üst üste istif edilmiş kâğıtlar artık düşman gibi görünmüyor gözüne ve onunla haince alay etmiyor: “Bin kez, bin kez, bin kez,” çünkü kapı açıktı ve bir adım atacak ve özgür olacaktı, Christine bunu biliyor.</p>
		<p>İçi birdenbire huzurla doluyor, akşam olurken çayırların üzerine düşen gölgenin verdiği keyifli bir huzur bu. İşlerini hiç zorlanmadan ve oyun oynar gibi yapıyor. Masasına oturuyor ve birkaç veda mektubu yazıyor, birini kız kardeşine, birini Posta Müdürlüğü’ne ve birini de Fuchsthaler’e yazıyor ve yazısının ne kadar düzgün, satırlarının ne kadar düzenli, sözcükler arasındaki boşluğun ne kadar ustaca olduğuna kendisi de şaşırıyor. Okula gittiği günlerde ev ödevlerini yazdığı gibi şimdi de tertemiz yazıyor hiç farkında olmadan. Bu arada insanlar geliyor, mektup atıyor, telefon görüşmesi yapmak istiyor, paketlerini tezgâhın üzerine bırakarak ödeme yapıyor. Christine işini büyük bir özenle yapıyor ve insanlara çok nazik davranıyor. Şimdiye kadar hiç önemsemediği bu insanların, Thomas’ın, çiftçi Huber’in karısının, bakkal çırağının ve kadın kasabın kendisini iyi anımsaması isteği uyanıyor içinde: İçinde kalmış son kadınsı duygu bu. Birisi “hoşça kal” dediğinde onun yüzüne bakarak hafifçe gülümsüyor ve kendisi de “güle güle” diye iki misli daha içten karşılık veriyor, çünkü içindeki her şey şimdi başka bir havayı, özgürlüğün havasını soluyor. Sonra yarım kalan işlerini tamamlamaya çalışıyor, sayılar sayıyor, hesap yapıyor, belgeleri düzenliyor: Masası hiç bu kadar düzenli olmamıştı, mürekkep lekelerini bile temizliyor, duvardaki eğik duran takvimi düzeltiyor, kendi yerini alacak kişi şikâyetçi olmamalı, hakkında konuşmamalıydı. Hiç kimse onu suçlamamalı, arkasından kötü konuşmamalıydı. Şu anda kendi yaşamını nasıl düzene koymak istiyorsa, buradaki her şey de düzenli olmalıydı.</p>
		<p>Öylesine içten ve keyifle çalışıyor, çevresindeki eşyaları öylesine çabuk ve gayretle düzeltiyor ki zamanın nasıl geçtiğinin farkına varamıyor ve kapı aniden açılıp Ferdinand içeri girdiğinde buna çok seviniyor.</p>
		<p>“Saat gerçekten altı oldu mu? Aman Tanrım, hiç farkına varmadım. On ya da yirmi dakika daha ve sonra işimi bitirmiş olacağım, her şeyi, ama her şeyi kusursuz bırakmak istiyorum, beni anlıyorsun, değil mi? Hesabı kapatıp kasayı da halledeyim, sonra tamamen sana aitim.”</p>
		<p>Ferdinand dışarıda beklemek istiyor. “Hayır, içeri gir ve otur, çekinmene gerek yok, panjurları indiririm, bizi birlikte çıkarken görseler de artık bunun bir önemi yok, yarın nasıl olsa daha fazlasını öğrenecekler.”</p>
		<p>Ferdinand gülümseyerek, “Yarın,” diyor. “Artık başka yarınlar olmayacağına çok seviniyorum. En azından bizim için olmayacak. Yaptığım gezinti harikaydı, gökyüzü, renkler ve orman ne kadar da büyüleyiciydi; şu bizim yaşlı Tanrı doğrusu çok iyi mimarmış, gerçi biraz çağdışı kalmış, ancak yine de benim olmak istediğimden daha iyi bir mimar.”</p>
		<p>Christine, Ferdinand’ı girilmesi yasak olan camlı bölmenin arkasına götürüyor. “Oturman için sana sunabileceğim bir koltuğum yok, ne yazık ki cumhuriyet hükümetimiz o kadar cömert değil, şu pencerenin kenarına otur ve sigaranı iç, ben on dakika içinde hazır olurum,” –Christine bütün sorunlarından kurtuluyor olmanın verdiği sevinçle derin bir soluk alıyor– “her şeyden kurtuluyorum artık.”</p>
		<p>Christine hesap cetvellerini tekrar tekrar gözden geçiriyor ve rakamları alt alta yazarak topluyor. Bütün bu işleri çok çabuk ve zorlanmadan yapıyor. Sonra kasadan gaydaya benzeyen siyah bir çanta çıkarıyor ve hesapları karşılaştırıyor. Yazı masasının üzerindeki banknotları, beşlikler, onluklar, yüzlükler ve binlikler halinde ayırarak yan yana istifliyor ve parmaklarını süngere bastırıp ıslatarak deneyimli bir kasiyer hızıyla bu mavi kâğıt parçalarını sayıyor. Sayma işi çok çabuk ve mekanik bir biçimde gerçekleşiyor; on, yirmi, otuz, kırk, elli, altmış; arada bir, banknot çeşitlerinin toplam sayısını not ediyor ve deftere geçirdiği rakamları kasadaki parayla karşılaştırıyor ve o son, kurtarıcı çizgiyi bir an önce koyabilmek için sabırsızlanıyor.</p>
		<p>Birdenbire birinin hemen yanı başında derin derin soluduğunu duyuyor. Başını yukarıya kaldırıyor. Ferdinand sessizce yerinden kalkmış, yanına gelmiş olmalı. Şimdi tam önünde duruyor ve omuzlarının üstünden arka tarafa bakıyor.</p>
		<p>“Ne var?” diyor Christine korkarak.</p>
		<p>“İzin verirsen,” –sesi oldukça kuru ve boğuk – “eğer izin verirsen şunlardan birini elimde tutmak istiyorum. Uzun zamandır binlik banknot geçmedi elime ve bütün yaşamım boyunca bu kadar çok parayı bir arada görmedim.”</p>
		<p>Ferdinand binliklerden birini eline alıyor ve sanki kırılacak bir şeymiş gibi dikkatlice ve sıkı sıkı tutuyor. Christine onun elinin titrediğini fark ediyor. “Nesi var acaba?” Ferdinand elindeki bu mavi kâğıt parçasına tuhaf tuhaf bakıyor, burun deliklerinin kenarları titriyor, gözlerinde garip bir parıltı beliriyor.</p>
		<p>“Ne kadar çok para... Demek bu kadar çok parayla uğraşıyorsun hep?”</p>
		<p>“Evet, tabii, hatta bugün az bile, topu topuna 11.570 şilin, ancak üç aylık dönemin sonuna doğru bağcılar vergilerini yatırmaya geldiğinde ve fabrikalar işçi ücretlerini yatırdığında, o zaman çoğu kez kırk, elli ve altmış bini buluyor, bir keresinde seksen bin bile olmuştu.”</p>
		<p>Ferdinand gözünü masanın üstüne dikmiş bir türlü ayıramıyor. Sanki korkuyormuş gibi ellerini arkasında kenetliyor.</p>
		<p>“Bu seni... Bu kadar çok paranın masanın üstünde durması seni rahatsız etmiyor mu? Hiç korkmuyor musun?”</p>
		<p>“Korkmuyor muyum, ama neden? Her tarafta demir parmaklıklar var, baksana, kalın demir parmaklıklarla kaplı her yer ve üstelik hemen yanı başımızda bakkal var, Weiden çiftliğinin sahibi de yukarımızda oturuyor, eğer biri içeri girip soygun yapmaya kalkarsa, onlar hemen duyar. Akşamları ise para hep kasada, çantanın içinde durur, hayır, hiçbir şey olmaz.”</p>
		<p>Ferdinand, “Ben korkardım,” diyor kısık bir sesle.</p>
		<p>“Saçma, neden korkacaksın ki?”</p>
		<p>“Kendimden.”</p>
		<p>Christine onun yüzüne baktığında, ağzının yarı kapalı olduğunu ve bakışlarını başka tarafa yönelttiğini görüyor. Odanın içinde hiç durmadan bir aşağı bir yukarı dolaşıyor.</p>
		<p>“Ben buna dayanamazdım, bir saat bile dayanamazdım, bu kadar çok paranın yanında soluyamazdım ben. Herhalde bütün gün hesap yapar dururdum; bak orada bin şilin görüyorum, dikdörtgen biçiminde aptal bir kâğıt parçası, onu alıp cebime atsam, üç ay, altı ay ve belki de bir yıl özgür olur, ne istersem onu yapardım, hayatımı yaşardım; şu önünde duran parayla –Ne kadar demiştin?– 11.570 şilin, bununla ikimiz iki ya da üç yıl rahat rahat geçinirdik, bu kadar çok parayla dünyayı dolaşır ve her ânımızı dolu dolu yaşardık; şimdiye kadar yaşadığımız gibi değil, gerçek bir insanın yaşaması gerektiği gibi yaşardık, kendimizi geliştirir, bir yerlere çakılıp kalmadan istediğimiz gibi yaşamamız mümkün olurdu. Şimdi şu beş parmağı gerip bu paraları almak ve özgür olmak ne güzel olurdu; hayır, ben buna dayanamazdım, onlara böyle bakmaya, kendimi paranın yakınında hissetmeye, onun kokusunu solumaya dayanamazdım ben. Bu paranın devlete, ruhsuz, sorumsuz, vatandaşlar olarak varlığını hissetmediğimiz devlete, insanlığın en aptalca buluşu olan ve tek amacı insanları ezmek ve parça parça etmek olan bu korku makinesine ait olduğunu bilmek beni çıldırtırdı herhalde... Anahtarı alıp da kasayı açmayayım diye geceleri kendimi hapsederdim ve sen bununla yaşayabildin demek! Aklına başka bir şey gelmedi mi hiç?”</p>
		<p>“Hayır,” diyor Christine korkarak. “Bunu hiç düşünmedim.”</p>
		<p>“Ne diyeyim, o zaman devletin şansı varmış. Zaten kötüler her zaman şanslıdırlar. Neyse, sen hazırlan artık,” –bunu söylerken sinirinden kendisini zor tutuyor– “hadi hazırlan, kaldır artık şu paraları ortadan, daha fazla görmeye dayanamıyorum onları.”</p>
		<p>Christine çabucak çekmeceyi kapatıyor. Parmakları birdenbire titremeye başlıyor. Birlikte dışarıya çıkıyor ve istasyona doğru yürüyorlar. Hava giderek kararıyor, lambaları yanan evlerin pencerelerinden insanların akşam yemeklerini yedikleri belli oluyor; son evin yanından geçerken ritmik bir mırıltı geliyor kulaklarına: Birileri akşam duasını okuyor. İkisi de susuyor, sanki yalnız değillermiş gibi ikisi de konuşmuyor. Akıllarından geçen şey, bir gölge gibi onlarla birlikte yürüyor. Önlerinde, arkalarında ve içlerinde hep onu hissediyorlar; şimdi köyden sapıp caddeyi terk ederken, farkında olmadan daha hızlı yürümeye başlıyorlar, o da onlarla birlikte yürüyor.</p>
		<p class="gap-twice">Son evlerin arkasına geldiklerinde kendilerini birdenbire gecenin simsiyah karanlığında buluyorlar. Gökyüzü yerden daha aydınlık; derin bir karanlığa bürünmüş ağaçlı yol, gökyüzünün cam gibi parıldayan ışığıyla kesişiyor. Yaprakları dökülmüş dalların siyah iskeletleri, yanmış parmaklar gibi sessiz, havayı kavramaya çalışıyor. Yoldan ara sıra çiftçiler ve at arabaları geçiyor, karanlıkta tam olarak seçilemiyorlar, ancak sesleri duyuluyor; ağır ağır giden arabaların tekerlerinin dönmesi, karanlıkta atılan adımlar insana yalnız olmadığını anımsatıyor.</p>
		<p>“Buradan istasyona giden bir patika yok mu? Kimseyle karşılaşmayacağımız herhangi bir yol?”</p>
		<p>“Evet,” diye yanıt veriyor Christine, “buradan sağdan.” Ferdinand’ın konuşması onu rahatlatıyor, böylece bir dakikalığına bile olsa postaneden beri kendisini adım adım ve ısrarla izleyen o düşünceyi, o sessiz ve tehlikeli gölgeyi düşünmek zorunda kalmıyor.</p>
		<p>Ferdinand sanki Christine’yi unutmuş gibi sessizce yürüyor yanında. Elini bile değdirmiyor Christine’nin eline. Birden –sessiz sessiz yürürken bir taş gibi düşüyor– soruyor: “Ay sonunda otuz bini nasıl bir araya getirebileceğini düşünüyorsun, değil mi?”</p>
		<p>Christine onun neyi kastettiğini hemen anlıyor, ancak belli etmemek için sesine hâkim olmaya çalışıyor: “Evet, sanırım.”</p>
		<p>“Ve bir de teslimatları geciktirsen... Vergileri ya da elinde olan öteki şeyleri birkaç gün bekletsen, ben Avusturyamı bilirim, öyle sıkı denetim yapılmaz benim ülkemde, o zaman ne kadar parayı bir araya getirebilirsin?”</p>
		<p>Christine düşünüyor. “Kırk bin kesin. Belki de elli bin... Ama niçin?..”</p>
		<p>Ferdinand neredeyse azarlar gibi yanıt veriyor: “Ne için olduğunu bildiğini sanıyorum.”</p>
		<p>Christine karşı koyamıyor. Çünkü Ferdinand haklıydı ve Christine onun haklı olduğunu biliyordu. Sessizce ve hiç konuşmadan yan yana yürüyorlar, yakınlardaki küçük bir gölde kurbağalar sanki kudurmuş, vıraklayıp duruyor; alaylı, horuldayan sesleri onlara acı veriyor. Ferdinand birden duruyor.</p>
		<p>“Bak, Christine, birbirimizi kandırmamız için bir neden yok. Sorun, ikimiz için de çok ciddi ve bu durumda birbirimize karşı dürüst olmamız gerekir. Kafa kafaya verip sakin sakin düşünelim.”</p>
		<p>Ferdinand bir sigara yakıyor. Christine parlayan beyaz ışıkta bir an için onun yüzünün gergin olduğunu görüyor. “Düşünelim, evet, bugün her şeye bir son vermeye karar vermiştik, gazete dili Almancasıyla çok güzel söylendiği gibi ‘yaşamdan kaçmak’ istiyorduk. Bu doğru değil. Biz yaşamdan kaçmak istemedik, sen de istemedin, ben de istemedim. Biz yalnızca mahvolan yaşamımıza veda etmek istiyorduk ve başka bir çıkış yolu da yoktu zaten. Yaşamdan değil, sefaletten, bu aptal, iğrenç, dayanılmaz ve bir türlü peşimizi bırakmayan sefaletten kurtulmak istiyorduk. Yalnızca bunu istiyorduk ve tabancanın da bunun için son çare, tek çıkış yolu olduğuna inanıyorduk. Fakat bu yanlış bir değerlendirmeydi. Şimdi ikimiz de biliyoruz ki başka bir çıkış yolu daha var; bu, sondan bir önceki çıkış yolu. Sorun, bu yolu yürümeye cesaretimiz var mı, eğer varsa nasıl?”</p>
		<p>Christine susuyor ve Ferdinand sigarasından bir nefes daha çekiyor.</p>
		<p>“Bu konu hakkında sakin bir kafayla ve nesnel olarak düşünüp tartışmamız lazım, tıpkı bir hesap yapar gibi... Seni kandıracak değilim kuşkusuz. Bak, sana açıkça söylüyorum, bu iş için öbüründen daha fazla yüreklilik göstermek gerekiyor. Öbür iş kolaydı. Bir parmak hareketi, gerilen bir kas, bir parıltı ve her şey bir anda bitmiş olur. Bu iş çok daha zor, çünkü daha uzun sürer. Bu işte insan yalnızca bir saniye gerilmez, haftalar ve aylarca sürer; sürekli gizlenmek ve saklanmak zorundasın. Belirsizlik, belli olanı gerçekleştirmekten her zaman daha zordur; bir an için duyulan korku, belirsizliğin neden olduğu ve uzun süren bir korkudan daha iyidir. Bu durumda insan, bu işte yeterli güce sahip miyim, bu büyük gerilime dayanabilir miyim, durumum buna uygun mu, diye önceden iyice düşünmeli. Acaba yaşama kısa yoldan son mu vermeli, yoksa yeni bir başlangıç mı yapmalı? Bu beni çok düşündürüyor.”</p>
		<p>Ferdinand yürümeye devam ediyor, Christine de doğal olarak onu izliyor. Dizleri onun için hareket ediyor, tek düşündüğü Ferdinand’ın ağzından çıkacak bir sözcük; kendisinin herhangi bir şey düşünecek gücü yok, korkmuş ve isteksiz bir hali var.</p>
		<p>Ferdinand yeniden duruyor. “Beni yanlış anlama. Ahlaki bakımdan en küçük bir tereddüdüm yok, devlete karşı kendimi son derece özgür hissediyorum. Devlet bize, bizim kuşağımıza karşı öyle çok suç işledi, öyle acımasız davrandı ki bizim de ona her şeyi yapmaya hakkımız var. Ona zarar verebiliriz, hem de istediğimiz kadar zarar verebiliriz; bizler, yaralanmış kuşak olan bizler; bizim yaptığımız yalnızca bir tazminat olarak kalacak. Eğer hırsızlık yapıyorsam, bunu bana kim öğretti, savaş ve devletten başka kim buna beni zorladı: O zamanlar bunun adına zorla ele geçirmek, bir mülkün kamulaştırılması ya da barış antlaşmasında yazıldığı gibi geri çekilme deniliyordu. Eğer sahtekârlık yapıyorsak, bunu kime borçluyuz, bunun sorumlusu kim? Üç kuşak boyu biriktirdiğimiz paranın on dört gün içinde nasıl pisliğe dönüştürüldüğünü, yüz yıldır bir aileye ait olan meranın, evlerin ve tarlaların onların elinden nasıl alınacağı sanatını bu devletten başka kim öğretti bize? Şimdi çıkıp birini öldürsem, bunun sorumlusu kim? Beni eğiten ve cinayet işlemeye zorlayan kim? Kışlada altı ayım ve daha sonra da yıllarım geçti! Devlete karşı yürüttüğümüz savaşımda Tanrı’nın huzurunda çok iyi durumdayız, bu savaşımı kazanacağımız kesin; devlet ne yaparsa yapsın, işlediği o korkunç cinayetleri silemez ve bizden çaldığını hiçbir zaman geri veremez. Devlete saygılı olmak, ona karşı sorumluluk taşımak eskidenmiş; dürüst, tutumlu ve halkının çıkarlarını düşünen baba devlet yok artık. Devlet bize ahlaksızca davranıyor, bizim de ona ahlaksızca davranmaya hakkımız var. Beni anlıyorsun, değil mi? Şahsımız için intikam almak istiyorsak ve o çok değerli devlet hazinesi her bakımdan hak ettiğim malullük emekliliğimi bağlamayı reddediyorsa, o zaman bunu kendim alırım; devletin senin babandan, benim babamdan, bizden ve bizim gibilerin haklarından çaldıklarını geri almak için hiç çekinmem, sanırım sen de benim gibi düşünüyorsundur. Hayır, sana yemin ederim ki bu işi yaparken en küçük bir pişmanlık duymuyorum, bu konuda vicdanım çok rahat; devlet bizim yaşamımızı, sefalet içinde geberip gitmemizi nasıl umursamıyorsa, ben de onu umursamam; biz bu işi yaparsak bu ülkedeki yoksulların sayıları artacak değil, şu mavi kâğıtçıklardan ister yüz tane alalım, ister bin ya da on bin tane alalım, yoksullar bundan etkilenmez; çayırların üzerinde otlayan ineğin yediği birkaç tutam otun eksilmesi neyi değiştirir? Bu beni hiç rahatsız etmiyor ve sanırım on milyon da çalsam, bir banka müdürü ya da girdiği otuz savaşı da kaybeden bir general kadar rahat uyuyabilirim yatağımda. Ben yalnızca bizi düşünüyorum, seni ve kendimi. Kasadan on şilin çalan ve bunu bir saat içinde harcayan, bu işi neden ve niçin yaptığını bilmeyen on beş yaşındaki bir sekreter durumuna düşmemek için iyice düşünüp taşınmadan harekete geçmemeliyiz. Bu tür işler için artık yaşımız çok geçkin. Şu anda elimizde iki kart var, birini ya da ötekini oynamak zorundayız. Onun için önce iyice düşünüp öyle vermeliyiz kararımızı.”</p>
		<p>Ferdinand içindeki zehiri kusmak için yeniden yürümeye başlıyor. Christine onun düşüncesinin yalnızca bu olaya yönelik olduğunu seziyor ve böylesine rahat ve mantıklı konuşması karşısında dehşete kapılıyor. Onun üstünlüğünü ve kendisinin ona teslim oluşunu hiç böyle güçlü hissetmemişti.</p>
		<p>“O halde, işe yavaş yavaş koyulacağız Christine, adım adım ilerleyeceğiz. Böylesi kararlarda hiçbir şeyi atlamamak gerekir. Yanlış umutlara kapılmaktan ve hayal kurmaktan kaçınmalıyız. İyice düşünelim. Bugün hayatımıza son versek, bütün bunlardan kurtulmuş oluruz. Küçük bir hareket ve yaşamı geride bırakırız, aslında çok güzel bir düşünce; bu bana lise yıllarımda öğretmenlerimizden birinin derste, insanı hayvandan ayıran tek üstünlüğün, insanın, günü dolduğunda zorunlu olarak ölmesi değil de istediği anda ölebileceğiyle ilgili söylediklerini anımsatıyor. Bu, belki de insanın yaşamı boyunca sahip olduğu tek özgürlüğü, hayatına dilediği zaman son verebilme özgürlüğü. Ancak biz, ikimiz de daha çok genciz ve neyi yok etmek istediğimizi bilmiyoruz. Aslında istemediğimiz ve reddettiğimiz bir yaşamı yok etmek istiyoruz; kim bilir belki bizim de onaylayabileceğimiz bir yaşam vardır. Para oldu mu, yaşam da farklı olur, en azından ben böyle düşünüyorum ve sen de buna inanıyorsun. Eğer hâlâ bir şeylere inanıyorsak –Beni anlıyorsun, değil mi?– o zaman yaşama hayır dememiz doğru olmaz ve böylece hakkımız olmayan bir şeyi, henüz yaşamadığımız hayatımızı, bizleri bekleyen yeni ve belki de çok mükemmel bir olanağı yok etmiş oluruz. Belki de bir avuç dolusu parayla yaşamımın akışı değişirdi ve ben de başka birisi olurdum; içimde var olan, gerçekten de var olan ama dışarıya çıkmayan bir şey, dalından koparılmış bir sürgün gibi sönüp giden, özellikle de koparıldığı için sönüp giden bir şey yeniden canlanırdı. Koparılmadan bırakılırsa, yeniden yeşerecek bir şey ve sen? Senin belki de çocukların olurdu, sen... İnsan bilemez ki... Ve özellikle insanın bilemeyişi çok harika bir olay... Beni anlıyorsun, değil mi?.. Demek istediğim, şimdiye kadarki yaşam biçimimizi sürdürmeye değmez; öyle haftadan haftaya, tatilden tatile bir araya gelip acınacak bir halde sürünmeye değer mi? Ancak belki bir şeyler yapabiliriz ve yaşamımızın akışını değiştirebiliriz, ama bunun için yürekli olmak gerekir, öteki seçenekten çok daha fazla yüreklilik göstermek lazım. Eğer girişimimiz kötü sonuçlanırsa, bir tabanca satın almak her zaman mümkün. Sen de böyle düşünmüyor musun, para insanın avucunun içine bırakılmışsa, onu neden cebine koymayasın ki?”</p>
		<p>“Evet, ancak... Ancak bu kadar parayla ne yapacağız, nereye gideceğiz?”</p>
		<p>“Yurtdışına. Ben birkaç yabancı dil biliyorum, Fransızca biliyorum, üstelik çok da iyi biliyorum, Rusçam da mükemmel, biraz İngilizcem de var, gerisini de insan öğrenir zaten.”</p>
		<p>“Evet ama arkamızdan araştırma yaparlar, bizi bulup yakalayacaklarını düşünmüyor musun?”</p>
		<p>“Bunu bilemem, bunu hiç kimse bilemez. Belki, hatta büyük olasılıkla, belki de hayır. Bence bu, daha çok, insanın kendi tutumuna bağlı; dayanabilmesini, akıllı, dikkatli ve uyanık olmasını bilmek ve her şeyi en ince ayrıntısına kadar önceden düşünmek lazım. Pek tabii bu korkunç bir gerilimi beraberinde getirir. Kolay bir yaşam olmayacağı kesin, belki sürekli bir kovalamaca, sürekli bir kaçış olacak. Bu konuda verebilecek yanıtım yok sana; bu iş için cesaretin var mı, yok mu, buna kendin karar vereceksin.”</p>
		<p>Christine düşünüyor. Bütün bunları birden düşünmek çok zor. Sonra, “Tek başıma hiçbir şeye cesaret edemem,” diyor. “Ben bir kadınım, kendim için bir şey yapamam, ama başka biri için ve başka biriyle birlikte her şeyi yapabilirim. İki kişi için, senin için ve kendim için her şeyi yapabilirim. Eğer istiyorsan...”</p>
		<p>Ferdinand adımlarını hızlandırıyor.</p>
		<p>“Benim takıldığım nokta da bu işte, isteyip istemediğimi bilmiyorum. Sen, iki kişi birlikte yaparsak kolay olur, diyorsun. Bana, yalnız yaparsam daha kolay olur, gibi geliyor. Bu iş için ortaya koyduğum hayatımın berbat ve köreltilmiş bir hayat olduğunu biliyorum. Güzel, bu hayatı at gitsin. Ancak seni de peşimden sürüklemeye korkuyorum, bu düşünce senden çıkmadı, bu benim düşüncem. Seni böyle bir şeyin içine çekmek istemiyorum, böyle bir şey yapmaya yönlendirmek istemiyorum. Eğer sen bunu yapmak istiyorsan, kendi özgür iradenle yapmalısın, benim yönlendirmemle değil.”</p>
		<p>Ağaçların arkasından küçük ışıklar görünüyor. Tarla yolu bitiyor, biraz sonra istasyona varmış olacaklar.</p>
		<p>Christine, Ferdinand’ın yanında yürümeye devam ediyor, fakat kapıldığı sarhoşluğu hâlâ üzerinden atabilmiş değil. “Fakat bu işi nasıl yapacaksın?” diyor korkarak. “Doğrusu, ben pek kavrayamıyorum. Bu kadar parayla nereye gidebiliriz ki? Gazetelerde okuyorum, bu tür işler yapanlar hep yakayı ele veriyor. Bunun nasıl olacağını düşünüyorsun?”</p>
		<p>“Bu konu hakkında henüz düşünmeye başlamadım. Fakat beni hafife alma. Fikir, insanın aklına bir saniye içinde gelir ve yalnızca aptallar bu fikri hemen uygulamaya koyar. Bu yüzden de hemen yakalanırlar. İki türlü suç vardır –genel anlamdaki tanımıyla– biri tutkuyla işlenen, diğeri de iyi düşünülüp tartışıldıktan sonra işlenen suçlar. Tutkuyla işlenen suçlar belki daha güzel olanlarıdır, ancak bu suçu işleyenler genellikle yakalanır. İşyerlerinde çalışan sekreterler işte böyle yapar, kasadaki parayı alır ve doğruca at yarışlarına giderler ve kazanacaklarını ya da patronun farkına varmayacağını sanırlar; bunların hepsi bir mucizeye inanır. Fakat ben mucizeye inanmıyorum, kaçış sırasında yalnız başımıza olacağımızı biliyorum, yüzyıllar boyunca geliştirilmiş ve binlerce iz köpeğinin deneyimini ve zekâsını içinde barındıran korkunç bir organizasyon karşısında olacağız; karşılaşacağımız her dedektif tek başına bir aptal olabilir ve ben onlardan binlerce kez daha akıllı, daha uyanık olabilirim, ancak onların deneyimleri var ve bir sistem içinde çalışıyorlar. Eğer biz –görüyorsun ‘eğer’ diyorum hâlâ– gerçekten bu işi yapmaya cesaret ediyorsak, çocuksu davranıp aptalca bir şey yapmam ben. Acele yapılan iş, yanlış olur. Plan hazırlanırken her şey en ince ayrıntısına kadar düşünülmeli ve her türlü olasılık göz önünde bulundurulmalı. Bu bir olasılık hesabıdır. Her şeyi iyice düşünelim ve ayrıntıları tekrar tekrar gözden geçirelim. Pazar günü Viyana’ya gel, kararımızı o zaman verelim, bugün değil.”</p>
		<p>Ferdinand duruyor. Sesi birdenbire yeniden inceliyor. Bu ses onun içindeki öbür ses, Christine’nin çok sevdiği o çocuksu ses.</p>
		<p>“Ne tuhaf, değil mi? Bugün öğleden sonra sen postaneye gittikten sonra ben biraz daha gezindim. Dünyaya bir kez daha baktım ve, bu son bakışım, diye düşündüm. Dünya karşımdaydı, güzeldi ve pırıl pırıldı, sıcacıktı ve yaşamın güzellikleriyle dopdoluydu ve onu seyrediyordum; dünya çok gençti, tazeydi ve hâlâ canlılığını koruyordu. O anda her şeyi hesapladım ve kendi kendime, bu dünyada şimdiye kadar ne yaptığımı sordum, verdiğim yanıt çok acıydı. Kendim için hiçbir şey yapmamış olmam ve kendimi düşünmeyişim gerçekten çok üzücü. Okulda hep öğretmenlerimin istediklerini yaptım, onların istediği gibi düşünmeyi öğrendim. Savaşta verilen emirleri yerine getirdim; esaret günlerinde ise insan hep çılgınca hayaller kuruyor, ‘Ah, buradan bir çıksam!’ diye, işsiz güçsüz oturmaktan bitkin düşüyor. Daha sonraları hep başkaları için çalıştım, bir lokma ekmek almak ve soluduğum havayı ödeyebilmek için çılgınca ve aptalca işler yaptım hep. Şimdi ilk kez üç gün boyunca, pazara kadar yalnızca beni ilgilendiren, beni ve seni ilgilendiren bir şeyi düşüneceğim ve buna çok seviniyorum. Biliyorum, bu işi bir köprü yapacakmışız gibi planlamamız gerekiyor; çakılan her çivi, takılan her vida doğru yerde olmalı, bir milimetrelik bir yanılma kuvvetler dengesinin bütün kurallarını altüst eder. Bu işi öyle planlamak istiyorum ki yıllarca dayansın. Biliyorum, bu çok büyük bir sorumluluk, ancak kendim ve senin için ilk kez sorumluluk üstleneceğim; bu, askerde ya da öteki devlet kuruluşlarında insanın, kendisinin de bilmediği bir paydaya eklenen bir sıfır gibi göründüğü zamanlarda yüklendiği o küçük ve pis sorumluluktan çok farklı. Bu işi yapıp yapmayacağımıza karar vereceğiz, ancak bunu düşünmek, her şeyi en ince ayrıntısına kadar hesaplamak insanı çok sevindiriyor; bunun beni böylesine mutlu edeceğini doğrusu düşünemezdim. Bugün sana gelmem çok iyi oldu.”</p>
		<p>İstasyona çok yaklaşmışlardı, yanan fenerlerin ışıklarını seçebiliyorlardı. Durdular.</p>
		<p>“En iyisi, benimle daha fazla gelme. Yarım saat öncesine kadar birlikte görülmemizin önemi yoktu, ama şimdi hiç kimse seni benimle görmemeli, bu bizim...” –gülüyor– “büyük planımızın bir parçası. Sana yardım eden birinin olduğunu kimse düşünmemeli, birilerinin beni tarif etmeleri iyi olmaz. Evet, Christine, artık her şeyi düşünmeye başlamalıyız, biliyorum, bu kolay olmayacak; sana başta da söylemiştim, öbürü daha kolay olurdu diye. Fakat öte yandan ikimiz de gerçek anlamda var olmanın ne demek olduğunu bilmiyorduk. Ben denizi hiç görmedim, yabancı bir ülkeye hiç gitmedim. Almak istediğim bir ürünün fiyatının ne olduğunu düşünmeden geçen bir yaşantım olmadı benim, biz hiçbir zaman özgür olamadık. Yaşam denilen şeyin farkına belki ancak o zaman varır insan. Şimdi sakin ol ve bekle, kendine eziyet etme, ben her şeyi düşüneceğim, hatta planımı kâğıda dökeceğim. Daha sonra ikimiz bunun her noktasını inceleyeceğiz, olası olanlarla olası olmayanları tartışıp sonunda kararımızı vereceğiz. İstiyor musun?”</p>
		<p>“Evet,” diyor Christine güçlü ve kararlı bir ifadeyle.</p>
		<p>Pazar gününe kadar geçen günler Christine için dayanılmaz oluyor. İlk kez kendisinden korkmaya başlıyor, insanlardan korkuyor, çevresindeki eşyalardan korkuyor. Sabahları küçük kasayı açmak ve banknotları eline almak ona işkence gibi gelmeye başlıyor. Bu paralar kendisine mi ait, yoksa devlete mi? Hepsi koyduğu yerde duruyor mu hâlâ? Mavi kâğıtları tekrar tekrar sayıyor ve bu işlemi bir türlü bitiremiyor. Ya eli titriyor ya da toplama yaparken sayıyı unutuyor. Kendine olan özgüveniyle birlikte doğallığını da yitiriyor. Bilinçaltına yerleşmiş bir duygu onu yanıltıyor: İnsanların, amacının ne olduğunu anlayacağını, düşündüğü şeylerin onların da aklından geçeceğini, gözetlenip dinlendiğini düşünüyor hep. Kendi kendine, “Bu çok saçma. Ben bir şey yapmadım ki. Biz bir şey yapmadık ki. Her şey yerli yerinde, bütün banknotlar kasada, hiç açığım yok, hesap noktasıyla virgülüyle tamam, yapılacak her türlü denetim karşısında alnım açık ve başım dik,” diyor. Ancak yine de insanların kendisine bakmasından tedirginlik duyuyor, telefonun her çalışında birden ürperiyor ve ahizeyi kulağına götürmek için büyük çaba harcıyor. Cuma sabahı jandarmalardan birinin ağır adımlarla ve şıngırdayan süngüsüyle aniden içeri girmesi üzerine Christine’nin gözleri kararıyor, iki eliyle masaya sıkıca tutunuyor, sanki jandarma kendisini masadan alıp götürmek istiyormuş da buna izin vermek istemiyor, fakat ağzında Virgina’sıyla karşısında dikilen jandarma, evlilik dışı çocuğunun annesi olan bir kadına aylık nafaka havale yapmak istediğini söylüyor ve, bir anlık zevkimi tatmin etmek için işte bu kadar borçlandım, her ay para göndermek zorundayım, diyerek acı şakalar yapıyor. Fakat Christine onun bu şakalarına gülemiyor, ancak jandarma dışarıya çıktığında ve kapı arkasından gürültüyle kapandığında yeniden soluk alabiliyor; hışımla çekmeceyi açıyor, paranın yerinde durduğunu, 32.712 şilin ve 40 kuruşun deftere kaydedildiği gibi eksiksiz orada durduğunu görünce rahatlıyor. Geceleri gözüne bir türlü uyku girmiyor, bir an uyku tutsa bile, bu kez de korkunç rüyalar görüyor ve yataktan dehşet içinde kalkıyor, çünkü bir şeyi düşünmek olayın kendisinden her zaman daha korkunçtur; gerçekleşmemiş bir olay gerçekleşen bir olaydan daha çok heyecanlandırır insanı.</p>
		<p>Pazar sabahı Christine istasyona Ferdinand’ı karşılamaya geliyor. Ferdinand trenden indikten sonra uzun uzun Christine’nin yüzüne bakıyor. “Ah, zavallım! Ne kadar da kötü görünüyorsun. İşkence görmüş bir halin var. Korktun, değil mi, ben de bundan kaygılanıyordum zaten. Sana bunu önceden söylemekle hata ettim belki de. Ama korkma, yakında her şey bitecek, bugün her şeyi kararlaştıracağız, ya evet diyeceğiz ya da hayır!” Christine başını yana çevirmiş, onun yüzüne bakıyor. Ferdinand’ın gözleri pırıl pırıl parlıyor; tuhaf, hareketlerinde bir canlılık var, üzerindeki o ağırlık kaybolmuş, bütün bedeni rahatlamış sanki. Ferdinand onun kendisine baktığını fark ediyor.</p>
		<p>“Evet, kendimi iyi hissediyorum. Haftalar ve aylardan beri kendimi bu son üç gün içinde olduğu kadar huzurlu ve iyi hissetmemiştim; insanın her şeyi kendisi için düşünmesinin bu kadar güzel olacağının ancak şimdi farkına varıyorum, yalnızca kendim için ve tek başıma... Bir bütünün küçük bir parçasıyla, yani insanı ilgilendirmeyen bir şeyle ilgilenmek yerine temelden çatıya kadar kendi başına bir şey inşa etmek. Havadan bir saray inşa edersem bu belki de bir saat içinde yıkılır. Belki de sen bir sözcükle onu üfler söndürürsün, belki de ikimiz birlikte paramparça ederiz onu. Fakat ne de olsa, yapacağım bir iş çıkmıştı karşıma sonunda ve bu beni çok eğlendiriyordu. Bir kerecik olsun her şeyi en ince ayrıntısına kadar düşünmek, orduya, devlete, polise, basına ve bu dünyanın bütün güçlerine karşı insanın düşüncelerini harekete geçirmesi büyük keyif veriyor; ben ancak şimdi gerçek bir savaşa hazır olduğumu hissediyorum ve buna da çok seviniyorum. Böyle bir savaşta insan yenilebilir de ve biz zaten yenilmeye alışığız. Evet, biraz sonra her şeyi göreceksin!”</p>
		<p>İstasyondan ayrılıyorlar. Kentin üzerine soğuk bir sis tabakası çökmüş, evler neredeyse seçilemiyor; hamallar ve hizmetliler donuk suratlarıyla öylece bekliyor. Her şey rutubet soluyor; nemli soğuk, dudaklardan çıkan her sözcüğü hafif bir dumana dönüştürüyor. Her yer buz gibi. Ferdinand, Christine’nin kolundan tutmuş gelip geçen arabaların arasından caddenin karşı tarafına geçirmeye çalışıyor ve onun, kolunda yürürken korkudan nasıl titrediğini duyumsuyor.</p>
		<p>“Neyin var, ne oldu sana?”</p>
		<p>“Hiçbir şey,” diyor Christine. “Bu günlerde hep böyle ürküyorum. Kim telefon açıp benimle konuşmak istese, onun beni gözetlediğini sanıyorum. Herkes aklımdan geçenleri biliyormuş gibi geliyor. Biliyorum, bu aptalca bir korku, ancak bir türlü yenemiyorum, sanki herkes düşündüklerimi alnımdan okuyor ve köydeki insanlar her şeyi biliyormuş, her şeyi kokluyormuş gibi geliyor. Ormancı korucusu bana trende, ‘Viyana’da ne yapacaksın?’ diye sorduğunda yüzüm birdenbire kızardı ve adam bana bakıp gülmeye başladı; çok tedirgin olmuştum, ancak bir süre sonra rahatlayabildim. Öteki şeyi aklına getirmesindense, böyle düşünmesi daha iyiydi. Fakat bana söyle Ferdinand,” –Christine sıkı sıkı sarılıyor ona– “bu işi, bu işi gerçekleştirirsek, hep böyle olmayacak, değil mi? Çünkü bu durumu, bunu şimdiden hissediyorum, kaldıramam, gücüm yetmez buna. Hep böyle korku içinde yaşamak, karşılaştığım her insandan korkmak ve geceleri uyuyamamak, şimdi kapı çalacak diye korkudan uyuyamamak, buna dayanabileceğimi sanmıyorum. Bu hep böyle devam etmez, değil mi?”</p>
		<p>“Hayır,” diye yanıt veriyor Ferdinand, “böyle devam edeceğini sanmıyorum. Bu yalnızca burada, sen, sen olarak yaşadığın yerde olur. Buradan dışarıya çıktın mı, başka giysiler içinde, başka bir adla ve başka bir dünyada yaşamaya başlayınca, şu an içinde yaşamakta olan seni unutursun. Bir keresinde kendin de anlatmıştın bambaşka bir dünyada yaşadığını ve bambaşka biri olduğunu. Belki bir tek şey tehlikeli olurdu, o da yapmak istediğimiz şeyi vicdan azabı duyarak yapman. Eğer içinde haksızlık yaptığın konusunda en ufak bir kuşku varsa, eğer baş hırsız olan bu devleti soyduğumuzu düşünüyorsan, o zaman durum kötü olur ve ben de bu işten vazgeçerim. Ben bu konuda kendimi tamamen haklı görüyorum. Devletin bana haksızlık yaptığını biliyorum, bu kararı verirken kellemi ortaya koyduğumu da biliyorum, ama bunu kendi işim için yapmıyorum, savaş yıllarında ölmüş bir fikir için, Habsburgların düşünceleri ya da herhangi bir siyasi oluşum için değil. Dediğim gibi henüz verilmiş bir karar yok ortada, hep söylendiği gibi biz daha bir düşünceyle oynuyoruz, oyun oynarken insan neşeli olmalıymış. Başını dik tut, ben senin ne kadar yürekli olduğunu biliyorum.”</p>
		<p>Christine derin bir soluk alıyor. “Bazı şeylere dayanabileceğime inanıyorum; haklısın, kaybedecek bir şeyimiz yok, bunu biliyorum. Ben çok şeye katlandım, bunun ne demek olduğunu biliyorum, ancak bu iş çok zor, zorluğu da emin olamamaktan ileri geliyor. Bu işi hele bir başaralım, işte o zaman bana yeniden güvenebilirsin.”</p>
		<p>Yürümeye devam ediyorlar. Christine, “Nereye gidiyoruz?” diye soruyor.</p>
		<p>Ferdinand onun yüzüne bakıp gülümsüyor. “Çok tuhaf, bu konu beni hiç yormadı; nasıl kaçacağımız, nasıl ve nerede saklanacağımız ve nasıl güvenlikte olacağımız konusunda bütün olasılıkları tek tek düşünmek beni neredeyse neşelendirdi. Gerçekten de en küçük ayrıntıları bile düşündüm ve sana gönül rahatlığıyla söyleyebilirim ki yaptığım her şey doğru, bu iş yürür ve biz bu işi başaracağız. Her şeyi hesapladım, paralara sahip olunca nasıl yaşayacağımızı ve kendimizi nasıl koruyacağımızı, hepsini, hepsini hesapladım; bunları yapmak çocuk işiydi, yalnızca kafa kafaya verip bu konuyu sakin bir biçimde konuşabileceğimiz yeri, dört duvar arası bir odayı belirlemekte zorlandım; cebinde paranla on yıl yaşamak parasız olarak bir tek gün yaşamaktan çok daha iyidir, bunu görebiliyorum, bu gerçekten böyle Christine,” –Ferdinand gururlanarak gülümsüyor– “bizi kimselerin göremeyeceği ve duyamayacağı dört duvar arası odayı bulmak bütün serüvenlerimizden çok daha zordu. Bütün olasılıkları düşündüm. Kent dışına çıkmak için hava çok soğuk, bir otele gitsek, yan odalardan bizi duyanlar olabilirdi ve bir de senin otelde huzursuz olacağını ve kafanın karışacağını düşündüm, oysa bizim sakin kafaya ihtiyacımız var. Bir lokantaya gidip otursak, orada da, eğer lokanta boşsa, garsonlar dinler insanı, dışarıda, soğukta herhangi bir yerde otursak, dikkat çekeriz; evet Christine, parasız bir insanın milyonluk bir kentte yalnız kalabilmesinin ne kadar zor olduğuna inanmak gerçekten çok zor. En çılgın olasılıkları bile göz önünde bulundurdum, evet, gerçekten, hatta Stephan Kulesi’ne çıksak mı diye düşünmedim değil. Böyle sisli bir havada oraya kimse çıkmaz dedim, ama bu düşünceyi sonradan kendim de saçma buldum. Sonunda şu bizim itilaflı inşaatta görev yapan bekçiye yaklaştım. İçinde demir bir soba, bir masa ve tek bir koltuğu bulunan bir barakada kalıyordu. Adamı iyi tanıyordum, onunla biraz sohbet ettim ve ona uzun uzun Polonyalı soylu bir hanımefendiden söz ettim, onunla savaş yıllarında tanıştığımı, Sacher’de kocasıyla birlikte oturduğunu anlattım, çok görgülü ve tanınmış biri olduğundan sokakta benimle birlikte görünmekten çekindiğini söyledim. Bu aptal herifin anlattıklarım karşısında nasıl şaşırdığını tahmin edebilirsin, bana yardım edebilmek doğal olarak onun için onur verici bir şeydi. Onunla uzun zamandır tanışıyoruz, eskiden ona yardım etmiş, iki kez içine düştüğü pis durumdan kurtarmıştım onu. Bekçi, anahtarı kalasların altına, belli bir yere koyacak. Tehlikeli bir durumla karşılaşacak olursak, güvende olalım diye kendi kimliğini de bana bıraktı, ayrıca sabah erkenden kalkıp sobayı da yakacak. Orada yalnız olacağız, biliyorum, rahat bir yer değil, ama bizim amacımız daha iyi bir yaşama kavuşmak olduğuna göre, iki saatliğine bu köpek kulübesinde oturabiliriz. Orada bizi kimsecikler görmez ve duymaz, sakin sakin tartışırız ve kesin kararımızı veririz.”</p>
		<p class="gap-twice">İnşaat alanı kentin epeyce dışında, Floridsdorf’taydı, etrafı tel örgülerle çevrilmişti ve boştu. Kabası bitmiş inşaat yüz tane kör kasasıyla ve camsız gözleriyle anlamsız bir yalnızlığa terk edilmiş. Katran fıçıları, el arabaları, rastgele atılmış çimento torbaları ve tuğlalar gevşek zemin üzerinde darmadağınık duruyor, sanki doğal bir afet olmuş da her şey bir anda susuvermiş gibi geliyor insana, yoksa bir işyerinde böyle bir sessizlik alışılmış bir şey değil. Anahtar kalaslardan birinin altında duruyor, ıslak sis bütün görüşü engelliyor. Ferdinand anahtarı alıyor ve barakanın kapısını açıyor, gerçekten de bekçi sobayı yakmış, içerisi sıcacık, burunlarına kuru odun kokusu geliyor. Daha sonra Ferdinand kapıyı arkalarından kapatıyor ve sobaya birkaç parça odun daha atıyor. “Şayet birisi gelecek olursa, kâğıtları hemen sobaya atarım, korkmana gerek yok, hiçbir şey olmaz, üstelik buraya kimse gelmez, kimse bizi duymaz, burada yalnız biz varız.”</p>
		<p>Christine odanın içinde bir yabancı gibi duruyor, her şey gerçekdışı geliyor ona; gerçek olan tek şey var, o da birlikte olduğu adam. Ferdinand çantasından birkaç parlak kâğıttan oluşan bir rulo çıkarıyor, onları birbirinden ayırıyor ve masanın üstüne koyuyor:</p>
		<p>“Lütfen otur Christine ve şimdi anlatacaklarımı çok iyi dinle. Yapacağımız işin planı bunlar, büyük bir özenle hazırladım, en az üç kez, dört kez ve hatta beş kez yazdım, sanırım her şey çok açık ve anlaşılır. Senden bunu çok iyi okumanı rica ediyorum, eğer sana ters gelen bir şeyler varsa, sorularını ya da kaygılarını sağ tarafa kurşunkalemle yaz ve daha sonra üzerinde yeniden tartışalım. Bu işin bedeli yüksek, hiçbir şey lafta kalmamalı. Ancak bu taslakta yazılı olmayan bir şey daha var, bunu birlikte konuşmamız ve kararlaştırmamız gerekiyor. Bu bizim işimiz, her şeyi birlikte yapmak zorundayız, biz ikimiz, sen ve ben. Başarılı olamazsak ikimiz de aynı oranda suçlu oluruz; her ne kadar kanun önünde asıl suçlunun sen olacağı konusunda kaygı duyuyorsam da ben de senin kadar suçlu sayılırım. Sen bir devlet memurusun ve devlet memuru olarak sorumlulukların var, kuşkusuz önce seni arayacaklar, senin peşine düşecekler, gerek ailenin gerekse insanların gözünde suçlu olarak görünen sen olacaksın, ikimizi birden yakalayamadıkları sürece hiç kimse beni işbirlikçi ve azmettirici olarak düşünmeyecek. Demek oluyor ki senin üstlendiğin sorumluluk benimkinden çok daha büyük. Geçimini sağladığın bir işin ve ileride yaşamını güvence altına alacak emeklilik hakkın var senin, benimse kaybedecek hiçbir şeyim yok. Ben kanun önünde çok daha az riske giriyorum ve –bilmem nasıl ifade etsem– Tanrı huzurunda da daha az suçlu sayılırım. Kısacası, sorumluluğu eşit oranda paylaşmış olmuyoruz. Sen daha büyük bir tehlikeyle karşı karşıyasın ve benim görevim bunu sana açıkça söylemek ve eyleme geçmeden önce seni uyarmaktır.” Ferdinand, Christine’nin bakışlarının yere doğru yöneldiğini fark ediyor.</p>
		<p>“Bunu sana açıkça söylemek zorundayım, karşılaşacağın olası tehlikeleri de senden saklamayacağım. Özellikle de senin yapacağın, bizim yapacağımız işler konusunda her şeyi bilmen gerekir, bu işin geri dönüşü yok. Geriye dönüş mümkün değil. Hatta bu parayla milyonlar kazansak ve verdiğimiz zararı devlete beş misli olarak ödesek bile bir daha buraya asla geri dönemeyiz ve kimse bizi affetmez. Biz, yaşamları güvence altına alınmış insanlar, dürüst ve güvenilir yurttaşlar sırasından sonsuza dek çıkartılmış olacağız ve bütün bir yaşam boyu sürekli tehlike içinde olacağız. Bunu bilmelisin. Her ne kadar kendimizi güvence altına almış olsak da her zaman bir rastlantı, önceden düşünülmemiş ve hesaba katılmamış bir rastlantısal olay bizi bu güzel birlikteliğimizden, bu güzel yaşamdan koparıp hapse atılmamıza neden olabilir ve böylece insanların ‘yüz karası’ diye adlandırdıkları bir rezaletin içine sürüklenmiş oluruz. Böyle bir serüvenin garantisi olmaz, ülke sınırlarının dışına çıksak da emin olamayız, ne bugün ne yarın, hiçbir zaman emin olamayız. Bir düellodaymışsın gibi, sürekli karşındakinin tabancasına bakar gibi hissedeceksin kendini. Kurşun vücudunu sıyırabilir, isabet de edebilir, ama sonuç olarak sen sürekli tabancanın önünde olacaksın.”</p>
		<p>Ferdinand konuşmaya yeniden ara veriyor ve Christine’nin bakışlarını yakalamaya çalışıyor. Christine hâlâ yere bakıyor ve Ferdinand masanın üzerinde tuttuğu ellerinin titremediğini fark ediyor.</p>
		<p>“Yeniden söylüyorum, sana yanlış umutlar vaat etmek istemiyorum. Sana hiçbir güvence veremem, kendime de öyle. Bu serüvene birlikte atılmamız yaşam boyu birbirimize bağlanacağımız anlamına gelmemeli. Biz bu işi özgür olmak, özgürce yaşayabilmek için yapıyoruz; belki günün birinde birbirimizden usanır, ayrılmak isteyebiliriz. Bu belki de çok yakında gerçekleşir. Kendim için söz veremem, nasıl biri olduğumu bilmiyorum ve özgürlüğü tadınca nasıl biri olacağımı hiç bilemem. Şu an duyduğum huzursuzluk belki de bundan kaynaklanıyor, içimde olup da dışarı çıkmak istemeyen bir tedirginlik duygusu; bu duyguyu belki hiçbir zaman yenemem ve giderek daha da çoğalır içimde. Biz birbirimizi henüz iyi tanımıyoruz; arada bir yalnızca birkaç saat birlikte olduk, sonsuza kadar birlikte yaşayabiliriz ve bunu istiyoruz, dememiz çılgınlık olur. Sana söz verebileceğim tek şey, arkadaşlık gereği olarak seni hiçbir zaman ele vermemek, istemediğin bir şeyi yapmaya seni zorlamamak. Eğer benden uzaklaşmak isteyecek olursan sana engel olmayacağım. Fakat senin yanında kalacağım konusunda söz veremem. Hiçbir şeye söz veremem. Ne bu işin başarılı olacağı konusunda, ne de daha sonra mutlu ve kaygısız bir yaşamımız olacağı konusunda söz verebilirim, hatta birlikte olabileceğimiz konusunda da söz veremem, hiçbir şey için söz veremem sana. Seni ikna etmeye çalışmıyorum, tersine, seni uyarıyorum: Çünkü senin durumun daha kötü, suçlu olarak senin peşine düşecekler, üstüne kadınsın ve bu yüzden daha bağımlısın. Sen pek çok, gerçekten pek çok şeyini ortaya koyuyorsun, seni yönlendirmek istemem, seni iknaya çalışmıyorum. Lütfen şu planı oku, üzerinde iyice düşün ve ondan sonra kararını ver, ama dediğim gibi: Vereceğin kararın geri dönülmez bir karar olacağını bilmek zorundasın.”</p>
		<p>Ferdinand taslağı Christine’nin önüne koyuyor. “Lütfen oku, ancak okurken birisinin sana çok kötü bir iş teklifi yaptığını ve önüne çok tehlikeli bir sözleşme metni koyduğunu düşünerek kuşkuyla ve dikkatle oku. Bu arada ben dışarıda biraz dolaşacağım ve inşaata bir kez daha bakacağım. Okurken yanında olmak istemiyorum. Varlığımla sana baskı yaptığım duygusuna kapılmanı istemem.”</p>
		<p>Ferdinand ayağa kalkıyor ve Christine’ye bakmadan dışarı çıkıyor. Temiz yazılmış ve iç içe katlanmış kâğıtlar Christine’nin önünde duruyor. Kalbi öylesine çarpıyor ki birkaç dakika beklemek zorunda kalıyor ve daha sonra okumaya başlıyor.</p>
		<p class="gap-twice">Plan temiz bir kâğıda yazılmış ve eski yüzyıla ait bir belge gibi kıvrılarak katlanmıştı, altı kırmızı kalemle çizilmiş şu başlıklardan oluşuyordu:</p>
		<p class="gap"> I.Eylemin Uygulanması</p>
		<p> II.İzlerin Silinmesi</p>
		<p>III.Yurtdışında İzlenecek Yol ve Diğer Planlar</p>
		<p>IV.İşlerin Ters Gitmesi ya da Olayın Ortaya Çıkması Durumunda İzlenecek Yol</p>
		<p> V.Özet</p>
		<p class="gap">“Eylemin Uygulanması” adlı birinci bölüm, öteki bölümlerde olduğu gibi kendi içinde alt bölümlere ayrılıyor; a.b.c. harfleriyle gösterilen bu alt bölümlerin her biri, bir sözleşme metninde olduğu gibi açık açık ele alınıyor.</p>
		<p>Christine plan taslağını eline alıyor ve baştan sona  özenle okuyor.</p>
		<h1>I. Eylemin uygulanması</h1>
		<p>a) Günün saptanması: Eylem günü olarak bir pazar ya da bir tatil öncesi günü kuşkusuz çok uygun olur. Böylelikle hesaptaki açığın anlaşılması en azından yirmi dört saat gecikecek ve kaçış için gerekli olan zaman kazanılmış olacaktır. Bürolar saat altıda kapandığından İsviçre’ye ya da Fransa’ya giden gece ekspresine rahatlıkla yetişiriz. Kasım ayında havanın erken kararması da  işimizi kolaylaştıracaktır kuşkusuz. Kasım ayı seyahat etme bakımından en elverişsiz aydır, biz Avusturya sınırları içinde seyahat ederken, gazetelerde hakkımızda çıkan haberleri okuyup da bizi tanıyacak, bizi ele verecek bir tanık kesinlikle ortaya çıkmaz bu ayda. 10 Kasım tarihinin ulusal bayram olması ve posta hizmetlerinin verilmediği günden bir gün öncesine rastlaması da bizim için büyük bir kazanç; bu günün ülke dışında hafta içindeki bir işgününe rastgelmesi ilk hazırlıklarımızı ve kimlik değişikliğini yapabilmemiz için olumlu bir gelişmedir. Böylece postaneye yatırılan paraların teslim işi mümkün olduğunca geciktirilebilir ve bu, hiç kimsenin dikkatini çekmez.</p>
		<p>b) Hareket: Yola çıkışımız kuşkusuz ayrı ayrı zamanlarda olmalı. Biletlerimizi kısa mesafeli yollar için alalım, önce Linz’e kadar, daha sonra Linz’den Innsbruck’a ya da sınıra kadar ve sınırdan tekrar Zürich’e kadar olan mesafeler için alalım. Linz’e gidiş biletini mümkünse birkaç gün önceden al ya da en iyisi senin yerine ben alayım, böylece seni tanıdığından kuşku duymadığım gişe görevlisi, gideceğimiz gerçek yön hakkında polise doğru ifade veremez. İzlerin silinmesi ve polislerin yanıltılmasıyla ilgili olarak düşündüğüm önlemleri II. bölümde okuyacaksın. Ben trene Viyana’da bineceğim, sen de Sankt Pölten’de bineceksin ve Avusturya içinde bütün gece boyunca birbirimizle tek kelime konuşmayacağız. Bu, arkamızdan yapılacak soruşturmalar için son derece önemli, böylece hiç kimse eylemin bir suç ortağıyla birlikte gerçekleştirildiğini bilemez ya da tahmin edemez; bu durumda yapılacak bütün araştırmalar yalnızca senin adına ve senin eşkaline yönelik olacak, ülke dışına çıkmış bizim gibi bir çifte değil. Ülke sınırları dışına çıkıncaya kadar bilet kontrol memuru ve öteki görevlilerin yanında birbirimizi tanıdığımız konusunda en küçük bir renk vermekten kaçınmalıyız. Sınır görevlilerinin karşısına ancak ortak pasaportumuzu göstermek zorunda kaldığımız zaman çıkabiliriz.</p>
		<p>c) Belgeler: Gerçek pasaportlarımızın yanında birer de sahte pasaport edinmemiz kuşkusuz iyi olurdu, ancak bunun için yeterince vaktimiz yok. Bunu ülke dışında daha sonra almaya çalışacağım. Ben hiç çekinmeden kendi gerçek adımı kullanırken, sen hiçbir sınır noktasında Hoflehner adını kullanmayacaksın. Ben pasaportumda küçük bir değişiklik yaparak, senin adını ve fotoğrafını da ekleyeceğim. Kauçuktan kendime bir mühür hazırlayacağım, bir zamanlar oymacılık işiyle uğraşmıştım, bunun nasıl yapılacağını biliyorum. Ayrıca (denedim) adımın başındaki F harfini küçük bir işlemle değiştirip Farmer’i “Karrner” yaparım ve herkes beni Karrner zanneder. Bu isimle arasalar bile, ki pek olası görmüyorum, başka sütuna bakmaları gerekir (II. bölüme bak). Böylece pasaport ikimizin adına düzenlenmiş olacak ve biz karıkoca olarak görüneceğiz. Bu da varacağımız herhangi bir liman kentinde sahte pasaportlar edininceye kadar yeterli olacak. Eğer paramız yeterse bu sorun da iki ya da üç yıl içerisinde kolaylıkla çözülür.</p>
		<p>d) Paranın taşınması: Şayet herhangi bir biçimde ayarlayabilirsek, ağırlık yapmaması için yanımıza mümkün olduğunca büyük banknotları, binlikleri ve on binlikleri almalıyız, son birkaç günü bu işe ayırmalıyız. Elli binden iki yüz bine kadar olan banknotları (binlikler ya da yüzlükler halinde) yolculuk sırasında valizine, el çantana yerleştir ve hatta bir kısmını da her türlü olasılığa karşı şapkanın içine dik ki, sınırda yapılacak gümrük kontrolünde sorun çıkmasın. Banknotlardan birkaçını yolda Zürich ve Basel istasyonlarında bozduracağım, böylelikle yanımızda hazır yabancı dövizle Fransa’ya girmiş oluruz ve orada temel gereksinimlerimizi karşılamak için fazla Avusturya Şilini bozdurmak zorunda kalmayız.</p>
		<p>e) İlk kaçış yeri: İlk kaçış yeri olarak Paris’i öneriyorum. Buraya ulaşmak çok kolay ve tren değiştirilmeden varılıyor olması da büyük kazanç, ayrıca soygun olayının anlaşılmasından on altı saat ve hakkımızda tutuklama kararı çıkarılmasından yirmi dört saat önce orada olmuş olacağız. Eşkalimizin polise bildirilmesi olasılığına karşı dış görünüşümüzü bütünüyle değiştirmek için (bu yalnız seni ilgilendirecektir) zaman da kazanmış olacağız. Nasılsa Fransızcam çok iyi, yabancı konukların gittiği otellere değil de kenar semtlerdeki otellerden birine gideriz ve varlığımızla kimsenin dikkatini çekmeyiz. Paris’in yoğun trafiği de bizim için ayrıca bir şans, burada insanların tek tek denetlenmesi neredeyse olanaksız; dostlarımın anlattığına göre, burada kayıt kabul işleri de Almanya’nın aksine daha yavaş yürüyormuş; oysa Almanya’da ev sahipleri, hatta bütün Alman halkı doğaları gereği meraklıdır ve her şeyi en ince ayrıntısına kadar öğrenmek ister. Ayrıca Alman gazeteleri Avusturya’daki posta soygunu hakkında Fransız gazetelerinden daha ayrıntılı bilgiler verecektir. Ajanslar ilk haberlerini geçinceye kadar biz büyük olasılıkla Paris’ten ayrılmış oluruz (bu konu hakkında III. bölümde daha geniş bilgi bulacaksın).</p>
		<h1>II. İzlerin Silinmesi</h1>
		<p>En önemlisi, yetkililerin araştırmalarını zorlaştırmak ve onları olabildiğince yanlış yönlendirmektir; her yanlış ipucu polisin işini geciktirecek ve birkaç gün geçtikten sonrada eşkal belirleme işi yurtiçinde ve özellikle de yurtdışında unutulup gidecektir. Demek ki yetkililerin alacağı önlemleri baştan itibaren ânında öğrenmek ve zaman kaybetmeden karşı önlemleri almak zorundayız.</p>
		<p>Yetkililer araştırmalarını kuşkusuz üç yönde yürütecektir, a) geniş kapsamlı ev araması, b) tanıdıklarla konuşma, c) olaya karışan öteki kişilerin araştırılması. Bu durumda evdeki bütün kâğıtları imha etmemiz yeterli olmaz, aksine, araştırmaları çıkmaza sokacak ve polisi yanlış yönlendirecek karşı önlemleri de almalıyız.</p>
		<p>a) Pasaport vizesi: Böyle bir olayda polis hemen ilgili kişiye (bu durumda H’ye) son günlerde vize verilip verilmediğini öğrenmek için bütün konsolosluklara başvurur. Fransa vizesini H pasaportu için değil, kendi adıma alacağım için (V. bölüme bak) pasaport H için vize alınmasına gerek kalmayacak. Fakat izleri doğuya yönlendirmek istediğimiz için, ben senin pasaportuna Romanya vizesi alacağım; bu, polislerin araştırmalarını ilk anda Romanya’ya ve öteki Balkan ülkelerine yöneltmesini sağlayacaktır.</p>
		<p>b) Bu olasılığı güçlendirmek için senin ulusal bayram gününden bir gün önce Bükreş garından alınmak üzere Branco Riczitsch adına şöyle bir telgraf göndermen iyi olacaktır: “Yarın öğleden sonra eşyalarımla birlikte orada olacağım, beni garda bekle.” Yetkililer büyük olasılıkla postaneden çektiğin telgrafı ve yaptığın telefon görüşmelerini araştıracak ve çok kuşkulu bu habere rastlayacak, bu da onları, işbirlikçiyi tanıdıklarına ve kaçış yönünü kesin olarak belirlediklerine inandıracaktır.</p>
		<p>c) Bizim için bu çok önemli yanıltmayı daha da güçlendirmek adına, ben sana değişik karakterde bir yazıyla uzunca bir mektup yazacağım, sen bu mektubu küçük küçük parçalara ayıracaksın ve bu parçaları çöp kutusuna atacaksın. Polisler çöp kutusunu karıştırıp bu parçaları birleştirerek mektubu okuyacaktır ve böylece yanlış iz peşinde koşmaları bir kez daha desteklenmiş olacaktır.</p>
		<p>d) Sen yolculuktan bir gün önce istasyona gideceksin ve Bükreş’e doğrudan tren olup olmadığını, eğer varsa ücretinin ne kadar olduğunu dikkat çekmeden soracaksın. Gişedeki memurun tanık olarak ortaya çıkacağı ve bunun da yeni bir karışıklığa neden olacağı kesin.</p>
		<p>e) Eşin olarak seyahat ettiğim görüntüsünden bütünüyle çıkmam için küçük bir şeye daha gereksinimimiz var: Bildiğim kadarıyla bizi hiç kimse birlikte görmedi ve enişten dışında hiç kimse birbirimizi tanıdığımızı bilmiyor. Onun da aklını karıştırmak için bugün ona veda etmeye gideceğim. Sonunda Almanya’da kendime uygun bir iş bulduğumu ve oraya gideceğimi söyleyeceğim. Ev sahibime de bütün borçlarımı ödeyeceğim ve ona bir iş teklifinin telgrafını göstereceğim. Ben sekiz gün önce ortalıktan kaybolacağım için ikimiz arasında hiçbir bağ kuramazlar.</p>
		<h1>III. Yurtdışında izlenecek yol ve öteki planlar</h1>
		<p>Kesin bir saptamayı ancak varacağımız ülkede yapabiliriz, ben burada yalnızca birkaç genel noktaya işaret edeceğim.</p>
		<p>a) Dış görünüş: Kıyafetimiz, davranışımız ve hareketlerimizle kendimizi orta halli aile fertleri olarak göstermeliyiz, çünkü böyle insanlar toplum içinde pek fazla dikkat çekmez. Ne fazla şık ne de yoksul görünmeliyiz, ben kendimi harcadığı paralarla kuşku uyandırmayan bir sınıfın üyesi olarak tanıtacağım: Ressam olduğuma inandıracağım insanları. Paris’e varır varmaz kendime küçük bir el şövalesi, açılır kapanır bir sandalye, bir tuval ve palet alacağım; böylelikle gittiğimiz her yerde mesleğimin ne olduğu hemen anlaşılacak ve gereksiz sorularla karşılaşmayacağım. Fransa’da binlerce ressam var, bunlar bütün yıl boyunca vakitlerini romantik köşelerde geçirir. Ressam oldukları için fazla dikkat çekmezler ve kendine özgü ve zararsız insanlar olarak belli bir sempati de uyandırırlar.</p>
		<p>b) Giyimimiz de buna uygun olmalı. Sanatçı olduğumuzu vurgulayan kadife ya da keten ceket giymeliyiz; bunun dışında fazla dikkat çekici olmayan sade bir giysi yeterli olur. Sen benim yardımcım olarak görüneceksin, kutuyu ve boyaları taşıyacaksın. Böyle insanlara hiç kimse, “Burada ne yapıyorsun, nereden geliyorsun?” gibi sorular sormaz, küçük ve gizli kalmış köşeleri tercih etmelerine kimse şaşırmaz, konuştukları yabancı dil de fazla dikkat çekmez.</p>
		<p>c) Dil: Birbirimizle sadece yalnız kaldığımız anlarda Almanca konuşmalıyız; bu son derece önemli, insanlar bizim Almanca konuştuğumuzu kesinlikle bilmemeli. En iyisi, başkalarının yanında konuşurken aramızda eski çocuk dilini, bebek dilini konuşalım, böylece yabancıların bizi anlamaları imkânsız olur ve hangi dili konuştuğumuzu merak ederler. Kalacağımız otellerde mümkün olduğunca ücra odaları ya da komşular tarafından dinlenemeyecek odaları tercih etmeliyiz.</p>
		<p>d) Mekânın sık sık değiştirilmesi: Belli bir süre geçtikten sonra vergi ödemek gibi bir durumla ya da yetkililer tarafından yapılacak herhangi bir araştırmayla karşılaşmamak için ikamet yerimizi sık sık değiştirmeyi öneriyorum; gerçi yetkililerin yapacağı araştırmaların bizim işimizle bir ilgisi olmayacak, ama yine de bu bazı tatsızlıklara neden olabilir. Büyük kentlerde on ya da on beş gün kadar, küçük yerleşim birimlerinde ise dört hafta kalmak iyi olur; bu, otel personeliyle samimi olmamızı ve gereksiz sorularla karşılaşmamızı da önler.</p>
		<p>e) Para: Vardığımız yerde hemen bir kasa kiralayamayacağımıza göre paranın hepsini bir arada bulundurmak tehlikeli olur, onun için parayı özellikle ilk aylarda bölünmüş olarak taşımalıyız. Kuşkusuz, cüzdanlarımızda ya da herkesin göreceği bir biçimde taşıyacak değiliz; herhangi bir araştırma ya da beklenmedik bir olayla karşılaştığımızda yanımızda büyük miktarda Avusturya Şilini’nin bulunması kuşku uyandırır, bu nedenle paraları ayakkabılarımızın astarlarına, şapkalarımızın ve elbiselerimizin içine dikmeliyiz. Parayı Paris, Monte Carlo, Nizza gibi büyük kentlerde yavaş yavaş ve dikkat çekmeden bozdurmalıyız, küçük kentlerde asla.</p>
		<p>f) Dostluk ve arkadaşlık ilişkilerinden mümkün olduğunca kaçınmalıyız, en azından ilk günlerde yeni kimliklerimizi elde edinceye kadar (liman kentlerinde çok kolaymış) ve Almanya’ya ya da bir başka ülkeye geçmek için Fransa’dan ayrılıncaya kadar bundan özellikle sakınmalıyız.</p>
		<p>g) Gelecekteki yaşam biçimimiz için şimdiden hedef belirlemek ve plan yapmak gereksiz. Yaptığım hesaba göre bu para, orta düzeyde bir yaşam için dört ya da beş yıl yeter, bu süre içerisinde de gerekli kararları alır ve ileriye dönük planlarımızı yaparız. Bu kadar parayı yanımızda taşımak tehlikeli olacağına göre, bir an önce bir bankaya yatırmayı düşünmeliyiz, ancak bu, çok güven verici ve dikkat çekmeyen bir ortama kavuştuktan sonra yapılmalıdır. İlk anlarda çok dikkatli olmalıyız, kendimizi belli etmememiz ve kendi kendimizi sürekli denetim altında tutmamız gerekiyor. Altı ay sonra rahatça hareket edebiliriz ve bu süre içinde tutuklanmamızla ilgili bütün kanıtlar unutulup gidecektir. Bu arada yabancı dillerimizi geliştirmeliyiz, elyazılarımızı sistemli bir biçimde değiştirerek içimizdeki yabancılık ve güvensizlik duygusunu yenmeliyiz. Gerektiğinde yeni bir yaşam biçimi ve yeni bir uğraş sağlayan birer meslek de edinmeliyiz.</p>
		<h1>IV. İşlerin ters gitmesi ya da olayın ortaya çıkması durumunda izlenecek yol</h1>
		<p>Belirsizlik üzerine planlanan böylesi bir girişimin başarısız olma olasılığı işin ta başından beri göz önünde bulundurulmalıdır. Tehlikeli durumların ne zaman ve nasıl oluşacağı önceden belirlenemez ve bazı tatsız durumlarla karşılaşıldığında düşünce birliği içinde olmak gerekir. Belli başlı temel ilkeler olarak şunların saptanması gerekir:</p>
		<p>a) Seyahat ederken ya da kaldığımız yerleri değiştirirken herhangi bir rastlantısal olay ya da bir yanılgı sonucu birbirimizden ayrılırsak, hemen en son birlikte kaldığımız yere geri döneceğiz ve orada tren istasyonunda birbirimizi bekleyeceğiz ya da söz konusu kentin merkez postanesi adresiyle biri diğerine mektup yazacak.</p>
		<p>b) Eğer herhangi bir terslik olur da izimizi bulurlarsa ve iş tutuklanmamıza kadar varırsa, en son çareye başvurmamız için gerekli önlemleri önceden almalıyız. Ben tabancamı cebimden hiç çıkarmayacağım ve yatarken de hep yanı başıma koyacağım. Senin için de bir zehir, siyanür hazırlayacağım, sen onu bir pudra kutusuna koyacaksın ve dikkat çekmeden sürekli yanında taşıyacaksın. Önceden verdiğimiz bu kararı uygulamaya hazır olduğumuz duygusu bize her an daha fazla yaşam güvencesi sağlayacaktır. En azından ben kendi adıma yeniden dikenli tellerin ya da demir parmaklıkların arkasında olmamaya kesin kararlıyım. Eğer ikimizden biri ötekinin olmadığı bir anda tutuklanırsa, öbürü arkadaşlığın yükümlülüklerini üstlenip derhal oradan kaçmalı. Duygusal davranıp arkadaşının yazgısını paylaşmak için gidip polise teslim olmak, yapılacak en büyük hata olur, çünkü insan tek başına olursa daha az zan altında kalır ve basit bir soruşturma sırasında kendisini kolaylıkla temize çıkarabilir. Ayrıca serbest olanın izleri yok etme, tutuklu olana haber gönderme ve belki de kaçmasına yardımcı olma olanağı var. Uğruna her şeye giriştiğimiz özgürlükten gönüllü olarak vazgeçmek çılgınlık olur. İntihar etmeye vakit her zaman yeter.</p>
		<h1>V. Özet</h1>
		<p>Bu serüvene birlikte atılıyoruz ve özgürce yaşayabilmek için, en azından bir süre, hayatımızı ortaya koyuyoruz. Bu özgürlük kavramı karşılıklı olarak bireysel özgürlükleri de içeriyor. İç ve dış etkenler nedeniyle ikimizden birisi için birlikte yaşamak sıkıcı ya da dayanılmaz duruma gelecek olursa, o hiç çekinmeden diğerinden ayrılmalıdır. Bu serüvene kendi özgür irademizle, hiçbir zorlama olmadan ve herhangi bir baskı altında kalmadan atılıyoruz; herkes yalnızca kendisine karşı sorumludur ve kimse bu nedenle diğerini suçlayamaz. Özgür olabilmek için parayı aramızda nasıl paylaşıyorsak, aynı şekilde sorumluluğu ve tehlikeyi de paylaşacağız ve herkes kendi payına düşen sonuçlara katlanacaktır.</p>
		<p>Devlete ve birbirimize karşı haksızlık etmediğimiz, yalnızca doğru olanı ve yapılması gerekeni yaptığımız inancı, ilerisi için ikimizin de sorumluluğu olarak kalacak. Vicdan azabı duyarak böyle bir tehlikeye atılmak anlamsız olurdu. Ancak birbirimizden bağımsız olarak düşünüp değerlendirdikten sonra bu yolun tek ve en doğru yol olduğuna kanaat getiriyorsak, bu yolu izleyebiliriz ve de izlemeliyiz.</p>
		<p class="gap-twice">Christine kâğıtları masaya bırakıyor ve başını yukarıya kaldırıyor. Ferdinand geri dönmüş, sigara içmektedir. “Bir kez daha oku,” diyor. Christine onun isteğine uyuyor ve plan taslağını bir kez daha okuyor, arkasından Ferdinand soruyor: “Her şey açık ve anlaşılır mı?”</p>
		<p>“Evet.”</p>
		<p>“Sence eksik kalan bir şey var mı?”</p>
		<p>“Hayır, sanırım sen her şeyi düşünmüşsün.”</p>
		<p>“Her şeyi mi? Hayır,” –Ferdinand gülümsüyor– “bir şeyi unuttum.”</p>
		<p>“Neyi?”</p>
		<p>“Keşke bunu bilseydim. Her planda mutlaka bir şey eksik olur. İşlenen her suçta bir açık verilir, ancak insan bu açığın ne olduğunu önceden bilemez. Bir suçlu ne kadar akıllı olursa olsun her zaman küçücük bir hata yapar. Bütün belgeleri ortadan kaldırır, ama pasaportunu kaldırmayı unutur; örneğin her türlü direnişi dikkate alırken, sadece en belirgin ve olağan olanı gözden kaçırır. Herkes her zaman bir şey unutur. Muhtemelen ben de en önemlisini unutmuşumdur.”</p>
		<p>Christine’nin şaşkınlığı sesinden belli oluyor. “Yani, sen böyle mi düşünüyorsun... Sence bu iş başarılı olmayacak mı?”</p>
		<p>“Bilmiyorum. Yalnızca zor olacağını düşünüyorum. Herhalde diğeri daha kolay olurdu. İnsan kendi yasasına karşı koyunca genellikle başarısız olur, ben burada yasa maddelerini, anayasayı ve polisi kastetmiyorum. Bunlarla başa çıkabilir insan. Ancak herkesin içinde kendi yasası var: Kimi yukarıya çıkar, yükselir, kimi aşağıya düşer, alçalır ve yükselmesi gereken yükselir, düşmesi gereken düşer. Ben şimdiye kadar hiçbir şey başaramadım. Sen de hiçbir şey başaramadın, belki de bu bizim ortak yazgımız, birlikte yok olacağız belki de. Bana samimi olarak soracak olursan, bir gün mutlu olacağıma inanmıyorum, ben öyle bir ayla, bir yılla, iki yılla mutlu olacak biri değilim. Bu serüvene atılırken, yeşillikler içinde bir evde oturan ak saçlı bir ihtiyar olarak mutlu sona ulaşacağımı düşünmüyorum, yalnızca almak istediğimiz tabancanın dışında birlikte geçirebileceğimiz birkaç haftayı, birkaç ayı, birkaç yılı düşünüyorum.”</p>
		<p>Christine ona sakin sakin bakıyor. “Böylesine açık sözlü olduğun için sana teşekkür ederim Ferdinand. Eğer bu işten coşkuyla söz etseydin, sana karşı kuşku uyanırdı içimde. Uzun süre başarılı olacağımıza ben de inanmıyorum. Ne zaman yola çıktıysam, bir şeyler beni hep geri çekti. Muhtemelen yapacağımız şey boşuna ve hiçbir anlamı yok. Ama bunu yapmamak ve yaşamı olduğu gibi sürdürmek daha anlamsız olurdu. Daha iyi bir çözüm göremiyorum. Seninle beraberim, bana güvenebilirsin.”</p>
		<p>Ferdinand, Christine’nin yüzüne bakıyor, gözlerinde aydınlık, ancak ciddi bir ifade var. “Kesin mi? Vazgeçmek yok bak!”</p>
		<p>“Yok.”</p>
		<p>“O zaman, ayın onunda çarşamba günü, saat altıda?”</p>
		<p>Christine, Ferdinand’ın bakışlarına karşılık veriyor ve elini ona uzatıyor.</p>
		<p>“Peki.”</p>
	</div>
	<div class="si-footnotes html5_section epub-type_footnotes">
		<div class="si-footnote html5_aside epub-type_footnote" id="f1"><a class="si-backref" href="#ref_f1">1</a><span class="si-footnote-text">. (İng.) Hiç yok. Neden olsun?</span></div>
		<div class="si-footnote html5_aside epub-type_footnote" id="f2"><a class="si-backref" href="#ref_f2">2</a><span class="si-footnote-text">. (İng.) En azından ben öyle olduğunu düşünüyorum.</span></div>
		<div class="si-footnote html5_aside epub-type_footnote" id="f3"><a class="si-backref" href="#ref_f3">3</a><span class="si-footnote-text">. (İng.) Zavallı.</span></div>
		<div class="si-footnote html5_aside epub-type_footnote" id="f4"><a class="si-backref" href="#ref_f4">4</a><span class="si-footnote-text">. Antik Yunan mimarisinde kadın figürü şeklindeki sütunlara verilen isim.</span></div>
		<div class="si-footnote html5_aside epub-type_footnote" id="f5"><a class="si-backref" href="#ref_f5">5</a><span class="si-footnote-text">. (İng.) Zavallı çocuk.</span></div>
		<div class="si-footnote html5_aside epub-type_footnote" id="f6"><a class="si-backref" href="#ref_f6">6</a><span class="si-footnote-text">. (Fr.) Biraz solgunsunuz, Matmazel.</span></div>
		<div class="si-footnote html5_aside epub-type_footnote" id="f7"><a class="si-backref" href="#ref_f7">7</a><span class="si-footnote-text">. (İng.) Yankesiciler.</span></div>
		<div class="si-footnote html5_aside epub-type_footnote" id="f8"><a class="si-backref" href="#ref_f8">8</a><span class="si-footnote-text">. (İng.) Çekici kız.</span></div>
		<div class="si-footnote html5_aside epub-type_footnote" id="f9"><a class="si-backref" href="#ref_f9">9</a><span class="si-footnote-text">. (İng.) Bunu iyi biçimde sonlandıracağız.</span></div>
		<div class="si-footnote html5_aside epub-type_footnote" id="f10"><a class="si-backref" href="#ref_f10">10</a><span class="si-footnote-text">. (İng.) Anlıyorum.</span></div>
		<div class="si-footnote html5_aside epub-type_footnote" id="f11"><a class="si-backref" href="#ref_f11">11</a><span class="si-footnote-text">. (Fr.) Ah, Madam van Boolen’in yeğeni.</span></div>
		<div class="si-footnote html5_aside epub-type_footnote" id="f12"><a class="si-backref" href="#ref_f12">12</a><span class="si-footnote-text">. (Fr.) Ah, buraya geldiğinde görülecek gibiydi.</span></div>
		<div class="si-footnote html5_aside epub-type_footnote" id="f13"><a class="si-backref" href="#ref_f13">13</a><span class="si-footnote-text">. (Rus.) Aman Tanrım.</span></div>
	</div>
</body>
</html>