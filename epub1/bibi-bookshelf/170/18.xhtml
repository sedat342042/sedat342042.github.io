<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="main.css" rel="stylesheet" type="text/css" />
</head>

<body>
  
<p class="kisim_adi">18</p>

<p>Baron Şinkawa ile karısı az rastlanan türden uyumlu bir çifttiler; dalgın kayıtsızlık, sözcüğün tam anlamıyla taşkınlıkla evlenmişti. Baron, karısının yaptıklarını da söylediklerini de hiç mi hiç dikkate almaz, çevresindekilerin ne düşündüğüne hiç aldırmayan barones ise soluk almadan konuşurdu. Evde olsun, topluluk içinde olsun, her zaman böyle davranmaya alışıktılar. Baron dalgın tavırlarına karşın tek, keskin, özlü bir gözlemle bir insanın kişiliğini acımasızca saptamayı becerir, ancak bu yargıyı yeniden ele alıp bir kez daha üzerinde durma zahmetine girmezdi. Karısına gelince, aynı kişi için ne kadar laf ederse etsin o kişiyi canlı bir biçimde anlatmayı asla beceremezdi.</p>
<p>Japonya’daki iki Rolls-Royce arabadan biri onlarındı; toplumsal konumlarını kanıtlayan bir ayrıcalık olarak gördükleri arabaya büyük değer verirlerdi. Baron akşam yemeklerinden sonra rahat, ipek bir ceket giyer, bütün gece boyunca karısının ardı arkası kesilmeyen gevezeliklerine kulaklarını tıkardı.</p>
<p>Kendilerine Lady Sanunoçigami’nin ünlü şiirine atfen, Tanrısal Ateş Grubu diyen, Raiça Hiratsuka’nın grubu, baronesin çağrısı üzerine ayda bir kez Şinkawa Malikânesinde toplanırdı. Kararlaştırılan gün mutlaka yağmur yağdığı için, gazeteciler onlardan Yağmurlu Gün Grubu diye söz ederek dalga geçerlerdi. Japon kadınlarının kültürel uyanışına hayranlık duyan barones, ciddi herhangi bir düşünceden çok uzaktaydı. Bu uyanışa gösterdiği heyecan dolu merak, tavukların alışılmışın dışında, örneğin piramit biçiminde yumurtlamasının uyandıracağı meraktan farksızdı.</p>
<p>Matsugae’lerin kirazları seyretme çağrısı, Şinkawa’ları hem sinirlendirdi hem de gururlarını okşadı. Sinirlenmelerinin nedeni, ne kadar çok sıkılacaklarını bilmeleriydi. Aynı zamanda gururları okşanmıştı, çünkü bu onlara, gerçek Avrupalılara özgü tavırlarını toplum içinde sergileme olanağı tanıyacaktı. Şinkawa’lar eski, varlıklı bir tüccar ailesiydiler; her ne kadar hükümette büyük güç sahibi olmuş Satsuma’lı ve Çoşu’lu ailelerle karşılıklı çıkara dayalı bir ilişkiyi sürdürmek zorunda olsalar da, baron ile karısı köylü kökenli olmaları yüzünden onları içten içe küçümsüyorlardı. Yeni edindikleri sarsılmaz kibarlığın çekirdeğini oluşturan bu yaklaşım onlara, ailelerinden kalmıştı.</p>
<p>“Eh, marki, Prens Toin’i evine davet ettiğine göre,” dedi baron, “belki de onu selamlayacak bir bando ayarlamıştır. Matsugae ailesi, imparatorluk ailesinden bir prensin ziyaretini bir tür gösteriş aracı yapacaktır.”</p>
<p>“Korkarım bu değerli görüşlerimizi kendimize saklamak zorundayız,” diye yanıtladı karısı. “Her zamanki gibi çağdaş davranmalıyız, öyle değil mi? Onlar gibi modası geçmiş insanlarla istemeden de olsa kaynaşmak oldukça eğlenceli aslında. Marki Matsugae’nin Prens Toin’e karşı bir bakmışsın aşırı saygılı, bir bakmışsın kırk yıllık dostlarmış gibi davranması bence çok gülünç. Peki ama ne giysem acaba? Akşamüzeri toplanacağımıza göre resmi bir gece giysisi yakışık almayacaktır. Galiba en iyisi bir kimono giymek. Belki de elimi çabuk tutup Kyoto’daki Kitaide’ye bir kimono ısmarlayabilirim; şöyle alev kırmızısı, kiraz desenli bir şey. Fakat nedense Suso deseni bana hiç yakışmaz. Acaba Suso deseninin bende korkunç durduğunu tek düşünen ben miyim, yoksa başkaları da öyle mi düşünüyor? Kısacası ne yapacağımı bilmiyorum -peki ya sence ne yapmalıyım?”</p>
<p>Şinkawa’lar o gün Matsugae’lerden bir haber almışlardı. Prensle eşinin geleceği saatten daha önce orada olmaları isteniyordu kibarca. Büyük bir soğukkanlılıkla Toinnomiya’lardan beş ya da altı dakika sonra boy göstermeyi kararlaştırmalarına karşın, yine de erken vardıklarını anlayınca çok bozuldular. Anlaşılan marki bu tür manevralar çevrileceğini tahmin etmişti. Taşraya özgü bu kurnazlık baronu kızdırdı.</p>
<p>Selam yerine, “Belki de prens hazretlerinin atları yolda rahatsızlanmıştır,” yorumunda bulundu. Baronun dili sivriydi ama sözleri ağzında geveleyip durması ve yüzündeki gerçek İngiliz anlamsızlığı yüzünden kimse onu duymadı.</p>
<p>Uzaktaki ana kapıdan gelen bir haberci, imparatorluk faytonunun göründüğünü bildirince, ev sahibiyle yanındakiler prensi karşılamak üzere hemen ana binanın girişine dizildiler.</p>
<p>Toynaklarıyla yerdeki çakıltaşlarını sağa sola sıçratan atların çektiği araba, evin önündeki yolda duran çam ağacının altında göründüğünde, bazı yerleri çamurlanmıştı. Atlar sinirli sinirli kişniyor, başlarını sallıyorlardı, uçuşan gri yeleleri bir an için Kiyoaki’ye kıyıya çarpıp kırılmak üzere olan dev bir dalganın kıpırtılı sırtını anımsatmıştı. Aynı anda kapıya işlenmiş olan, imparatorluğa ait kasımpatı amblemi altından bir girdap içinde bulanıklaştı, araba durunca da yeniden duruldu.</p>
<p>Siyah melon şapkası Prens Toin’in ince, kırçıl bıyığını iyice belirginleştirmişti. Prenses kocasının peşi sıra eşiği geçti, ayakkabıların çıkarılmasına gerek kalmaması için o sabah ana binanın zeminine yayılan beyaz halının üzerinde ilerledi. Soylu çift eve girmeden önce elbette kısa bir selamlaşma oldu ama resmi karşılama töreni kabul salonunda yapılacaktı.</p>
<p>Prenses önünden geçerken Kiyoaki’nin gözleri, fırfırlı beyaz etekliğinin altında bir an yanıp sönen siyah ayakkabılarına takıldı. Deniz yosunları gibi, diye düşündü, kabarcıklı bir anaforun içinde bir batıp bir çıkıyorlar. Ayakkabıların zarifliği karşısında öyle büyülenmişti ki başını kaldırıp prensesin yaşlanmaya başlamış yüzüne bir türlü bakamıyordu.</p>
<p>Marki Matsugae kabul salonunda öteki konuklarını Toinnomiya’lara takdim etti. Onlar için yeni olan tek konuk Satoko’ydu.</p>
<p>“Böylesine güzel, genç bir hanımı benden gizlemeye mi çalışıyordun Ayakura?” diye takıldı prens.</p>
<p>Yan tarafta duran Kiyoaki, açıklayamadığı bir ürperti duymuştu. Ansızın Satoko’nun bir sergideki paha biçilmez bir sanat eserine dönüştüğü duygusuna kapıldı.</p>
<p>Prens Siyam sarayına çok yakın olduğu için iki prens daha Japonya’ya gelir gelmez kendisine tanıştırılmıştı. Şimdi onlarla dostça sohbet ediyor, okuldan, sınıf arkadaşlarından hoşlanıp hoşlanmadıklarını soruyordu; Çao P. saygı dolu bir nezaketle yanıtlarken neşeyle gülümsedi: “Her bakımdan bize yardımcı oluyorlar; sanki yıllardır dost gibiyiz. Hiçbir eksiğimiz yok.”</p>
<p>Prensler şu âna kadar okula hemen hemen hiç uğramadıkları, orada tek bir arkadaş bile edinemedikleri için Kiyoaki bu heyecanlı açıklamayı pek komik buldu.</p>
<p>Baron Şinkawa duyarlılığını, parlatılmış gümüşe benzetmekten hoşlanırdı. Kendi evinin hoş atmosferinde cilası pırıl pırıl parlıyordu ama dış dünyanın kaba saba ilişkilerine maruz kaldığı an, özenle parlatılmış yüzey kararmaya başlıyordu. Bu türden tek bir karşılaşma bile bu cilanın üzerini ince bir sis tabakasıyla örtmeye yeterdi.</p>
<p>Marki konuklarını alıp prensle prensesin peşinden çiçekleri seyretmek üzere bahçeye çıkardı. Japon geleneklerine uygun olarak çiftler serbestçe dolaşmıyor, eşler kocalarının ardından ayrılmıyorlardı. Baron Şinkawa, ötekilerin de fark ettiği gibi çoktan dalıp gitmişti. Ancak ötekilerle arasına uygun bir mesafe koyduktan sonra dalgınlığından sıyrılıp karısına döndü:</p>
<p>“Marki Avrupa’da okurken tuhaf alışkanlıklar edinmiş. Eskiden metresini karısıyla aynı evde oturturdu ama Avrupa’dan dönünce kadını ana girişin hemen dışındaki, bir kilometre kadar uzaktaki kiralık bir eve yerleştirdi. Demek ki bir kilometrelik Batılılaşmış. Bence ha bir kilometre ötede olmuş ha evin içinde, ne değişir?”</p>
<p>“Aydın biri olabilmek için,” diye atıldı karısı, “insanın her yönden aydınlanması gerekir. Yarım buçuk ölçülerle olmaz. Bir ev Avrupalı bir çizgide yönetilecekse, ister resmî bir davete karşılık vermek, isterse kısa bir gece yürüyüşüne çıkmak olsun, karıkoca her şeyi birlikte yapmalıdır, bizim gibi. Kim ne derse desin. Ah, şuraya baksana! İki-üç kiraz ağacıyla, kırmızı beyaz perdesiyle tepenin suya nasıl yansıdığını görüyor musun? Ne tatlı değil mi? Kimonomu beğendin mi peki? Öteki hanımların giydiklerine bakarak, benimkinin en gösterişli, en cesur ve en çağdaş desenlisi olduğunu rahatça söyleyebilirim Gölün karşı kıyısından bakıldığında, desenin suya vuran yansısı kim bilir ne görkemli görünüyordur. Ah, ne kötü! Neden aynı anda gölün her iki yakasında da olamıyoruz? İnsan ne kadar da kısıtlı bir yaratık, öyle değil mi?”</p>
<p>Her kocanın kendi karısıyla birlikte bulunma zorunluluğu baronun neşeli bir dinginlikle katlandığı, son derece kibar bir işkenceydi. Her şeye karşın yeğlediği, hatta öncülük ettiği bir âdetti bu. Bunu, katlanılması güç olsa da, yüzyıl sonra gelişkin bir uygarlıkça yaygın olarak benimsenecek bir uygulama olarak görüyordu. Baron yaşamla tutkulu bir ilişki kurmayı isteyecek biri değildi, küçük insanlar için ne kadar dayanılmaz ya da can sıkıcı olursa olsun, bu ilişkinin kurulmasını engelleyecek her davranış biçimini kabule hazırdı; payına düşeni, İngiliz incelmişliğinin soyluluk gereklerini kabulleniyordu.</p>
<p>Konuklar sonunda tepeyi tırmanıp eğlenceleri izleyecekleri yere vardıklarında, Genroku kiraz danslarının geleneksel tipleri gibi giyinmiş olan Yanagibaşi geyşaları tarafından selamlandılar. Etrafları bir anda yastıklarla şişirilmiş giysisiyle bir samuray, kadın Robin Hood, soytarı, kör ozan, çiçek satıcısı, marangoz, tahta oyma satıcısı, genç kahraman, kasaba ve köy kızları, <i>haiku</i> ustası ve daha başkaları tarafından sarılmıştı. Prens Toin eğlenecek kadar nazik bir adamdı, yanı başında oturan marki neşe içinde gülümsediğini görsün istiyordu; Siyamlı prensler de neşeyle Kiyoaki’nin omzuna vurdular.</p>
<p>Annesiyle babası prensle prensesi ağırlamakla meşgul olduğundan, Kiyoaki Siyamlı gençlerle baş başa kalmıştı; Japonca konuşurken hâlâ zorlanan prenslerle ilgilenirken çevresini saran geyşaları kovalamak için epey çaba harcadı; Satoko için kaygılanmaya zamanı yoktu.</p>
<p>Ozanı canlandıran yaşlı geyşa, “Genç efendi,” diye seslendi. “Yakında bizi ziyarete gelmeyecek misiniz? Bugün size çılgın gibi tutulan onca kızın aşkını karşılıksız mı bırakacaksınız?”</p>
<p>Genç geyşalar, hatta erkek rolüne çıkanlar bile gözlerinin çevresine belli belirsiz ruj sürmüşlerdi; gülen yüzlerine hafif bir çakırkeyiflik veriyordu. Havanın giderek serinlemesi Kiyoaki’ye akşamın yaklaştığını söylüyordu, o ise kendini gece rüzgârına karşı ipekten, nakıştan, beyaz pudralı tenlerden oluşan bir paravanla korunuyormuş gibi duyumsuyordu.</p>
<p>Bu kadınların tam istedikleri kıvamda ısıtılmış suyla yıkanırmışçasına, şen şakrak oynayabilmelerine, gülebilmelerine şaşıyordu. Onları yakından inceledi: Öykü anlatırken yaptıkları el hareketlerine, yumuşak, beyaz boyunlarında sanki ince ince işlenmiş, altından bir menteşe varmış gibi başlarını hep aynı biçimde eğişlerine, kendileriyle alay edilmesine izin verişlerine, gözlerinde anlık, yapay öfke kıvılcımları yanıp sönerken dudaklarındaki gülümsemeyi hiç bozmamalarına, bir konuğun beklenmedik bir nüktesini övmek için yüzlerine geçiriverdikleri ağırbaşlı maskeye, ellerinin tek bir dokunuşuyla saçlarını düzeltirken çevrelerine yaydıkları o soğuk, kayıtsız havaya baktı - bütün bu oyunlar içinde ilgisini en çok çekense, gözlerini sürekli çevrede gezdirip durmalarıydı. Bu bakışları, ne yaptığını pek de ayrımsamadan, Satoko’nun gözucuyla fırlattığı bakışlarla karşılaştırdı. Geyşaların gözleri neşeli, bakışları canlıydı, bağımsızlıklarını tek dışa vuran da buydu ama Kiyoaki yine de onları tatsız buluyordu. Vızıldayan sinekler misali amaçsızca oraya buraya koşuşturmaları yüzlerindeki ifadelere hiç uymuyordu. Satoko’nun güvenilir bir zarafet duyusunun armağanı olan o incelikli tutarlılığından yoksundular.</p>
<p>Prensle konuşan kızın profilini inceledi. Çehresi batmakta olan güneşin hafif kızıllığını almıştı, karşıdan bakan Kiyoaki’ye uzaklarda parlayan bir kristali, bir koto’nun<a href="dipnot.xhtml#Footnote0009" id="Feedback0009"><sup class="dipnot_sayi">[9]</sup></a> uzaktan duyulan sesini, uzak bir dağın vadisini anımsatmıştı - hepsinde de ulaşılamayana özgü o tuhaf çekicilik vardı. Arka plandaki ağaçlar, gökyüzü giderek kararmasına karşın Satoko’nun profili batan güneşin son ışınlarını yakalayan Fuji Dağı’nın çizgileri gibi hâlâ açık seçik, dupduru, belirgindi.</p>
<p>Bu sırada Baron Şinkawa ile Kont Ayakura yanlarında duran geyşaya hiç aldırmadan birbirlerine kısa gözlemlerini aktarıyorlardı. Yerdeki çimenlerin arasından çiçekler fışkırmıştı. Baron güneşin son ışınlarıyla kontun pırıl pırıl parlayan ayakkabısının cilalı burnuna bir taç yaprağının yapışmış olduğunu hayretle gördü. Kadın ayakkabısı olacak kadar küçük, diye düşündü. Kontun bir bardak sake tutan eli de bir taşbebeğinki kadar küçük ve beyazdı. Soylu kanın zarafete dönüşmüş bu apaçık kanıtıyla yüz yüze geliverince içi kıskançlıkla doldu. Baron kendisinin özenle koruduğu “İngiliz” dalgınlığıyla, kontun doğal hali olan ışıltılı dalgınlık arasındaki etkileşimin, sohbetlerine başka hiçbir çiftin elde edemeyeceği bir üstünlük kattığına emindi.</p>
<p>“Hayvanlara gelince,” dedi kont ansızın, “kim ne derse desin, kemirgenlerin belli bir çekiciliği olduğuna inanıyorum ben.”</p>
<p>“Kemirgenler mi?” diye sordu baron, sözü nereye getirmek istediğini anlamadan.</p>
<p>“Tavşanlar, dağ sıçanları, sincaplar falan.”</p>
<p>“Bu cins hayvanlar mı besliyorsunuz?”</p>
<p>“Hayır efendim, olur mu hiç. Çok kokuyorlar. Kokuları bütün eve yayılabilir.”</p>
<p>“Ah, anlıyorum. Çok çekiciler ama onları evde istemiyorsunuz demek?”</p>
<p>“Bakın, efendim, her şeyden önce şairlerin onları dikkate almadıklarına inanıyorum. Bir şiirde yeri olmayan şeyin benim evimde de yeri yoktur. Aile kuralımız bu.”</p>
<p>“Anlıyorum.”</p>
<p>“Hayır, onları beslemiyorum. Ama öyle hareketli, öyle ürkek hayvancıklar ki onlardan daha sevimli yaratıklar düşünemiyorum.”</p>
<p>“Evet, kont, size katılıyorum.”</p>
<p>“Aslına bakarsanız, efendim, ne tür olursa olsun küçük yaratıkların çok keskin bir kokusu oluyor.”</p>
<p>“Evet, gerçekten de öyle.”</p>
<p>“Bana dediklerine göre baron, Londra’da epeyce kalmışsınız.”</p>
<p>“Doğru. Londra’da çay saatinde ev sahibi herkese titizlikle şu soruyu sorar: ‘Önce çay mı yoksa süt mü?’ Sonunda her ikisi de aynı kapıya çıksa, çayla süt aynı fincanda karışsa bile İngilizler hangisinin önce doldurulmasının yeğlendiğine büyük önem verirler. Onlar için bu olay, son hükümet bunalımından da büyük önem taşır.”</p>
<p>“Çok ilginç. Gerçekten de çok ilginç, efendim.”</p>
<p>Geyşalara tek bir sözcükle bile araya girme şansı tanımadıkları gibi onları bir araya getiren şeye, kiraz çiçeklerine de en küçük bir ilgi göstermiyorlardı.</p>
<p>Marki Matsugae, <i>nagauta</i>’dan fazlasıyla hoşlanan, <i>samisen</i>’iyse büyük bir ustalıkla oynayan Prens Toin’le konuşuyordu. Arada bir sohbete katılan, Yanagibaşi’nin en iyi şarkıcısı olan yaşlı geyşa da yanlarındaydı. Marki onlara bir süre önce bir akrabasının nişan töreninde kadının piyanoda “Çamların Yeşili” parçasını nasıl çaldığını anlattı, kadın da bir <i>koto</i> ile <i>samisen</i>’in eşliğinde çaldıklarını, konukların bundan çok hoşlandıklarını ekledi. Prenses öyküyü büyük bir ilgiyle dinliyordu, orada bulunmadığına çok hayıflandığını söyledi.</p>
<p>Marki Matsugae’nin kahkahaları sık sık ortalığı çınlatıyordu. Öte yandan, Prens Toin arada bir gülüyor, ama bunu, özenle kırpılmış bıyığını eliyle gizleyerek duruma uygun bir ölçülülükle yapıyordu. Kör ozanı oynayan yaşlı geyşa, markinin kulağına bir şeyler fısıldadı, marki de güçlü sesiyle konuklarına seslendi:</p>
<p>“Evet, sıra kiraz çiçeği danslarına geldi. Lütfen sahneye doğru yaklaşır mısınız?”</p>
<p>Aslında bu tür bir duyuru, Uşak Yamada’nın yetki alanına giriyordu. Efendisinin hiç uyarmaksızın onun rolünü kapması karşısında şaşkınlıktan donup kalan yaşlı adam gözlüklerinin ardından hızlı hızlı gözlerini kırpıştırdı. Herkesten gizlediği bu tepkiyi, beklenmedik bir davranışla karşılaştığında hep yinelerdi.</p>
<p>Yamada, markiye ait hiçbir şeye dokunmazdı, efendisinin de aynı saygıyı kendisine göstermesini beklerdi. Örneğin geçen sonbaharda bir olay olmuştu. Kapının dışındaki evde yaşayan yabancıların çocukları, Matsugae arazisinde oynarken meşe palamudu toplamışlardı. Yamada’nın çocukları da birlikte oynamak için onlara katılmış fakat yabancı çocukların ikram ettiği meşe palamutlarını dehşetle geri çevirmişlerdi. Babaları onları efendiye ait hiçbir şeye el sürmemeleri konusunda şiddetle uyarmıştı. Yabancı çocuklar bu tepkiyi yanlış anlamışlar, daha sonra babaları, şikâyet etmek için Yamada’ya gelmişti. Olanları öğrenince Yamada ciddi, zayıf yüzlü, dudakları aşırı bir saygıyla hep sarkık duran çocuklarını topladı ve davranışlan için övdü.</p>
<p>Aklına bu olay gelince, <i>hakama</i>’sının titrek bacaklarını saran eteklerini savurarak dokunaklı bir kararlılıkla konukların ortasına seğirtti, onları telaşlı telaşlı sahneye doğru yönlendirdi.</p>
<p>Tam bu sırada, sahnenin gerisine yarım daire biçiminde gerilmiş olan kırmızı beyaz perdenin arkasından, gösterinin başlamak üzere olduğunu bildiren, iki çubuğun birbirine vurulmasıyla çıkan keskin şaklama sesi duyuldu; ses akşam havasını tam ortasından bölmüş, sahneye serpiştirilmiş taze talaşları bir an için uçuşturmuştu sanki.</p>        
    </body>
</html>
