<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="main.css" rel="stylesheet" type="text/css" />
</head>

<body>
  
<p class="kisim_adi">5</p>

<p>On gün kadar sonra bir akşam Marki Matsugae eve her zamankinden erken döndü, böylece Kiyoaki de akşam yemeğini anne ve babasıyla yiyebildi, bu çok ender olurdu. Marki Batılı yiyeceklere düşkün olduğu için yemek servisi Batı tarzındaki evin küçük yemek salonunda yapıldı, kendisiyse içecekleri şarabı seçmek için mahzene inmiş, Kiyoaki’yi de yanına almıştı. Mahzeni dolduran raflara dizilmiş bin bir çeşit şarabın özelliklerini uzun uzun anlattı oğluna. Hangi yemekle hangi şarabın içileceğini, imparatorluk ailesinden bir konuk geldiğinde hangi şarabın sunulması gerektiğini anlatırken babasının yüzü ışıl ışıl parlıyordu. Marki en çok bu tür yararsız bilgileri aktarırken mutlu görünürdü.</p>
<p>Aperitiflerini yudumlarlarken, iki gün önce genç arabacıyla Yokohama’ya gitmiş olan markiz çok önemli bir olaymışçasına yaptığı alışverişleri anlatıyordu.</p>
<p>“İnsanların gözlerini dikip sırtımdaki Batılı giysilere bakmaları çok şaşırttı beni. Üstelik Yokohama’da! Birkaç küçük, pis çocuk, ‘Yabancı bayan! Yabancı bayan!’ diye bağırarak faytonun peşinden koştu.”</p>
<p>Babası Kiyoaki’yi Hie adlı savaş gemisinin denize indirilme törenine götürmeyi düşündüğünü söyledi ama bundan oğlunu ilgilendirmeyen, zaten vazgeçilmiş bir karar gibi söz etmişti.</p>
<p>Daha sonra annesiyle babası konuşacak uygun bir konu bulabilmek için umutsuzca çabalamaya başladılar; şaşkınlıklarını Kiyoaki bile ayrımsamıştı. Neyse, sonunda hoş bir sohbeti başlatabildiler; üç yıl önce, Kiyoaki on beş yaşındayken yapılan Otoçimaçi, yani kehanette bulunma törenini anımsamışlardı.</p>
<p>Çok eskilere dayanan bu tören, ay takvimine göre Ağustos’un on yedisine rastlıyordu. Suyla doldurulmuş geniş, tahta bir küvet içindeki su, ayı yansıtacak biçimde bahçeye yerleştirilmiş, uygun bağışlar yapılmıştı. Kiyoaki’nin on beşini sürdüğü bu ağustos gecesinde gökyüzünün bulutlu olması, kötü talihin küvetin önünde duran çocuğun peşini yaşamı boyunca bırakmayacağına işaretti.</p>
<p>Annesiyle babası konuşurken sahne bütün canlılığıyla Kiyoaki’nin gözünde canlandı. <i>Hakama</i> denen, pantolonla etek arası bir giysi ve aile armalarıyla süslenmiş bir kimono giymiş olan Kiyoaki annesiyle babasının arasında duruyordu; çiyle ıslanmış çimenliğin tam ortasına su dolu, yeni bir küvet yerleştirilmişti, üçü küvetin önündeydiler; böceklerin vızıltısı Kiyoaki’nin kulaklarında çınlıyordu.</p>
<p>Artık kararmış olan bahçeyi çevreleyen ağaçlar, evlerin kiremit damları, hatta akçaağaç tepesi - bütün bunların yanı sıra daha başka şeylerin girintili çıkıntılı yansısı küvetin kıyısıyla çerçevelenmiş yuvarlak suya vuruyordu. Küvetin açık renkli, servi ağacından yapılma kenarı bu dünyanın bittiği, bir başka dünyanın başladığı bir sınır çizgisine dönüşmüştü. On beş yaşındayken yapılan bu tören bundan sonraki talihini belirleyeceği için Kiyoaki’ye ruhu çırılçıplak soyulup oraya, ıslak çimenlerin üzerine yerleştirilmiş gibi geliyordu. Küvetin ahşap kenarları Kiyoaki’nin bedenini, vuvarlak suysa ruhunu simgeliyordu.</p>
<p>Herkes suskundu, bahçenin dört bir yanındaki böceklerin sesini ilk kez bu kadar açık seçik duyuyordu. Ciddi ciddi küvetin içine bakıyordu. Başlarda su karanlıktı, salkımlar halindeki bir deniz yosunu kadar sık bulutlarla gölgelenmişti. Bir an sonra yosunlar dalgalanır gibi oldu, Kiyoaki bir an için suyu aydınlatan hafif bir parıltı gördüğünü sandı, parıltıyı hemen yitirdi. Bundan sonra ne kadar beklediğini anımsayamıyordu. İçi görülemeyecek kadar karanlık görünen kapkara su birdenbire duruldu, tam ortasında dolunayın küçük yansısı belirdi.</p>
<p>Herkes sevinç çığlıkları atmaya başladı; bunca zamandır kaskatı duran annesi oldukça ferahlamıştı, eteğinin çevresinde dönüp duran sivrisinekleri kovmak için yelpazesini salladı.</p>
<p>“Oh, öyle sevindim ki! Oğlum artık mutlu bir yaşam sürecek, öyle değil mi?” dedi.</p>
<p>Sonra orada bulunan herkes Kiyoaki’yi kutladı.</p>
<p>Ama içten içe hâlâ korkuyordu. Başını kaldırıp gökteki aya, sudaki görüntünün aslına bakamıyordu. Onun yerine küvetin içine, küvetin yuvarlak kıyısıyla çerçevelenmiş suya, ruhunun yansısına, ayın altından yapılmış bir deniz kabuğu gibi derince gömüldüğü ruhuna bakmayı sürdürdü. Çünkü o anda göksel bir varlığı ele geçirmişti. Bu varlık ruhunun ağlarına takılmış altın bir kelebek gibi parlıyordu.</p>
<p>Peki ama, diye düşündü, ağlar onu tutacak kadar ince mi bakalım? Kelebek sıyrılıp kaçamaz mıydı ağdan? Daha on beşindeyken bile onu yitirmekten korkuyordu. Kişiliği çoktan oluşmuştu, kazandığı her zafer beraberinde bu korkuyu getiriyordu, getirecekti. Ayı kazanmıştı evet ama aysız bir dünyadaki yaşamdan korkmayacak mıydı? Ah, bu korkunun baskısı! Ay bile Kiyoaki’nin içinde yalnızca nefret uyandırmıştı.</p>
<p>Tek bir kartın eksikliği bile bütün bir desteyi nasıl bozarsa dünyanın düzeni de işte öyle, kaçınılmaz biçimde bozulmuştu. Üstelik Kiyoaki gibi biri için en ufak bir uyumsuzluk, saatteki eksik bir dişli kadar önemliydi. Evrenin düzeni altüst olmuş, Kiyoaki kendini ürkütücü bir karanlığın tam ortasında bulmuştu. Bir başına hiçbir değeri olmayan o kayıp iskambil kartı onun gözünde, uğruna pek çok rakibin savaş verdiği, dünyayı büyük bir bunalıma sokabilecek bir taç kadar önemliydi artık. Böylece duyarlılığı, önemsiz de olsa beklenmedik olayların insafına kalmıştı, hazırda hiçbir savunma silahı da yoktu üstelik.</p>
<p>Otaçimaçi’yi, üç yıl önceki 17 Ağustos gecesini düşününce, Satoko’nun ne yapıp edip düşüncelerine sızdığını fark ederek ansızın ürperdi.</p>
<p>Neyse ki aynı anda uşak, <i>hakama</i>’sının serin tutan Sendai ipeğini hışırdatarak, yemeğin hazır olduğunu haber vermek için salona girdi. Hep birlikte yemek salonuna geçtiler, her biri için ayrı ayrı hazırlanmış, aile armasını taşıyan iyi cins İngiliz porselenlerinin durduğu yerlere oturdular. Kiyoaki kendini bildi bileli babasının Batı tarzı masa adabına ilişkin söylevlerine katlanmak zorundaydı. Oysa annesi Batılı gibi yemek yemeye bir türlü alışamamıştı, babasına gelince hâlâ yurtdışındayken bile evindeymişçesine rahat görünmeye çalışan birinin özeniyle davranırdı, yemeğini doğal ve rahat bir biçimde yiyen tek kişi de oydu.</p>
<p>Çorbalar gelince annesi sakin sesiyle hemen yeni bir konu açtı.</p>
<p>“Satoko bazen insanı gerçekten sinirlendiriyor. Bu sabah Ayakura’ların kızın ret yanıtını bildirmek için bir haberci gönderdiklerini öğrendim. Üstelik bunca zamandır herkese öneriyi kabul edecekmiş gibi bir izlenim verdi.”</p>
<p>“Yirmisine bastı bile, öyle değil mi?” diye sordu babası. “Böyle çok şey istemeyi sürdürürse yakında bir kız kurusu olup çıkar. Onun için ben de kaygılanıyorum ama elimden ne gelir...”</p>
<p>Babası sözlerini kayıtsızca sürdürürken, Kiyoaki kulak kesildi. “Satoko’nun nesi var, merak ediyorum. Yoksa adamın ona layık olmadığını mı düşündüler? Belki Ayakura’lar bir zamanlar son derece soylu bir aileydi ama şu andaki maddi durumları onun gibi içişleri bakanlığında parlak bir geleceği olan bir delikanlıyı geri çevirmelerine pek izin vermiyor. Ne tür bir aileden geldiğine aldırmadan bu genç adamı seve seve kabullenmeleri gerekirdi.”</p>
<p>“Ben de aynen böyle düşünüyorum. İşte bu yüzden ona daha fazla yardım etmek içimden gelmiyor.”</p>
<p>“Öyle ama Kiyoaki için yaptıkları yüzünden onlara çok şey borçluyuz. Kendimi yeniden refaha kavuşmaları için elimden geleni yapmaya zorunlu hissediyorum. Peki ama Satoko’nun kabul edeceği bir kısmet bulmak için ne yapabiliriz?”</p>
<p>“Yeryüzünde böyle bir erkeğin bulunduğundan emin değilim.”</p>
<p>Kiyoaki dinledikçe neşelendi. Bilmeceyi çözmüştü. “Kiyo, birdenbire ortadan kaybolsaydım ne yapardın?” diye sormuştu Satoko. Demek bir türlü karar veremediği evlenme önerisinden söz ediyordu. O sırada öneriyi kabul etmeye niyetliydi, Kiyoaki’nin tepkisini merak ettiği için laf çakıştırmıştı. Şimdi, aradan on gün geçtikten sonra kızın öneriyi resmen geri çevirdiğini annesinden öğreniyordu. Kiyoaki nedenini biliyordu. Öneriyi geri çevirmişti çünkü Kiyoaki’ye âşıktı.</p>
<p>Bunun üzerine ufkunu kaplayan bulutlar dağıldı. Artık korkuların tutsağı değildi. Camdaki su bir kez daha berraklaşmıştı. Tek sığınağı olan o küçük, huzur dolu mabetten on gündür uzak kalmıştı. Oysa şimdi oraya dönebilir, rahatça soluk alabilirdi.</p>
<p>Kiyoaki yeğin bir mutlulukla dolu, az rastlanır bir an yaşıyordu; her şeyi yeniden bütün açıklığıyla görmeye başlamasından kaynaklanan mutlak bir mutluluk. Ondan özellikle saklanan iskambil kâğıdı yeniden avucunda belirmişti. Deste artık tamamdı. İşte bir kez daha basit bir kağıt destesi haline gelmişti. El değmemiş mutluluğu pırıl pırıl parlıyordu. Kiyoaki bir dakikalığına bile olsa, duygularının kıskacından kurtulmayı başarmıştı.</p>
<p>Markiyle markize gelince, hala masanın iki yanından birbirlerine bakıyorlardı, duygusuzlukları gözlerini öyle köreltmişti ki oğullarının bu ani sevincini bile göremiyorlardı. Marki karısının yüzündeki bildik hüzünle, karısıysa onun her zamanki kabalığıyla karşı karşıyaydı. Harekete geçmesini bilen bir erkeğe özgü yüz hatları, sürdüğü tembel yaşantının derisinin altına yaydığı izler yüzünden keskinliğini yitirmişti.</p>
<p>Annesiyle babasının daldan dala atlayarak sohbet ediyormuş gibi görünmelerine karşın her zaman belli bir töreye uyduklarının farkındaydı; bu töre tanrılara kutsal <i>sakaki</i> ağacının bir dalının sunulduğu Şinto Töreni kadar basmakalıptı, her büyülü hece kılı kırk yararcasına söylenir, bir sonraki parlak bölüm özenle seçilirdi.</p>
<p>Kiyoaki çocukluğundan beri kaç kez tanık olmuştu bu törene. Yakıcı hiçbir bunalım yok! Öfke kasırgası yok. Annesi bir şeyin ardından neyin geleceğini harfi harfine bilirdi. Marki de karısının neyi bildiğini bilirdi. Anlamsız, boş yüzleriyle, mavi göğü, bulutları yansıtan berrak bir sudaki çalı çırpı gibi el ele, akıntıya kapılmış çağlayanların o kaçınılmaz düşüşüne doğru sürükleniyorlardı.</p>
<p>Marki yemeğin üstüne içtiği kahveyi yarım bırakarak, tam da beklendiği gibi Kiyoaki’ye döndü: “Bilardo oynamaya ne dersin?”</p>
<p>“Ben izninizi rica edeyim,” dedi markiz.</p>
<p>Kiyoaki bu gece öyle mutluydu ki bu sessiz oyun bu kez canını hiç sıkmadı. Annesi ana binaya yöneldi, o da babasının peşinden bilardo salonuna gitti. İngiliz tarzı meşe kaplamaları, Kiyoaki’nin büyükbabasına ait portre, Rus-Japon Savaşındaki deniz muharebelerini betimleyen büyük, yağlıboya haritayla bu oda bütün konukların hoşuna giderdi. Sir John Millais’nin öğrencilerinden, Gladstone portresiyle ünlü bir ressam Japonya’dayken Kiyoaki’nin büyükbabasının kocaman bir resmini yapmıştı. Şimdi büyükbabası gösterişli tören giysileriyle gölgelerin arasından hayal meyal seçilmekteydi.</p>
<p>Oldukça yalın bir yapıttı ama ülküselleştirmeyle katı gerçekçiliği sağduyulu bir biçimde harmanlarken üstün yeteneğini sergilemiş olan ressam, Restorasyon Dönemi’ne ait bir soylunun o boyun eğmez havasını yansıtmakla kalmayıp ailesinin çok iyi bildiği, çok daha kişisel özellikleri de, yanağındaki siğillere varıncaya kadar yansıtmayı başarmıştı. Evdeki geleneğe göre, Matsugae’lerin atalarına ait olan Kagoşima eyaletinden yeni gelen her hizmetçi, saygısını sunmak için portrenin önüne götürülürdü. Büyükbabasının ölümünden birkaç saat önce, bilardo odasının boş olmasına rağmen tablo evin bir başından bir başına kadar yankılanan bir gürültüyle yere düşmüştü, oysa ipinin bu kadar aşınmış olmasına olanak yoktu.</p>
<p>Odada, İtalyan mermeriyle kaplı üç bilardo masası vardı. Her ne kadar üç topla oynanan bilardo türü daha Çin Savaşı sürerken Japonya’ya gelmiş olsa da Matsugae’lerin bilardo salonunda asla oynanmamıştı; Kiyoaki ile babası dört topla oynardı. Uşak kırmızı, beyaz topları masanın üzerine düzgünce yerleştirmişti bile, şimdi de babayla oğula istekaları uzatıyordu. Ezilmiş volkan külünden yapılma İtalyan tebeşiriyle istekasının ucunu ovarken Kiyoaki masaya baktı. Kırmızı, beyaz fildişi toplar yeşil çuhanın üzerinde kıpırtısız duruyor, her biri açılmadan önce bir an duraksayan bir istiridye gibi masaya yuvarlak bir gölge düşürüyordu. Kiyoaki’de en küçük bir ilgi uyandırmıyorlardı. İçinde, günün en güzel zamanında, bilmediği bir sokakta tek başına duruyormuş; apansız, anlamsız, tuhaf biçimlerle yüz yüze gelivermiş gibi bir duygu vardı.</p>
<p>Marki oğlunun yakışıklı yüzündeki can sıkıntısını çoktan fark etmiş, rahatsız olmuştu. Kiyoaki’nin bu gece mutlu olmasına karşın gözlerindeki donuk bakışlar sürüyordu. Babası sohbeti başlatmak için,“Siyamlı iki prensin Japonya’ya, Soylular Okulu’na geleceklerini biliyor muydun?” dedi.</p>
<p>“Hayır.”</p>
<p>“Seninle aynı sınıfta okuyacaklarına göre birkaç gün kalmaları için buraya çağırabiliriz. Bu konudan dışişleri bakanlığında söz ettim. Siyam, son zamanlarda büyük ilerlemeler kaydetti. Köleliği kaldırdılar, demiryolları inşa ediyorlar filan. Onlarla ilişkinde bunu aklından çıkarmamaya dikkat et.”</p>
<p>Babası vuruşunu yapmak için hazırlandı. Kiyoaki arkasında durup şişman bir leopar gibi masaya doğru eğilmesini, istekasını cakalı bir sertlikle bükmesini izledi. Kiyoaki yüzünde ansızın beliren gülümsemeyi engelleyemedi. Mutluluk duygusuyla gizemli, tropikal bir ülkenin imgesi, masadaki kırmzı, beyaz renkli fildişi topların birbirine değmesinden çıkan ses kadar ona hoş gelen bir sesle kafasında buluştu. Sonra saf bir kristal kadar soyut olan bu sevinç birdenbire tropikal ormanların yeşili gibi taşkınlaştı.</p>
<p>Marki bilardo oyununda uzmandı, Kiyoaki ona asla rakip olamamıştı. İlk beş vuruşlarını yaptıktan sonra babası ansızın masaya sırtını döndü, Kiyoaki’nin epeydir beklediği öneriyi yaptı. “Canım kısa bir yürüyüş yapmak istedi. Ne dersin?”</p>
<p>Kiyoaki yanıtlamadı. Bunun üzerine babası hiç beklemediği bir şey önerdi: “Hiç olmazsa kapıya kadar gelebilirsin, öyle değil mi? Tıpkı çocukken yaptığın gibi.” Kiyoaki şaşırmıştı, parlak siyah gözlerini babasına çevirdi. Ne olursa olsun, marki oğlunu şaşırtarak bir sayı yapmıştı.</p>
<p>Babasının metresi, kapının hemen dışındaki evlerden birinde oturuyordu. Öteki iki evi Avrupalı aileler kiralamıştı. Onları Matsugae Malikânesi’nden ayıran çite açılan birer arka kapısı vardı her evin. Avrupalı çocuklar bu olanaktan rahatça yararlanır, her gün gelip malikânenin arazisinde oynarlardı. Üzerinde kilit bulunan tek kapı -kilit paslanmıştı- metresinin evine açılan kapıydı.</p>
<p>Ana binanın ön kapısıyla bu kapı arasındaki uzaklık bir kilometre kadardı. Kiyoaki çocukken babası onun elinden tutar, metresinin kapısına kadar onunla birlikte yürürdü. Orada ayrılırlar, uşaklardan biri de Kiyoaki’yi alıp geri götürürdü.</p>
<p>Babası işe giderken her zaman faytonu kullanırdı. Bu nedenle evden yürüyerek ayrıldığında, nereye gittiğini herkes anlardı. Böylesi günlerde babasına eşlik etmek Kiyoaki’ye acı verirdi. Saf, çocukça bir içgüdü onu annesinin hatırı için babasını engellemeye zorlarken, çaresizliğinin ayırdına varması, içini yakıcı bir öfkeyle doldururdu. Annesi Kiyoaki’nin gece yürüyüşleri sırasında babasına eşlik etmesinden elbette hoşnut değildi. Ama o karşı çıktıkça, marki, Kiyoaki’yi elinden tutup götürmekte daha çok diretirdi. Kiyoaki babasının, annesini aldatırken onu da suç ortağı yapmak için duyduğu o gizli isteği çok çabuk saptamıştı.</p>
<p>Ama soğuk bir kasım gecesi yapılan bu yürüyüş yeni bir şeydi. Babası uşağın tuttuğu paltoyu giyerken Kiyoaki okulda giydiği, metal düğmeli üniforma ceketini almak için bilardo odasından ayrıldı. Uşak her zamanki gibi mor krepon kâğıdına sarılmış olan armağanla birlikte kapıda bekliyordu; sonra efendisini gelenek gereği on adım arkadan izlemeye başladı.</p>
<p>Parlak bir ay vardı, rüzgâr ağaçların dalları arasından iniltilerle esiyordu. Babası başını çevirip uşak Yamada’nın hayalete benzeyen karaltısına bakma gereği duymamıştı, oysa Kiyoaki omzunun üzerinden birkaç kez geriye bakacak kadar meraklıydı. <i>Hakama</i>’sının üstüne yalnızca bir pelerin atmış olan Yamada titrek bacaklarıyla hafifçe sallanarak arkadan geliyor, her zamanki gibi beyaz eldivenli elleriyle mor paketi özenle tutuyordu. Gözlüğünün camları ay ışığında puslu puslu parlıyordu.</p>
<p>Kiyoaki bağlılığı su götürmez, bu ağzı sıkı adama şaşıyordu. Bedeninde kim bilir kaç tane sönmüş tutku, paslı zembereklerden oluşan bir yığın gibi duruyordu... Yaşam dolu, dışa dönük markinin tersine içe kapanık, kayıtsız görünen oğlu başkalarının duygularının derinliğini kestirebiliyordu.</p>
<p>Baykuşların ötüşü, ağaçları hışırdatan rüzgâr, yüzü şarabın etkisiyle hâlâ pembe pembe olan Kiyoaki’ye cenaze törenine ait fotoğraftaki, yelden eğilmiş dalları anımsattı. Soğuk, rüzgârlı gecede ilerlerken babası kendisini bekleyen pembe etin nemli sıcaklığını, gizliliğini düşlüyor, oğluysa aklından ölümü geçiriyordu.</p>
<p>Şarabın etkisiyle neşelenmiş olan marki bir yandan yürür bir yandan da bastonunun ucuyla yerdeki çakıltaşlarını karıştırırken ansızın durdu, Kiyoaki’ye döndü: “Sen pek eğlenmesini bilen biri değilsin. Senin yaşındayken hayatıma giren kadınların sayısını bilmiyorum. Baksana, bir dahaki sefere seni de yanımda götüreyim mi? Orada bir sürü geyşa olur, sana bunu sağlarım, sen de bir kez olsun felekten bir gece çalarsın. İstersen okuldan birkaç arkadaşını da getirebilirsin.”</p>
<p>“Hayır, teşekkür ederim.”</p>
<p>Bu sözler ağzından çıkar çıkmaz Kiyoaki ürperdi. Sanki ayağı birdenbire yere yapışmıştı. Babasının tek bir sözüyle bütün keyfi kaçmış, yere düşen bir vazo gibi paramparça olmuştu.</p>
<p>“Neyin var?”</p>
<p>“İzninizle, ben dönüyorum. İyi geceler.”</p>
<p>Kiyoaki topuklarının üzerinde döndü, Batı tarzı evin loş girişini hızla geçti, ön kapıdaki lambaların uzaktan uzağa seçildiği, ağaçların arasında hafif hafif parladığı ana binaya doğru ilerledi.</p>
<p>O gece Kiyoaki’yi uyku tutmadı. Kafasını dolduran düşüncelerin ne annesiyle ne de babasıyla ilgisi vardı ama. Tam tersine, aklı fikri Satoko’dan öç almaktaydı. “Beni adice tuzağa düşürecek kadar acımasız davrandı. Tam on gün acı çekmeme izin verdi. Aklında tek bir şey varmış demek: Beni acıyla kıvrandırmak. Bunu yanına bırakamam! Gerçi insanlara eziyet etmek için yeni yollar bulmada onunla boy ölçüşemem. Peki ne yapabilirim? Kadınlara ancak babam kadar değer verdiğime onu bir inandırabilsem. Keşke onu derinden sarsacak, son derece çirkin bir şey söyleyebilsem ya da yazabilsem. Ama benim en büyük sorunum, insanların duygularımı apaçık anlamalarından ölesiye korkmam değil mi? Onun beni hiç ilgilendirmediğini söylemem yetmez. Bu ona daha çok dolap çevirme olanağı sağlar. Onu aşağılamalıyım. Onu öylesine küçük düşürmeliyim ki, yeniden saldıracak gücü kalmasın. İşte yapmam gereken bu. Hayatında ilk kez, yaptığı bir şey için pişman edeceğim onu.”</p>
<p>Düşünüp duruyor ama hiçbir çözüm bulamıyordu. Henüz bir tasarı oluşturamamıştı.</p>
<p>Yatağının her iki yanında üç kıvrımlı bir çift paravana duruyordu, her tarafı Han Şan’ın şiirleriyle bezenmişti. Ayakucundaki sandal ağacından yapılma raftaki tüneğin üzerinde yeşim taşından oyulmuş bir papağan vardı, başını eğmiş aşağıya bakıyordu. Kiyoaki, Rodin ya da Cezanne gibi yeni moda olmuş şeylere pek ilgi duymuyordu. Zevkleri daha tutucuydu. Uyuyamıyordu, gözünü papağana dikti. Lekeli yeşimdeki her ayrıntı, kanadındaki tüylerin ince ince oyuluşuna varıncaya kadar şimdi çok daha belirginleşmişti sanki. Karanlıkta gövdesel varlığından kurtulmuş, havada yüzüyormuş gibiydi, hayaletimsi görüntüsü Kiyoaki’yi huzursuz ediyordu. Bu görüntüye ay ışığının camdan sızan, yolunu şaşırmış bir huzmesinin yol açtığını ayrımsayınca ani bir hareketle perdeyi sonuna kadar açtı. Ay gökte iyice yükselmişti, ışığı yatağın üzerine yağıyordu.</p>
<p>Öyle göz kamaştırıcıydı ki dinginliği değil, tam tersine canlılığı çağrıştırıyordu. Aklına Satoko’nun kimonosunun donuk donuk parlayan ipeği geldi. Kızın gözlerini, sinir bozacak kadar yakınında buluverdiği o görkemli iri gözlerini neredeyse doğaüstü bir berraklıkla tam orada, ayın yüzeyinde gördü. Rüzgâr dinmişti.</p>
<p>Bedenini ateşler içinde yakan yalnızca odanın ısısı olamazdı, ateşe benzer bir şey kulak memelerini karıncalandırıyordu. Üstündeki örtüyü sıyırdı, geceliğinin yakasını açtı. Ateş hâlâ yakıyor, derisinin altında fokurduyordu. Geceliğini çıkarıp atmadan, bedenini soğuk ay ışığına teslim etmeden huzur bulamayacağını hissetti. Sonunda düşünmekten yorulup yüzüstü döndü, yüzü yastığa gömülü, çıplak sırtı aya dönük, kızgın kanı kasıklarında hâlâ zonklarken öylece yattı.</p>
<p>Ay ışığı eşsiz düzgünlükteki beyaz sırtını yıkıyor, parlaklığı gövdesinin güzel çizgilerini daha da belirginleştirerek bunun bir kadının değil, henüz olgunlaşmamış genç bir erkeğin eti olduğunu açıkça gösterirken, şaşmaz erkekliğinin gizli ama yaygın ipuçlarını öne çıkarıyordu.</p>
<p>Ay, Kiyoaki’nin sol yanına, yüreğinin atışlarına uyarak soluk teninin kalkıp indiği yere göz kamaştıran bir parıltıyla vuruyordu. Burada üç tane küçük, hemen hemen görülemeyen leke vardı. Tıpkı Cebbar kuşağındaki üç yıldızın güçlü ay ışığı karşısında solması gibi bu üç küçük leke de aydan dökülen ışınlar tarafından neredeyse silinmişti.</p>        
    </body>
</html>
