<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="main.css" rel="stylesheet" type="text/css" />
</head>

<body>
  
<p class="kisim_adi">49</p>
<p>Okul yarıyıl tatiline girince Kiyoaki’nin sınıf arkadaşları harıl harıl bitirme sınavlarına hazırlanmaya başladılar ama herhangi bir ders kitabına el sürme düşüncesi bile Kiyoaki’yi dehşete düşürüyordu. Honda da içinde olmak üzere sınıftakilerin üçte biri ilkbaharda mezun olduktan sonra, yazın yapılacak olan üniversiteye giriş sınavına katılmak niyetindeydi. Geri kalanların çoğuysa Soylular Okulu’ndan mezun olma ayrıcalığını, üniversiteye giriş sınavından kurtulmak için kullanacaktı; ya Tokyo İmparatorluk Üniversitesinin her zaman açığı bulunan bölümlerine başvuracak ya da Kyoto veya Tohoku’daki imparatorluk üniversitelerinden birine girecekti. Kiyoaki de babasının ne düşündüğüne aldırmaksızın kolay yolu seçecekti besbelli. Kyoto Üniversitesine girerse Satoko’nun bulunduğu manastıra yakın olabilirdi.</p>
<p>Bu nedenle de şimdilik aylak aylak gezinebilirdi. Aralıkta iki kez kar yağdı ama o sabah uyanınca karşılaştığı karlı manzaradan çocuksu bir sevinç duyacak durumda değildi. Yatağının yanındaki pencerenin perdesini açtı, kayıtsız gözlerle kış görüntüsüne, gölün ortasındaki parlak, beyaz bir lekeye dönüşmüş olan adaya baktı. Saatlerce yataktan çıkmadı. Bazı günlerde de aklına bir düşünce geliyor, malikânenin çevresinde gezinirken bile peşinden ayrılmayan Yamada’dan kurtulma olasılığıyla gözleri parlıyordu. Kuzey rüzgârının ortalığı kasıp kavurduğu bir geceyi seçti ve akçaağaç tepesini hızla tırmanmaya koyuldu. Yamada elinde fener, boynunu paltosunun yakasına gömmüş, sarsak adımlarla onu izliyordu. Kırılan dalların çıtırtısı, baykuşun ötüşü, ayaklarının altındaki kaygan zemin - hepsi de Kiyoaki’nin içini sevinçle dolduruyordu, karşı konulmaz bir yangın gibi durmadan yukarıya doğru ilerlediğinin farkındaydı. Attığı her adımda topuğunun altındaki karanlığı yumuşak ve canlı bir şeymişçesine ezdiğini düşlüyordu. Tepenin üstünde parlak, yıldızla dolu bir gökyüzü uzanıyordu.</p>
<p class="ortali">* * *</p>
<p>Yıl sona ererken Matsugae Malikânesine gelen bir konuk markinin dikkatini İinuma’nın yazdığı, gazetede yayımlanmış bir makaleye çekti. Ailesine gösterilen bu vefasızlık markiyi öfkeden küplere bindirmişti.</p>
<p>Düşük tirajlı, sağ görüşlü bir gazeteydi. Markiye kalırsa, şu ya da bu rezaleti açığa vurma tehditleriyle yüksek sosyeteye mensup ailelerden para sızdırmaya çalışan bir paçavraydı. İinuma makaleyi yayımlatmadan önce gelip para isteseydi çok daha iyi ederdi. Bunu hiç denemeden oturup böyle bir yazı yazmak, açıkça ve kışkırtıcı bir biçimde saygısızlık etmekten başka bir şey değildi.</p>
<p>“Babasına Layık Olmayan Marki” türünden, yurtseverlik kokan başlığı izleyen suçlamalar şöyleydi: Bozulan nişan olayının ardındaki kişi aslında Marki Matsugae idi. İmparatorluk ailesinden herhangi birini ilgilendiren her evlilik, saray kurallarına kesinkes uymalıydı çünkü olasılık ne kadar küçük olursa olsun böylesi bir evlilik imparatorluğun geleceğini etkileyebilirdi. Marki Matsugae köklü bir ailenin kızını desteklemeye karar verdiğinde büyük bir sorumluluk yüklendiği halde, ruhsal sağlığından habersiz olduğunu ileri sürdüğü bu kız için imparatorluk onayını alacak kadar ileri gitmiş, ancak planları tam nişan arefesinde suya düşmüştü. Bütün bunlara karşın, olaydaki rolünü gizli tutmayı başarabilen şanslı marki bugün hiçbir şey olmamış gibi davranmayı sürdürüyordu; salt imparator hazretlerine hainlik etmekle kalmamış, Meiji Restorasyon Dönemi’nin temel taşlarından biri olan öz babasına da layık olmadığını kanıtlamıştı.</p>
<p>Makale markiyi sinirlendirmiş, oğlunuysa kaygılandırmıştı. İinuma’nın kendisine hiç değinmediği, Satoko’yla arasında geçenleri çok iyi bildiği halde, kızın ruhsal bunalım geçirdiğine gerçekten inanıyormuş gibi yazdığı Kiyoaki’nin gözünden kaçmamıştı elbette. Şu âna kadar İinuma’nın nerede olduğundan habersizdi. Vefa nedir bilmeyen biri olarak damgalanmayı bile göze alarak bu yazıyı sırf Kiyoaki’nin okuması için, ona yerini dolaylı olarak bildirmek için yazdığını anladı. Ne olursa olsun, yazıda salt kendisine gönderilmiş bir ileti bulunduğundan emindi: Sakın baban gibi biri olma!</p>
<p>İinuma’yı düşününce içi geçmişe duyduğu özlemle doldu. Onun alışılmadık bağlılığı, bunu oyun oynarcasına dışa vuruşu - hiçbir şey Kiyoaki’yi bundan daha çok neşelendiremezdi şu anda. Ama babasının öfkesi burnundayken gidip İinuma’yı görmesi işleri daha da karıştırabilirdi; geçmişe duyduğu özlem böyle bir tehlikeyi göze almasını sağlayacak kadar güçlü değildi.</p>
<p>Öte yandan, Tadeşina’yla çok daha tehlikesizce buluşabilirdi. Yaşlı kadını, başarısız intihar girişiminden bu yana tanımlanmaz bir küçümsemeyle anar olmuştu. Veda mektubunda onu babasına gammazlamıştı; kadının kişiliğindeki bir çarpılma yüzünden tanıdığı herkesi ele vermekten tuhaf bir zevk almaya başladığına inanıyordu. Açar açmaz çiçekleri koparma zevki uğruna bahçesine özenle bakan insanlardan biriydi.</p>
<p>Babası onunla hemen hemen hiç konuşmuyordu. Kocasını kızdırmaktan korkan markiz ise oğlundan uzak duruyordu.</p>
<p>Babasının öfkesinin altında yatan şey, korku ve kaygıydı. Ön kapıda nöbet tutması için özel bir polis tutmuş, iki polisi de arka kapıya dikmişti. Neyse ki, Matsugae ailesi herhangi bir tehditle karşılaşmadan ya da halkın hoşnutsuzluğunu üzerine çekmeden o yıl sona erdi. İinuma’nın suçlamaları resmî makamlarda hiçbir yankı uyandırmamışa benziyordu.</p>
<p>Her yılbaşı gecesi yabancı kiracıları Matsugae ailesini evlerine çağırırlardı. Fakat birinin çağrısını kabul etmekle ötekini gücendireceğini bilen marki daveti kibarca geri çevirir ama her iki ailenin çocuklarına da armağan gönderirdi. Bu yıl yabancı bir evde bulunmanın sıkıntısını dağıtacağını sezen Kiyoaki annesine, babasından kendisi adına izin almasını rica etti. Ama marki, bunun sözü bile edilemez, dedi.</p>
<p>Nedeni her zamanki gibi öteki aileyi incitmekten korkması değildi. Kiracılarının davetini kabul etmek soylu bir ailenin oğluna yakışmaz, dedi. Kiyoaki babasının dilinin altındaki anlamıştı: Oğlunun ağırbaşlılığını koruyabileceğinden hâlâ emin değildi.</p>
<p>Matsugae’lerin evinde yılın son günlerinde büyük bir hareketlilik yaşanırdı, yeni yıl tatilinden önceki geleneksel ev temizliğinin bir günde bitirilmesi olanaksızdı çünkü. Kiyoaki’nin yapılacak hiçbir işi yoktu. Yılın sona erdiğini düşündükçe yüreğine bir bıçak saplanıyordu sanki -özellikle de bu yılın- onu bir daha asla yaşayamayacağını biliyordu. Giderek tükenen bu son günlerde, bunun yaşamının en önemli yılı olduğuna inanmaya başlamıştı.</p>
<p>Telaş içindeki evi arkasında bırakarak çıktı, sandalla gezmek için göle doğru yürüdü. Koşarak peşinden gelen Yamada’nın eşlik etme önerisini sertçe geri çevirdi.</p>
<p>Kayığın burnu kurumuş sazları, kopmuş nilüfer yapraklarını yararak ilerlerken küçük bir yabani kaz sürüsü havalandı. Çılgıncasına çırpınan kanatlarının arasında berrak kış göğünde bir anlığına parlayan düz karınlarını, tek bir su damlasının bile lekelemediği tüylerinin ipeksi pırıltısını gördü. Suya yansıyan bir ışıltı kıvrıla kıvrıla sazların arasından ilerledi.</p>
<p>Suyun yüzeyine vuran bulutların, mavi göğün buz gibi görüntüsüne baktı; küreklerin harekete geçirdiği durgun, küçük dalgalara hayret etti. Yansı dağılırken karanlık çamurlu sular saydam bulutlara ve gökyüzüne yabancı olan bir şey fısıldıyormuş gibi geldi ona.</p>
<p>Kürekleri bıraktı, evin ana kabul salonuna doğru baktı, uzak bir sahnede koşturup duran oyuncular gibi harıl harıl çalışan uşakları izledi. Çağlayan donmamıştı ama sesi boğuklaşmış, uyumsuzlaşmıştı. Alt yanı göremiyordu, ada orayı kapatıyordu fakat yukarıya, akçaağaç tepesinin kuzeyine doğru bakınca çıplak ağaç dallarının arasından her iki kıyıdaki kirli kar artıkları görülebiliyordu.</p>
<p>Sonunda kayığı adanın küçük koyuna soktu, bir kazığa bağladı, tepeciğin üzerindeki, yeşili solmuş çamlara doğru tırmandı. Metalden yapılmış üç turnaya bakarken, boyunlarını yukarıya uzatmış olan çifti, aralık göğüne doğru gerilmiş okların kör uçlarına benzetti.</p>
<p>Kendini yere, güneşin ısıttığı kurumuş kahverengi otlara bıraktı, yapayalnız, gözlerden ırak olduğunu bilerek sırtüstü yattı. Sonra, başının altına koyduğu parmaklarını uyuşturan serinliği hissedince içini, başkalarının yanındayken gizlemeyi başardığı ani bir keder dalgası kapladı.</p>
<p>“Bu yıl benimdi - artık bitti!” diye haykırdı. “Bitti! Tıpkı dağılan bir bulut gibi.” Dudaklarından özgürce, acımasızca dökülen sözcükler onu kamçılıyor, acısını daha da yoğunlaştırıyordu. Daha önce kendini hiç böyle kapıp koyvermemişti. “Her şeyin tadı kaçtı. Bir daha asla mutlu olamayacağım. Her şeye egemen olan korkunç bir duruluk var. Sanki dünya bir kristalden yapılmış, onu boydan boya çatlatmak için tırnakla şöyle bir dokunmak yeter... Ya yalnızlık? Sanki yanan bir şey. Tıpkı üflemeden ağzına alamadığın koyu, sıcak bir çorba gibi. Ve hep orada, tam önümde! Kalın, beyaz porselen kâsesi içinde; eski bir yastık kadar pis. Beni bu yalnızlığa zorla iten kim?</p>
<p>“Bir başıma kaldım. İstek içimi yakıyor. Başıma gelenlere dayanamıyorum. Yolumu yitirdim, nereye gideceğimi bilmiyorum. Yüreğim istek duyduğu şeye asla sahip olamayacak... Küçük, özel sevinçlerim, özürlerim, kendi kendimi kandırmalarım - hepsi bitti! Şimdi elimde kalan yalnızca geçmiş günlere, yitirdiklerime duyduğum özlemin alevi. Büyümek, peki ama ne için? Korkunç bir boşluktayım. Hayat artık bana acıdan başka ne sunabilir? Odamda yapayalnız... geceler boyu bir başıma... dünyadan ve herkesten uzak, acılar içinde. Haykırsam sesimi kim duyar? Bu arada başkalarının yanında benliğim her zamanki inceliğini koruyor. Bomboş bir soyluluk - işte benden geriye kalan.”</p>
<p>Büyük bir karga sürüsü tepenin üzerindeki akçaağaçların çıplak dallarına konmuştu. Düzensiz çığlıklarını, Omiyasama’nın gömüldüğü alçak tepeye doğru uçarlarken başının üstünde çırpınan kanatlarının sesini dinledi.</p>

    </body>
</html>
