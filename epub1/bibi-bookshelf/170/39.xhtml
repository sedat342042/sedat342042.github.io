<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="main.css" rel="stylesheet" type="text/css" />
</head>

<body>
  
<p class="kisim_adi">39</p>

<p>Aradan yedi, sonra da sekiz gün geçti ama Tadeşina’dan çıt çıkmadı. On gün sonra Kiyoaki, Roppongi’deki hancıyı aradı, Tadeşina’nın hasta olduğunu, yattığını öğrendi. Aradan biraz daha zaman geçti. Hancı, kadının hâlâ hasta olduğunu söyleyince Kiyoaki kuşkulandı.</p>
<p>Çılgın bir umutsuzluğun pençesinde bir gece Azabu’ya gitti, Ayakura Malikânesi’nin çevresindeki sokaklarda amaçsızca dolaştı. Toriizaka’daki gaz lambalarının altından geçerken ellerini uzattı. Ellerinin üstünü böylesine solgun görünce bozuldu çünkü ölüme yaklaşan hastaların sürekli ellerine baktıklarını duymuştu.</p>
<p>Ayakura Malikânesi’nin önündeki ana kapı sımsıkı kapalıydı. Üstündeki solgun ışık karanlıkta hayal meyal seçilen, havanın aşındırdığı isim tabelasındaki harfleri bile aydınlatamıyordu. Bu ev oldum olası az aydınlatılırdı zaten. Sokaktan, Satoko’nun odasında ışık olup olmadığını görmek de olanaksızdı.</p>
<p>Kapının iki yanındaki boş kulübelerin kafesli pencerelerine baktı. Çocukken Satoko’yla birlikte bir gün nasıl gizlice içeriye girdiklerini, ıssız odaların karanlığından, küf kokusundan nasıl ürktüklerini anımsadı. Bir an önce dışarıdaki gün ışığına kavuşmak için hemen pencerelere koşmuş, tahta kafes işinin tozla kaplı olduğunu görmüşlerdi. Toz tabakası yoğundu ama evin çevresindeki ağaçların yapraklarının gürlüğü, yeşilliği düşünülecek olursa, olay mayıs ayında geçiyor olmalıydı. Kafes oldukça sık olduğu halde, belki de pencereden bakan bu yüzler çok küçük olduğu için, ağaçların yeşilliğini örtemiyordu. Tam o sırada bir fide satıcısı geçmişti önlerinden, onlar da heceleri komik bir biçimde uzatan adamın, “Gündüzsefaları, patlıcanlar,” diye bağırışma kıkırdaşarak öykünmüşlerdi.</p>
<p>Bu evde çok şey öğrenmişti. Güzel yazıda kullanılan mürekkebin kokusu her seferinde hüzünlü çağrışımlar yapıyordu. Aslında hüzün, Kiyoaki’nin bir parçası haline gelen inceliğe ayrılmaz bir biçimde bağlıydı. Kontun ona gösterdiği bütün güzel şeylerin -mor parşömen kağıdına yaldızla kopya edilmiş sutraların, Kyoto’daki imparatorluk köşklerinde pek beğenilen, güz çiçekleriyle kaplı paravanaların- bedensel zevklere ait parlak bir ışın yaydığını şimdi ayrımsıyordu; mürekkep ve küf kokusu Ayakura’ların evindeki her şeye sinmişti. Şimdi, bu gece onu dışarıda bırakan bu duvarların içinde o zarafet, o baştan çıkarıcı parıltı yılların aşımına uğradıktan sonra yeniden can bulmuştu. Kendisiyse bundan tam anlamıyla dışlanmaktaydı.</p>
<p>Evin ikinci katındaki hafif ışığın söndüğünü gördü. Herhalde Kont ve Kontes Ayakura yatmışlardı. Kont her zaman erken yatardı zaten. Belki Satoko hâlâ uyanıktı. Ama odasının ışığını göremiyordu. Kiyoaki duvar boyunca, arka kapıya doğru ilerledi. Hiç düşünmeden çatlak, sararmış zile uzandı ama hemen elini geri çekti.</p>
<p>Yüreksizliğinden utanmıştı, dönüp evine gitti.</p>
<p>Aradan günler geçti: Ölümcül bir suskunlukla geçen korkunç bir süre. Günler akıp gidiyordu. Okula gidiyordu ama nedeni, bir biçimde günün geçmesini sağlamaktı. Eve dönünce ders filan çalışmıyordu.</p>
<p>Okuldaki herkes, Honda dahil, ilkbahardaki üniversiteye giriş sınavına hazırlanmaktaydı harıl harıl. Giriş sınavının gereksiz olduğu okullara girmek isteyen, kolay yolu seçenleri ayırt etmek hiç zor olmuyordu; onlar canla başla sevdikleri sporları yapmaktaydılar. Her iki grupla da ortak bir yanı bulunmayan Kiyoaki giderek daha da yalnız kaldı. Kendisine bir şey söylendiğinde genellikle yanıtlamıyordu, böylece sınıf arkadaşlarından iyice koptu.</p>
<p>Bir gün okuldan dönünce uşak Yamada’nın kendisini beklediğini gördü.</p>
<p>“Marki hazretleri eve erken döndüler ve genç efendiyle bilardo oynamak istediklerini belirttiler. Şu anda sizi bilardo salonunda bekliyor,” dedi Yamada.</p>
<p>Bu beklenmedik çağn üzerine Kiyoaki yürek atışlarının hızlandığını duyumsadı. Markinin bilardo oynamak için arada bir oğluna gereksinim duyduğu doğruydu ama bu sadece akşam yemeklerinden sonra, marki yemekte içtiği şarabın tadını hâlâ damağında hissederken olurdu.</p>
<p>Henüz akşamüstü olmasına karşın babamın içinden bilardo oynamak gelmişse, diye düşündü Kiyoaki, ya olağanüstü keyifli ya da olağanüstü keyifsiz demektir.</p>
<p>Gündüz vakti bilardo salonuna hiç adım atmamıştı, denebilir. Ağır kapıyı itip salona girdi. Güneş batıdaki pencerelerden odaya süzülüyor, camlar güneş ışınlarını belli belirsiz çarpıtıyordu. Meşe kaplamaların güneşte nasıl parladığını görünce, bu odaya ilk kez giriyormuş duygusuna kapıldı.</p>
<p>İstekayı eline almış, yüzünü yeşil çuhaya iyice yaklaştırmış olan marki tam beyaz bir topa nişan almak üzereydi. Sol elinin, istekanın ucuna dolanmış parmakları Kiyoaki’nin aklına bir <i>koto</i> yayının altındaki köprücüğü getirdi.</p>
<p>“Kapıyı kapat,” dedi Marki, üstünde hâlâ okul formasıyla yarı aralık kapının hemen iç tarafında duran oğluna. Bilardo masasının yeşil çuhası masaya iyice eğilmiş olan babasının yüz hatlarına yansıdığı için Kiyoaki onun yüzündeki anlamı çözmekte zorlandı.</p>
<p>Sonunda marki doğruldu, istekasının ucuyla pencerenin önündeki küçük sehpanın üzerinde duran zarfı göstererek, “Oku şunu,” dedi. “Tadeşina’nın veda mektubu.”</p>
<p>“Tadeşina öldü mü?” diye sordu Kiyoaki, zarfı alırken ellerinin titrediğini hissederek.</p>
<p>“Hayır, ölmedi. Giderek düzeliyor. Ne yazık ki ölmedi - bu da her şeyi çok daha yüz kızartıcı bir hale getiriyor.” Marki konuşurken, oğlunun bulunduğu yere doğru yürümemek için kendini güç tutuyor gibiydi.</p>
<p>Kiyoaki duraksadı.</p>
<p>“Acele et, hemen oku!” Markinin sesinde ilk kez azarlayıcı bir ton vardı.</p>
<p>Kiyoaki, Tadeşina’nın ölüm yatağında, vasiyet olarak yazdığı uzun mektup tomarını açtı, pencerenin önünde durup okumaya başladı.</p>
<br/>
<p class="gunluk">Sayın marki hazretlerine. bu mektubu okurken mektubu yazan Tadeşina’nın bu dünyadan çoktan ayrılmış olduğunu unutmaması için yalvarıyorum. Ancak bu zavallı yaratığı yaşama bağlayan o ince pamuk ipliğini kesmeden önce -yaptığım iğrenç ve günahkâr işlere karşılık hak ettiğim adil bir ödül olarak görüyorum bunu- hem günahlarımın büyüklüğünü itiraf etmek hem de ekselanslarına son arzumu iletmek için korku dolu bir aceleyle yazıyorum.</p>
<p class="gunluk">Gerçek şu ki. Tadeşina’nın kendisinden beklenen görevleri boşlaması yüzünden son zamanlarda iyice ortaya çıktığı gibi, Bayan Satoko Ayakura gebedir. Bunu öğrendiğimde büyük bir dehşete kapıldım ve onu bu konuda bir şeyler yapmak zorunda olduğumuza ikna etmeye çalıştım ama sözlerimin hepsi boşa gitti. Zaman geçtikçe konunun daha da önem kazanacağını bildiğim için kendi kararımı verip Kont Ayakura’ya gittim, her şeyi anlattım. Fakat efendimin tek yaptığı. “Şimdi ne yapacağım? Şimdi ne yapacağım?” deyip durmak oldu; harekete geçip geçmeyeceği konusunda en ufak bir ipucu vermedi. Bu sorunun çözümünün her geçen ay daha da zorlaşacağını. sonunda bütün ulusu ilgilendiren bir olay haline geleceğini gayet iyi bildiğimden, sadakatsizliği yüzünden bunca sıkıntıya neden olan Tadeşina’nın önünde tek bir yol kaldığını anladım: kendini feda etmek, sız marki hazretlerinin ayaklarına kapanarak yalvarmak.</p>
<p class="gunluk">Bunun majestelerini kızdıracağını biliyorum ama Bayan Ayakura’nın gebeliği.“aile sorunu” denilebilecek bir konu olduğu için, sizden değerli bilgeliğinizi göstermenizi. konuya gereken gizlilik içinde yaklaşmanızı rica ediyorum. Lütfen hızla ölüme yaklaşan bu yaşlı kadına acıyın, hanımımı ilgilendiren bu meselede aracılık etmeyi kabul edin. Size mezarımın gölgesinden yalvarıyorum.</p>
<p class="gunluk" style="text-align: right;">Saygılarımla</p>
<br/>
<p>Kiyoaki, mektubu okumayı bittirince, adı geçmediği için yüreğini dolduran o bir anlık ödlekçe ferahlamayı güçlükle bastırdı; yüzünde onursuzluk dolu bir inkar ifadesinin belirmediğini umuyordu. Yine de dudaklarının kuruduğunun, şakaklarınınsa hızlı hızlı zonkladığının farkındaydı.</p>
<p>“Okudun mu?” diye sordu marki. “Benden bilgece davranmamı, ağzımı sıkı tutmamı istediği çünkü bunun bir ‘aile sorunu’ olduğunu belirttiği bölümü iyi okudun mu? Ayakura ailesine ne kadar yakın olursak olalım kimse aramızdaki herhangi bir konuyu ‘aile sorunu’ diye tanımlayamaz. Ama Tadeşina bunu yazıya dökmeyi göze alabilmiş. Kendini savunmanın bir yolunu bulabilirsen durma, hemen savun. Bunu burada, büyükbabanın portresinin önünde yap! Yanıldıysam senden özür dilemeye hazırım. Böylece, baban olarak böylesi varsayımlara karşı çıkmaya hakkım olur. Hiç kuşkusuz bu iğrenç bir varsayım, iğrenç bir iddia.”</p>
<p>Babasının zevk düşkünlüğü bugüne kadar Kiyoaki’de hiç bu denli huşu uyandırmamıştı. Onun böylesine vakur biri olduğunu da bilmezdi. Marki avucuyla istekayı sinir bozucu bir hareketle okşarken babasının portresine ve Tsuşima Savaşı’nı betimleyen tabloya yan dönmüş, ayakta duruyordu. Japon donanmasına ait öncü kolun Japon Denizi’nde Rusların önünde yayılışını gösteren bu dev yağlıboya tablonun yarısından çoğunu okyanusun iri, koyu yeşil dalgaları kaplamaktaydı. Kiyoaki bu resmi yalnızca geceleri görmeye alışıktı, lambanın güçsüz ışığı, geceleri duvarı kaplayan koyu gölgelerin arasında kaybolan dalgaların zarif ayrıntılarını seçmesini engellerdi. Oysa şimdi gün ışığında lacivert dalgaların ön planda nasıl yoğun bir güçle yükseldiğini, daha açık bir yeşil rengin uzaktan uzağa karanlık suları aydınlattığını, sağda solda dalgaların zirvesine konmuş bembeyaz köpükleri görebiliyordu. Manevra yapan filonun ardında bıraktığı izlerse bu çevrintili kuzey denizinin yüzeyine müthiş etkileyici bir biçimde, pürüzsüz bir eşitlikle yayılmıştı. Açık denize doğru yol alan asıl Japon donanması, tuvalin üzerine yatay olarak resmedilmişti, bacadan yükselen dumanlar sağ tarafa doğru, kuzey bölgelerinin mayıs ayındaki haline uygun, soluk yeşil bir rengin hafifçe boyadığı serin, mavi gökyüzüne yükseliyordu.</p>
<p>Kiyoaki’nin büyükbabasını tören giysileriyle gösteren resimse, tartışılmaz ciddiyetine karşın insanca bir sıcaklıkla doluydu. Büyükbabası şu anda bile Kiyoaki’yi paylamıyor, daha çok ağırbaşlı, sevgi dolu bir biçimde öğüt veriyordu. Kiyoaki büyükbabasının portresine her şeyi itiraf edebileceğini hissetti. Burada, dedesinin gözkapakları etli, yanakları siğilli, altdudağı kalın yüzünün önünde, kararsızlığından geçici bile olsa kurtulmuşçasına ferahlatıcı bir duyguya kapıldı.</p>
<p>“Söyleyecek hiçbir şeyim yok. Tam düşündüğünüz gibi,” dedi, konuşurken gözlerini yere indirmeden. “Çocuk benden.”</p>
<p>Marki her ne kadar tehditkâr bir duruş sergiliyor olsa da, kendisini böyle bir durumda bulduğu için kafası adamakıllı karışmıştı. Bu tür konularla baş etmekte oldum olası zorlanırdı. Bu yüzden, ortam oğlunu acı bir şekilde azarlamasına gayet uygun olduğu halde, kendi kendine homurdanmaya başladı.</p>
<p>“Yaşlı Tadeşina azla yetinmeyi bilmez,” diye mırıldandı. “Benim için ikinci bir sırrı daha varmış. Hadi birincisi neyse - o yalnızca çapkın bir uşakla ilgiliydi. Ama bu kez bir markinin oğlundan aşağısı kurtarmadı. Üstelik kendini başarıyla öldürmeyi bile beceremedi. Entrikacı moruk!”</p>
<p>Marki en zorlu yaşam sorunlarını her zaman bir kahkahayla atlatırdı ama bu kez, haksızlığa uğradığını düşündüğünden şaşırmış kalmıştı. Bu iriyarı, kırmımzı yanaklı adam, öz oğlu da içinde olmak üzere herkese acımasız ve duygusuz görünmemek için harcadığı çabayla babasından büsbütün farklıydı. Çağdışı bulduğu, öfke saçan biri olmamak için kızgınlığını saklamaya özen gösterirdi ama şu an öyle allak bullaktı ki, mantıksızlığın sağlayacağı destek güçlerin giderek eridiğini hissediyordu. Aynı zamanda, öfkenin bir başka etkisi daha olmuş, markinin akıl yürütme yeteneğini tümüyle yok etmişti.</p>
<p>Babasının anlık duraksaması Kiyoaki’yi yüreklendirmişti. Bir kayadaki yarıktan fışkıran arı su gibi sözcükler genç adamın ağzından son derece doğal ve akıcı bir biçimde döküldü: “Ne olursa olsun, Satoko benimdir.”</p>
<p>“Senin mi? Bir kere daha söyler misin? Satoko benimdir mi dedin?” diye sordu marki; oğlunun hiddetini boşaltma şansı vermesinden hoşnuttu. yüreği rahat, öfkesini doyasıya kusabilirdi. “Böyle konuşmaya nasıl cüret edebilirsin? Satoko’nun Prens Toin’le nişanlanma olasılığı ortaya çıktığında herhangi bir itirazın olup olmadığını sormadım mı sana? ‘Bu aşamada her şey değiştirilebilir, henüz vakit var,’ demedim mi? ‘Duygularını açıkça söyle,’ demedim mi?”</p>
<p>Marki önce küçümsemeyi sonra da uzlaşmayı denedi ama öfkesi öyle büyüktü ki başaramadı. Bilardo masasının yanından ilerleyerek iyice yaklaştı, Kiyoaki istekayı tutan elinin titrediğini görebiliyordu. İlk kez içini bir korku yalayıp geçti.</p>
<p>“Peki ya sen ne dedin o zaman? Ha? Ne dedin? ‘Hiçbir ilgim yok.’ Evet, yanıtın aynen böyleydi. Bu bir erkek sözü sayılmalı, öyle değil mi? Ama senin gerçek bir erkek olduğundan kuşkuluyum. Seni böyle yumuşak ve rahat bir biçimde yetiştirdiğim için pişmanım, böyle biri olup çıkacağın aklıma bile gelmezdi. İmparatorluk ailesinden bir prensle nişanlanan birine, üstelik evlilik için imparatorun onayı alındıktan sonra el sürmek! Hem de onu gebe bırakacak kadar ileri gitmek! Ailenin onurunu beş paralık etmek! Babanın yüzünü kara çıkarmak! Bir evlat bundan daha büyük bir saygısızlık, hainlik yapabilir mi? Eski günlerde olsaydı baban olarak derhal karnımı yarar, imparatorun beni bağışlaması için kendimi öldürürdüm. Bir hayvan gibi davrandın. Rezilce bir şey yaptın. Beni duyuyor musun? Kendini savunmak için ne söyleyebilirsin, Kiyoaki? Beni yanıtlamayacak mısın? Hâlâ bana karşı geliyorsun öyle değil mi?”</p>
<p>Babasının sözlerindeki gazabı algıladığı an, savrulan istekadan kaçınmak için yana çekildi ama sırtına inen sert darbeden kurtulamadı. Babası sopayı ikinci kez salladı, darbe bu kez sırtını korumak için uzattığı koluna inmişti. Tam tek kurtuluş yolu olan kapıya doğru çılgın gibi atılmıştı ki başına yönelik üçüncü darbe hedefi tutturamayıp burnuna isabet etti. Aynı anda Kiyoaki önündeki iskemleye çarpıp yere düştü, hızı kesilsin diye iskemlenin koluna yapışmıştı. Burnundan kan fışkırdığını gören babası elindeki istekayı sonunda indirdi.</p>
<p>Kiyoaki her darbeden sonra acı bir çığlık atmıştı; kütüphanenin kapısı açıldı, eşikte büyükannesiyle annesi göründü. Markiz tir tir titreyerek kayınvalidesinin arkasında duruyor, kocasıysa istekayı hâlâ sıkıca tutmuş, hızlı hızlı soluyordu.</p>
<p>“Neler oluyor?” diye sordu büyükannesi.</p>
<p>Marki Matsugae annesinin varlığını ilk kez fark ediyormuş gibiydi; yüzündeki anlamdan, annesinin eşikte durduğuna inanamadığı belliydi. Yine de annesinin oraya nasıl geldiğini kestirebiliyordu. Neler olup bittiğini anlayan karısı koşup onu çağırmış olmalıydı. Annesinin inzivaya çekildiği evden dışarıya adım atması hiç de sıradan bir olay değildi.</p>
<p>“Kiyoaki utanç verici bir şey yaptı. Tadeşina’nın veda mektubunu okuyunca anlayacaksın, şuradaki sehpanın üzerinde.”</p>
<p>“Tadeşina intihar mı etmiş?”</p>
<p>“Mektup postayla geldi. Alır almaz Ayakura’ları aradım ve...”</p>
<p>“Peki ne öğrendin?” diye sordu annesi. Küçük masanın yanındaki koltuğa oturmuştu, <i>obi</i>’sinden, gözlüğünü koyduğu siyah kadife kılıfı çıkarıyordu ağır ağır. Para kesesine benzeyen kılıfı özenle açtı.</p>
<p>Markiz dönüp kayınvalidesine bakınca, onun henüz torununa bir kez bile bakmamış olduğunu ayrımsadı. Bu, ne olursa olsun markiden yana çıkmaya kararlı olduğuna işaretti. Markiz bunu anlayınca hemen Kiyoaki’nin yardımına koştu. Kiyoaki çoktan mendilini çıkarmış, kanayan burnuna tutmuştu. Yarası pek ciddiye benzemiyordu.</p>
<p>Markinin annesi parşömen tomarını açarken, “Peki ne öğrendin?” diye yineledi sorusunu.</p>
<p>Oğlu, içinde bir şeylerin çoktan parçalanmaya başladığını hissetti.</p>
<p>“Telefon edip Tadeşina’nın durumunu sordum. Onu zamanında kurtarmışlar, sağlığı düzeliyormuş. Sonra kont kuşkulanarak bu olayı nereden bildiğimi sordu. Anlaşılan kadının mektubundan haberi yok. Yüksek dozda uyku hapı almış. Kontu olayın duyulmaması konusunda elinden geleni yapması için uyardım. Ancak asıl suçlunun oğlum olduğu düşünülürse, kontu fazla suçlayamıyorum. Kısacası konuşmamız hiçbir yere varamadı. Ona olabildiğince yakın bir tarihte buluşup bir kez daha konuşmayı önerdim ama... Her neyse, açık olan bir şey var, o da bir karara varamazsam hiçbir şeyin yapılmayacağı.”</p>
<p>“Çok doğru. Gerçekten çok doğru,” dedi yaşlı kadın, dalgın dalgın. Bir yandan da mektubu okuyordu.</p>
<p>Tuhaftı ama incelikten yoksun, taşraya özgü o kanlı canlı hali -sağlıkla ışıldayan geniş alnı, yüzünün açık, güçlü çizgileri, geçmiş bir döneme ait yakıcı güneşten hâlâ pembe pembe olan yanakları, yalın, parlak, siyaha boyanmış kısa saçları- kısacası bütün özellikleri bilardo odasının Victoria tarzı döşemesiyle kusursuz bir uyum içindeydi.</p>
<p>“Eh, Kiyoaki’nin adı burada hiç geçmiyor, öyle değil mi?”</p>
<p>“Lütfen, ‘aile sorunu’ bölümüne dikkat et. Şöyle bir bakan bile bunun ne anlama geldiğini anlar. Ayrıca Kiyoaki’nin ağzından da duydum. Bebeğin kendisinden olduğunu itiraf etti. Bir başka deyişle, yakında torununun çocuğunu göreceksin. Üstelik gayrimeşru bir biçimde.”</p>
<p>“Belki de Kiyoaki birini korumaya çalışıyordur, itirafı düzmecedir.”</p>
<p>“İstersen bunu Kiyoaki’ye sor, anne.”</p>
<p>Sonunda büyükannesi Kiyoaki’ye döndü, beş ya da altı yaşındaki bir çocukmuş gibi ona sevgiyle seslendi.</p>
<p>“Dinle, Kiyoaki. Gözlerimin içine bak. Dosdoğru ninenin gözlerine bak ve sorumu yanıtla. Artık yalan söyleyemezsin. Şimdi babanın bu söyledikleri doğru mu?”</p>
<p>Kiyoaki ona döndü, sırtı hâlâ ağrıyordu, kan içinde kalan mendili hâlâ kanayan burnuna bastırmaktaydı. Gözlerinde yaşlar, yukarı kalkık burnunun ucundaki kan lekesiyle acınacak kadar genç görünüyordu; ıslak burunlu bir köpek yavrusu gibi.</p>
<p>Annesinin uzattığı temiz mendili yüzüne bastırırken, genizden gelen bir sesle, “Doğru,” dedi.</p>
<p>Bunun üzerine büyükannesi özgürce koşan atların toynaklarının yankısına benzeyen, alışıldık kibarlıkları açık ve düzgün bir ifadeyle paramparça eden bir konuşma yaptı.</p>
<p>“Emperyal prensin nişanlısını hamile bırakmak! İşte buna başarı denir! Aptal aptal sırıtıp ortalıkta gezinen gençlerden kaç tanesi böyle bir şeyi başarabilir ki bugün? Hiç kuşku yok - Kiyoaki gerçekten de kocama layık bir torun. Bu yüzden hapse bile girsen sakın pişman olma. En azından seni idam etmeyecekleri kesin,” dedi. Çok eğlendiği belliydi. Dudaklarının çevresindeki katı çizgiler yok olmuştu, boğucu bir kasvetle dolu onlarca yılı silmiş, şimdiki markinin evin efendisi olduğu günden beri bu evin üzerine serilmiş, gevşeklik veren o kara örtüyü tek bir hareketle sıyırıp atmış gibiydi; dirim dolu bir doygunlukla ışıyordu yüzü. Bütün suçu oğluna yüklediği yoktu. Bu ihtiyarlık günlerinde çevresini saran, arkadan vurucu güçleriyle onu ezip yok etmek için giderek yaklaşan herkesten öç almak için konuşuyordu. Sesi neşeyle yankılanarak bir başka dönemden, başkaldırmaların, bu kuşağın unuttuğu şiddetlerin yaşandığı, tutuklanma ya da ölüm korkusunun kimseyi engelleyemediği, bu iki tehlikenin günlük yaşamın bir parçası olduğu dönemlerden geliyordu. O, cesetlerin yüzerek geçtiği bir ırmakta bulaşık yıkamaktan başka bir şey düşünmeyen kadınların kuşağındandı. Hayat buydu işte! İlk bakışta erkeklikten yoksun gibi görünen torununun o çağın ruhunu gözlerinin önünde yeniden canlandırmış olması ne kadar olağanüstüydü.</p>
<p>Yaşlı kadın, yüzünde neredeyse esrik bir hoşnutlukla gözlerini boşluğa işti. Markiyle markiz hayretten donakalmış ona bakıyorlardı. Markiye ait malikânenin reisi olan yaşlı bir kadının kaba taşra güzelliğiyle dolu, fazlasıyla haşin yüzüne.</p>
<p>“Anne neler diyorsun?” dedi marki cılız bir sesle. Sonunda şaşkınlığından kurtulabilmişti. “Bu, Matsugae’lerin sonu olabilir... üstelik babama karşı da büyük bir saygısızlık.”</p>
<p>“Çok doğru,” dedi kadın hemen. “Şimdi asıl düşünmen gereken şey Kiyoaki’yi nasıl cezalandıracağın değil, Matsugae’lerin evini nasıl koruyacağındır. Ulus elbette önemli ama ailemizi de düşünmeliyiz. Ne de olsa biz yirmi yedi kuşaktan beri imparatorluğun lütfundan yararlanan Ayakura’lar gibi değiliz, değil mi? Pekâlâ, sence ne yapılmalı?”</p>
<p>“Bence nişan töreni ve düğün bitene kadar hiçbir şey olmamış gibi davranmaktan başka çaremiz yok.”</p>
<p>“Çok güzel; ama Satoko’nun bebeği konusunda hemen bir şeyler yapılmalı. Bu iş Tokyo yakınlarında yapılır, gazeteler de her nasılsa öğrenirse her şeyi elimize yüzümüze bulaştırmış oluruz. Gerçekçi bir çözüm önerin yok mu?”</p>
<p>“Osaka’da olabilir,” diye yanıtladı marki bir an düşündükten sonra. “Doktor Mori bu işi bizim için büyük bir gizlilik içinde yapar. Zahmetinin karşılığını fazlasıyla almasını sağlarım. Fakat Satoko’nun Osaka’ya gitmek için geçerli bir neden bulması gerekecek.”</p>
<p>“Ayakura’ların orada bir sürü akrabaları var. Nişanı haber vermek için Satoko’nun oraya gitmesinden daha doğal bir şey olabilir mi?”</p>
<p>“Ama akrabalarını ziyaret ettiğinde ya durumundan şüphelenirlerse? Yo, olmaz. Durun. Buldum. Evlenmeden önce son defa başrahibeye saygısını sunmak üzere Nara’daki Geşu Tapınağı’na gitmesine ne dersiniz? En iyisi bu olmaz mı? O tapınak her zaman imparator ailesiyle içli dışlı olmuştur, başrahibeye bu onuru bağışlamak oldukça uygun düşecektir. Enine boyuna düşünüldüğünde bile son derece doğal görünecektir. Başrahibe Satoko’yu çocukluğundan beri çok sever. Önce Osaka’ya gidip Doktor Mori’ye görünür. Bir ya da iki gün dinlendikten sonra da Nara’ya gider. Evet, en iyisi bu. Herhalde annesinin de onunla birlikte gitmesi gerekecek...”</p>
<p>“Bir tek annesi olmaz,” dedi yaşlı sertçe. “Kont Ayakura’nın karısından bizim çıkarlarımızı gözetmesi beklenemez. Bizden birinin de onlarla gitmesi, Dr. Mori’nin müdahalesinden önce ve sonra kızla ilgilenmesi şart. Bu işi bir kadın yapmalı. Evet...” Biraz düşünüp taşındıktan sonra Kiyoaki’nin annesine döndü: “Tsujiko, sen git.”</p>
<p>“Peki.”</p>
<p>“Gözlerini dört açmalısın, hem de sürekli. Onunla birlikte Nara’ya gitmene gerek yok. Asıl önemli işin tamamlandığını gördükten sonra elinden geldiğince çabuk Tokyo’ya dön ve bize olanı biteni anlat.”</p>
<p>“Anlıyorum.”</p>
<p>“Annem haklı,” dedi marki. “Onun dediği gibi yap. Ben kontla konuşur, Satoko’nun hareket tarihini kararlaştırırım. Her şey öyle iyi ayarlanmalı ki kimse kuşkulanmamalı.”</p>
<p>Kiyoaki kendisini geri plana itilmiş gibi hissediyordu, yaşamından, Satoko’ya duyduğu aşktan sanki her şey çoktan bitmiş gibi söz ediliyordu. Babası, annesi, büyükannesi gözlerinin önünde büyük bir özenle cenaze hazırlıklarına girişmişlerdi; cesedin konuşulanları duyup duymadığı umurlarında bile değildi. Sanki cenazesi kalkmadan bir şeyler gömülmüştü bile. Bir yandan değersiz bir cesetti, öte yandansa başvuracak kimsesi olmayan, acımasızca paylanan bir çocuk.</p>
<p>Olayın merkezindeki kişinin rol almamasına, Ayakura’ların isteklerinin görmezden gelinmesine karşın her şey doyurucu bir sonuca doğru kayarcasına ilerlemeye başlamıştı. Daha bir dakika önce büyük bir yüreklilikle konuşan büyükannesi bile bu aile bunalımı karşısında birlik olmanın keyfini çıkarıyor gibiydi. Kişiliği duyarlılık açısından Kiyoaki’ninkinden büsbütün farklıydı; Kiyoaki’nin onursuz davranışının kökenindeki yabani soyluluğu kavrayacak zekâya sahipti ama aile namusunun söz konusu olduğu yerde aynı zekâ, hayranlığını bir yana bırakmasını, her tür soylu açıklamaya karşı dilini tutmasını sağlıyordu. Kolayca kestirilebileceği gibi bu yeteneği Kagoşima Koyu’nu yakıp kavuran kızgın güneşe değil, kocasının, yani Kiyoaki’nin büyükbabasının eğitmenliğine borçluydu.</p>
<p>Marki, istekayla vurduğundan beri ilk kez doğruca Kiyoaki’ye baktı.</p>
<p>“Bundan böyle eve kapanacak, öğrencilik görevlerini yerine getireceksin. Bütün enerjini sınavlara hazırlanmak için harcayacaksın. İyice anladın mı? Artık bu konuda konuşmayacağım. Bu bir dönüm noktası: Ya bir erkek olacaksın ya da olamayacaksın. Satoko’ya gelince, onu bir daha görmeyeceğini söylememe gerek yok herhalde.”</p>
<p>“Eskiden buna ev hapsi denirdi,” dedi büyükannesi. “Ders çalışmaktan yorulunca arada bir beni ziyarete gel.”</p>
<p>İşte o zaman Kiyoaki babasının onu evlatlıktan reddetmeyeceğini anladı - çıkabilecek dedikodulardan ödü kopmuştu adamın.</p>       
    </body>
</html>
