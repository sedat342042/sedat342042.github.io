<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="main.css" rel="stylesheet" type="text/css" />
</head>

<body>
  
<p class="kisim_adi">47</p>

<p>Üç ziyaretçinin arasında yumuşaklığını baştan sona koruyabilen bir tek Kont Ayakura oldu. Başrahibe ve Satoko’yla genel anlamda dünya üzerine kayıtsız, acelesiz bir sohbete girdi, Satoko’yu düşüncesinden caydırma isteğini hiç mi hiç ele vermedi.</p>
<p>Marki Matsugae’den her gün, son durumu bildirmelerini isteyen bir telgraf geliyordu. Sonunda kontes dayanamadı, gözyaşları içinde kızına yalvardı ama hiç yararı olmadı, manastıra gelişlerinin üçüncü gününde kontesle markiz bütün umutlarını Geşu’da kalan konta bağlayarak Tokyo’ya hareket ettiler. Bu gerginlik kontesi öyle bitkin düşürmüştü ki eve döner dönmez kendini yatağa attı.</p>
<p>Konta gelince, hiçbir şey yapmadan bir hafta Geşu’da kaldı. Tokyo’ya dönmeye korkuyordu. Satoko’yu eski yaşantısına döndürmek için hiçbir girişimde bulunmadığını gören başrahibe gözcülük etme görevini biraz gevşetti, baba kıza baş başa kalma fırsatı tanıdı. Ancak kıdemli rahibe uzaktan uzağa onları gözlemeyi sürdürdü.</p>
<p>Baba kız kış güneşini az da olsa alan bir verandada karşı karşıya, sessizlik içinde oturdular. Kurumuş ağaç dallarının gerisinde gökyüzüne serpiştirilmiş birkaç bulut göğün mavisini daha da vurguluyordu. Bir bürümcüğe tünemiş olan sinekçil ürkek ürkek öttü. Epeydir hiç konuşmadan, öylece oturmaktaydılar. Sonunda Kont Ayakura, gönül almak istercesine gülümseyerek söze başladı.</p>
<p>“Senin yüzünden bundan böyle topluma fazla karışamayacağım.”</p>
<p>“Lütfen beni bağışlayın,” diye yanıtladı Satoko sakin, duygusuz bir sesle.</p>
<p>“Aa, bu bahçede her cinsten kuş var, öyle değil mi?” dedi babası birkaç dakika sonra.</p>
<p>“Evet, her cinsten.”</p>
<p>“Bu sabah çevrede biraz dolaştım. Hurmalar yere düşecek kadar olgunlaşmadan önce kuşlar onları gagalamış oluyorlar galiba. Kimse hurmaları toplamıyor sanırım.”</p>
<p>“Doğru, öyle oluyor.”</p>
<p>“Bana kalırsa yakında kar yağar,” diye ekledi kont ama yanıt alamadı. Böylece yeniden suskunlaşıp gözlerini bahçeye diktiler.</p>
<p>Ertesi sabah Kont Ayakura Geşu’dan ayrıldı. Tokyo’ya dönüp Marki Matsugae’ye görevini yerine getiremediğini açıklayınca markinin eskisi kadar öfkeli olmadığını gördü.</p>
<p>Aralık ayının dördüydü, nişan törenine yalnızca bir hafta kalmıştı. Marki, kent polisinin şefini gizlice Matsugae Malikânesi’ne çağırttı. Satoko’yu polis gücüyle manastırdan çıkartmayı tasarlıyordu.</p>
<p>Polis şefi, Nara polisine gizli bir emir gönderdi. Konu, başrahibesi geleneksel olarak imparator ailesinin prenseslerinden seçilen bir manastıra girmek olduğu için Nara polisi Saray Bakanlığı’nın öfkesini çekmekten korkuyordu. Tapınak imparatorluk fonlarından yardım aldığı sürece -yılda yalnızca bin yen bile olsa- özerkliğine karşı en küçük bir müdahale bile düşünülemezdi. Bunun üzerine polis şefi, sivil giyimli güvenilir bir yardımcısını da yanına alarak gizlice Nara’ya gitti. Kıdemli rahibe, şefin kartını başrahibeye uzattığında başrahibenin kılı bile kıpırdamadı.</p>
<p>Başrahibeyle çay içip bir saat kadar sohbet ettikten sonra şef, kadının sarsılmaz saygınlığı karşısında geri çekilmek zorunda kaldı.</p>
<p>Marki elindeki son kozu da oynamıştı, artık Toinnomiya’lardan Satoko’yu bu evlilikten affetmelerini istemekten başka çaresi kalmamıştı. Resmî bir görevliyi pek çok kez Ayakura’lara göndermiş olan Prens Toin onların garip davranışlarından rahatsız olmaya başlamıştı.</p>
<p>Marki, kontu evine çağırttı, artık durumu kabullenmek zorunda olduklarını bildirdi. Sonra izleyecekleri yolu açıkladı. Toinnomiya’lara, tanınmış bir doktorun imzaladığı, Satoko’nun ani bir ruhsal bunalıma girdiğini belirten bir belge sunacaklardı. Bu gizi saklamanın ortak sorumluluğu Toinnomiya, Ayakura ve Matsugae ailelerini birleştirebilir, bu da prensin öfkesini yatıştırabilirdi. Halka gelince, şöyle bir açıklama yapılabilirdi: Toinnomiya’ların kısa, anlaşılmaz sözcüklerle nişanı bozduklarını açıklamaları üzerine Satoko dünyaya küsmüş, bir manastıra kapanmıştı. Olayın böylece çarpıtılması, belli bir dereceye kadar kötü kişiyi oynamaya zorlanmış bile olsalar Toinnomiya’ların gururunun kırılmasını önleyecekti. Bu arada Ayakura’lar belki biraz utanacaklardı ama herkesten anlayış görecekleri de kesindi.</p>
<p>Ancak işlerin çığrından çıkmamasına dikkat edilmeliydi. Halkın acıma duyguları fazla şiddetlenir, Toinnomiya ailesine karşı haksız bir düşmanlığa dönüşürse aile gerçekleri açıklamak zorunda kalabilir, Satoko’nun sağlık belgesini gösterebilirdi. Bu nedenle gazetelere Toinnomiya’ların nişanı bozmalarına, Satoko’nunsa bir manastıra çekilmesine yol açan nedenleri fazla büyütmeden sunmak çok önemliydi. Sanki farklı olaylarmış gibi sunulmalıydılar - meydana geliş sıraları değiştirilecekti. Ne var ki, gazetecilerin bu açıklamayla yetinmeyecekleri açıktı. Böyle bir durumda iki olay arasında gerçekten de rastlantısal bir ilişkinin bulunduğu ama söz konusu ailelerin bunu açıklamaktan kaçındıkları yolunda küçük bir ipucu verilebilirdi.</p>
<p>Kont Ayakura’nın da onayladığını öğrenir öğrenmez marki hemen Ozu Ruhsal Tedavi Kliniği’nin sahibi Doktor Ozu’yu aradı ve son derece gizli bir muayene için derhal Matsugae Malikânesi’ne gelmesini rica eti. Klinik, böylesi acil durumlarda seçkin hastalarının kimliklerini gizlemekle ünlüydü. Ancak Doktor Ozu’nun gelmesi epeyce gecikti. Marki, doktoru birlikte beklemeleri için kontu zorlamıştı; zaman geçtikçe adama duyduğu kızgınlığı gizleyemez oldu. Fakat bu durumda doktoru almak için arabasını göndermesi doğru olmazdı; dişlerini gıcırdatarak beklemekten başka çaresi yoktu.</p>
<p>Doktor gelince Batı tarzı evin ikinci katındaki küçük salona, şöminenin yandığı odaya alındı. Marki önce kendisini, sonra da kontu tanıttı, doktora bir puro ikram etti.</p>
<p>“Hastayı nerede muayene etmemi istiyorsunuz?” diye sordu Doktor Ozu.</p>
<p>Markiyle kont bakıştılar.</p>
<p>“Doğrusunu isterseniz hasta şu anda burada değil,” diye yanıtladı marki.</p>
<p>Doktor, hiç görmediği bir hasta için sağlık belgesi düzenlenmesinin istendiğini öğrenince öfkeden kıpkırmızı kesildi. Onu en çok sinirlendirense, markinin gözlerindeki ifadeydi. İmzasının alınacağından emindi bu gözler.</p>
<p>“Bu akıl almaz isteğin anlamı nedir?” diye sordu. “Yoksa beni satın alınabilen o sosyete doktorlarından biri mi sandınız?”</p>
<p>“Doktor, inanın sizi o sınıfa sokmak gibi bir niyetimiz yok,” diye karşılık verdi marki. Purosunu eline alıp odayı arşınlamaya başladı. Sonra doktordan yana bakıp şöminenin ateşinde titreyen, tombul, sağlıklı yanaklarını süzerek derin, ciddi bir sesle, “Şu sağlık belgesine gelince,” dedi, “imparator hazretlerinin huzuru için son derece gerekli bir şey.”</p>
<p class="ortali">* * *</p>
<p>Marki, imzalı raporu eline aldıktan sonra Prens Toin’e, onun için uygun olan en yakın tarihte buluşmak istediğini bildirdi ve ertesi akşam prensin malikânesine gitti.</p>
<p>Neyse ki genç prens yine alayıyla birlikte manevralardaydı. Marki, özellikle Prens Haruhisa’yla görüşmek istediğini belirttiği için prenses ortalarda görünmüyordu.</p>
<p>Prens Toin konuğuna Fransız şarabı sunarken oldukça neşeliydi, havadan sudan konuşurken geçen bahar katıldığı kiraz şenliğinde ne kadar eğlendiğini bir kez daha vurguladı. Böyle baş başa kalmayalı epey zaman olmuştu, marki sözü yine 1900 Paris Olimpiyatları sırasında paylaştıkları anılara getirdi, gayet iyi anımsadıkları, bol şampanyalı kabarelerden söz açarak prensi daha da neşelendirdi. Sanki dünya umurlarında değildi.</p>
<p>Ancak marki, prensin ağırbaşlı, sakin görüntüsünün altında korku ve kuşkuyla beklediğinin farkındaydı. Prens yalnızca birkaç gün kalmış olmasına karşın nişan törenine hiç değinmiyordu. Seyrek ağaçlı bir koruya dökülen güneş huzmeleri gibi, lambanın güzel kır bıyığına vuran ışığı, bıyığın altındaki dudakları zaman zaman yalayıp geçen tedirginliği açığa vuruyordu.</p>
<p>“Şimdi, sizi bu gece neden rahatsız ettiğime gelince...” diye başladı marki, tatsız konuyu önemsiz bir şey söylermiş gibi yumuşatmaya çalışarak, bir süre başıboş uçtuktan sonra dosdoğru yuvasına yollanan bir kuş kadar hızlı bir biçimde. “Sözcüğe dökülmesi hiç de kolay olmayan, kötü bir haber vermek zorundayım. Ayakura’nın kızı aklını kaçırdı.”</p>
<p>“Ne?” Prensin gözleri hayretle açılmıştı.</p>
<p>“Ayakura her zamanki gibi, bunu da herkesten saklamış. Bana bile danışmaksızın, bir skandalın önüne geçmek için Satoko’yu bir manastıra yerleştirmiş, olanları size anlatacak cesareti de bir türlü toplayamamış.”</p>
<p>“Ama bu olanaksız! Bu zamana kadar beklenir mi?”</p>
<p>Prens dudaklarını sımsıkı kapadı, bıyığının uçları sarktı. Bir süre, ayakkabılarının şöminenin alevinde parlayan burunlarına baktı.</p>
<p>“İşte Doktor Ozu’nun imzaladığı rapor,” dedi marki. “Gördüğünüz gibi geçen ay imzalanmış ama Ayakura bana göstermedi. Bütün kabahat benim, gözümü dört açmalıydım. Ne kadar üzüldüğümü anlatamam...”</p>
<p>“Hastaysa hasta demektir. Ama neden bunu bana daha önce söylemedi? Peki ya Kansai’ye yapılan yolculuk? Ne gereği vardı? Şimdi siz söylediniz de aklıma geldi, yola çıkmadan önce veda etmeye geldiğinde rengi hiç de iyi değildi. Prenses Toin bayağı endişelenmişti.”</p>
<p>“Kafası geçen eylülden beri karışıkmış, dediklerine göre tuhaf tuhaf şeyler yapıyormuş, sonunda davranışları benim de dikkatimi çekti.”</p>
<p>“Bence artık yapılacak bir şey yok,” dedi prens. “Yarın erkenden saraya gidip imparatordan özür dileyeceğim. Bakalım majeste bunu nasıl karşılayacak? Raporu da yanıma almama izin verirsiniz değil mi? İmparatora göstermeliyim.”</p>
<p>Prens Toin, genç oğlundan hiç söz etmeyerek ne kadar iyi bir terbiye aldığını kanıtlamıştı. Markiye gelince, keskin bakışlarını bütün konuşma boyunca Prens Toin’in yüzünden bir an bile ayırmamış, yüzündeki en küçük değişimi bile izlemişti. Bu yüzde tehdit dolu siyah dalgaların bir kabarıp bir indiğini görmüştü. İniş çıkışları bir süre gözledikten sonra korkusunun azaldığını hissetti. Tehlike anı geçmişti.</p>
<p>Prens karısını çağırdı, üçü birlikte neler yapılması gerektiğini tartıştılar, sonra Marki Matsugae ayrıldı.</p>
<p class="ortali">* * *</p>
<p>Ertesi sabah Prens Harunori, tam babası saraya gitmek üzere evden ayrılırken çıkageldi. Prens Toin oğlunu bir kenara çekti, haberi verdi. Babasının isteklerine harfi harfine uyacağını söylerken genç, kararlı yüzünde en küçük bir duygusallık okunmuyordu. Hiç de içerlemiş görünmeyen bu genç adam, duyduklarına şaşırdığını bile belli etmedi.</p>
<p>Sabaha kadar süren manevralardan yorgun düştüğü için babası gider gitmez kendini yatağa attı. Ancak aldığı haber yüzünden nasıl olsa bir süre uyuyamayacağını düşünen annesi odasına geldi.</p>
<p>Gözleri karşılaşınca annesi, uykusuzluktan hafifçe kızarmış olduklarını gördü ama yüzü her zamanki gibi sakindi.</p>
<p>“Demek olanları dün gece Marki Matsugae’den öğrendiniz?” diye sordu prens.</p>
<p>“Evet, dün gece.”</p>
<p>“Anne, biliyor musunuz, aklıma uzun zaman önce, sarayda teğmenken yaşadığım bir şey geldi. Size o zaman anlatmıştım galiba. Her neyse, imparatorla görüşmeye gidiyordum, koridorda Mareşal Yamagata’ya rastladım. Hiç aklımdan çıkmadı, anne. Öndeki kabul salonu boyunca uzanan koridordaydık Galiba mareşal huzurdan yeni çıkmıştı. Her zamanki gibi geniş klapalı üniforma paltosunu giymiş, kepinin siperliğini gözlerine kadar indirmişti. Dünya umurunda değilmiş gibi ellerini cebine sokmuştu. Karanlık koridorda bana doğru gelirken, belindeki kılıç neredeyse yere değiyordu. Hemen kenara çekildim, hazır ola geçip onu selamladım. Kepinin altındaki, hiç gülmeyen gözleriyle bana şöyle bir baktı. Mareşal Yamagata kim olduğumu kesinlikle biliyordu, anne. Ama canı sıkılmışçasına hemen başını çevirdi, selamıma karşılık bile vermeden, kasıla kasıla uzaklaştı. Acaba bunu neden şimdi anımsadım anne?”</p>
<p class="ortali">* * *</p>
<p>Ertesi gün gazetede çıkan bir haberde halka, büyük bir heyecanla bekledikleri kutlamadan vazgeçmek zorunda kalındığı duyuruluyordu. Nişan töreni yapılmayacaktı. Nişan, “Majesteleri Prens Harunori’nin ailesinin kararıyla” bozulmuştu. Böylece, son gelişmelerden tam anlamıyla habersiz olan Kiyoaki olup biteni bir gazeteden öğrenmiş oldu.</p> 
   
    </body>
</html>
