<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="main.css" rel="stylesheet" type="text/css" />
</head>

<body>
  
<p class="kisim_adi">44</p>

<p>Satoko’yla annesinin Tokyo’ya yaptığı ziyaret sırasında başrahibeye saygılarını sunmalarının üzerinden bir yıl geçmişti. Şimdi, geniş bir salonda beklerlerken kıdemli bir rahibe, başrahibe hazretlerinin bu ziyarete çok sevindiğini söyledi. Başrahibe, elinden tutarak ona yol gösteren daha genç bir rahibenin eşliğinde salona girdiğinde o hâlâ konuşuyordu.</p>
<p>Kontes, Satoko’nun nişan haberini verince başrahibe kızı kutladı. “Bizi bir dahaki onurlandırışında seni ancak köşkte yatırabiliriz.” Köşk dediği, manastır arazisinde bulunan bir villaydı, imparatorluk ailesine ayrılmıştı.</p>
<p>Artık Geşu’da olduğu için. Satoko suskunluğunu daha fazla sürdüremezdi, kendisine hitap edildiğinde kısaca da olsa karşılık veriyordu. Bu içe kapanık halini utangaçlığına yordular. Son derece nazik bir insan olan başrahibe herhangi bir tuhaflık hissettiyse bile elbette bir şey söylemedi.</p>
<p>Kontesin avluda sıra sıra dizilmiş kasımpatı saksılarından övgüyle söz etmesi üzerine, “Köyde kasımpatı yetiştiren bir adam var, her yıl buraya da getirir,” diye açıkladı. “Sonra da bize kasımpatıları üzerine uzun bir söylev çeker.” Kıdemli rahibe, kasımpatı meraklısının verdiği bilgileri yineledi; şu, tek katlı kızıl kasımpatıydı, çizgili çizgili çiçek açıyordu; sarı olanı boru biçiminde çiçek açacak şekilde yetiştirilmişti, vb. sonunda başrahibe Satoko’yla annesini konuk odasına götürdü.</p>
<p>“Bu yıl akçaağaçlarımız geç kaldı,” dedi, kıdemli rahibenin sürme kapıyı açıp yapay dağları, artık solmaya başlamış çimenleriyle iç bahçenin güzelliğini göstermesini bekledikten sonra. Bahçede, üst dalları kırmızı, daha alt dallarıysa turuncu olan, alçaldıkça sarıya, en sonunda da uçuk yeşile dönüşen koca koca bir sürü akçaağaç vardı. En tepedeki kırmızı renk pıhtılaşmış kanı çağrıştıracak kadar koyuydu. Sasankuvalar tomurcuklanmıştı bile. Bahçenin bir köşesindeki Çin bürümcüğünün kurumuş, zarif eğimli dalıysa bahçeye bambaşka bir çekicilik katıyordu.</p>
<p>Yeniden salona döndüler, başrahibeyle kontes kibar kibar sohbet ederken bu kısa sonbahar günü sona erdi.</p>
<p>Bayramlarda sunulan pilav ve fasulyeyle tamamlanan akşam yemeği bir ziyafet gibiydi; iki rahibe konuklarını eğlendinnek için ellerinden geleni yaptılar ama masaya çöken ağır hava kolay dağılacağa benzemiyordu.</p>
<p>“Bugün, imparatorluk sarayındaki ateşin tutuşturulma günü,” dedi başrahibe. Ateşi tutuşturmak, bir <i>hibaçi</i>’deki büyük bir ateşin yakılmasıyla başlayan bir saray geleneğiydi, bu sırada saraya mensup bir hanım ateşin önünde durup sihirli bir şarkı söylerdi.</p>
<p>İmparatorun huzurunda, Kasım ayının on sekizinde yinelenen çok eski bir törendi. <i>Hibaçi</i>’de tutuşan alev neredeyse tavana değecek kadar yükselince, beyaz tören giysileri giymiş soylu bir hanım şarkısına şu sözlerle başlardı: “Yukarıya! Yukarıya! Bırakın kutsal alev yükselsin! Bu mandalinalarla <i>manşu</i>’lar ateşi körüklesin ...” Sonra ateşe mandalinayla fasulye püresi sürülmüş küçük hamur parçaları atılır, piştikten sonra da imparatora ikram edilirdi.</p>
<p>Rahibenin böylesine ciddi bir ayini taklit etmesi, kutsal bir şeye saygısızlık gibi görünebilirdi ama başrahibe şu an fazlasıyla gerek duyulan neşeli bir hava yaratmaya çalıştığını bildiği için onu hiç kınamadı.</p>
<p>Geşu’ya gece erken çökerdi. Akşamüstü saat beşte ön kapı çoktan kilitlenmiş olurdu. Yemekten hemen sonra rahibeler yatakhanelere çekildiler, kontesle kızı da odalarına götürüldü. Ertesi gün akşamüstüne kadar manastırda kalacak, akşam da Tokyo’ya kalkan trene bineceklerdi.</p>
<p>Kontes yalnız kalır kalmaz üzüntüsü yüzünden gerektiği kadar terbiyeli davranamayan Satoko’yu paylamak niyetindeydi. Ama aklına Osaka’da olanlardan sonra kızın takındığı tutum gelince vazgeçti, tek sözcük etmeden yatağa girdi.</p>
<p>Sürme kapının kâğıt panosu, gecenin koyu karanlığında bile, beyaz ve yaslı bir hayal gibi görünüyordu. Sanki bu soğuk kasım gecesinin buz gibi havası kâğıdın incecik dokusuna işlemişti. Kontes, kâğıdın üzerindeki on altı taçyapraklı kasımpatı desenlerini, kapı kanatlarını süsleyen beyaz bulutları kolaylıkla seçebiliyordu. Karanlık tavana doğru yükselen altı kasımpatının madenî taçyaprakları her çiviyi gizleyen <i>kikyo</i> tomurcuklarının çevresine toplanmıştı, çevrelerindeki karanlığı vurguluyorlardı. Dışarıda hiç rüzgâr yoktu, çamları hışırdatan en küçük bir esinti dahi duyulmuyordu. Ancak yine de insan, ormanın ve dağın enginliğini çok iyi algılayabiliyordu.</p>
<p>Kontes oldukça rahatlamıştı. Bedeli ne olursa olsun kızıyla birlikte yapmaları gerekeni yapmış, acı verici görevi sadakatle tamamlamışlardı; artık her şeyin eski dinginliğine kavuşacağını seziyordu. Yanında yatan kızının bir o yana bir bu yana dönüp durduğunu bilmesine karşın hemen uyuyuverdi.</p>
<p>Gözlerini açtığında Satoko’yu göremedi. Yarı karanlıkta elini uzatıp aranınca, parmakları kızının düzgünce katlanıp örtünün üzerine bıeakılmış geceliğine değdi. Yüreği korkuyla sıkışmıştı ama kendi kendine Satoko’nun banyoya gitmiş olabileceğini söyleyerek birkaç dakika beklemeye karar verdi. Fakat kendisini ne kadar zorlarsa zorlasın içi rahat etmedi, emin olmak için yataktan kalktı. Banyo boştu. Yakında birilerinin varlığını belirten hiçbir işaret yoktu. Gökyüzü şimdi kararsız bir maviye çalıyordu.</p>
<p>Sonra kulağına mutfaktan bir gürültü geldi. Birkaç dakika sonra erken kalkmış bir hizmetçi kontesi ansızın karşısında görünce hemen diz çöktü.</p>
<p>“Satoko’yu gördün mü? ” diye sordu ama hizmetçi dehşet içindeydi. Yalnızca başını çılgın gibi sallamakla yetindi, araması için yardımcı da olmadı.</p>
<p>Daha sonra kontes amaçsızca manastırın koridorlarını arşınlarken genç rahibeye rastladı. Haberi duyan rahibe şaşırdı, hemen onunla birlikte aranmaya koyuldu.</p>
<p>İki kanadı birleştiren koridorlardan birinin ucuna, ana dua salonundaki mumların titrek kızartısı vurmuştu. Sabahın bu erken saatinde rahibelerden biri çoktan duaya başlamış olamazdı.</p>
<p>Üzerine çiçek desenleri çizilmiş iki mum, Satoko’nun önünde oturduğu Buddha tasvirini aydınlatıyordu. Kızını arkadan gören kontes bir süre onu tanıyamadı. Çünkü Satoko saçlarını kısacık kesmişti. Kırpılmış örgülerini bir sunuymuşçasına sutra tezgâhının üzerine koymuştu, elinde tespih, dua ediyordu.</p>
<p>Annesinin ilk tepkisi, kızını sağ salim bulduğu için şükretmek oldu. Ancak o zaman, şu âna kadar hep Satoko’nun ölmüş olduğuna inandığını kavradı.</p>
<p>“Saçlarını kesmişsin! ” diye haykırdı, kızına sarılırken.</p>
<p>“Evet. Anne. Buna mecburdum,” diye yanıtladı Satoko, sonunda annesinin gözlerinin içine bakarak. Mumların küçük, titrek alevi gözbebeklerinde yanıp sönüyordu ama gözlerinin akı şimdiden şafağın duruluğuna sahipti. Kontes bu bakışlardan yansıyan gündoğumu kadar ürkütücüsünü daha önce hiç görmemişti. Her an daha da güçlenen bu beyaz ışığın aynısı, parmaklarına doladığı tespihin kristal tanelerinde de parlıyordu. Tıpkı, sıradan bir isteği aşacak kadar yoğun olan arzunun gücü gibi, tan yerinin ışığı da eşit bir güçle bu soğuk kristallerin tek tek içinden akıyordu.</p>
<p>Genç rahibe haberi daha yaşlı olana duyurmak için aceleyle uzaklaştı. Olup biteni aktardıktan sonra, Kontes Ayakura ile kızını başrahibeye götürmeyi ona bırakarak çekildi.</p>
<p>Yaşlı rahibe, başrahibenin odasına gelince kapının dışından seslendi: “Saygıdeğer efendimiz, uyandınız mı?”</p>
<p>“Evet.”</p>
<p>“Lütfen bizi bağışlayın.”</p>
<p>Yaşlı rahibe kapıyı iterek açınca başrahibenin çarşaf geçirilmiş döşeğin üzerinde oturduğunu gördüler. Kontes duraksayarak söze başladı.</p>
<p>“Saygıdeğer efendim, Satoko az önce kilisede saçlarını kesmiş.”</p>
<p>Başrahibe, Satoko’daki değişikliği iyice görebilmek için gözlerini onlara dikti ama yüz hatları şaşkınlığını kesinlikle ele vermedi.</p>
<p>“Demek öyle. İşlerin buraya varıp varmayacağını merak ediyordum doğrusu,” dedi. Aklına bir şey gelmiş gibi bir an durakladıktan sonra, koşullar göz önüne alındığında en iyisinin Satoko’yla bir süre baş başa kalıp dertleşmeleri olacağını söyledi. Kontesle rahibe razı oldular.</p>
<p>Kontes Ayakura’yla yalnız kalan yaşlı rahibe onu eğlendirmek için elinden geleni yaptı ama kontesin aklı başında değildi, kahvaltıda elini hiçbir şeye sürmedi. Rahibe onun ne kadar şaşkın bir durumda olduğunu biliyor ama aklına onun dikkatini dağıtacak herhangi bir konu gelmiyordu. Kontes sonunda başrahibenin odasına çağrıldığında, aradan uzunca bir süre geçmişti. Sonra başrahibe, Satoko’nun önünde kontese son derece sarsıcı haberi verdi: Satoko’nun dünyadan belini eteğini çekme arzusu, en küçük bir kuşkuya yer bırakmayacak kadar içten olduğu için, Geşu Tapınağı onu bir rahibe adayı olarak kabule hazırdı.</p>
<p>Kontes sabahın büyük bir bölümünü geçici bir önlem bulmak için düşünüp taşınarak geçirdi. Satoko’nun kararının kesin olduğuna kuşkusu yoktu. Ayrıca kızının saçlarının eski haline dönmesi için belki de altı ay gerekecekti ama onu tepesini kazıtmaktan vazgeçirebilirse bu aylar, yolculuk sırasında ortaya çıkan bir hastalıktan sonraki nekahat dönemi sayılabilirdi, böylece Ayakura’lar da nişan töreninin daha ileri bir tarihe atılmasını sağlayabilirlerdi. Sonra da babasının ve Marki Matsugae’nin inandırma yetenekleri devreye girer, kız düşüncesinden caydırılabilirdi.</p>
<p>Başrahibenin söylediklerini dinlerken kontesin kararı iyice pekişti. Rahibe adayı olarak kabul edilen kişi, resmî kabul töreninden önce bir yıl çile eğitiminden geçmek zorundaydı. Şu anda en önemli konu Satoko’nun saçlarının yeniden uzamasıydı. Bu arada adaylıktan vazgeçmesi için kandırılabilirdi de... Kontesin aklından olağanüstü tasarılar geçiyordu: Olaylar olumlu bir biçimde gelişirse Satoko’nun ustaca hazırlanmış bir perukla nişan törenini başarıyla atlatması bile olasıydı.</p>
<p>Kontes Ayakura kararını verdi: Şimdi tek yapacağı şey Satoko’yu burada bırakmak, bir an önce harekete geçip Tokyo’ya dönmekti.</p>
<p>“Başrahibe hazretlerinin düşüncelerine büyük saygım var” dedi. “Ancak bir yolculuğun ortasında oluşuveren bu gelişme aynı zamanda imparatorluk ailesini de ilgilendirmektedir. Bu nedenle sizden geçici bir süre için Tokyo’ya gitmeme, kocama danıştıktan sonra yeniden buraya dönmeme izin vermenizi rica ediyorum. Bu arada Satoko’yu size emanet ediyorum.”</p>
<p>Satoko, annesini yalnızca kaşlarını hafifçe kaldırarak dinlemişti. Kontes şu anda kızıyla bile konuşamayacak kadar dehşet içindeydi.</p>  
      
    </body>
</html>
