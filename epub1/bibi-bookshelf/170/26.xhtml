<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="main.css" rel="stylesheet" type="text/css" />
</head>

<body>
  
<p class="kisim_adi">26</p>

<p>Annesinin Ayakura’lardan dönmesini beklerken, tutkulu hayaller kurdu. Annesinin oradaki varlığının Kiyoaki’nin tasarılarında hiç yeri yoktu. Artık daha fazla sabredemedi, okul formasını çıkartıp desenli bir Satsuma kimonosuyla bir <i>hakama</i> giydi. Sonra uşaklardan birini çağırıp bir çekçek hazırlanmasını istedi.</p>
<p>Yaptığı plana uyup arabadan Aoyama’da, Roppongi tramvayının son durağında indi. Tramvaya bindi, hattın sonuna kadar gitti. Roppongi’nin köşesinde, Troiizaka’ya giden dönemeçte Roppongi ya da Altı Ağaç yöresine adını veren altı ağaçtan geriye kalan üç dev zelkova ağacı duruyordu. Altlarındaki bir kazığa, tıpkı eskiden Tokyo’da henüz tramvay yokken yapıldığı gibi, üzerine “Çekçek Durağı” yazısı kazınmış büyük bir levha asılmıştı; sivri uçlu hasır şapkalar takmış, kısa ceketli, mavi pantolonlu arabacılar toplanmış, müşteri bekliyorlardı.</p>
<p>Kiyoaki birini çağırdı, dolgun bir bahşiş verip kendisini bir an önce, yürüyerek birkaç dakikada ulaşabileceği Ayakura Malikânesi’ne götürmesini söyledi. Ayakura’ların eski usul kapısı, Matsugae’lerin İngiliz tipi faytonlarının giremeyeceği kadar dardı, bu nedenle açık kapının dışındaki faytona bakarak annesinin hâlâ içeride olup olmadığını anlayacaktı. Ama fayton gitmiş, kapı da kapanmışsa annesinin nezaket ziyaretini tamamlayıp ayrıldığını varsayabilirdi.</p>
<p>Çekçek kapının önünden geçerken, kapının kapalı olduğunu, önündeki yolda da bir faytonun bıraktığı tekerlek izlerini gördü.</p>
<p>Arabacıya Toriizaka’ya geri dönmesini söyledi. Oraya varınca adamı yürüyerek Tadeşina’ya gönderdi, kendisiyse arabacının verdiği battaniyeye sarınıp bekledi.</p>
<p>Epeyce beklemesi gerekti. Çekçeğin yan tarafındaki bir açıklıktan yaz güneşinin, dalların ucundaki taze yapraklara vuran ışınlarını seyrediyordu. Sanki yapraklar parlak bir sıvıya batırılmıştı. Toriizaka Yokuşu’nu izleyerek aşağıya doğru uzanan kırmızı tuğla duvarın üstünde dev bir atkestanesi yükseliyordu. Kestanenin en üst yaprakları Kiyoaki’nin aklına ak bir kuşun, pembe uçlu beyaz çiçeklerden gevşekçe dokunmuş bir taçla süslü yuvasını getirmişti. Sonra kendini, şubattaki o karlı sabahı düşünürken yakaladı; hiçbir neden yokken güçlü bir heyecan dalgasıyla sarsıldı. Ne var ki amacı Satoko’yu hemen buluşmaya zorlamak değildi; tutkusu artık belli bir akış yönü bulduğu için her yeni duygu saldırısında yaralanmıyordu.</p>
<p>Tadeşina arkasında arabacıyla birlikte yan çıkışlardan birinde belirdi. Çekçeğin yanına varınca, Kiyoaki yüzünü göstermek için arabanın üstünü açtı, kadın onu görünce hayretten bakakaldı. Kiyoaki uzandı, kadının elini tuttu, onu arabanın içine çekti.</p>
<p>“Sana söylemem gereken bir şey var. Hadi, rahatça konuşabileceğimiz bir yere gidelim.”</p>
<p>“Ama efendi... çok şaşırdım! Anneniz, markiz hazretleri daha birkaç dakika önce ayrıldı. Hem bu gece resmî olmayan bir kutlamaya hazırlanıyoruz... Gerçekten de çok işim var.”</p>
<p>“Önemi yok. Acele et, çocuğa gidece yeri söyle.”</p>
<p>Kiyoaki elini sıkı sıkı tuttuğu için Tadeşina’nın boyun eğmekten başka seçeneği kalmıyordu.</p>
<p>Arabacıya, “Kasumiço’ya doğru git,” dedi kadın. “Üç numaranın yakınında yokuş aşağı inen bir yol var, daha sonra Üçüncü Alay’ın barakalarının ana kapısına doğru kıvrılır. Lütfen bizi tam yamacın altında bırak.”</p>
<p>Çekçek öne doğru atıldı; Tadeşina umutsuz bir dikkatle, saçlarını sinirli sinirli geriye atarak dosdoğru ileriye bakıyordu. Kiyoaki, beyaz pudradan yapılma bir maske takmış gibi görünen bu yaşlı kadına ilk kez bu kadar yakındı, bundan pek hoşlanmadı. Yine de sandığından çok daha ufak tefek, neredeyse bir cüce kadar küçük olduğunu ayrımsamaktan kendini alamadı. Çekçeğin sarsıntısına karşı koymaya çalışırken bir yandan da Kiyoaki’nin yarım yamalak anlayabildiği sözcüklerle karşı çıkıyordu.</p>
<p>“Çok geç, artık çok geç... ne olursa olsun, çok geç...” Sonra: “Keşke tek bir sözcükle bile olsa yanıt verseydiniz... bunlar olmadan önce... Ah, neden?”</p>
<p>Kiyoaki sesini çıkarmadı, kadın sonunda nereye gittiklerini açıkladı: “Uzak akrabalarımdan biri var orada, askerler için bir han işletiyor. Pek hoş bir yer değil ama her zaman boş olan, ayrı bir bölümü vardır; genç efendinin söyleyeceklerini kimse duymadan dinleyebilirim.”</p>
<p>Yarın pazardı, Roppongi birdenbire cıvıl cıvıl bir garnizon bölgesine dönüşecek, sokaklar haki üniformalı, çoğu ziyarete gelmiş aileleriyle birlikte dolaşan askerlerle dolup taşacaktı. Fakat henüz cumartesi öğleden sonrasıydı ve değişime daha vakit vardı. Çekçek sokaklardan geçerek onları Tadeşina’nın hedefine doğru götürürken Kiyoaki’nin içinde o karlı sabah Satoko’yla birlikte önce bu noktayı, sonra da bir başkasını geçmişler gibi bir his vardı. Tam izledikleri yokuşu çok iyi anımsadığına inanmıştı ki Tadeşina arabacıya durmasını söyledi.</p>
<p>Yokuşun hemen bitimindeki hanın önündeydiler. Hanın ana binası iki katlıydı, ne kapısı ne de giriş yolu vardı; yüksek parmaklıklı genişçe bir bahçeyle çevriliydi.</p>
<p>Tadeşina parmaklığın dışında durup kaba tahtadan yapılmış binanın ikinci katına baktı. Hiçbir yaşam belirtisi yoktu. Ön tarafa bakan altı pencere de kapalıydı, içerisi görünmüyordu. Kafesli kapılardaki kalitesiz camlar akşam göğünü çarpık bir biçimde yansıtıyor, bitişikteki damlardan birinin üzerinde çalışan bir marangozun yansısını da yakalayarak adamın görüntüsünü çarpıtıyor ve suyun üzerinde yatıyormuş gibi gösteriyordu. Camdaki göğün de su içindeymiş gibi bir görüntüsü vardı, bir gölün akşam saatlerindeki hüzünlü halini andırıyordu.</p>
<p>“Askerler dönmüş olsaydı elbette çok yakışıksız olurdu - neyse ki burada yalnız subaylar kalır,” dedi Tadeşina, sık kafesli kapıyı açarken. Kapının yanında, çocukların tanrıçasına adanmış bir levha asılıydı. Sonra geldiklerini haber vermek için içeriye seslendi.</p>
<p>Uzun boylu, ak saçlı, yaşlıca bir adam göründü.</p>
<p>“Ah, Bayan Tadeşina! Lütfen buyrun,” dedi, biraz gıcırtılı bir sesle.</p>
<p>“Müştemilat boş mu?”</p>
<p>“Evet evet, elbette.”</p>
<p>Üçü birlikte koridordan hanın arka tarafına doğru ilerlediler, daha çok gizli buluşmalar için kullanılan türden, yaklaşık on metrekarelik küçük bir odaya girdiler.</p>
<p>“Çok fazla kalamam ama,” dedi Tadeşina. “Üstelik böylesine yakışıklı, genç bir erkekle baş başa kaldığımı duyanlar kim bilir neler söylerler.” Birden hem Kiyoaki’ye hem de hancıya seslenerek, cilveli bir biçimde rasgele konuşmaya başlamıştı.</p>
<p>Oda kuşku uyandıracak kadar küçüktü. Duvardaki küçük bir girintide, çay törenlerinin yapıldığı odalara uygun ufak bir baskı resim asılıydı, yana doğru kayarak açılan bir Genji paravanası bile vardı. İçerisi, askerlerin kaldığı bu ucuz hana dışarıdan bakan birinin düşünebileceğinden çok farklıydı.</p>
<p>“Benimle görüşmek istediğiniz konu nedir?” diye sordu Tadeşina, hancı çekilir çekilmez. Kiyoaki cevap vermeyince, sinirlendiğini gizlemeye gerek görmeden sorusunu yineledi.</p>
<p>“Bütün bunların anlamı nedir? Üstelik tam da bugün?”</p>
<p>“Çünkü bu, en uygun gün. Beni Satoko’yla buluşturmak için bir şeyler ayarlamanı istiyorum.”</p>
<p>“Ne demek istiyorsunuz genç efendi? Artık çok geç. Olanlardan sonra nasıl böyle bir şey isteyebiliyorsunuz? Bundan böyle artık hiçbir şey yapılamaz. Her şey imparatorun isteklerine uymak zorunda. Hem de bu - onca telefonumdan, gönderdiğim onca mektuptan sonra! Bize tek bir yanıt bile vermediniz. Şimdi kalkmış böyle bir istekte bulunuyorsunuz! Bu, şakaya alınacak bir konu değil.”</p>
<p>“Şunu unutma: olanlarm hepsi senin suçun,” dedi Kiyoaki, elinden geldiğince sakin bir sesle. Gözlerini, Tadeşina’nın alnını kaplamış kalın pudra tabakasının altında zonklayan damarlara dikmişti. Satoko’nun mektubu okumasına izin verdiği, sonra da utanmazca yadsıdığı için, ayrıca vefalı İinuma’yı yitirmesine yol açan o çirkin dedikoduları yaydığı için kadını suçluyor, öfkeleniyordu. Sonunda Tadeşina gözyaşlarına boğuldu, dizlerinin üzerine çökerek bir köle gibi özür diledi.</p>
<p>Sonra kimonosunun yeninden çıkardığı mendille gözlerini kuruladı; gözlerinin çevresindeki pudra silinince elmacık kemiklerinin üstündeki pembe kırışıklıklar, ölümlülüğün bu tartışmasız kanıtları ortaya çıktı. Kırışık cildiyle buruşmuş, pembeye boyanmış mendilin dokusu arasında fazla bir fark yoktu. Sonunda gözlerini boşluğa dikip konuşmaya başladı.</p>
<p>“Çok doğru. Hepsi benim suçum. Ne kadar özür dilersem dileyeyim yaptıklarımı bağışlatmaya yetmeyeceğini biliyorum. Ancak asıl özür dilemem gereken kişi hanımımdır. Tadeşina’nın en ağır ceza gerektiren suçu, genç efendiye Bayan Satoko’nun duygularını tam olarak aktaramamış olmaktır. Özenle tasarladığım, en iyisi olduğuna inandığım her şey korkunç bir biçimde ters gitti. Lütfen bana bir dakika katlanma inceliğini gösterin, genç efendi. Mektubunuzu okuduğunda Bayan Satoko’nun ne hale geldiğini tahmin edersiniz. Daha sonra sizinle karşılaştığında hiçbir şey belli etmemek için harcadığı çabanın büyüklüğünü de kabul edin. Sonra öğüdüme uyup babanız marki hazretlerine doğrudan sormaya karar verip gerçeği öğrenince ne kadar rahatladığını da tahmin edersiniz. Bundan sonra gece gündüz yalnızca genç efendiyi düşündü, ta ki sonunda -bir kadın olarak onu ne kadar utandırırsa utandırsın- sizi karda arabayla gezmeye çağırıncaya kadar. O günden sonra bir süre çok mutlu oldu, geceleri uykusunda sizin adınızı sayıkladı. Fakat sonra marki hazretleri sayesinde imparatorluk ailesinden evlenme önerisi alacağını öğrendi. Sizden yürekli bir karar vermenizi bekliyordu, bütün umutlarını buna bağlamıştı; oysa ağzınızdan tek bir sözcük bile çıkmadı. Her şeyi oluruna bıraktınız. Bayan Satoko’nun korkusunu, çektiği acıları tarif edemem. Sonunda, imparatorluk onayı gerçekleşmek üzereyken, son bir umut olarak duygularını genç efendiye açmak istedi. Bütün yalvarmalarıma karşın benim adıma bir mektup yazmayı kararlaştırdı. Fakat şimdi o umudu da öldü. Bayan Satoko artık her şeyin geçmişte kaldığına inanmak istiyor. Bu yüzden bugünkü isteğiniz çok acımasızca. Bildiğiniz gibi genç hanımım çocukluğundan beri imparator hazretlerinin isteklerine boyun eğecek biçimde yetiştirilmiştir. Artık sözünden dönmesini bekleyemeyiz. Çok geç... gerçekten çok geç. Öfkeniz yatışmadıysa Tadeşina’ya vurun, onu tekmeleyin -yüreğinizi susturmak için ne gerekiyorsa yapın. Ama başka bir çözüm yolu yok- artık çok geç.”</p>
<p>Tadeşina’nın konuşmasını dinlerken yoğun bir sevinç Kiyoaki’nin içine bıçak gibi saplanmıştı. Ama aynı zamanda nedense yüreğinin çok iyi bildiği şeyler yineleniyormuş duygusuna kapılmıştı. Daha önce hiç var olduğunu düşünmediği ince bir bilgeliğe ermişti sanki. Dünyanın önüne çıkaracağı bütün engelleri yıkıp geçecek kadar güçlü hissediyordu kendisini. Gözleri gençlik ateşiyle pırıl pırıldı. “Demek yok etmesi için yalvardığım mektubu okumuş,” dedi içinden. “Öyleyse onun gönderdiği, yırtıp attığım mektubu neden yeniden ortaya sürmeyecekmişim?”</p>
<p>Hiç konuşmadan gözünü dikmiş, yaşlı kadının beyaz pudralı yüzüne bakıyordu. Kadın bir kez daha mendiliyle kızarmış gözlerini ovuşturdu. Akşam çöktükçe oda gitgide kararıyordu. Kadının kamburlaşmış omuzları öyle nahif görünüyordu ki, Kiyoaki ansızın sarılsa, kemiklerinin kof bir çatırtıyla kırılıvereceğinden emindi.</p>
<p>“Henüz çok geç değil.”</p>
<p>“Hayır, artık çok geç.”</p>
<p>“Değil. Acaba Bayan Satoko’nun son mektubunu prensin ailesine göstersem ne olur? Özellilde imparatorluk onayının resmen istenmesinden sonra yazıldığı düşünülürse?”</p>
<p>Bu sözleri duyan Tadeşina’nın yüzündeki bütün kanı çekildi.</p>
<p>Uzun bir süre ikisi de konuşmadı. Pencereyi aydınlatan, artık batmakta olan güneşin ışınları değil, ana yapının ikinci katındaki odalardan süzülen ışıktı. Hanın müşterileri dönüyordu, arada bir camda haki bir üniformanın gölgesi beliriyor, sonra kayboluyordu. Parmaklığın dışında, peynir satıcısının borusundan çıkan ses duyuldu. Akşam havası, yağış mevsimi sona ermeden önceki o ilkyaz günlerinin ılıklığıyla doluydu.</p>
<p>Tadeşina arada bir kendi kendine Kiyoaki’nin tek tük duyabildiği bir şeyler mırıldanıyordu: “Onu işte bu yüzden engellemeye çalıştım... ona yapma dememin nedeni buydu,” Anlaşılan o son mektubu yazmaması için Satoko’ya baskı yaptığını anlatmaya çalışıyordu.</p>
<p>Kiyoaki susuyordu, oyunu kazandığından iyice emindi artık. İçinde görünmeyen yaban bir hayvan usul usul başını kaldırıyordu.</p>
<p>“Pekâlâ,” dedi Tadeşina. “Yalnızca tek bir buluşma ayarlayacağım. Şimdi genç efendi herhalde mektubu geri verme inceliğini gösterir.</p>
<p>“Harika. Fakat yalnızca buluşmak yeterli değil,” dedi Kiyoaki. “Onunla baş başa kalmak istiyorum - sen bulunmayacaksın. Mektuba gelince, onu daha sonra geri vereceğim.”</p>        
    </body>
</html>
