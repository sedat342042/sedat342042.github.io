<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="main.css" rel="stylesheet" type="text/css" />
</head>

<body>
  
<p class="kisim_adi">9</p>

<p>Kiyoaki’nin özel eğitmeni İinuma, Matsugae Malikânesi’nde geçirdiği altı yılı aşkın sürenin salt gençlik umutlarını soldurmakla kalmayıp başlarda duyduğu öfkeyi de dağıttığını ayrımsar olmuştu. Kaçırdığı, boşa gitmiş fırsatları düşündükçe bir zamanlar duyduğu yakıcı öfkeden oldukça farklı, buz gibi bir içerleme duygusu kaplıyordu yüreğini. Bu değişimde, Matsugae Malikânesi’nin ona yabancı olan havasının payı büyüktü elbette. Ancak bu bulaşıcı hastalığın kaynağı baştan beri, şu anda on sekiz yaşında olan Kiyoaki’ydi.</p>
<p>Kiyoaki bir yıl sonra on dokuz yaşına basacaktı. İinuma oğlanın Soylular Okulu’ndan iyi bir dereceyle mezun olmasını, yirmi bir yaşına bastığı yıl Tokyo İmparatorluk Üniversitesi’nin hukuk bölümüne girmesini sağladığında sorumluluklarından kurtulduğunu hissedebilecekti. Ancak İinuma’nın anlayamadığı bir nedenden dolayı Marki Matsugae aldığı notlar yüzünden oğlunu azarlamayı bir türlü göze alamıyordu. Şu andaki duruma bakılırsa Kiyoaki’nin Tokyo Üniversitesi’nde hukuk okuma şansı yok denecek kadar azdı. Okulunu bitirdikten sonra izleyebileceği tek yol vardı, o da soylu olma ayrıcalığından yararlanarak giriş sınavını atlayıp ya Kyoto ya da Tohoku İmparatorluk Üniversitesi’ne kaydolmaktı. Kiyoaki okula karşı ilgisizdi; ne doğru dürüst ders çalışıyor ne de bunu kapatmak için sporda başarı kazanmaya çabalıyordu. Göze çarpan bir öğrenci olsaydı İinuma da zaferini paylaşabilir, Kagoşima’daki arkadaşlarının, akrabalarının gurur kaynağı olabilirdi. Oysa İinuma bir zamanlar kurduğu ateşli hayalleri ancak hayal meyal anımsayabiliyordu artık. Üstelik Kiyoaki’nin ne kadar başarısız olursa olsun Soylular Kamarası’ndaki yerinin hazır olduğu gerçeğini bütün acılığıyla biliyordu.</p>
<p>Kiyoaki ile Honda arasındaki dostluksa onun için bir başka öfke kaynağıydı Honda sınıfın en iyilerindendi ama arkadaşının durumunu düzeltmek için kılını bile kıpırdatmıyor, tam tersine ona kötülük ediyordu. Oysa Kiyoaki onu sayardı. İinuma’ya göre Honda eleştirme nedir bilmeyen bir hayran gibi Kiyoaki’nin hiçbir kusurunu görmüyordu.</p>
<p>İinuma’nın içerlemelerinde kıskançlığın da payı vardı elbette. Honda dostu ve sınıf arkadaşı olarak Kiyoaki’yi olduğu gibi kabul edebiliyordu, oysa İinuma için o, kendi başarısızlığının ölümsüz bir anıtıydı.</p>
<p>Kiyoaki’nin görünüşü, kibarlığı, çekingenliği, karmaşık kişiliği, en küçük bir çaba bile göstermek istememesi, uyuşuk hülyalılığı, görkemli bedeni, narin teni, hülyalı gözlerini çevreleyen uzun kirpikleri - bütün bunlar elbirliğiyle, kendilerine özgü kayıtsız, kusursuz bir incelikle İinuma’nın umutlarını boşa çıkarmaya çalışıyorlardı. İinuma genç efendisini sürekli alaycı bir yüz karası olarak görüyordu.</p>
<p>Böyle bir düş kırıklığı, insanı yiyip bitirecek kadar yoğun olan bu başarısızlık duygusu uzun vadede kaynağına yönelik bir tür dinsel tutkuya dönüşebilir. İinuma, Kiyoaki’yi küçümsemeye yeltenen herkese düşman olmuştu. Kendisinin de habersiz olduğu, anlatılması güç bir sezgiyle Kiyoaki’nin çevresine ördüğü, aşılması neredeyse olanaksız duvarın doğasına ilişkin bir şeyleri kavramıştı. Buna karşılık Kiyoaki de eğitmeninin yakıcı tutuculuğunun nereden kaynaklandığını görebildiği için onunla arasındaki uzaklığı korumaya kararlıydı.</p>
<p>Matsugae Malikânesinde çalışanların arasında bu tutkuya esir olan tek kişi İinuma’ydı, elle tutulamayan ama İinuma’nın gözlerine bakar bakmaz anlaşılan bir şeydi bu.</p>
<p>Bir gün konuklardan biri, “Özür dilerim ama sizin şu genç uşak sosyalist mi?” diye sormuştu. İinuma’nın geçmişini, şu andaki davranışlarını, üstelik Omiyasama Türbesi’nde her sabah nasıl coşkuyla dua ettiğini bilen marki ile markiz kahkahalarla gülmüşlerdi. Boş yere ağzından tek bir sözcük bile kaçırmayan bu suskun delikanlı her sabah erkenden aile türbesine gitmeyi alışkanlık haline getirmişti; sağlığında hiç karşılaşmadığı merhum Marki Matsugae’ye içini döküyordu. İlk günlerde içini kavuran öfke yüzünden dualarını kısa keserdi ama büyüdükçe dünyaya bakış açısını etkileyen, yoğun bir hoşnutsuzluk, dualarını biçimlendirir oldu.</p>
<p>Her sabah yataktan ilk o kalkardı. Yüzünü yıkar, ağzını çalkalar, lacivert çizgili kimonosunu ve Okura tarzı <i>hakama</i>’sını giydikten sonra doğruca türbenin yolunu tutardı.</p>
<p>Ana binanın arkasında, hizmetçilerin yaşadığı bölümün önünden ve Japon servilerinin arasından geçen patikayı izlerdi. Bu sabahki gibi soğuk havalarda kırağı, patikadaki toprakları küçük, helezoni tepeciklere dönüştürür, İinuma’nın körlemesine basan tahta takunyalarının altında ezilen kümeler parçalanarak saf, pırıltılı parçacıklara bölünürdü. Servilerden hâlâ dökülmemiş olan kahverengi, yeşil yaprakların üstünde asılı duran duru, saydam sabah güneşi İinuma’nın soğuk havada kıvrılarak yükselen buharlaşmış soluğunu aydınlatıyordu. İinuma kendini tam anlamıyla arınmış hissediyordu. Sabahın soluk mavi göğü ardı kesilmeyen kuş cıvıltılarıyla dolmuştu. Yakası açık kimonosunun altındaki çıplak tenini sertçe kamçılayan soğuk havanın uyarıcı etkisine karşın yüreğini buran bir şeye hayıflanmadan edemiyordu: “Ah, keşke genç efendi de benimle gelseydi, hiç olmazsa bir kerecik!”</p>
<p>İçini dolduran bu güçlü, erkeksi ferahlamayı Kiyoaki’ye iletmeyi bir türlü başaramamıştı. Bu başarısızlık yüzünden kimse onu suçlayamazdı. Oğlanı sabah yürüyüşlerine zorlaması düşünülemezdi ama İinuma yine de kendini suçlamayı sürdürüyordu. Altı yıldır Kiyoaki’yi bir kez olsun bu “erdemli alışkanlığa” katılmaya razı edememişti.</p>
<p>Küçük tepenin üzerindeki düzlükte ağaçlar seyreliyor, yerini artık kurumuş, kahverengi, oldukça geniş çayırlığa bırakıyordu; çakıllı bir patika çayırı keserek türbeye ulaşıyordu. İinuma gözünü dikmiş türbeye, önündeki granit <i>torii</i>’ye vuran sabah güneşine ve basamakların her iki yanındaki taş güllelere bakarken içini kendine güven duygusu kapladı. Burada gün ağarırken, Matsugae Malikânesine sinmiş olan o boğucu lüksten arınmış, güçlendirici, taptaze bir hava vardı. Kendini yeni, beyaz tahtadan yapılmış, gıcır gıcır bir tabutun içinde soluyormuş gibi hissetti. Ona çocukluğundan beri onurlu ve güzel diye öğretilen her şeyi, Matsugae’ler söz konusu olduğunda, yalnızca ölümün yakınlarında bulabiliyordu.</p>
<p>İinuma basamakları tırmandıktan, türbenin karşısındaki yerini aldıktan sonra küçük bir kuş gördü; koyu kırmızı renkteki hayvan bir <i>sakaki</i> ağacının pırıltılı yapraklanı hışırdatarak daldan dala sekiyordu. Sonra tiz bir sesle öterek uçup gitti. Bir sinekçil, diye düşündü İinuma.</p>
<p>Avuçlanru birbirine bastırdı, Kiyoaki’nin büyükbabasına her zamanki gibi, “Saygıdeğer atamız,” diye seslendi. Sonra sessizce dua etmeye başladı: “Neden bir çöküş döneminde yaşıyoruz? Neden dünya erdemi, gençliği, değerli tutkuları ve içtenliği hor görüyor? Bir zamanlar insanları kılıcınla doğradın, onların kılıçlarıyla yaralandın, en korkunç tehlikelere göğüs gerdin - hepsi de yeni bir Japonya kurmak içindi. Sonunda yüksek bir yere gelip herkesin saygısını kazandın, kahramanlık dolu bir çağda en büyük kahraman olarak öldün. Neden senin döneminin görkemine yeniden sahip olamıyoruz? Bu kısır ve aşağılık çağ daha ne kadar sürecek? Yoksa en kötüsü daha gelmedi mi? Erkeklerin tek düşündüğü para ve kadın. Erkekler bir erkeğe yakışan her şeyi unuttular. Tanrıların, kahramanların o büyük ve parıltılı çağı, İmparator Meiji’yle birlikte ölüp gitti. Onun gibisini bir daha görebilecek miyiz? Gençliğin gücünü bir kez daha esirgemeden ortaya koyacağı günleri?</p>
<p>Şimdi kafe denen yerlerin dört bir yanda mantar gibi bittiği, havaya savuracak parası olan binlerce aylağı kendine çektiği, kız ve erkek öğrencilerin tramvaylarda insanı hayretler içinde bırakacak biçimde davrandığı, bu yüzden de onları artık birbirinden ayırmanın kaçınılmaz hale geldiği günümüzde insanlar, atalarının en korkutucu savaşlara bile atılmalarını sağlayan o tutkuyu büsbütün yitirdiler. Şimdi tek yapabildikleri şey kadınsı ellerini, en hafif yelde titreyen kuru, kırılgan yapraklar gibi telaşla sallamak.</p>
<p>Bütün bunların nedeni ne? Böyle bir çağ, bir zamanlar kutsal olan her şeyi kirleten bir dönem nasıl olabildi? Ne yazık ki saygıdeğer atamız, senin öz torunun, benim hizmet ettiğim delikanlı her bakımdan bu çöküş döneminin bir ürünü, üstelik bu konuda elimden hiçbir şey gelmiyor. Başarısızlığımın bedelini ödemek için ölmem mi gerekiyor? Yoksa olaylar senin yüce bir tasarımın doğrultusunda mı gelişiyor?”</p>
<p>Kendisini duasına kaptırmş olan İinuma soğuğu hiç hissetmeden öylece durdu: kimonosunun açık yakasından görünen tüylü göğsüyle yiğit bir karaltı. Aslında vücudunun, içindeki coşkunun arılığına hiç de uymadığına inanıyor, içten içe hayıflanıyordu. Öte yandan, kutsal bir kabuk olarak gördüğü Kiyoaki’nin bedeni, her gerçek erkekten beklenen o hilesiz katıksızlıktan yoksundu.</p>
<p>Sonra, ansızın, tam ateşli yakarısının doruğundayken, <i>hakama</i>’sının altında girdap gibi dönen serin sabah havasına karşın bedeninin gitgide ısındığını, erkekliğinin uyandığını ayrımsadı. Hemen süpürgeyi kaptı, türbeyi deli gibi süpürmeye girişti.</p>        
    </body>
</html>
