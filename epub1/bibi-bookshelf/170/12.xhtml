<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="main.css" rel="stylesheet" type="text/css" />
</head>

<body>
  
<p class="kisim_adi">12</p>
<p>Ayakura ailesinin Azabu’daki evleri derebeyliğe ait eski bir konaktı, geniş ana kapısının her iki yanındaki duvarda dışarıya doğru çıkıntılı, kafesli gözetleme pencereleri vardı. Artık çok az konuğun geldiği bu evde gözcüye gerek kalmadığı barizdi. Kar, çatıdaki kiremitlerin tümsekliklerini örtecek kadar birikmemişti, daha çok düşerken sırtlara tutunmuş, onların biçimini almış gibi görünüyordu.</p>
<p>Elinde şemsiye tutan bir karaltı, yani Tadeşina ana girişin yanındaki küçük kapının önünde bekliyordu, Kiyoaki’nin çekçekle yaklaştığını görünce hemen gözden kayboldu. Araba durdu, Kiyoaki kapının öteki yanına baktıysa da, kar yüzünden bahçede hiçbir şey göremedi.</p>
<p>Sonunda girişte Tadeşina’nın yarı açık şemsiyesinin altına sığınmış olan Satoko göründü; mor bir kimono giymişti, eşiği geçerken başını eğdi, ellerini göğsünün üzerinde kavuşturdu. Kiyoaki apansız karşısında buluverdiği bu görkemli güzellik karşısında yüreğinin sıkıştığını hissetti, sanki mor dalgalar halinde kabaran bir bulut kümesi dar kapıdan geçerek yağan karın içine düşüvermişti.</p>
<p>Tadeşina ve arabacıların yardım ettiği Satoko bir dalga gibi, eğilmiş, arabanın örtüsünü kaldıran Kiyoaki’ye doğru akıyordu sanki, Kiyoaki kızın aydınlık, sıcak gülümsemesiyle, saçına takılmış kar taneleriyle, giysisinin yakasıyla burun buruna geliverince, uyku sersemiyken belirsiz bir şeyin saldırısına uğramış biri gibi irkildi. Satoko arabaya binerken o hafif aracın ani sarsıntısı bu izlenimi artırmıştı kuşkusuz; giysisinin hemen Kiyoaki’nin yanı başına yığılan mor kıvrımları, kar tanelerini girdap gibi döne döne arabanın içine çeker, çarpıcı parfümüyle onları Kiyoaki’nin buz gibi yanaklarına doğru savurur gibiydi. Satoko arabaya binerken yanağı bir anlığına Kiyoaki’nin yanağına yaklaştı, canı sıkılmışçasına, toparlanmak için başını geriye atınca yumuşacık, güçlü ensesi Kiyoaki’yi büyüledi. Ona bir kuğunun zarif, bembeyaz boynunu anımsatmıştı.</p>
<p>“Böyle birdenbire aklına nereden esti?” diye sordu Kiyoaki, sesinin titrememesi için umutsuzca çabalayarak.</p>
<p>“Annemle babam dün gece trenle Kyoto’ya gittiler. Akrabalarımızdan biri çok hasta. Kısacası evde yalnız kaldım ve seni çok görmek istedim, Kiyo. Bütün gece bunu düşündüm, sabah kalkıp karı görünce dünyada her şeyden çok seninle birlikte karda gezinmeyi istediğimi anladım. Bütün yaşamım boyunca hiç böylesine ani bir karar vermemiştim. Beni bağışlarsın değil mi Kiyo?” Satoko soluk soluğa, kendisininkine hiç benzemeyen çocuksu bir sesle konuşuyordu.</p>
<p>Çekçek çoktan hareket etmişti. Arabacıların bağırışları iki gencin kulaklarında çınlıyordu; adamlardan biri itiyor, ötekiyse çekiyordu. Kar, örtüleri inik arabanın öndeki küçük, kapalı camında beyazdan sarıya dönüşen biçimler halinde yayılıyordu. İçerideki ışık, arabanın sürekli sallantısına uyarak donuk donuk titreşiyordu.</p>
<p>Kiyoaki’nin getirdiği yeşil, kareli İskoç kumaşından yapılma battaniyeyi dizlerine örtmüşlerdi. Çoktan unutulan çocukluk günlerinden beri ilk kez birbirlerine bu kadar yakındılar ama arabanın üstündeki kapaktan içeriye dolan, yağış şiddetlendikçe bir azalıp bir çoğalan soluk ışık, yeşil battaniyenin üzerinde eriyen kar, arabanın üzerine kurumuş muz yaprakları gibi düşen karın çıkardığı yüksek sesli hışırtı Kiyoaki’nin dikkatini dağıtıyordu.</p>
<p>Arabacının sorusunu, “Canının istediği yere git. Bizi, gidebileceğin herhangi bir yere götür,” diye yanıtladı. Satoko’nun da kendisiyle aynı duygular içinde olduğunu biliyordu.</p>
<p>Adamlar yola çıkmak üzere arabanın oklarını kaldırınca, gövdeleri hafifçe gergin bir durumda geriye yaslandılar. Şu âna kadar hiçbiri ötekinin elini bile tutmaya kalkışmamıştı. Ancak battaniyenin altındaki dizlerinin kaçınılmaz dokunuşu, karın altında gizlice alevlenen bir kıvılcım gibiydi.</p>
<p>Kiyoaki’nin içini kemiren kuşkusu hâlâ sürüyordu: Satoko gerçekten de mektubu okumamış mıydı? “Tadeşina’nın kesinlikle yadsıdığına bakılırsa herhalde okumadı,” diye düşündü. “O halde Satoko kadınlar konusunda tam anlamıyla deneyimsiz olduğuma inanarak benimle oynuyor mu yani? Böyle bir hakarete nasıl izin verebilirim? Mektubu okumaması için o kadar dua ettim ama şimdi, keşke okusaydı, diyorum çünkü o zaman böyle karlı bir sabahta benimle buluşmasının tek bir anlamı olabilirdi; o da feleğin çemberinden geçmiş bir erkeğe meydan okumak. Bundan da ben kazançlı çıkardım. Tek sorun, gerçekte deneyimsiz biri olmam, üstelik bunu gizlemenin hiçbir yolu da yok.”</p>
<p>Sarsılan arabanın küçük, karanlık, dört köşe kuytusunda otururken Kiyoaki sık sık fikir değiştiriyordu. Satoko’ya bakmadığı için gözünü dikip kara, sarı muşambadan yapılma, dar pencereden sızan karın parıltısına bakmaktan başka çaresi yoktu. Sonunda elini battaniyenin altına, Satoko’nun elinin çoktan gidip bulduğu tek ılık, dar sığınağa soktu.</p>
<p>Bir kar tanesi rüzgârla savrularak içeriye girdi, Kiyoaki’nin kaşına kondu. Satoko bir çığlık attı, Kiyoaki elinde olmadan ona doğru döndü; soğuk bir damlanın gözkapağına doğru aktığını hissediyordu. Kız birden gözlerini yumdu. Kiyoaki bu yüze yakından baktı; loş ışıkta yalnızca dudaklarının hafifçe solmuş kızıllığı parlıyor, araba sallandığı için yüz hatları, titrek parmak uçlarıyla tutulan bir çiçek gibi hafif hafif titriyordu.</p>
<p>Kiyoaki’nin yüreği deli gibi atıyordu. Formasının yüksek, sıkı yakalığı yüzünden boğulur gibi oldu. Bugüne kadar Satoko’nun gözleri yumuk, sessizce bekleyen beyaz yüzü kadar büyülü bir şeyle hiç karşılaşmamıştı. Battaniyenin altında, kızın hafifçe elini sıktığını hissetti. Kendisine bir şeyler anlatmaya çalıştığını ayrımsamıştı, duyguları kolayca incinen biri olmasına karşın, nazik ancak karşı konulamayan bir şeyin kendisini çektiğini duyumsadı. Eğilip kızı dudaklarından öptü.</p>
<p>Bir dakika sonra arabanın sarsıntısı onları ayrılmaya zorladı ama Kiyoaki içgüdüsel olarak sanki gövdesinin bütün dengesi bu öpücüğe bağlıymışçasına sarsıntıya direndi; dudaklarının birleştiği yerde görünmeyen, devasa, kokulu bir yelpaze ağır ağır açılıyormuş gibi bir duyguya kapılmıştı.</p>
<p>O sırada, her ne kadar kendini öpücüğe kaptırmışsa da, ne kadar yakışıklı göründüğünün farkındaydı. Satoko’nun ve kendisinin güzelliği: Bütün sıkıntıları dağıtan, birlikte su gibi akmalarını, cıva gibi kolayca kaynaşmalarını sağlayan şeyin kesinlikle bu ince uyum olduğunu anladı.</p>
<p>Ayırıcı, engelleyici ne varsa hepsi güzelliğe yabancı bir şeyden kaynaklanıyordu. Kiyoaki şimdi mutlak özgürlükte diretmenin ete değil, akla özgü bir hastalık olduğuna inanmaktaydı.</p>
<p>Korkuyu içinden attıktan, mutluluğunun kaynağı olan kıza giderek artan bir güven duymaya başladıktan sonra öpücükleri daha tutkulu, daha ateşli oldu; Satoko’nun dudakları da uysallaşmıştı. Kiyoaki bütün özünün eriyeceğinden, kızın tatlı, kokulu dudaklarının onu emeceğinden korkmaya başlamıştı ki parmak uçları kızın tenine dokunma isteğiyle harekete geçtiler. Elini battaniyenin altından çıkardı, kızın omzuna dolayarak çenesinden tuttu. Bir kadın çenesinin küçük, kırılgan kemiklerini hissetti; kendisinden tam anlamıyla farklı olan bu fiziksel varlığa duyduğu ilgi tazelenmişti. Bunu kavrayınca öpücüğü daha da tutkulu bir hal aldı.</p>
<p>Satoko ağlamaya başlamıştı, Kiyoaki bunu ancak yanağı kızın gözyaşlarıyla ıslandıktan sonra fark edebildi. İçini bir gurur dalgası kapladı, bunun, kendinden çok karşısındakini düşünmeye, kendini insanlığa adamaya yönelten ruh haliyle hiçbir ilişkisi yoktu; Satoko’da da her şeyi eleştiren, bir ablanınkine benzeyen o eski, gönül indirici tutumdan iz kalmamıştı. Kiyoaki ellerini kızın gövdesinde dolaştırır, önce kulak memelerini, sonra da göğüslerini okşarken, parmaklarının altındaki yumuşaklıktan heyecanlanmıştı. Okşamaların gerçek amacı da bu olmalı, diye düşündü. Sanki sis dağılmış, önü açılan cinselliği sonunda elle tutulur bir şeye konabilmişti. Şimdi aklı fikri yalnızca aldığı zevkteydi. Kiyoaki için kendinden geçmenin doruğuydu bu.</p>
<p>Bir öpücüğün sona erdiği o an - insanın istemeden uyandırıldığı âna benzer, gözkapaklarına vuran sabah güneşinin parıltısına karşı uykulu uykulu direnir, elinde kalan son bilinçsizlik kırıntılarını yakalamaya çalışır. Uykunun en tatlı ânıdır bu.</p>
<p>Dudakları ayrılınca aralarına uğursuz bir sessizlik girdi, sanki kuşlar sevimli şarkılarını ansızın kesmişlerdi. Birbirlerinin yüzüne bakamadılar, gözlerini boşluğa diktiler. Neyse ki arabanın sarsıntısı suskunluğun fazla bunaltıcı olmasını engelliyordu. En azından başka bir etkinliğin parçası olduklarını duyumsayabiliyorlardı.</p>
<p>Kiyoaki gözlerini indirdi. Yeşil battaniyenin ucundan, bir kadının beyaz <i>tabi</i>’sinin ucu korkak, beyaz bir farenin otlarla kaplı yuvasından burnunu çıkarması gibi, ürkekçe çıkmıştı. Üzeri ince bir kar tabakasıyla kaplanmıştı bile. Kiyoaki yanaklarının alev alev yandığının farkındaydı; çocuksu bir merakla, hiç düşünmeden elini uzatıp kızın yanağına dokundu, aynı sıcaklığı onda da hissedince sevindi. Bu sıcaklık, yazın minicik bir müjdecisi gibiydi.</p>
<p>“Arabanın üstünü açacağım.”</p>
<p>Kız başıyla onayladı. Kiyoaki uzanıp arabanın öndeki örtüsünü çözdü. Örtünün üzerinde birikmiş, kısa ömürlü, bembeyaz bir kare oluşturmuş kar sessizce ufalanıp dağıldı.</p>
<p>Arabadakilerin hareket ettiğini sezen arabacılar birdenbire durdular.</p>
<p>“Hayır! Hayır! Devam edin!” diye bağırdı Kiyoaki. Genç adamın sesiyle kamçılanan adamlar yeniden koşmaya başladılar.</p>
<p>“Devam edin! Üstelik gidebildiğiniz kadar hızlı gidin!”</p>
<p>Araba karı yara yara ilerliyor, arabacılar haykırıyor, birbirlerini yüreklendiriyorlardı.</p>
<p>“Biri görebilir,” dedi Satoko arkasına yaslanarak. Hâlâ ıslak olan gözleri görünsün istemiyordu.</p>
<p>“Hiç önemi yok.”</p>
<p>Kendi sesindeki kararlılık Kiyoaki’yi şaşırtmıştı. Ansızın anladı. Asıl yapmak istediği şey dünyaya meydan okumaktı.</p>
<p>Yukarıya baktı; gökyüzü kaynaşan bembeyaz bir öfkeydi sanki. Kar şimdi doğrudan yanaklarını kamçılıyordu. Ağızlarını açsalardı, kar taneleri dillerine konardı. Böyle bir fırtınaya gömülmek... cennete gitmekle birdi.</p>
<p>“Şimdi içerisi de karlı,” dedi Satoko dalgın dalgın. Eriyerek boynundan göğsüne damlayan kardan söz ediyordu besbelli. Yağan karda düzen bozucu hiçbir şey yoktu, düzenli bir törenin değişmez ağırbaşlılığıyla yağıyordu. Kiyoaki yanaklarının üşüdüğünü hissetti, yüreği de yavaş yavaş durulmuştu.</p>
<p>Bu arada araba Azabu’nun çok tutulan Kasumi yöresindeki bir tepeye tırmanmıştı. Yamacın kenarındaki düzlükte durup bakınca, yağıdaki Üçüncü Azabu Alayı’na ait tören alanıyla barakalar açıkça görünüyordu.</p>
<p>Geniş, beyaz tören alanında tek bir asker bile yoktu. Kiyoaki ansızın binlerce askerden oluşan bir alayın toplandığını görür gibi oldu, tıpkı Tokuri Tapınağı yakınlarında, Rus-Japon Savaşı’nda şehit düşenlerin cenaze törenini gösteren o tanıdık fotoğraftaki gibi. Binlerce asker başlarını öne eğmiş, beyaz tahtadan bir abidenin, rüzgârda dalgalanan beyaz bir örtüsü olan mihrabın çevresinde öbek öbek bekleşiyordu. Bu sahnenin fotoğraftan tek farkı, askerlerin omuzlarının karla kaplanmış, keplerinin siperliklerininse beyazlaşmış olmasıydı. Bu hayaletleri görür görmez Kiyoaki hepsinin de savaşta öldüğünü anladı. Aşağıdaki binlerce asker yalnızca şehit düşen yoldaşları için dua etmek amacıyla değil, kendi yaşamlarına yas tutmak için de toplanmışlardı.</p>
<p>Bir an sonra hayaletler yok oldu. Bir kar perdesinin ardında, sahneler hızla birbirini izliyordu. Dış hendeğin dik yanındaki çamları destekleyen kalın, hasır rengi kordonların üzerine tehlike arz edecek ağırlıkta kar birikmişti. Küçük evlerin sıkıca kapalı pencerelerinin ardındaysa sabahın ilerlemiş saatleri olmasına karşın lambalar hala olgun olgun yanıyordu.</p>
<p>“Kapatsana,” dedi Satoko.</p>
<p>Kiyoaki ön perdeyi kapattı, kendilerini bir kez daha o bildik loşlukta buldular. Ancak az önceki esrik ruh haline yeniden dönmek o kadar kolay değildi. Kiyoaki her zamanki gibi kuruntulara kaptırmıştı kendini. “Ben onu öperken o aklından neler geçiriyordu acaba?” diye düşündü. “Herhalde öpüş biçimime kızmıştır. Kendimi fazlasıyla kaptırdığımı, yalnızca kendimi düşündüğümü anlamıştır - tıpkı bir çocuk gibi. Üstelik doğru da. O sırada tek düşündüğüm, kendimi ne kadar iyi hissettiğimdi.”</p>
<p>Sonra Satoko’nun sesiyle düşüncelerinden sıyrıldı.</p>
<p>“Artık eve dönsek?” Kızın sesi yine fazlasıyla dingindi.</p>
<p>“İşte başladı,” diye düşündü Kiyoaki. “Yine yularımdan tutup beni sürüklüyor.” Ama kendi kendine homurdanırken bile, her şeyi değiştirme şansına sahip olduğu o anı elinden kaçırdığının farkındaydı. Şöyle diyebilirdi: “Hayır, geri dönmeyelim.” Ama bunu yapması, uzanıp zarları eline alması demekti. Oysa daha zarlara dokunur dokunmaz beceriksiz elleri donar kalırdı. Henüz hazır değildi.</p>        
    </body>
</html>
