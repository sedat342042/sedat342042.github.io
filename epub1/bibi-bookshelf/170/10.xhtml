<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="main.css" rel="stylesheet" type="text/css" />
</head>

<body>
  
<p class="kisim_adi">10</p>
 

<p>Yılbaşından kısa bir süre sonra İinuma, Kiyoaki’nin odasına çağrıldı. Orada, Satoko’nun hizmetçisi olduğunu bildiği yaşlı Tadeşina’yla karşılaştı.</p>
<p>Satoko yeni yılı kutlamak üzere Matsugae Malikânesi’ne daha önce gelmişti. Bugün de Tadeşina kendi yeni yıl armağanı olarak Kyoto’ya özgü geleneksel kepek lapası getirmeyi bahane etmiş ve hiç göze çarpmadan Kiyoaki’nin odasına girmişti. Gerçi İinuma, Tadeşina’nın olduğunu biliyordu ama onunla ilk kez resmen bir araya getiriliyor, bunun nedenini de henüz bilmiyordu.</p>
<p>Yeni yıl, Matsugae Malikânesi’nde her zaman görkemli bir biçimde kutlanırdı. Kagoşima’dan gelen yirmi ya da daha fazla sayıdaki konuk saygılarını sunmak için önce ailenin geleneksel başkanını ziyaret eder, sonra da güzelce ağırlanırdı. Hoşigaoka usulüne göre pişirilen, siyah kirişli ana salonda sunulan yılbaşı yemekleri, özellikle dondurma ve kavun gibi taşralılarca hiç tadılmamış olan leziz tatlıları nedeniyle çok ünlüydü. Ancak bu yıl, İmparator Meiji için tutulan yas hâlâ sürdüğünden, Kagoşima’dan yalnızca üç konuk geldi, aralarında İinuma’nın ortaokulunun müdürü de vardı; Kiyoaki’nin büyükbabasıyla tanışma onuruna erişmiş bir beyefendiydi.</p>
<p>Marki Matsugae ile emekli müdür arasında her yıl şu konuşma yinelenirdi: İinuma ziyafet masasında ona hizmet ederken marki yaşlı adama döner, cana yakın bir tavırla, “İinuma’nın çalışmasından çok memnunuz,” derdi. Aynı şey bu yıl da tekrarlandı, müdürse sıradan bir evraka mührünü basan birinin alışkın tavrıyla, her zamanki gibi kibarca karşı çıktı. Ama bu yıl, belki de masada yalnızca bir avuç konuk bulunduğu için bu tören İinuma’ya içtenlikten yoksun, baştan savma, âdet yerini bulsun diye yapılmış gibi geldi.</p>
<p>İinuma, markizi görmeye gelen ünlü hanımlardan hiçbirinin huzuruna çıkmamıştı elbette, bu yüzden genç efendisinin odasındaki konukla, yaşlı bile olsa bir kadınla karşılaşınca şaşaladı.</p>
<p>Tadeşina taç desenleriyle süslü, siyah bir kimono giymişti; iskemlesinde aşırı terbiyeli, dimdik oturmasına karşın Kiyoaki’nin ısrarla içirdiği viskiden az da olsa etkilendiği belliydi. Kırlaşmaya başlamış, sıkıca toplanmış saçlarının çevrelediği alnı beyaz pudranın altında, karla kaplı bir erik çiçeği gibi parlıyordu.</p>
<p>İinuma’yı kısacık bir bakışla selamladıktan sonra, Prens Saionji’ye ilişkin öyküsüne döndü.</p>
<p>“Söylenenlere bakılırsa prens beş yaşından beri tütün ve alkol kullanıyonnuş. Samuray aileleri çocuklarını kusursuz bir biçimde yetiştirmeye önem verirler. Oysa soylu ailelerde -ne demek istediğimi anlıyorsunuzdur, genç efendi- ebeveynler çocuklarını doğdukları andan başlayarak denetleyemiyorlar, öyle değil mi? Çocuklarına ne de olsa daha doğar doğmaz sarayın beşinci derecesi veriliyor, böylece imparator hazretlerinin hizmetine girmiş oluyorlar, tabii imparatora duydukları saygı da ailelerinin çocuklarına sert davranmasını önlüyor. Saraya mensup bir soylunun evinde hiç kimse imparator için edebe aykırı bir şey söylemez, tıpkı bir lordun evinde kimsenin efendisini açıkça çekiştirmeye cüret edememesi gibi. İşte durum böyle. Hanımım da imparator hazretlerine aynı derin saygıyı besler. Elbette bu saygı, yabancı lordları da kapsamaz” Tadeşina’nın son cümlesi, Matsugae’lerin Siyamlı prenslere gösterdikleri konukseverliğe alaycı bir dokundurmaydı. Sonra aceleyle birkaç düzeltme yaptı: “Ama engin nezaketinize değinmeden geçemeyeceğim. Sayenizde kim bilir ne kadar zamandan sonra bir oyun izleyebildim. Bunun bana bir canlılık verdiğine inanıyorum.”</p>
<p>Kiyoaki, Tadeşina’nın konunun üzerinde canının istediği kadar dolanıp durnasma izin verdi. Onu odasına çağırırken aklında belli bir şey vardı. O geceden beri içini kemirip duran kuşkudan kurtulmak istiyordu. Tadeşina’ya biraz daha viski içirdikten sonra ansızın Satoko’nun mektubu açıp açmadığını, gerçekten de kendisinden istendiği gibi şömineye atıp atmadığını sordu.</p>
<p>Kadının yanıtı beklediğinden de hızlı geldi: “Ah, o mu? Genç hanımım sizinle yaptığı telefon görüşmesinden sonra durumu bana anlattı. Ben de ertesi gün mektup gelir gelmez aldım, açmadan yaktım. Her şey halledildi. Artık kaygılanmanıza gerek yok.”</p>
<p>Kiyoaki kendini, birbirine dolanmış çalılarla saatlerce boğuştuktan sonra düzlüğe ulaşabilmiş biri gibi hissetti. Gözlerinin önünde birbirinden zevkli manzaralar açılmıştı. Satoko’nun mektubu okumamış olmasının iki sonucu vardı: Hem her şey eski dengesini bulmuş oluyor hem de Kiyoaki’nin yaşamında yepyeni bir sayfanın açıldığına inanmasını sağlıyordu.</p>
<p>Satoko, daha şimdiden göz kamaştırıcı çağrışımları olan bir giriş yapmıştı bile. Matsugae Malikanesi’ne her yıl yaptığı kutlama ziyareti, markinin akraba çocuklarını toplamak için saptadığı güne denk gelmişti. Yaşları üçle yirmi arasında değişen çocuklar her yıl markinin evinde toplanır, o da bu bir gün boyunca sevgi dolu baba rolü oynar, her birini şefkatle dinler, kendisinden istendikçe öğüt verirdi. Bu yıl Satoko atları göstermek için yanında birkaç çocuk getirmişti.</p>
<p>Kiyoaki onlanrı, Matsugae’lere ait dört atın bakıldığı ahıra götürdü. Ahır bayramlarda Şinto âdetlerine göre bükülmüş kordonlarla süslenirdi. Kiyoaki, güçlü, düzgün kaslı gövdeleriyle ansızın geri geri giden ya da toynaklarıyla tahta perdeyi çifteleyen atlar yeni yıla uygun, nabız gibi atan bir yaşam sürüyorlarmış duygusuna kapıldı. Çocuklar büyülenmişti. Seyise her atın adını tek tek sordular. Sonra, avuçlarındaki ufalanmış şekerleri, atların kocaman sarı dişlerini nişan alarak birbiri ardınca savurdular. Yan yana dizilmiş uzun bacaklı hayvanlar kendilerini rahatsız edeni görmek için yan yan baktılar. Bu, çocukları daha da keyiflendirmişti çünkü bu öfkeli bakışlar, atların onları birer yetişkin saydığını kanıtlıyordu.</p>
<p>Satoko atların aralık dudaklarından akan salyadan ürkmüştü, az uzaktaki bir çamın gölgesine sığındı. Çocukları seyise emanet eden Kiyoaki de onun peşinden gitti.</p>
<p>Kızın gözlerinde, yılbaşı kutlamalarında içilmesi âdet olan baharatlı sakenin etkisi görülüyordu. Bu nedenle -çocukların sevinç çığlıkları eşliğinde- söylediği sözler bu uyarıcının etkisine yorulabilirdi. Her neyse, Kiyoaki yanına yaklaşınca, ağırbaşlılıktan oldukça uzak bir tavırla delikanlıya baktı ve cilveli bir heyecan yansıtan sesiyle şöyle dedi:</p>
<p>“Biliyor musun, o gece öyle mutluydum ki... Beni sanki nişanlınmışım gibi tanıştırdın. Prens hazretlerinin ne kadar yaşlı olduğumu görünce şaşırdıklarından eminim. Ama o sırada neler hissettiğimi biliyor musun? Tam o anda ölseydim içimde en küçük bir pişmanlık olmayacaktı. Mutluluğum senin ellerinde, Kiyo. Ona karşı dikkatli ol, olur mu? Hiçbir yılbaşında kendimi şu andaki kadar mutlu hissetmemiştim. Yeni yılın getireceklerini böylesine büyük bir heyecanla hiç beklememiştim.”</p>
<p>Kiyoaki ne diyeceğini şaşırmıştı. “Bütün bunları neden söylüyorsun bana?” diye sorabildi sonunda, gergin bir sesle.</p>
<p>“Ah, Kiyo, mutluyken sözcükler ağzımdan, birden havaya salıverilen bir konfeti sağanağı halinde gökyüzüne yükselen güvercinler gibi fırlıyor. Yakında anlarsın Kiyo.” İşleri daha da bozmak, Kiyoaki’yi sinirlendirmek için özellikle tasarlanmış şu cümleyle bitirdi sözlerini: “Çok yakında anlayacaksın.”</p>
<p>“Ne kadar da mağrur ve kendinden emin!” diye düşündü Kiyoaki. “Benden çok daha olgun, çok daha akıllı.”</p>
<p>Bütün bunlar birkaç gün önce olmuştu. Bugünse mektubun yazgısıyla ilgili olarak Tadeşina’nın sözlerini dinleyince, içini kemirip duran kuruntulardan kurtuluverdi, yeni yıla çok elverişli belirtilerin eşliğinde girdiğine emini. Gecelerini zehir eden hüzünlü düşlerden kurtulacaktı. Bundan böyle yalnızca mutlu düşler göreceğinden kuşkusu yoktu. Davranışları her zaman açık seçik olacak, bunalımlarından, kaygılarından sıyrılacağı için de mutluluğunu herkesle paylaşmaya çalışacaktı. Ancak insanlığa saadet dağıtmak tehlikeli bir iştir, hatırı sayılır bir olgunluk ve bilgelik gerektirir. Olsun, Kiyoaki’nin içi içine sığmıyordu işte.</p>
<p>Ancak görevi ne olursa olsun İinuma’yı odasına salt kasvetini dağıtmak, yüzünün mutlulukla ışıdığını görmek için çağırmamıştı.</p>
<p>İçtiği sake başka bir şeyle daha karışınca Kiyoaki’nin cesaretini artırmıştı. Alçakgönüllü tavırlarına, insanı bezdiren nezaketine karşın Tadeşina’da öyle bir şey vardı ki insanın aklına bir genelev patroniçesini getiriyordu ama eski ve saygın ünü olan bir patroniçeyi. Varlığı su götürmez, imbikten geçirilmiş bir cinsellik yüzündeki her kırışığa sinmişti sanki. İşte onu böylesine yakınında buluverince Kiyoaki’nin aklına o doğal domuzluklarından biri geldi.</p>
<p>“Dersler konusunda İinuma bana her şeyi öğretti,” dedi Tadeşina’ya. “Ama öğretmediği daha bir sürü şey var. İşin doğrusu, İinuma’nın bilmediği öyle çok şey var ki. İşte bu yüzden Tadeşina, bundan böyle İinuma’ya yol göstereceksin”</p>
<p>“Ama genç efendi, siz ne demek istiyorsunuz?” diye sordu Tadeşina, büyük bir saygıyla. “Bu bey zaten bir üniversite öğrencisi. Üstelik benim gibi bir cahilin...” “Hah işte! Benim sözünü ettiğim şeyin de okulda öğretilenlerle ilgisi yok.”</p>
<p>“Yaşlı bir kadınla alay etmek size yakışıyor mu?”</p>
<p>Böylece sürüp gitti, İinuma hâlâ konuşmanın dışında tutuluyordu. Kiyoaki oturabileceğini söylemediği için, gözlerini pencereden görünen göle dikmiş, öylece bekliyordu. Bulutlu bir gündü, koyu yeşil uçlarıyla çamların soğuk, ürkütücü bir biçimde yükseldiği adanın yakınında bir ördek sürüsü yüzüyordu. Adayı kaplayan sert, kahverengi otlar İinuma’nın aklına bir çiftçinin hasırdan yapılmış yağmurluğunu getirdi.</p>
<p>Sonunda, Kiyoaki’nin bir sözü üzerine sandalyelerden birine dimdik oturdu. Kiyoaki o âna kadar İinuma’nın kapının önünde dikildiğini fark etmemişe benziyordu. İinuma bunu çok garipsedi. Belki de, diye düşündü, efendi, Tadeşina’nın önünde yetki gösterisi yapıyordur. Eğer öyleyse, Kiyoaki için yeni bir şeydi bu; İinuma’nın hoşuna gitti.</p>
<p>“Evet, İinuma. Tadeşina az önce hizmetçilerle dedikodu yapıyormuş. Rastlantıyla kulağına çalınan bir şey...”</p>
<p>“Genç efendi, lütfen! Sakın!” Tadeşina kollarını abartılı bir telaşla sallayarak onu susturmaya çalıştıysa da beceremedi.</p>
<p>“Duyduğuna göre hizmetçiler senin her sabah türbeye gitmende, dindarlıktan çok daha başka bir şeyin rol oynadığına inanıyorlarmış.”</p>
<p>“Daha başka bir şeyin mi?” İinuma’nın yüz kasları gerildi, kucağında kavuşturduğu elleri titremeye başladı. “Genç efendi, rica ederim,” diye yalvardı kadın, “rica ederim bu konuyu açmayın.” Yere düşürülen porselen bir bebek gibi iskemlesine çöktü ama onca üzüntü gösterisine rağmen derine batmış gözlerinde yanlış anlaşılması olanaksız bir pırıltı vardı. Tam oturmayan takma dişli ağzını çevreleyen, geçmişteki cinselliğinin tanıkları olan çizgiler gevşemişti.</p>
<p>“Türbeye gitmek için evin arka kanadından geçmek zorundasın, öyle değil mi? Tabii bu da, hizmetçilerin yaşadığı bölümün pencerelerinin tam önünden geçmen demektir. Her sabah oradan geçerken Mine’yle bakışıyorsunuz. Sonunda geçen gün pencerenin kafesinden ona bir pusula uzattın. İşte söylenenler bunlar. Doğru mu, değil mi?”</p>
<p>Daha Kiyoaki’nin bitirmesine kalmadan İinuma ayaklanmıştı. Kendini denetlemek için uğraştıkça solgun yüzü büyük bir umutsuzlukla çarpıldı. Sanki içinde, korkunç bir cehennem ateşi gibi patlamaya hazır, bembeyaz bir öfke giderek yükseliyordu. Yüzünün her zamanki donuk, soğukkanlı görüntüsünden iz kalmamış olması Kiyoaki’nin hoşuna gitmişti. İinuma’nın acı çektiği açıkça belliydi ama Kiyoaki’ye kalırsa çirkin bir maskeye dönüşmüş olan bu yüz mutluydu.</p>
<p>İinuma, “Eğer genç efendi çekilmeme izin verme nezaketini gösterirse...” diyerek kapıya doğru hızla döndü. Ancak daha bir adım bile atamadan Tadeşina onu durdurmak için Kiyoaki’yi şaşırtan bir çeviklikle iskemlesinden fırladı. Bir saniye içinde eli ayağı tutmayan, yaşlı bir kadından avının üzerine atlamaya hazır bir leopara dönüşmüştü.</p>
<p>“Gitme! Gidersen başıma nelerin geleceğini anlamıyor musun? Ayakura’lara tam kırk yıl hizmet ettim ama Matsugae ailesinin, sırf benim boşboğazlığım yüzünden birinin işine son verdiğini öğrenirlerse onlar da aynı şeyi bana yapar. N’olur acı bana. Olacakları düşünmen gerek. Ne demek istediğimi anlıyor musun? Gençler öyle düşüncesizler ki! Ama elimizden ne gelir... Gençliğin çekiciliklerinden biri de bu.”</p>
<p>Tadeşina bir yandan İinuma’nın kolunu sıkı sıkı tutarken bir yandan da yaşının verdiği bir güçle, lafı dolaştırmadan, kibarca paylayan, yalın bir sesle konuşuyordu.</p>
<p>Her haliyle kendine güvendiğini gösteren tavırları yıllar geçtikçe kusursuzlaşmış, bu yıllar boyunca Tadeşina kendini, dünyanın dönüşü için vazgeçilmez biri olduğuna inandırmıştı. Yüzü şimdi yeniden sakinleşmiş, işlerin düzgünce yürütülmesine perde arkasından gözcülük etmeye alışık birinin kendine güvenini yansıtmaya başlamıştı. Dinsel bir törenin tam ortasında kimonolardan biri dehşet verici bir biçimde, dikiş yerinden apansız sökülebilirdi; biri, kılı kırk yararak hazırladığı kutlama konuşmasının yazılı olduğu kâğıdı evde unutabilirdi; Tadeşina’nın özgüveni buna benzer binlerce bunalımı etekleri tutuşmadan halledebileceğini kanıtlamış olmasından kaynaklanıyordu. Çoğu insanın dünyasını karartabilecek aksilikler onun her gün karşılaştığı şeylerdi. Beklenmedik felaketleri daha gelmeden savuşturma yeteneği sayesinde yaşamdaki rolünü defalarca kanıtlamıştı. Bu sakin, yaşlı kadın insan ilişkilerinde hiçbir şeyin tıpatıp beklendiği biçimde gelişmeyeceğini çok iyi biliyordu. Bulutsuz, mavi bir gökte kanat çırpa çırpa süzülen tek bir turna, pekâlâ ani bir fırtınanın habercisi olabilirdi. Bu yüzden, dağarcığı deneyimlerle her zaman dopdolu olan Tadeşina asla telaşa kapılmazdı.</p>
<p>İinuma’nın daha sonra düşünecek bol zamanı oldu ama insanın bütün yaşamı bazen bir anlık duraksama yüzünden yön değiştirebilir. O an, bir kâğıt gibi tam ortasından katlanır sanki. Böylece alt taraf üste çıkar, daha önce görülen tarafsa sonsuza dek görünmez olur.</p>
<p>Koluna asılmış Tadeşina’yla birlikte Kiyoaki’nin kapısında öylece dururken İinuma işte böyle bir an yaşadı, böylece de konu halledilmiş oldu. Öyle genç ve deneyimsizdi ki belirsizlik, bir köpekbalığının suyun yüzeyini yaran yüzgeci gibi bedenini delip geçiyordu. Mine yazdığı pusulaya gülmüş, herkese göstermiş miydi yoksa? Yoksa olay, kızı utandıracak bir biçimde mi ortaya çıkmıştı? İinuma bunu öğrenmek için çıldırıyordu.</p>
<p>Yeniden otururken Kiyoaki onu süzdü. Fazla da gururlanmadığı bir zafer kazanmıştı. İinuma’ya iyilikte bulunmaktan vazgeçmişti. En iyisi kendi mutluluğunun dizginlerini koyvermek, aynrıntıları yol alırken tasarlamaktı. İçinde yepyeni bir güç hissediyor, olgunluğun verdiği bir incelikle davranabileceğini duyumsuyordu.</p>
<p>“Bu konuyu seni üzmek ya da küçük düşürmek için açmadım. Tadeşina’yla senin için en iyi olanı bulmaya çalıştığımızı görmüyor musun? Babama hiçbir şey söylemeyeceğim, olayın başka bir kaynaktan kulağına gitmemesi için de elimden geleni yapacağım. Hemen atmamız gereken adım için Tadeşina’nın engin bilgisinden, deneyimlerinden yararlanabiliriz, öyle değil mi Tadeşina? Mine’nin evdeki en güzel kızlardan biri olduğu doğru, bu biraz sorun yaratıyor. Ama sen her şeyi bana bırak.”</p>
<p>İinuma’nın gözleri, tuzağa düşmüş bir casusun gözleri gibi parlıyordu; ağzından bir şey kaçırmaktan korkarak can kulağıyla Kiyoaki’yi dinliyordu. Delikanlının söylediklerini iyice kavramaya çalışırken sanki içindeki kaygı sellerini başıboş bırakmıştı.</p>
<p>İinuma, kişiliğine hiç uymayan bir yüce gönüllülükle konuşan Kiyoaki’nin yüzünde bu kadar buyurgan bir anlamı daha önce hiç gömıemişti. Elbette her zaman, Kiyoaki’nin günün birinde şu andaki gibi bir olgunluğa kavuşacağını ummuştu. Ama bunun böylesi şartlarda gerçekleşeceği aklının kıyısından bile geçmezdi. Kiyoaki’ye yenildim, diye düşündü. Yoksa onu asıl yenen şey, kendi şehvet düşkünlüğü müydü? Üstelik bir dakika önceki kısa duraksamadan sonra, utanılası bir biçimde zevk peşinde koşmasının artık efendisine duyduğu sadakatle, verdiği hizmetle ayrılmaz biçimde bütünleştiğini hissetmemiş miydi? İşte İinuma, zekice kurulmuş bir tuzakla karşı karşıyaydı. Yine de, içine düştüğü katlanılması zor rezaletin derinliklerinde, sözü edilmemiş pazarlığın tamamlanmasıyla birlikte küçük, altın bir kapı açılmıştı.</p>
<p>Kiyoaki sözlerini bitirince Tadeşina, soyulmuş bir pırasa kadar yumuşak bir sesle, “Her şey tıpkı genç efendinin dediği gibi,” dedi. “Yaşının çok ötesinde bir bilgeliğe sahip.”</p>
<p>Oysa İinuma tam tersini düşünürdü, şimdiyse kadının sözlerini hiç yadırgamadan dinliyordu.</p>
<p>“İinuma, buna karşılık,” diye bir kez daha sözü aldı Kiyoaki, “sen de nutuk çekmeyi kesecek ve bana yardım etmek için Tadeşina’yla elbirliği yapacaksın. Sen bana yardım edersen ben de senin gönül serüvenine destek çıkarım. Üçümüz çok yakında oldukça yakın arkadaş olacağız.</p>       
    </body>
</html>
