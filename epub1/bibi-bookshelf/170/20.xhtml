<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="main.css" rel="stylesheet" type="text/css" />
</head>

<body>
  
<p class="kisim_adi">20</p>


<p>Ziyafet tam tasarlandığı gibi gitti, konukların farkına varacakları hiçbir aksaklık olmadan başarıyla sonuçlandı. Markinin katıksız iyimserliği kuruntu şeytanlarını kovalamıştı. Alabildiğine hoşnuttu, konuklarının başka türlü düşünebileceği aklına bile gelmiyordu. İşte böyle anlarda, daha sonra kendisinin de dile getirdiği gibi, karısının eşi bulunmaz değerini anlardı.</p>
<p>“Prensle prensesin her şeyden memnun kaldıkları belliydi, öyle değil mi?” diye başladı. “Bence evlerine gayet mutlu döndüler.”</p>
<p>“Buna hiç kuşku yok,” diye yanıtladı markiz. “Prens hazretleri imparatorun ölümünden beri böylesine keyifli bir gün geçirmediğini itiraf etmedi mi?</p>
<p>“Bunu daha güzel dile getirebilirdi gerçi ama ne demek istediğini anlıyorum. Ancak yine de -akşamüstü başlayıp gece yarısına kadar sürdüğünü düşünürsek- bazıları için fazla yorucu değil miydi sence?”</p>
<p>“Hayır, hiç değildi. İşleri öyle zekice ayarladın ki çeşitli eğlenceler birbirini izledi, her şey inanılmayacak kadar kusursuz ilerledi. Bence konuklanmızın yorgunluklarını hissedebilecekleri tek bir boş dakikaları bile olmadı.”</p>
<p>“Film sırasında uyuklayan oldu mu?”</p>
<p>“Hayır. Başından sonuna kadar büyük bir ilgiyle izlediler.”</p>
<p>“Biliyor musun, şu Satoko çok yufka yürekli bir kız. Film bence de duygusaldı ama ağlayacak kadar etkilenen bir tek Satoko oldu.”</p>
<p>Satoko film boyunca denetleyemediği bir biçimde ağlamıştı. Marki onun gözyaşlarını ancak ışıklar yandıktan sonra fark edebildi.</p>
<p>Kiyoaki bitkin bir halde odasına çıktı. Gözleri faltaşı gibi açıktı, uyuması olanaksızdı. Pencereyi açtı, ısırgan kaplumbağaların tam şu an toplandıklarını, metalsi, yeşil kafalarını sudan çıkartıp doğruca kendisine baktıklarını görür gibi oldu. Gece okulunu bitirdiğinden beri akşamları evden ayrılmayan İinuma’yı çağırmak için zili çaldı.</p>
<p>Odaya girerken genç efendisinin yüzünü allak bullak eden öfkeyi, düş kırıklığını görmek için tek bir bakış yetmişti İinuma’ya. Son günlerde yüz ifadelerini yorumlamada iyice ustalaşmıştı, oysa daha önceleri böyle bir yetenekten kesinlikle yoksundu. Özellikle her gün gördüğü Kiyoaki’nin yüzünü okumada uzmanlaşmıştı; bu yüzdeki anlamlar ona bir çiçekdürbününün içindeki, desenleri durmaksızın değişen renkli camın, dönüp duran kırıklarını anımsatıyordu.</p>
<p>Buna bağlı olarak bakış açısı da değişmeye başlamıştı. Daha kısa bir süre öncesine kadar genç efendisinin korku ve acıyla sarkmış yüzü İinuma’nın içini küçümsemeyle doldurur, bunu Kiyoaki’nin uyuşukluğuna, tembelliğine yorardı. Oysa artık bunu bir olgunluk belirtisi olarak kabul ediyordu.</p>
<p>Gerçekte ne neşe ne de coşku yakışıyordu Kiyoaki’ye. Güzelliğine hüzün dolu bir gölge düşmüştü, en çekici göründüğü zamanlar öfke ya da acıyla dolup taştığı zamanlardı; böylesi anlarda bu şımarık çocuğu belli belirsiz bir terk edilmişlik duygusu sarardı. Solgun yanakları daha da solar, güzel gözleri kızarır, kusursuz kaşları çatılır, iç dünyası paramparça olmuş gibi ruhu tepeden tırnağa ürperirdi. Sanki tutunacak bir dal arardı umutsuzca. Bu kimsesizliğin tam ortasındaysa ufacık bir sevimlilik, ıssız bozkırların üstünde yankılanan bir şarkı gibi asılı dururdu.</p>
<p>Kiyoaki’den ses çıkmayınca İinuma oturdu. Son zamanlarda izin verilmeden oturma alışkanlığı edinmişti. Kiyoaki’nin masanın üzerine fırlatıverdiği, şölen için hazırlanmış yemek listesini aldı, okumaya başladı. Liste, bu evde kaç yıl çalışırsa çalışsın asla tadamayacağı yiyeceklerden oluşuyordu.</p>
<br/>
<p style="text-align: center;">Kiraz Çiçeği Şenliği, Akşam Ziyafeti</p>
<br/>
<p style="text-align: center;">6 Nisan 1913</p>
<p style="text-align: center;">Taişo Dönemi’nin ikinci yılı</p>
<br/>
<p style="text-align: center;">ÇORBA</p>
<p style="text-align: center;">Kaplumbağa Çorbası: etsuyuna ince kıyılmış</p>
<p style="text-align: center;">kaplumbağa eti</p>
<p style="text-align: center;">Tavuk Çorbası: ince dilimlenmiş tavukla tavuksuyu</p>
<br/>
<p style="text-align: center;">GİRİŞ</p>
<p style="text-align: center;">Haşlanmış Alabalık: beyaz şarap ve sütle hazırlanmış</p>
<p style="text-align: center;">Kızarmış Fileto: haşlanmış mantar eşliğinde</p>
<p style="text-align: center;">Bıldırcın Kızartma: mantar doldurulmuş</p>
<p style="text-align: center;">Izgarada Koyun Pirzolası: kerevizle süslenmiş</p>
<p style="text-align: center;">Kaz Ciğeri: soğuk kaz eti ve şarapta dinlendirilmiş</p>
<p style="text-align: center;">ananas dilimleriyle birlikte</p>
<p style="text-align: center;">Horoz Kızartma: mantarla doldurulmuş</p>
<br/>
<p style="text-align: center;">SALATALAR</p>
<br/>
<p style="text-align: center;">SEBZELER</p>
<p style="text-align: center;">Kuşkonmaz, Taze Fasulye:</p>
<p style="text-align: center;">peynir rendesiyle</p>
<br/>
<p style="text-align: center;">TATLlLAR</p>
<p style="text-align: center;">Fransız usulü krema</p>
<p style="text-align: center;">Ufak pastalar</p>
<p style="text-align: center;">Dondurma: karışık</p>
<br/>
<p>İinuma listeyi incelerken gözünü dikmiş kendisine bakan Kiyoaki’nin yüzündeki anlam sürekli değişmekteydi. Gözleri bir an küçümsemeyle kısılıyor, bir an sonraysa acınası bir yakarışla doluyordu. İinuma’nın duyarsız bir kayıtsızlıkla öylece oturup Kiyoaki’nin söze başlamasını beklemesi çok sinir bozucuydu. Keşke efendi-uşak ilişkisini bir an olsun unutabilse, elini bir ağabey gibi Kiyoaki’nin omzuna koyabilseydi; söze başlamak öyle kolaylaşacaktı ki.</p>
<p>Karşısındaki genç adamın, tanıdığı İinuma’dan farklı biri olduğu Kiyoaki’nin aklının ucundan bile geçmiyordu. Bir zamanlar duygularını hoyratça bastırmaktan başka bir şey düşünmeyen İinuma şimdi Kiyoaki’ye kibarca katlanır olmuş, hiç bilmediği bu derin duygular dünyasına ilk adımlarını çekine çekine atmaya başlamıştı.</p>
<p>“Aklımdan neler geçtiğini asla tahmin edemezsin,” dedi Kiyoaki sonunda. “Bayan Satoko beni korkunç bir biçimde aşağıladı. Benimle bir çocukmuşum gibi konuştu. Şu âna kadar yalnızca aptal bir oğlan çocuğu gibi davranmışım. Tabii bunları söylerken daha pek çok sözcük kullandı. İnceden inceye düşünülmüşçesine, beni en çok yaralayacak sözcükleri art arda haykırdı. Bunu nasıl yapabildiğini aklım bir türlü almıyor. O karlı sabah yaptığımız gezintide -ki onun düşüncesiydi- onun için yalnızca bir oyuncak olduğumu şimdi anlıyorum. O gün canı benimle oynamak istemişti, işte hepsi bu.” Bir an durakladı. “İşin aslını bilmiyorsun değil mi? Tadeşina sana kuşkulu bir şey söylemedi mi?”</p>
<p>İinuma yanıtlamadan önce bir süre düşündü.</p>
<p>“Hayır efendim. Kulağıma hiçbir şey çalınmadı.” Gereksiz duraksaması Kiyoaki’nin sinirlerini yay gibi germişti.</p>
<p>“Yalan söylüyorsun. Bir şeyler bildiğin kesin.”</p>
<p>“Hayır efendim, bilmiyorum.”</p>
<p>Sonunda Kiyoaki’nin baskısına daha fazla dayanamadı ve asla açıklamamaya karar verdiği şeyleri sayıp döktü. Bir insanın ruh halini sezebilmek başka şeydir, olası tepkisini kestirebilmek başka şey. Ağzından çıkanların Kiyoaki’ye bir bıçak gibi saplandığının farkında değildi.</p>
<p>“Bunları bana Mine söyledi, efendim. Söylediği tek kişi de benim, ben de başka birisine aktarmayacağıma yemin ettim. Fakat genç efendiyi ilgilendirdiği için galiba söylemem en iyisi. Bayan Ayakura’nın da katıldığı yılbaşı partisini anımsıyor musunuz? O gün babanız bütün akraba çocuklarını buraya davet etmiş, bildiğiniz gibi onlarla konuşup sorunlarını dinlemişti. Marki, Bayan Ayakura’ya da kendisine açmak istediği bir derdi olup olmadığını şaka yollu sormuş.</p>
<p>O da belli ki şaka olsun diye, şöyle yanıtlamış: ‘Evet, aslına bakılırsa sizinle tartışmak istediğim çok ciddi bir sorunum var, Marki Matsugae. Acaba eğitim konusunda ki düşüncelerinizi öğrenebilir miyim?’</p>
<p>Bu arada size şunu söylemeliyim ki efendim, bu olay marki tarafından olduğu gibi Mine’ye aktarılmış -bir tür yatak sohbeti denebilir.” Bu son sözcükler İinuma’ya anlatılmaz derecede acı vermişti. “Evet, bütün ayrıntılarıyla, kahkahalar içinde anlatmış. Mine de aynen bana aktardı. Her ne halse, Bayan Ayakura, markinin ilgisini çekmiş, babanız da sormuş: ‘Eğitim konusundaki düşüncelerim mi?’</p>
<p>Sonra Bayan Ayakura şöyle demiş: ‘Kiyo babasının deneysel yaklaşımı savunduğunu söyledi. Geyşaların dünyasında nasıl davranmak gerektiğini öğrenmesi için onu alıp oraya götürmüşsünüz. Kiyo sonuçtan çok hoşnut görünüyor, artık gerçek bir erkek olduğuna inanıyor. Deneysel yöntemi, ahlakın harcanması pahasına bile olsa yüceltiyorsunuz demek, sayın marki?’</p>
<p>Anladığıma göre Bayan Ayakura bu yakışıksız soruyu her zamanki rahatlığıyla sormuş. Marki yanıtlarken kahkahalarla gülüyormuş: ‘Ne alışılmadık bir soru! Tam bu ahlak reformu savunucularının meclise verdikleri dilekçelere yazdıkları türden. Evet, Kiyoaki’nin söyledikleri doğru olsaydı, kendimi savunmak için bir şeyler bulmam gerekecekti. Fakat işin aslı şu: Kiyo bu öğretici fırsatı tepti. Bildiğin gibi, serpilmekte gecikmiş biridir -öyle güç beğenir ki, benim oğlum olduğuna bin tanık ister. Ona benimle gelmesini gerçekten de önerdim ama daha ağzımı açar açmaz tüyleri diken diken oldu, korkunç bir öfkeyle çekip gitti. Fakat çok garip! İşin aslının böyle olmasına karşın sanki övünmek istemiş gibi kalkıp sana bu masalı uydurmuş. Her neyse, ne kadar yakın arkadaşı olursa olsun bir soyluya kırmızı fenerli bölgeden söz eden bir oğul yetiştirdiğim için utanıyorum. Hemen çağırıp bu davranışından dolayı onunla ne kadar gururlandığımı söyleyeceğim. Bu belki onu bir geyşa evine gidip felekten bir gece çalmaya razı eder.’</p>
<p>Fakat Bayan Ayakura babanıza yalvarmış, sonunda bu aceleci kararından onu vazgeçirmeyi başarmış. Ayrıca bütün söylediklerini unutacağına dair ondan söz almış. İşte marki verdiği sözü düşünerek bundan kimseye söz etmemiş. Fakat sonunda dayanamamış ve kahkahalar içinde Mine’ye anlatmış, olayın onu çok eğlendirdiği belliymiş. Fakat kimseye söylememesi için kızı uyarmış. Mine bir kadın olduğu için bunu daha fazla saklayamadı, bana anlattı. İşin içine genç efendimin onuru karıştığı için ona kesin bir dille, bu öykünün bir başkası tarafından duyulduğu an, onunla bütün ilişkimi keseceğimi söyledim. Bunu söyleyiş biçimim onu öyle sarstı ki, bana kalırsa olayın kulaktan kulağa yayılma tehlikesi artık yok.”</p>
<p>Kiyoaki’nin dinledikçe beti benzi atıyordu. Yoğun bir siste çılgın gibi yol almaya çalışan, sis ansızın kalkıp bir sıra beyaz mermer sütunu gözler önüne serinceye kadar başını bir engelden ötekine çarpan biri gibiydi. İçini saran şekli belirsiz kaygı şimdi açık seçik bir biçim almıştı.</p>
<p>Satoko, yadsımasına rağmen mektubu okumuştu. Mektubun onu şöyle ya da böyle dehşete düşürdüğü kesindi fakat yılbaşı partisinde markinin ağzından hepsinin yalan olduğunu öğrenince, sevinçten kendinden geçmişti; “en mutlu yılbaşım” demekte haklıydı. Satoko’nun o gün ahırda neden yüreğini öylesine apansız, öylesine coşkuyla açtığını artık anlıyordu. İşte sonunda, kendine duyduğu güvenin büsbütün artmasıyla, Kiyoaki’yi şubattaki o kar gezintisine çağırmayı göze alabilmişti.</p>
<p>Öte yandan bu ifşaat, Satoko’nun bugünkü gözyaşlarını da, o acımasız sözlerini de açıklamıyordu. Ama Kiyoaki kızın baştan beri yalan söylediğini, gizliden gizliye kendisiyle alay ettiğini iyice anlamıştı. İnsan o kızı savunmak için ne kadar çabalarsa çabalasın, Kiyoaki’yi kaygılandırmaktan sadistçe bir zevk aldığını yadsıyamazdı.</p>
<p>“Bir yandan beni çocuk gibi davranmakla suçlarken,” diye düşündü acı acı, “bir yandan da sonsuza kadar öyle kalmamı istermiş gibi davranıyor. Ne kadar da açıkgöz! En vicdansız numaralarından birini yapmaya hazırlanırken, kendisini çaresiz bir kadın gibi göstermeyi nasıl da beceriyor! Bana tapıyormuş gibi yaptı, oysa gerçekte beni bir bebek gibi kandırıyormuş.”</p>
<p>O kadar içerlemişti ki her şeyi kendisinin başlattığını, olaylara yol açanın kendi yalanı olduğunu düşünemiyordu bile. Başına gelen bütün talihsizliklerin Satoko’nun ihanetinden kaynaklandığına inanıyordu.</p>
<p>Satoko, tam delikanlılıkla erkeklik arasındaki o sancılı geçiş döneminde, onun için her şeyden değerli olan gururunu incitmişti. Aralarındaki ilişki, babasının kahkahalarının da kanıtladığı gibi, bir yetişkine önemsiz görünebilirdi ama Kiyoaki’nin özsaygısıyla ilgili bir şeydi ve on dokuz yaşındaki delikanlı için bundan daha duyarlı, daha kolay incinir bir şey yoktu. Kız bunu fark etmiş de olabilirdi, fark etmemiş de ama akıl almaz bir duygusuzlukla ayaklarının altına alıp çiğnemişti işte. Kiyoaki’nin utançtan midesi bulandı.</p>
<p>İinuma, Kiyoaki’nin bembeyaz kesilmiş yüzünü suskun bir sevecenlikle izliyordu, az önceki darbesinin bu genç adam için ne acımasız bir ceza olduğunun ayrımında değildi. Bu yakışıklı genç onu bozguna uğratmak için hiçbir fırsatı kaçırmamıştı, şimdiyse o, en küçük bir öç alma arzusu bile duymaksızın onu darma duman edivermişti. Üstelik içi şu âna kadar, başını eğmiş oturan gence karşı böylesine sevgiye yakın bir duyguyla hiç dolmamıştı.</p>
<p>Duyduğu acıma, sevgi giderek arttı: Kiyoaki’yi kaldırıp yatağına yatırmalıydı. Ağlamaya başlarsa o da halden anlayan bir dost olarak onunla birlikte ağlamalıydı. Oysa Kiyoaki başını kaldırdığında yüzünde sert, kararlı bir ifade vardı. Gözyaşından eser yoktu. Soğuk, delici bakışları İinuma’nın bütün kuruntularını yerle bir etti.</p>
<p>“Pekâlâ,” dedi. “Artık gidebilirsin. Yatacağım.”</p>
<p>Doğruldu, İinuma’yı kapıya doğru itekledi.</p>        
    </body>
</html>
