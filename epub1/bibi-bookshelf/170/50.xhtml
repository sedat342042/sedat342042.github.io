<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="main.css" rel="stylesheet" type="text/css" />
</head>

<body>
  
<p class="kisim_adi">50</p>

<p>Yeni yılın başlarında Sarayda Ezberden Şiir Okuma Töreni yapılırdı. Kiyoaki on beş yaşına bastığından beri Kont Ayakura ona her yıl hiç aksatmadan çağrı gönderirdi - bir zamanlar konttan aldığı incelik eğitiminin bir uzantısıydı. Bu yıl da Saray Bakanlığı’ndan her zamanki gibi bir çağrı geldi, başka türlüsü düşünülemezdi zaten. Kont utanıp duraksamamış, bir kez daha imparatorluk konuşmacısı görevini üstlenmişti. Kiyoaki’ye gönderilen davetiyeyi onun ayarladığı açıktı.</p>
<p>Kiyoaki çağrıyı babasına gösterince, dört konuşmacının arasında kontun imzasını gören marki kaşlarını çattı. İnceliği yepyeni bir ışıkta görmeye başlamıştı: incelik onu yapışkanlıkla, yüzsüzlükle karşı karşıya bırakıyordu.</p>
<p>“Bu yıl da geleneği bozmayıp gitmen doğru olur,” dedi sonunda. “Gitmezsen millet Ayakura’larla aramızın açıldığını sanabilir. Son olayda onlarla aramızda herhangi bir bağ olduğundan kimse kuşkulanmamalı”</p>
<p>Şiir okuma töreni her yıl Kiyoaki’yi biraz daha etkilemiş, sonunda töreni oldukça önemser olmuştu. Kont Ayakura’dan aldığı terbiye en çok böylesi durumlarda işine yarıyor, Kiyoaki kendisine bundan daha çok yakışan bir rol düşünemiyordu. Şimdi kontla karşılaşmak elbette acı verecekti ama yine de onu görmek istiyordu. Bir zamanlar içinde capcanlı olan bir şiirin kırık dökük parçalarına gözünü kırpmaksızın bakmaktan yoruluncaya kadar bakmak istiyordu. Törene katılırsa beynini Satoko’nun görüntüsünün dolduracağını biliyordu.</p>
<p>Artık kendisini Matsugae’lerin kaba saba parmaklarına batmış zarif bir diken gibi görüyordu. Fakat kendisini o parmaklardan biri gibi görecek kadar da değişmemişti henüz. Yalnızca bir zamanlar öylesine önemli bir parçası olan kibarlık artık solmuştu. Yüreği bomboş kalmıştı. Şiiri esinlendiren o saygın hüznünden eser kalmamıştı. İçi boşalmıştı, ruhuysa kavurucu rüzgârların estiği bir çöldü. Zarafete de güzelliğe de hiç bu kadar yabancılaşmamıştı.</p>
<p>Öte yandan, bütün bunlar -bu iç boşluk, bu neşe yitimi, geçen her dakikanın boğucu ağırlığının gerçekliğine, duyduğu acınınsa en azından kendine özgü bir şey olduğuna kesinlikle inanamaması- gerçek güzelliğe ulaşması için gerekliydi belki de. Gerçek güzelliğe tutulmuş birinin gösterdiği belirtiler, cüzamın belirtilerine çok benzer.</p>
<p>Artık hiç aynaya bakmadığı için kederli ve bitkin yüz çizgilerinin aşk yüzünden çökmüş bir gencin bilinen görüntüsünü aldığının farkında değildi.</p>
<p>Bir akşam salt kendisi için hazırlanmış masada yemeğini yerken hizmetçi tabağının yanına kesme kristalden, içindeki kızıl içki yüzünden ağzının rengi koyulaşmış bir şarap kadehi koydu. Kıza sorma gereği duymadan, kadehteki sıvının şarap olduğunu varsayarak bir dikişte içip bitirdi. Ağzında garip, kalın, kaygan bir tat kalmıştı.</p>
<p>“Neydi bu?”</p>
<p>“Isırgan kaplumbağanın kanı, efendim, ” diye yanıtladı hizmetçi. “Ne olduğunu sorana kadar size söylememem tembihlendi. Aşçı genç efendiyi yeniden sağlıklı ve mutlu görmek istediğini söyledi. Gölde yakaladığı bir kaplumbağanın kanını size hazırladı.”</p>
<p>Tatsız bir kayganlığı olan sıvının boğazından aktığını duyumsarken, uşakların çocukken onu korkutmak için sıkça kullandıkları öyküyü anımsadı. O zamanlar gözünde canlanan o ürkütücü resim, ısırgan bir kaplumbağanın gölün karanlık sularından uğursuz bir hayalet gibi yükselişi bir kez daha belirdi gözünün önünde; genellikle dipteki ılık çamura gömülmüş bir halde yaşayan yaratık şimdi gözlerini kendisine dikmiş, durup durup suyun yüzeyine çıkıyor, zamanı alt etmiş düşlerin düşmanlık dolu sazlarını aralayarak yaşamının her aşamasında onu gözlemek için bakışlarını Kiyoaki’ye dikiyordu. Ama şimdi büyü ansızın bozulmuştu. Ölüm kaplumbağayı bulmuştu, kendisi de bilmeden onun kanını içmişti. Böylece koskoca bir dönem birdenbire kapanmış oluyordu. Korkusu yavaş yavaş alışılmadık bir enerjiye, içinde hızla ilerleyen, yoğunluğunu yalnızca kestirebildiği bir güce dönüşmekteydi.</p>
<p class="ortali">* * *</p>
<p>Sarayda Ezberden Şiir Okuma Töreni’nde her yıl aynı sıra izlenirdi. Önce saygın şairlerin şiirleriyle başlanır, sonra daha düşük düzeydekilerin şiirlerine geçilirdi. Konuşmacı ilk şiirlerden önce şairi tanıtan birkaç sözcük söyler, sonra da görevini ve sınıfını belirtirdi. Ancak daha sonraki şiirlerde, şairin görevini ve sınıfını bildirmenin ardından hemen şiire geçerdi.</p>
<p>Kont Ayakura, saray konuşmacılarının başkanıydı. Bugün de hem imparator hem de veliaht prens odayı kaplayan duru sesini, tam yerindeki vurgulamalarını büyük bir dikkatle dinliyorlardı.</p>
<p>En küçük bir suçluluk titremesi yoktu bu berrak seste. Tam tersine, öyle parlaktı ki dinleyenlerin yüreğini hüzünle kıpırdatıyordu. Şiirleri teker teker okurken sözcüklerinin dingin müziği, bir tapınağın kış güneşinin alışılmadık sıcaklığına gömülmüş basamaklarını teker teker çıkan, siyah, parlak ayakkabılı bir Şinto rahibinin düzenli adımları gibiydi. Tonu ne kadınsı ne de erkeksiydi bu sesin.</p>
<p>Odanın sessizliğini bozan tek bir öksürük bile duyulmuyordu. Sarayın büyük salonunda yüce bir tınıyla yükselen bu ses kesinlikle duygusal değildi, şiire zarar verecek biçimde bütün dikkatleri üzerine çekmeye de çalışmıyordu. Kontun dudaklarından hiç zorlanmadan dökülen şey, utancın etkileyemediği inceliğin ruhuydu; hem sevinç hem de acıma duygularını harekete geçiren tınısıysa bir parşömen resminde yuvarlanan pus gibi odayı bir uçtan ötekine dolduruyordu.</p>
<p>Şu âna kadar şiirler yalnızca bir kez okunmuştu ama veliaht prensin yazdığı şiiri, “İşte veliaht prens hazretlerinin en seçkin dizeleri,” diyerek sunduktan sonra üst üste iki kere okudu.</p>
<p>İmparatoriçenin şiiri üç kez okundu. İlk dizeyi kont söyledi, sonra dört konuşmacı sırayla öteki dizeleri okudular. İmparator dışında bütün aile, veliaht prens ve kuşkusuz salondakiler şiiri ayakta dinlediler.</p>
<p>Bu yıl imparator olağanüstü incelikte ve soylulukta bir şiir yazmıştı. Kiyoaki ayakta şiir dinlerken yan gözle az ötede duran Kont Ayakura’ya baktı. Şiirin yazılı olduğu katlanmış kâğıdı kontun bir kadın eline benzeyen küçük, beyaz elinde tuttuğunu gördü. İnce kâğıt uçuk erik rengindeydi.</p>
<p>Adının karıştığı, bütün ülkeyi sarsan olayın üstünden çok az zaman geçmiş olmasına karşın kontun sesinde ne sinirli bir titreme vardı ne de tek kızını yitirmekten duyduğu derin acı seziliyordu. Ses açık, güzel, asla tizleşmeden akıp gidiyor, ondan bekleneni tam olarak yerine getiriyordu. Aradan bin yıl daha geçse kont aynen şimdiki gibi, ender bulunan ötücü bir kuş misali imparatora hizmet etmeyi sürdürecekti.</p>
<p>Tören sonunda doruk noktasına ulaştı. İmparatorun yazdığı şiirin okunacağı an gelmişti.</p>
<p>Kont Ayakura hürmetle imparatorun yanına sokuldu, simsiyah, taş bir kutunun üzerine geleneksel biçimde yerleştirilmiş olan kâğıdı alıp alnına kadar kaldırdı. Sonra da arka arkaya beş kez okudu.</p>
<p>Okurken sesinin arılığı daha da belirginleşmişti; beşinci kez okuyup bitirince, “İmparator hazretlerinin aziz şiirini dinlediniz,” dedi.</p>
<p>Bu arada Kiyoaki korkuyla imparatorun yüzüne bakıyordu, çocukken merhum imparatorun başını okşayışını anımsamıştı. Majesteleri babasına oranla daha zayıf, daha güçsüz görünüyordu, kendi yazdığı şiiri dinlerken bile yüzünde en küçük bir hoşnutluk okunmuyordu, yüzü buz gibi ifadesini koruyordu. Kiyoaki ansızın, imparatorun gerçekte kendisine duyduğu öfkeyi bastırmaya çalıştığı türünden saçma sapan bir düşünceye kapıldı.</p>
<p>“Majestelerine ihanet ettim. Ölmekten başka çarem yok.”</p>
<p>Orada dikilmiş dururken bu düşünceye tutundu, çevresini saran hava tütsünün zengin kokusuyla ağırlaşmıştı, Kiyoaki her an yere yıkılıverecekmiş gibiydi. İçine bir ürperme yayılmıştı ama sevinçten mi yoksa korkudan mı, bilemiyordu.</p>
     
    </body>
</html>
