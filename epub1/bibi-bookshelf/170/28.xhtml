<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="main.css" rel="stylesheet" type="text/css" />
</head>

<body>
  
<p class="kisim_adi">28</p>

<p>Kiyoaki’nin evine gelip içini döktüğü zamanlar öyle enderdi ki, Honda annesinden konuğu akşam yemeğine davet etmesini istediği gibi, normalde bütün gecesini adadığı dersleri de bir kenara bıraktı. Kiyoaki’nin gelişi evin dingin havasını nedense beklentiyle doldurmuştu.</p>
<p>Gün boyunca bulutlara bürünmüş olan güneş, beyaz bir altın gibi ışımıştı, şimdi, akşam vaktindeyse geride bıraktığı boğucu sıcaklık hâlâ sürüyordu.</p>
<p>Honda, Kiyoaki’nin neden geldiğini az çok kestirebiliyordu ama duyduklarına hiç mi hiç hazırlıklı değildi. Kiyoaki anlatmaya başlar başlamaz Honda duvara dayalı eski, deri kanepede yanında oturan bu genç adamın tanıdığı Kiyoaki’den büsbütün farklı biri olduğunu ayrımsayarak şaşırdı. Gözlerinin böylesine apaçık bir ışıltıyla parladığını daha önce hiç görmemişti. Bunlar hiç kuşku yok ki, görmüş geçirmiş bir yetişkinin gözleriydi, oysa Honda arkadaşının hüzün dolu bakışlarına, kederli gözlerine alışıktı, onları arıyordu.</p>
<p>Buna karşın Kiyoaki’nin son derece gizli kalması gereken sırrını kendisine açmasından hoşnuttu. Uzun zamandır böyle bir davranışta bulunmasını bekliyordu, üstelik bunun için Kiyoaki’yi sıkıştırmasına da gerek kalmamıştı. Kiyoaki’nin salt kendi iç çatışmalarını ilgilendirdiği sürece bütün sırlarını dostundan bile gizlediğini fark etmişti; oysa şimdi sorun bir saygınlık sorunu olduğu, büyük bir hata söz konusu olduğu için her şeyi ardı kesilmeyen bir sözcük seli halinde ortaya döküyordu. Honda itirafın önemini ve gerektirdiği sınırsız güveni düşününce, Kiyoaki’nin kendisini bundan daha fazla mutlu edemeyeceğini fark etti. Arkadaşının, gözle görünür derecede olgunlaştığını, kararsız bir gencin yüzüne yakışan güzelliğinin bir oranda silinmiş olduğunu ayrımsadı. Yüz hatları şimdi tutkulu bir işığın kararlılığıyla parlıyordu; konuşmasında, hareketlerinde en küçük bir güvensizlikten, tutukluktan iz yoktu.</p>
<p>Zaferiyle gururlanan bir erkeğin canlı bir imgesiydi. Öyküsünü Honda’ya anlatırken yanakları renklendi, dişleri ışıdı; zaman zaman utanarak sussa da sesi kendinden emindi, duruydu; kadınlara nasıl davranılması gerektiğini bilen birinin hali vardı üzerinde, kaşlarının duruşundan bile belliydi bu.</p>
<p>Kiyoaki hiçbir şeyi iç gözlem yapmak kadar tuhaf bulmuyordu sanki. Öykünün apansız bitivermesinden mi yoksa ağzından dökülenlerin tutarsızlığından mı bilinmez, Honda işte bu izlenime kapılmıştı.</p>
<p>“Seni dinlerken aklıma çok garip bir şey geldi, nedenini bilmiyorum,” dedi Honda. “Bir gün -zamanını tam olarak anımsayamıyorum- bana Rus-Japon Savaşı’na ilişkin bir şey anımsayıp anımsamadığımı sormuştun. Daha sonra sizin evdeyken de savaş fotoğrafları göstermiştin. En beğendiğin fotoğrafın, altında, ‘Tokuri Tapınağı’nın Yakınları: Savaş Şehitlerini Anma Töreni’ yazan fotoğraf olduğunu söylemiştin. O garip fotoğrafta askerler dev bir tören için toplanmış aktörler gibi görünüyorlardı. O zamanlar bu bana, askeri yaşamdan hiç hoşlanmayan biri için tuhaf bir seçim gibi gelmişti.</p>
<p>Oysa az önce seni dinlerken aklıma resimdeki o tozlu düzlük geldi, nedense aşk öykünle birleşiverdi.”</p>
<p>Honda ağzından çıkanlara kendisi de şaşmıştı. Onu şaşırtan salt sözlerinin belirsizliği ya da ateşli söyleyiş biçimi değil, Kiyoaki’nin düzeni, kuralları hiçe sayan şehvet düşkünlüğüne duyduğu hayranlıktı - üstelik bu duyguya kapılan kişi kendisiydi; bir yasa adamı olmaya çok uzun zaman önce karar veren Honda!</p>
<p>Yemek kaplarının konduğu küçük sehpaları taşıyan iki uşak göründü. Annesi baş başa kalıp rahatça konuşabilmeleri için bu yolu seçmişti. Sehpalardan birinin üzerinde bir şişe sake vardı, Honda arkadaşına ikram etti.</p>
<p>“Annem oldukça kaygılandı. Lüks şeylere alışık olduğun için bizim yemekleri beğenip beğenmeyeceğinden emin değildi,” dedi, sohbeti daha gündelik konulara getirerek.</p>
<p>Kiyoaki’nin yiyeceklerden hoşlandığını gösteren bir tavırla hemen atıştırmaya başladığını görünce sevindi. İki genç adam bir süre hiç konuşmadan kendilerini yiyip içmenin o sağlıklı zevkine kaptırdılar.</p>
<p class="ortali">* * *</p>
<p>Genellikle iyi bir yemeği izleyen o kısa suskunluktan yararlanırken Honda kendi kendine, en ufak bir kıskançlık ya da imrenme duymaksızın arkadaşının itiraflarını dinlemekten niçin bu kadar keyif aldığını sordu. Göl kıyısındaki bir bahçe yağış mevsiminde nasıl farkına varılmadan nemlenirse, bu öykü de Honda’nın içini öyle ferahlatmıştı.</p>
<p>“Pekâlâ, niyetin ne?” diye sordu sessizliği bozarak.</p>
<p>“Hiçbir fikrim yok. Bilirsin, başlarda işi ağırdan alırım ama bir kez harekete geçince de yarı yolda durmaktan hiç hoşlanmam.”</p>
<p>Honda şaşkın şaşkın ona bakıyordu. Bir gün Kiyoaki’nin bunları söyleyeceğini düşünde görse inanmazdı.</p>
<p>“Yani Bayan Satoko’yla evlenmek istediğini mi söylüyorsun?”</p>
<p>“Hayır, bu olanaksız. İmparatorluk onayı çoktan alındı.”</p>
<p>“Ama onaya karşı geldin bile. O halde neden onunla evlenmeyecekmişsin? Alıp başınızı kaçamaz mısınız? Yurtdışına gidip orada evlenebilirsiniz.”</p>
<p>“Anlamıyorsun,” dedi Kiyoaki. Sonra sustu. Honda o gün ilk kez eski hüznünü anımsatan bir çizginin gelip kaşlarının arasına yerleştiğini gördü.</p>
<p>Gerçi bu kadarını bekliyordu ama şimdi gözleriyle görünce, belli belirsiz bir rahatsızlığın kendi neşesini de gölgelediğini duyumsadı. Arkadaşının zarif, ince çizgileriyle en yetenekli sanatçıyı bile bozguna uğratabilecek düzgünlükteki profiline bakarken, acaba Kiyoaki’nin yaşamdan istediği tam olarak nedir, diye sordu kendi kendine. Bir ürpertinin içini yalayıp geçtiğini hissetti.</p>
<p>Kiyoaki çilekle dolu kâseyi aldı, kanepeden kalktı, Honda’nın son derece düzenli çalışma masasının arkasına oturdu. Dirseklerini masanın yalın yüzeyine dayadı, döner iskemleyi dalgın dalgın bir o yana bir bu yana çevirmeye başladı. Bu sırada bütün ağırlığını dirseklerine veriyor, başıyla gövdesini yavaş yavaş rahatlatıyordu; bol kimonosunun yakasından çıplak göğsü görünüyordu. Bir kürdanı hafifçe batırarak aldığı çilekleri teker teker ağzına atmaya koyuldu. Kendi evinin sıkı disiplininden kurtulduğu için ne kadar rahatladığını gösteren, görgü kurallarına uymayan bir davranıştı bu. Şekerin birazı ince tenli göğsüne döküldü ama o hiç utanmadığını belli eden bir tavırla, eliyle süpürdü.</p>
<p>Honda çilek dolu ağzıyla güldü: “Karıncalan başımıza üşüştüreceksin.”</p>
<p>Kiyoaki’nin genelde solgun olan gözkapakları içtiği sakenin etkisiyle kızarmıştı. İskemleyi bir yandan bir yana döndürürken çıplak dirsekleri hâlâ masanın üzerindeydi; bir keresinde bir yana fazla dönünce bedeni tuhaf bir biçimde kıvrıldı. Varlığından kendisinin de habersiz olduğu, anlaşılmaz bir acı saplanmıştı sanki bedenine.</p>
<p>Biçimli, vakur kaşlarının altındaki gözlerinde çok uzaklara dalıp gitmiş bir bakış olduğu tartışılmazdı ama Honda bu çakmak çakmak bakışların geleceğe dikilmiş olmadığının farkındaydı. İçinde hiç alışık olmadığı bir duygu vardı: Giderek artan hoşnutsuzluğunu arkadaşına yansıtmak için yanıp tutuşuyor, elini kaldırıp Kiyoaki’nin bu yepyeni mutluluğunu yerle bir etmek için geciktirilemez bir dürtü duyuyordu.</p>
<p>“Peki ne yapacaksın? Bu işin sonunun nereye varacağını hiç düşündün mü?”</p>
<p>Kiyoaki gözlerini kaldırıp dosdoğru Honda’ya baktı. Honda hem tutkuyla yanan hem de hüzünle dolup taşan böyle bir bakışı daha önce hiç görmemişti.</p>
<p>Nesini düşünecekmişim ki?</p>
<p>“Çünkü senin ve Bayan Satoko’nun çevresindeki onca insan ağır ağır ama kaçınılmaz bir biçimde belli bir sona doğru ilerliyor. Satoko’yla ikinizin sevişen iki yusufçuk gibi sonsuza kadar havada asılı kalabileceğinizi sanmıyorsun ya?”</p>
<p>“Kalamayacağımızı biliyorum,” diye yanıtladı Kiyoaki, gözlerini kaçırıp gelişigüzel başka bir yere bakarak. Kendini odanın çeşitli köşe ve bucağındaki gölgeleri incelemeye verdi; kitaplıkların altındaki karmaşık desenleri, çöp sepetinin yanındaki gölgeleri süzdü - her gece Honda’nın yalın, işlevsel çalışma odasına sızan, duyguları kadar sinsi olan, bir sığınak bulabildikleri her yere gizlenen o ele geçmez, küçük gölgeler.</p>
<p>Honda ona bakarken, arkadaşının kibirli kaşlarının kusursuzluğu dikkatini çekti. Zarifçe kıvrılmış bu kaşlar da birer gölgeydi sanki. Bir duygunun cisimleşmiş hali gibi görünüyorlardı ama aynı zamanda bu duygunun dışavurumunu denetleyecek kadar da güçlüydüler. Onları, alttaki koyu, düşünceli gözleri koruyan, nereye yönelirse yönelsin efendisinin bakışlarını sadık bir biçimde izleyen, kusursuzcasına eğitilmiş, vefalı uşaklara benzetti.</p>
<p>Honda kafasının bir köşesinde biçimlenmeye başlayan şeyi dosdoğru söylemeye karar verdi.</p>
<p>“Az önce,” diye başladı, “çok tuhaf bir şey söyledim. Hani sen Satoko’yla ilişkinden söz ederken aklıma Rus-Japon Savaşı’ndan kalma o fotoğrafın geldiğini söylediğimde. Bunun aklıma neden takıldığını merak ediyordum, biraz düşününce yanıtı buldum. Zaferle dolu savaşlar çağı, Meiji Dönemi’yle birlikte sona erdi. Bugün, geçmiş savaşlara dair bütün öyküler, askerlik bilimi bölümündeki orta yaşlı çavuşlardan ya da sıcak bir fırının çevresine toplanmış övüngen çiftçilerden dinlediğimiz eğitici hikâyeler düzeyine inmiş durumda. Artık bir savaş meydanında ölmek için fazla şansımız yok.</p>
<p>Ama eski savaşların bittiği şu dönemde yeni tür bir savaş başladı; şimdi duygu savaşları dönemindeyiz. Bu, kimsenin göremediği, yalnızca hissedebildiği bir savaş - bu nedenle de vurdumduymazların, duygusuzların farkına bile varamayacakları bir savaş. Fakat başladığını da kimse inkâr edemez. Onu sürdürmeyi seçen genç erkekler çoktan dövüşmeye başladı bile. İşte sen de bunlardan birisin - buna hiç kuşku yok.</p>
<p>Tıpkı eski savaşlardaki gibi, duygu savaşında da şehitler olacaktır herhalde. Bu çağımızın yazgısı - sen de temsilcilerimizden birisin. Peki ne olacak? Sen bu yeni savaşta ölmeye iyice kararlısın - haksız mıyım?”</p>
<p>Kiyoaki bu soruyu yüzünü yalayıp geçen bir gülümsemeyle yanıtladı. Aynı anda yağmurun nemiyle yüklü, güçlü bir yel pencereden içeri süzüldü, ince bir ter tabakasıyla kaplı alınlarını serinletti. Kiyoaki’nin suskunluğu Honda’nın zihnini karıştırmıştı. Yanıtı, hiçbir sözcüğe gerek kalmayacak kadar açık mıydı? Yoksa sözleriyle dostunun bamteline basmış, abartılı söyleyiş biçimiyle onun dürüstçe yanıtlama yolunu tıkamış mıydı? Kiyoaki’nin suskunluğunun nedeni bu ikisinden biri, diye düşündü.</p>        
    </body>
</html>
