<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="main.css" rel="stylesheet" type="text/css" />
</head>

<body>
  
<p class="kisim_adi">2</p>

<p>On sekizine bastığında Kiyoaki’nin aklından geçen şeylerin onu çevresinden gitgide soyutlamasına fazla şaşmamalı. Büyüdükçe tek uzaklaştığı ailesi değildi. Soylular Okulu’ndaki öğretmenler öğrencilerine soyluluğun en yüce örneği olarak, imparatorunu ölümde de izlemek için intihar eden okul müdürü General Nogi’yi gösterir, General Nogi hastalıktan ölmüş olsaydı eğitim geleneklerinin yoksullaşacağından dem vururlardı. Generalin intiharının önemini vurgulamaya başladıklarından beri okula Sıpartalılara özgü bir yalınlık egemen olmaya başlamıştı. Askerliği çağrıştıran her şeyden tiksinen Kiyoaki okuldan nefret eder oldu.</p>
<p>Tek dostu, sınıf arkadaşı Şigekuni Honda’ydı. Kiyoaki’yle arkadaş olmak isteyen çoktu elbette ama o, yaşıtlarının gençlik taşkınlıklarından hiç hoşlanmıyordu; haşin, toy tavırlarından çekiniyor, akılsızca okul marşını haykırırken sergiledikleri o incelikten yoksun, abartılı duygusallıktan tiksiniyordu. Honda’nın sakin, olgun, sağduyulu yaradılışı -o yaştaki bir gençte kolay rastlanmayacak nitelikler- Kiyoaki’nin ilgisini çekiyordu. Oysa görünüş ya da kişilik açısından ortak noktaları yok denecek kadar azdı.</p>
<p>Honda yaşından büyük gösterirdi. Gerçi yüz çizgileri sıradandı ama nedense azametli bir havası vardı. Hukuk okumak istiyordu, ne kadar gizlemeye çalışırsa çalışsın sezgileri çok güçlüydü. Ona bakan, tensel zevklere karşı ilgisiz olduğunu sanırdı, ancak güçlü bir tutkuyla yanıp tutuşuyormuş gibi göründüğü anlar da vardı; böyle zamanlarda hafif miyop gözlerini iyice kısıp kaşlarını çatan, dudaklarını hep sımsıkı kapalı tutan Honda’yı dudakları aralanmış bir halde yakalamak olasıydı.</p>
<p>Kiyoaki ile Honda yapıları açısından, bir bitkinin çiçeğiyle yaprağı kadar farklıydılar. Gerçek kişiliğini gizlemeyi beceremeyen Kiyoaki toplumun acı verme gücüne karşı savunmasızdı. Cinsel dürtüleri uyanmamıştı, bir mart sağanağının altında bütün gövdesi titreyen, gözleriyle burnu ıslanmış bir köpek yavrusu gibi korunmasız bir halde bir yerlerde uyumaktaydılar. Oysa Honda tehlikenin nerede yattığını çok erken kavramış, ne kadar çekici olursa olsun bütün fırtınalardan sakınmayı seçmişti.</p>
<p>Her şeye karşın çok yakın arkadaş olmuşlardı. Salt okulda görüşmekle yetinmiyor, pazar günlerini de ya birinin ya ötekinin evinde birlikte geçiriyorlardı. Matsugae Malikânesi’nin olanakları daha fazla olduğu için, daha çok orada buluşurlardı.</p>
<p>1912 Ekim’inde, yani Taişo Dönemi’nin ilk yılında, bir pazar günü akşamüstü akçaağaçların yaprakları güzelliklerinin doruğundayken Honda gölde kayıkla gezmeyi önermek için Kiyoaki’nin odasına girdi. Bu da öteki yıllardan farksız bir yıl olsaydı, akçaağaç yapraklarının güzelliğinden yararlanmak isteyen, sayıları giderek artan başka konuklar da olurdu ama Matsugae ailesi geçen yaz ölen imparator için hala yastaydı, toplumsal etkinliklerini bir süre için durdurmuşlardı. Parka alışılmadık bir sessizlik egemendi.</p>
<p>“Madem istiyorsun, peki. Kayık üç kişilik. Kürek çekmesi için İinuma’yı da yanımıza alalım.”</p>
<p>“Kürek çekmek için birisine gereksinimimiz yok ki. Ben çekerim,” dedi Honda. Kiyoaki’nin odasına giderken suskun ama bildiğinden şaşmayan bir köle saygısıyla gereksiz yere kendisine eşlik eden genç adamın yüzündeki somurtkan ifadeyi anımsamıştı.</p>
<p>Kiyoaki gülümsedi. “Ondan hoşlanmıyorsun öyle değil mi Honda?”</p>
<p>“Sorun ondan hoşlanıp hoşlanmamam değil. Ne var ki onu bunca zamandır tanımama karşın aklından neler geçtiğini bir türlü anlayamıyorum.”</p>
<p>“Altı yıldır burada, o artık benim için soluduğum hava kadar doğal bir şey. Gerçi her konuda anlaştığımız söylenemez ama kendini tam anlamıyla adamıştır bana. Sadıktır, cok çalışır, ona güvenebilirsin.”</p>
<p>Kiyoaki’nin odası ikinci kattaydı, göle bakıyordu. Önce Japon tarzında yapılmış, daha sonra yeniden döşenip halıyla, Batı tarzı mobilyalarla odaya Batılı bir görünüm verilmişti. Honda pencerenin pervazına oturdu. Başını geriye çevirip bakınca gölü, adayı ve ötedeki akçaağaç tepesini görebiliyordu. Akşamüstü güneşinin vurduğu su durgundu. Honda tam altındaki küçük koya baktı.</p>
<p>Arkadaşının coşkudan ne kadar yoksun olduğunu düşündü. Kiyoaki mutlak bir can sıkıntısıyla, sırf eğlenebilmek için arada bir ona katılsa bile asla hiçbir şeye önayak olmazdı. Birlikte bir şeyler yapma fikrini ortaya atan, önderlik eden hep Honda olurdu.</p>
<p>“Tekneleri görebiliyorsun değil mi?” diye sordu Kiyoaki.</p>
<p>“Evet, elbette görebiliyorum,” diye yanıtladı Honda, kararsızca arkasına bakarak.</p>
<p class="ortali">* * *</p>
<p>Bu sorunun anlamı neydi? Kiyoaki ne demek istemişti? Belki de hiçbir şeye ilgi duymadığını anlatmaya çalışıyordu. Kendisini bir diken, ailesinin işçi eline benzeyen eline batmış küçük, zehirli bir diken gibi görüyordu. Yazgısıydı bu; çünkü onda biraz incelik vardı. Daha elli yıl önce Matsugae’ler taşrada kıt kanaat bir yaşamı sürdürmeye çalışan güçlü kuvvetli, namuslu bir samuray ailesinden başka bir şey değildi. Kısa bir süre sonra talihleri yaver gitmeye başlamıştı. Kiyoaki doğduğunda, saray soylularının aksine, kibarlık virüsüne karşı bağışık olmaktan yüzlerce yıldır yararlanan bu aile, kibarlığın tehdidi altındaydı. Kiyoaki yaklaşan seli sezen bir karınca misali ailesinin hızlı çöküşünün ilk belirtilerini yaşıyordu.</p>
<p>Kiyoaki’nin kibarlığı bir dikendi. Kabalığa duyduğu nefret gibi kibarlıktan aldığı hazzın da abes olduğunu biliyordu; köksüz bir bitkiydi o. Ailesinin kuyusunu kazmak, geleneklere karşı gelmek istemese de, salt doğası gereği böyle yapmaya zorunluydu. Bu zehir ailesini yok edeceği gibi kendi yaşamının da gelişip serpilmesini engelleyecekti. Yakışıklı delikanlı bu boşunalığın kendi varoluşunu simgelediğine emindi.</p>
<p>Bir zehir imbiği işlevi görmekten başka hiçbir amacı olmadığına inanıyordu, bu inanç on sekiz yaşındaki delikanlının ben’inin bir parçasıydı. Güzel, beyaz ellerini lekelememeye, nasırlandırmamaya kararlıydı. Her esintiyle dalgalanan bir flama olmak istiyordu. Ona geçerliymiş gibi gelen tek şey, duygular için yaşamaktı - nedensiz ve gelgeç, salt yeniden dirilmek için ölen, hiçbir yönü ya da amacı olmaksızın sönen, sonra da ansızın alevlenen duygular için.</p>
<p>Şu anda onu hiçbir şey ilgilendirmiyordu. Kayıkla gezmek? Babası yurtdışından küçük, yeşil beyaz renkli bir kayık getirtmenin modaya uygun bir davranış olacağını düşünmüştü. Babasına kalırsa tekne kültürdü; kültür maddeseldi. Peki ama ne fark ederdi? Tekne kimin umurundaydı ki?</p>
<br/>
<p>Honda doğuştan gelen sezgi yeteneğiyle Kiyoaki’nin ani suskunluğunun nedenini anladı. Aynı yaşta olmalarına karşın Honda daha olgundu. Gerçekte, yapıcı bir yaşam sürmek isteyen, gelecekteki rolünü çoktan belirlemiş bir delikanlıydı. Ama Kiyoaki’nin yanında olduğundan daha az duyarlı, daha az kurnaz görünmeye dikkat ederdi. Kendisinin özellikle sergilediği kalın kafalılıklara -Kiyoaki’yi avlamak için kullanılacak tek yem buydu- arkadaşının ne kadar duyarlı olduğunu biliyordu. İşte dostlukları bu aldatıcı çizgi üzerinde ilerliyordu.</p>
<p>“Biraz hareket sana iyi gelecektir,” dedi Honda kabaca. “Bu kadar çok okumuş olman olanaksız biliyorum ama bütün bir kütüphaneyi devirmiş gibi görünüyorsun.”</p>
<p>Kiyoaki yanıt vermek yerine gülümsedi. Honda haklıydı. Ancak olanca enerjisini çekip alan kitaplar değil, gördüğü düşlerdi. Koskoca bir kütüphane onu her gece sürekli gördüğü düşler kadar bitap düşüremezdi.</p>
<p>Bir gece önce rüyasında, boyanmamış tahtadan yapılmış olan kendi tabutunu görmüştü. Tabut, geniş pencereli boş bir odanın ortasındaydı, dışarıda şafaktan önceki karanlık, koyu bir maviye dönüşmekteydi; kuş cıvıltıları gökyüzünü doldurmuştu. Genç bir kadın tabuta sımsıkı sarılmıştı, öne eğik başının iki yanından uzun siyah saçları sarkıyor, zayıf omuzları hıçkırıklarla sarsılıyordu. Kiyoaki kadının yüzünü görmek istemiş fakat saçlarının başladığı zarif çizgiden, solgun, biçimli alnından aşağısını görememişti. Tabut, kenarları incili bir leopar derisiyle yarı örtüktü. Şafağın suskun kızıllığı incilerin üzerinde yanıp sönüyordu. Odayı cenaze tütsüsünün değil, Batılı bir parfümün güneşte olgunlaşmış bir meyveyi andıran kokusu doldurmuştu. Kiyoaki tabutun içinde yattığından emindi ama ona sanki her şeyi oldukça yüksek bir yerden izliyornuş gibi geliyordu. Ancak ne kadar emin olursa olsun yine de bedenini tabutun içinde gözüyle görme gereğini hissediyordu. Ne var ki kanatları, gün ışığıyla karşılaşan bir sivrisinek gibi olanca gücünü yitirdi, boşluğun ortasında çırpınmayı bıraktı; tabutun çivilenmiş kapağından içeriye bakacak gücü yoktu. Sonra çaresizliği gitgide artarken uyandı. Gizli güncesini çıkarıp hepsini tek tek yazdı.</p>
<p class="ortali">* * *</p>
<p>Sonunda iki arkadaş iskeleye indiler, kayığın palamarını çözdüler. Suyun kıpırtısız yüzeyi, ötedeki tepede açmaya durmuş akçaağaçların kızıllığını yansıtıyordu. Tam binerken kayığın sertçe sallanması üzerine Kiyoaki’nin aklına yaşamın ne kadar tehlikeli olduğu yolundaki sevgili düşünceleri geldi. O anda aklından geçenler kayığın taze, beyaz boyasına açık seçik yansıyan, geniş bir kavis çiziyordu sanki. Birden neşelendi.</p>
<p>Honda küreklerden biriyle taş iskeleyi itti, kayığı açığa doğru yönlendirdi. Kayık suyun parıltılı kızıl yüzeyini yararken oluşan kaygan dalgacıklar Kiyoaki’nin özgürlük duygusunu artırmıştı. Karanlık su boğuk, tok bir sesle konuşuyor gibiydi. “On sekizinci sonbaharım, bugün, bu akşamüstü, şu an: bir daha asla geri gelmeyecek,” düşündü. “Bir şey, bir daha geri döndürülemez biçimde kayıp gitmekte.”</p>
<p>“Adaya bir göz atalım mı?”</p>
<p>“Atacağız da ne olacak? Orada görülecek hiçbir şey yok.”</p>
<p>“Keyfimizi kaçırmasana. Hadi gel, gidip bakalım,” diye zorladı Honda. Yaşına yakışan bir canlılıkla kürek çekerken sesi boğuk çıkıyordu.</p>
<p>Kiyoaki gözünü kırpmadan göle bakarken adanın öteki tarafında kalan, epeyce uzaktaki çağlayanın cılız sesini duydu; hem bulanık olduğu için hem de akçaağaçların yansısı yüzünden suyun dibini göremiyordu. Orada, aşağıda balıkların yüzdüğünü biliyordu; en dipte, kayaların kuytularında da ısırgan kaplumbağalar gizlenmişti. Çocukluk korkuları bir an için alevlendi, sonra söndü.</p>
<p>Kızgın güneş, iyice tıraş edilmiş enselerini yakıyordu. Huzurlu, olaysız, olağanüstü bir pazar ikindisiydi. Ama Kiyoaki suyla dolu deri bir torbaya benzeyen bu dünyanın dibinde küçük bir delik bulunduğuna hâlâ emindi; zamanın bu delikten damla damla akışını duyar gibiydi.</p>
<p>Çamların arasında tek bir akçaağacın bulunduğu yerde adaya yanaştılar, tepesinde demirden üç turnanın durduğu çimenliğe çıkan taş basamakları tırmandılar. Sonsuz, dilsiz bir çığlıkla boyunlarını gökyüzüne uzatmış olan bir çift turnanın ayaklarının dibine oturdular, sonra sırtüstü çimenlere yatıp gözlerini biten sonbahar göğüne diktiler. Sert çimler kimonolarını delip geçerek sırtlarına iğne gibi batıyordu. Kiyoaki epeyce rahatsız oldu. Honda’daysa, sırtının altında parça parça yayılan, son derece canlandıncı bir acıya katlanıyormuş duygusu vardı. Gözlerinin ucuyla rüzgârın, yağmurun etkisiyle değişmiş, kuşların tebeşir beyazı pislikleriyle lekelenmiş turna heykellerini görebiliyorlardı. Esnek, kıvrık, gökyüzüne uzanmış boyunları, yer değiştiren bulutların ritmine uygun olarak yavaşça kıpırdıyordu sanki.</p>
<p>“Çok güzel bir gün. Ömrümüz boyunca böylesine kusursuz günlerimizin sayısı fazla olmayabilir,” dedi Honda, bir önseziyle heyecanlanarak.</p>
<p>“Mutluluktan mı söz ediyorsun?” diye sordu Kiyoaki.</p>
<p>“Mutlulukla ilgili bir şey söylediğimi anımsamıyorum.”</p>
<p>“Eh, o zaman oldu. Senin söylediğin şeyleri söylemekten korkarım ben. Ben bu tür cesaretten yoksunum.”</p>
<p>“Artık iyice emin oldum, senin sorunun korkunç derecede açgözlü olman. Açgözlü erkekler mutsuz görünme eğilimindedir. Baksana, insan böyle bir günden başka ne isteyebilir?”</p>
<p>“Belirli bir şey. Ama ne olabilir, en ufak bir fikrim yok,” diye yanıtladı genç adam bezgince; yakışıklı olduğu kadar da kararsızdı. Honda’yla arkadaş olmaktan hoşnuttu ama bazen onun o son derece çözümsel kafa yapısı, o kendinden emin üslubu -gençliğe özgü umudun gerçek simgesi- kendi havai kişiliğini acımasızca yargılayan şeylermiş gibi geliyordu Kiyoaki’ye.</p>
<p>Ansızın yüzüstü döndü, başını kaldırıp suyun karşısına, az uzaktaki bir noktaya, ana binanın salonunun tam karşısına gelen bahçeye doğru bakmaya başladı. Beyaz kuma gömülmüş atlama taşları, bahçeden göle kadar uzanmaktaydı, taştan yapılmış köprülerle birbirine bağlanmış küçük koylar göle bir tarak kabuğu gibi girintili çıkıntılı bir görünüm vermişti. Kiyoaki orada birkaç kadının durduğunu ayrımsamıştı.</p>       
    </body>
</html>
