<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="main.css" rel="stylesheet" type="text/css" />
</head>

<body>
  
<p class="kisim_adi">23</p>

<p>Kiyoaki şimdi son sınıftaydı. Gelecek sonbaharda üniversiteye başlayacaktı, sınıf arkadaşları harıl harıl on sekiz ay sonraki giriş sınavına hazırlanıyorlardı. Honda ise kılını bile kıpırdatmıyor, bu hali de Kiyoaki’nin hoşuna gidiyordu.</p>
<p>General Nogin’in ruhu Soylular Okulu’nun yatakhanelerinde elden geldiğince canlı tutulmaktaydı ama katı kurallar, sağlığı elvermeyenler için az da olsa yumuşatılmıştı. Ailelerinin ilke olarak kışla eğitiminden uzak tuttuğu Honda ve Kiyoaki gibi gençler doktorlarından gerekli raporu getirmek zorundaydılar. Honda kalp kapakçığından hasta görünüyor, Kiyoaki’ninkiyse müzmin bronşit iltihabı olarak belirtiliyordu. Gerçekte var olmayan bu hastalıklar onları epeyce eğlendirir, Honda soluk alamıyormuş gibi yaparken Kiyoaki kuru kuru öksürürdü.</p>
<p>Aslında rol yapmalarına hiç gerek yoktu çünkü hasta olduklarına zaten kimse inanmıyordu. Askerlik bilimi bölümündeki onbaşı ve çavuşlar, Rus-Japon Savaşı’na katılmış olan askerler, onlara sakat muamelesi yaparak düşmanlıklarını dışa vuruyorlardı. Talim sırasında çavuşlar görevden kaçanlara iğneli sözler dokundurur, kışla düzenine bile uyamayacak kadar güçsüz olanların ülkelerine nasıl hizmet edeceklerini sorarlardı.</p>
<p>Kiyoaki, yatakhaneye yerleştirileceklerini öğrenince Siyamlı prenslere çok acımıştı. Onları sık sık ziyaret ediyor, küçük armağanlar götürüyordu. Kiyoaki’yi kendilerine yakın hissettikleri için şikâyetlerini peş peşe sıralıyor, özellikle hareket özgürlüklerinin kısıtlanmasından yakınıyorlardı. Bunlar yetmezmiş gibi, duygusuz, külhanbeyi tavırlı yatılı öğrencilerle dostluk kurmaları da olanaksızdı.</p>
<p>Honda, Kiyoaki tarafından bir süredir ihmal edilmiş olsa da, arkadaşı bir serçe gözüpekliğiyle, seke seke kendisine döndüğünde onu yine de soğukkanlılıkla karşıladı. Kiyoaki ise Honda’yı ne kadar ihmal ettiğinin farkında bile değildi sanki. Yeni okul dönemiyle birlikte kişilik değiştirmiş gibi görünüyor, zorlama bir neşeyle dolup taşıyordu - ya da Honda’ya öyle geliyordu. Honda elbette bu konuda hiçbir yorum yapmadı, Kiyoaki de her zamanki gibi herhangi bir açıklamada bulunmadı.</p>
<p>Kiyoaki en azından bir konuda akıllıca davrandığı için kendini kutlayabilirdi - en derindeki duygularını dostundan gizlemişti. Böylece, bir kadının kendisini küçük bir çocukmuşçasına yönlendirmiş olduğunu itiraf etmek zorunda kalmıyordu şimdi. Bu sayede Honda’ya karşı neşeli, kaygısız davranabilecek kadar güvencede hissediyordu kendisini. Ona göre dostluklarının mutlak kanıtı, Honda’yı hüsrana uğratmaktan korkması ve onun yanında kendini rahat, tasasız hissetmesiydi. İşte, bazı konuları dostundan gizlemesinin nedeni buydu.</p>
<p>Gerçekten de öyle neşeliydi ki buna kendisi bile şaşıyordu. Annesiyle babası Ayakura’larla Toinnomiya’lar arasındaki görüşmelerden uluorta, heyecana kapılmaksızın söz eder olmuşlardı. Titizlikle ayarlanmış karşılaşma sırasında “şu dikbaşlı kizın” genç prense tek sözcük söyleyemeyecek kadar heyecanlandığı türünden yorumlar yaparak çok eğleniyorlardı. Kiyoaki bu buluşmanın Satoko’ya ne acılar verdiğini bilemezdi elbette, kuşkulanması için hiçbir neden de yoktu. Hayal gücünden yoksun olanların salt çevrelerinde gördükleri gerçekliğe dayanarak bir sonuca varmaktan başka seçenekleri yoktur. Oysa engin bir düş gücüne sahip olanlar, kendilerinin tasarımladığı, sağlamlaştırılmış şatolar kurmaya, pencerelerini de sımsıkı kapamaya eğilimlidirler. Kiyoaki de aynen böyleydi.</p>
<p>“Evet, bir de imparatorluk onayı alındı mı, her şey rayına oturmuş demektir,” dedi annesi.</p>
<p>Annesinin sözleri, özellikle “imparatorluk onayı” deyimi nedense Kiyoaki’ye dokunmuştu. Bu sözler aklına ele geçirilmesi güç, som altından, asma bir kilidi olan bir kapıda son bulan karanlık, uzun ve geniş bir koridoru getirmişti. Sonra kapı, diş gıcırtısına benzeyen bir sesle ansızın kendiliğinden açıldı; Kiyoaki madeni bir gıcırtının kulaklarında yankılandığını açık seçik duydu.</p>
<p>Kendisiyle öyle barışıktı ki, annesiyle babasını bu tür şeyler konuşurlarken sakin sakin dinleyebiliyordu. Öfkesini, umutsuzluğunu yenmeyi başarmıştı, ölümsüzlüğe benzeyen bir duygunun tadını çıkarıyordu. “Bu kadar çabuk iyileşen bir bünyem olduğunu bilmezdim,” diye düşündü. Kendinden hiç bu kadar emin olmamıştı.</p>
<p>Bir zamanlar ailesinin o yontulmamış acımasızlığına kendisinin yabancı olduğuna inanırdı, oysa şimdi köklerinden hiç mi hiç kopmadığını düşünmekten zevk alıyordu. Yeri kurbanların değil, fatihlerin arasındaydı.</p>
<p>Satoko’nun hayalinin aklından her gün biraz daha uzaklaşacağını, sonunda anısının belleğinden büsbütün silineceğini düşünmekten müthiş keyif alıyordu. Bir feneri adak niyetine akşam gelgitinde suya bırakanlar, kıyıda durup ışığın suyun karanlık yüzeyinde giderek solmasını izlerken bir yandan da fenerin olabildiğince uzağa gitmesi, böylece ölüm adına en yüce rahmete erişmesi için dua ederler. Aynı biçimde Kiyoaki de Satoko’nun anısını uzaklaştırmanın, kendi gücünü en güvenilir biçimde doğrulayacağına inanıyordu.</p>
<p>Şimdi dünyada en gizli duygularına ortak olacak kimse kalmamıştı. Artık duygularını gizlemesini hiçbir şey engelleyemezdi. Dirseğinin dibinde, “Lütfen her şeyi bize bırak. Genç efendinin aklından geçenleri tastamam biliyoruz,” diyen sadık uşaklar uzaklaştırılmış. Yalnızca işbirlikçilerin başı olan Tadeşina’dan değil, bağlılığı artık boğucu bir hal almış olan İinuma’dan da kurtulmuştu. Onu sinirlendiren insanların sonuncusu da ortadan kalkmıştı.</p>
<p>Babasının oldukça düşünceli bir biçimde de olsa İinuma’nın işine son vermesine gelince; İinuma’nın yol açtığı bir tartışmayı bahane ederek aslında olaya ne kadar kayıtsız olduğunu gizleyebilmişti. Olup biteni babasına duyurmayacağına dair İinuma’ya verdiği sözü tutmuştu, ondan kurtulmasını Tadeşina sağlamıştı. Böylece sorun, boşboğazlık etmesine ya da acımasız davranmasına gerek kalmadan başarıyla çözümlenmişti.</p>
<p>İinuma’nın evden ayrılacağı gün geldi. Vedalaşmak için Kiyoaki’nin odasına girdiğinde ağlıyordu. Kiyoaki böylesi bir acıyı bile olduğu gibi kabullenemezdi. İinuma’nın eşi bulunmaz, ateşli sadakatini apaçık sergilemesinden hiç hoşlanmamıştı.</p>
<p>İinuma her zamanki gibi derdini anlatmaktan âciz, ağlayarak öylece durdu. Suskunluğuyla Kiyoaki’ye bir şeyler söylemeye çalışıyordu. Kiyoaki’nin on iki yaşını sürdüğü ilkbaharda başlayan ilişkileri tam yedi yıl sürmüştü. Kiyoaki’nin o yıllarla ilgili anıları, duyguları oldukça puslu olduğundan, ona kendini bildi bileli İinuma yanı başındaymış gibi geliyordu. Çocukluğuna, gençliğine bir gölge düşmüşse; bu gölge terli, püskürtme desenli, lacivert kimonosuyla İinuma’ydı. Sürekli hoşnutsuzluğu, hıncı, yaşama olumsuz yaklaşımı, hepsi birden olanca ağırlıklarıyla Kiyoaki’nin omuzlarına çökmüştü, her ne kadar bağışıklık kazanmış gibi yapıyor olsa da. Öte yandan, İinuma’nın gözlerindeki kapkara keder Kiyoaki’yi, genç bir insanda doğal sayılsa bile, kendi içindeki benzer yaklaşımlara karşı uyarmıştı. İinuma’nın kendine özgü iblisleri apaçık bir şiddetle Kiyoaki’nin canını yakmış, o genç efendisinden kendisini taklit etmesini istedikçe Kiyoaki ürkerek tam aksi yöne kaçmıştı - kaçınılmaz bir gelişme.</p>
<p>Kiyoaki kendisine uzun zamandır egemen olan gücü kırdığında ve İinuma’yı sırdaşı yaptığında bugünkü ayrılığa doğru ilk adımı atmıştı. Karşılıklı anlayışları, bir efendiyle uşağı için fazla derindi belki de.</p>
<p>İinuma karşısında başını öne eğmiş dururken, mavi kimonosunun yakasından fırlamış, akşam güneşinin aydınlattığı göğüs kılları hafif hafif parlıyordu. Kiyoaki bu keçeleşmiş, kıvır kıvır kıllara canı sıkılarak bakarken, bu bedenin İinuma’nın her şeyin önüne geçen sadık ruhuna hiç uymayan, zevksiz, kaba saba ve hantal bir taşıt olduğunu düşündü. Gerçekte bu beden doğrudan doğruya fiziksel bir hakaretti. İinuma’nın kalın derili, sivilceli, benek benek, sağlıksız yanaklarındaki parıltıda bile İinuma’yla yaşayan ve onun kaderini paylaşmaya hazır olan Mine’nin tutkusunu Kiyoaki’nin yüzüne vuran utanmazca bir şeyler vardı sanki. Hiçbir şey bundan daha alçaltıcı olamazdı: Genç efendi bir kadın tarafından aldatılmıştı, kederler içindeydi; yine bir kadına güvenen hizmetkârsa bu işten zaferle çıkmıştı. Üstelik İinuma bugünkü ayrılışın, görevinin bir parçası olduğundan kesinkes emindi - Kiyoaki’nin sinirine dokunan küstahça bir varsayım.</p>
<p>Yine de yapılacak en iyi şeyin soylu bir mertlikle davranmak olacağına karar vererek, asık yüzle fakat sevecen bir sesle konuştu:</p>
<p>“Artk kendi başına kaldığına göre, herhalde Mine’yle evlenirsin?”</p>
<p>“Evet efendim. Babanızın da yüce gönüllülükle önerdiği gibi, aynen öyle yapacağım.”</p>
<p>“Bana düğün tarihini bildir. Sana bir armağan göndermek isterim.”</p>
<p>“Çok teşekkür ederim efendim.”</p>
<p>“Bir eve yerleşir yerleşmez adresini yaz. Kim bilir, belki bir gün ziyaretine gelirim.”</p>
<p>“Beni genç efendinin ziyaretinden daha çok memnun edecek bir şey düşünemiyorum. Fakat yaşadığım yer sizi ağırlamaya uygun düşmeyecek kadar küçük ve pis olacaktır.”</p>
<p>“Bunu dert etme.”</p>
<p>“Ah, öyle ince bir insansınız ki...” İinuma yeniden ağlamaya başladı. Kimonosundan buruşuk bir mendil çıkartıp burnunu sildi.</p>
<p>Kiyoaki konuşurken her sözcüğünü özenle seçmiş, ağzından çıkmadan önce duruma uygun olup olmadığını tartmıştı. Ve bu gibi durumlarda insanı en çok duygulandıranların en boş sözcükler olduğunu kanıtlamıştı. Salt duygularıyla yaşayacağını öne sürmüştü ama koşullar şimdi onu politik davranmayı öğrenmeye zorluyordu. Bu, arada bir kendi yaşamına da uygulayacağı yararlı bir eğitimdi. Duyarlılığı koruyucu bir zırh gibi kullanmayı, onu en iyi nasıl cilalayacağını öğreniyordu.</p>
<p>Kaygı ya da üzüntüden uzak, bütün korkularından sıyrılmış olan on dokuz yaşındaki Kiyoaki kendisini soğuk, olağanüstü yetili genç bir adam olarak görmekten hoşlanıyordu. Artık yaşamın akışı içinde bazı sınırları aştığı kanısındaydı.</p>
<p>İinuma gittikten sonra açık pencerenin önünde durup taze yaprakların yeşil örtüsüne bürünmüş akçaağaç tepesinin, gölün yüzeyinde dalgalanan güzelim yansısına baktı. Pencerenin yakınındaki zelkova öyle coşmuştu ki dokuz çağlayandan sonuncusunun göle döküldüğü yeri, tepenin eteğini görebilmesi için Kiyoaki’nin dışarıya sarkması gerekti. Göl kıyısındaki sığ su çepçevre uçuk yeşil su nilüferleriyle kaplıydı. Sarı nilüferler henüz açmamıştı ama ana salona yakın bir patikayı zikzak yaparak izleyen taş köprünün kıvrım yerlerinde süsenlerin mor, beyaz tomurcukları sivri uçlu, yeşil yaprak kümelerini delip çıkmıştı.</p>
<p>Pencere pervazına konmuş, şimdiyse kararlı bir biçimde odanın içine doğru ilerleyen bir böceğin yanar döner sırtı ilişti gözüne. Parlak, yeşilli sarılı oval kabuğun bir ucundan bir ucuna kırmızımsı mor renkte iki çizgi uzanıyordu. Kiyoaki’ye kuyumcuların minicik keski aletlerini anımsatan ince, testere gibi bacaklarıyla ağır ağır ilerlerken duyargalarını dikkatle oynatıyordu. Zamanın çözülen çevrintisinin tam ortasında bu pırıl pırıl, küçücük noktanın kendine özgü güvenli bir dünyada yaşamını sürdürebilmesi ne akıl almaz bir şeydi. Kiyoaki izledikçe büyüleniyordu. Böcek pırıltılı gövdesiyle usul usul yaklaşıyordu; bu amaçsız ilerleyişiyle, durmaksızın akan bir sele benzeyen dünyayı çaprazlamasına geçerken, tek önemli şeyin güzellik yaymak olduğunu anlatıyordu sanki. Kiyoaki’nin, duyarlılığın koruyucu zırhına büründüğünü varsayalım. Bu zırh, hem güzellik hem de doğallık açısından şu böceğinki kadar kusursuz görünebilir miydi? Ayrıca böceğin zırhı kadar sağlam olabilir miydi?</p>
<p>O anda çevresindeki her şeyin -gümrah ağaçların, mavi göğün, bulutların, kiremit kaplı çatıların- salt bu böceğe, kendi içinde evrenin merkezi, çekirdeği olan bu minik yaratığa hizmet etmek için orada bulunduğuna kendisini neredeyse inandırmıştı.</p>
<p class="ortali">* * *</p>
<p>Omiyasama Şenliği daha önceki yıllardaki havasından yoksundu. Bir kere, İinuma yoktu; her yıl şenlikten günlerce önce kendini temizliğe adar, mihrabı, iskemleleri eliyle düzenlerdi. Şimdi bu iş Yamada’ya kalmış, Yamada da alışık olmadığı için bundan hiç hoşlanmamıştı. Üstelik genç birine daha uygun bir işti.</p>
<p>Sonra, Satoko çağrılmamıştı. Her zaman davet edilen malum akrabaların arasında Satoko’nun eksikliği duyuluyordu ama daha da önemlisi -Satoko gerçek bir akraba sayılmazdı ne de olsa- orada bulunan kadınların hiçbiri onun kadar güzel değildi.</p>
<p>Tanrılar da değişen koşullardan hoşnut değillerdi sanki. Törenin ortalarına doğru gökyüzü karardı, uzaktan uzağa gök gürlemeleri duyuldu. Rahibin duasını dinleyen kadınlar sağanağa yakalanma korkusuyla telaşlandılar. Neyse ki kızıl <i>hakama</i>’lı genç rahiplerin herkese kutsal şarap sunma zamanı geldiğinde gökyüzü yeniden aydınlandı. Kadınlar başlarını eğince enselerine vuran parlak güneş ışığı, kalın pudra tabakasına karşın ter damlalarını ortaya çıkarmıştı. Aynı anda kafes işi süslemelerdeki çiçeğe durmuş salkımlar, arka sıralarda oturanları kutsarmış gibi derin gölgelerini onların üzerine düşürdüler.</p>
<p>İinuma burada olsaydı bu yılki şenliğin genel havasına kuşkusuz sinirlenirdi çünkü her geçen yıl Kiyoaki’nin büyükbabasının anısına daha az saygı gösteriliyor daha az yas tutuluyordu. Büyükbaba yok olmuş bir döneme sürgün edilmiş gibiydi - özellikle İmparator Meiji’nin ölümünden sonra. Çağdaş dünyayla hiçbir bağlantısı olmayan uzak bir tanrı olup çıkmıştı. Evet, dul eşi, yani Kiyoaki’nin büyükannesi de öteki yaşlılarla birlikte törene katılmıştı ama göz pınarları çok uzun zaman önce kurumuşa benziyordu.</p>
<p>Bu sıkıa, uzun tören sırasında kadınlar her yıl biraz daha yüksek sesle fısıldaşır olmuşlardı. Marki ise ayıpladığını belli etme zahmetine bile girişmiyordu. Kendisi de bu işlemi her yıl biraz daha bunaltıcı buluyor, daha neşeli, daha az sıkıcı hale getirmenin yollarını arıyordu. Tören sırasında gözü, Okinawa’lı belirgin yüz çizgileri ağır, beyaz makyajının altında daha da çarpıcı bir hal almış olan genç bir rahibeye takıldı. Kutsal şarap doldurulmuş toprak testiyi tutarken, sıvının yüzeyine yansıyan iri kara gözleri markiyi büyülemişti. Tören biter bitmez amiral olan ve içkiciliğiyle ünlü kuzeninin yanına koştu, rahibeyle ilgili açık saçık olduğu anlaşılan bir şaka yaptı; amiral öyle yüksek sesle ve incelikten yoksun bir kahkaha patlattı ki herkes dönüp dönüp baktı. Ancak her zamanki hüzün maskesinin bugünkü duruma ne kadar uygun düştüğünü bilen markizin yüzündeki anlam biraz olsun değişmedi.</p>
<p>Bu arada Kiyoaki’nin aklı başka yerlerdeydi. Evin kadınları, çoğunun adını bile bilmediği bu kalabalık, ilkyaz salkımının geniş gölgesinde toplanmıştı. Kendi aralarında fısıldıyor, her geçen dakika saygılı tavırlarından biraz daha sıyrılıyorlardı. Yüzleri ifadesizdi, aldıkları buyruğa göre bir kez daha rahatlayacakları ânı beklerken üzgün filan değil, yalnızca gönülsüzdüler. Gün ortasındaki ay kadar bomboş ve beyaz yüzlü kadınları saran bunaltıcı hava Kiyoaki’yi de oldukça etkilemişti. Bu etkiyi asıl yaratansa, hiç kuşkusuz yaydıkları kokuydu, Satoko’yu da bu kokudan soyutlamak olanaksızdı. Bu, parlak koyu yeşil yaprakların ağırlığı altında ezilmiş, beyaz kâğıttan süslemelerle donatılmış kutsal <i>sakaki</i> ağacından güç alan bir Şinto rahibi için bile dualarla def edilmesi güç bir şeydi.</p>       
    </body>
</html>
