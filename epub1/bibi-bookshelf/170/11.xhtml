<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="main.css" rel="stylesheet" type="text/css" />
</head>

<body>
  
<p class="kisim_adi">11</p>


<p>Kiyoaki düş güncesine şunları yazdı:</p>
<br/>
<p class="gunluk">Gerçi Siyamlı prenslerle tanışalı çok olmadı ama dün gece düşümde Siyam’ı gördüm. Bir odanın ortasındaki görkemli bir koltukta oturuyordum. Sanki oraya bağlanmıştım, kıpırdayamıyordum. Rüyanın başından sonuna kadar hep başım ağrıyormuş gibi geldi bana. Nedeni, pek çok değerli taşlarla süslenmiş, yüksek, sivri uçlu altın bir taç takmış olmamdı. Başımın üstüne, çatının hemen altında bir ağ oluşturan kirişlere kalabalık bir tavuskuşu sürüsü tünemişti. Arada bir beyaz pislikleri tacımın üzerine dökülüyordu.</p>
<p class="gunluk">Dışarıda yakıcı bir güneş vardı. Otların bürüdüğü, ıssız bir bahçeyi yakıp kavuruyordu. Sineklerin hafif vızıltısı, kirişlerdeki tavuskuşlarının arada bir çıkardıkları gürültü ya da bazen kanatlarından çıkan hışırtıların dışında odada çıt çıkmıyordu. Bahçe yüksek, taş bir duvarla çevriliydi ama duvarda pencereye benzeyen büyük delikler vardı. Bu deliklerden palmiye ağaçlarının gövdelerini, onların arkasında üst üste yığılmış, göz kamaştırıcı, kıpırtısız, apak bulutları görebiliyordum.</p>
<p class="gunluk">Sonra bakışlarımı ellerime çevirdim; parmağımda zümrüt bir yüzük vardı. Elbette Çao P.nin yüzüğüydü bu ama nasıl olmuşsa benim parmağıma geçirilmişti. Biçimi aynıydı - gözcü tanrıların, yakşa’ların altından oyulmuş tuhaf yüzleri, taşın iki yanındaydı.</p>
<p class="gunluk">Dışarıdan gelen güneş ışıklarında parlayan taşa baktım, zümrüdün tam ortasında buzlu kristaller gibi ışıldayan, saf, bembeyaz bir ışık gözümü kamaştırdı. Tam bu sırada ışığın içinde genç, güzel bir kadının yüzü yavaş yavaş belirdi. Arkamda duran birinin yansısı olup olmadığını anlamak için dönüp arkama baktım ama odada benden başka kimse yoktu. Sonra zümrüdün içindeki yüz hafifçe kıpırdadı, anlamı değişti. Önceleri ciddiydi, şimdiyse gülümsüyordu. Aynı anda, başımın üstünde dolanıp duran sineklerden biri konmuş gibi elimin üstü kaşınmaya başladı. Şaşırmıştım, kurtulmak için elimi salladım, sonra yine yüzüğe baktım. Ama kadının yüzü kaybolmuştu. Daha sonra anlatılması olanaksız bir acı, bir şeyleri yitirmişlik duygusu başladığı için uyandım...</p>
<br/>
<p>Kiyoaki düşlerini kâğıda dökerken kişisel yorumda bulunma zahmetine girişmezdi. Gördüklerini olduğu gibi anımsamak için çaba harcar, mutlu düşleri de, uğursuz olanları da aynı biçimde, olabildiğince ayrıntılı yazardı. Rüyalardan belirli anlamlar çıkarmaya karşı gönülsüzlüğü, her şeyi tam olarak aktarmak için kendini zorlaması belki de yaşama duyduğu o derin korkuya işaretti. Düş dünyası, uyanıkken yaşadığı duygusal gelgitlerle karşılaştırıldığında çok daha güvenilir görünüyordu. Gündelik duygularının, gerçek benliğinin bir parçası olup olmadığından bir türlü emin olamıyordu ama düşlerindeki Kiyoaki’nin en azından gerçek olduğunu biliyordu. Birinci Kiyoaki bütün tanımlama girişimlerine karşı koyarken ikincinin tanınabilir bir biçimi ve kişiliği vardı. Kiyoaki günceyi, çevresindeki dünyanın sinir bozucu yönlerine duyduğu hoşnutsuzluğu dile getirmek için bir araç olarak kullanmıyordu. Tam tersine, burada, yaşamında ilk kez var olan gerçeklik, isteklerine tam anlamıyla yanıt vermekteydi.</p>
<p>Direnci büsbütün kırılmış olan İinuma, efendisine körü körüne boyun eğmeye başlamıştı. Tadeşina’yla birlikte sık sık, Kiyoaki’nin Satoko’yla buluşmasına arabuluculuk ediyordu. Bu türden bir bağlılık Kiyoaki’ye yetiyor, ayrıca dostluk denen şeyin gerçekten de o kadar önemli olup olmadığını merak etmesine yol açıyordu. Bu arada farkına varmaksızın Honda’dan uzaklaşıyordu. Bu Honda’yı üzüyordu ama Kiyoaki’nin yaşamında, eksikliği fazla duyulmayacak bir alışkanlık olduğunun en baştan beri farkındaydı zaten. İlişkilerinin, bir dostluk için gerekli olan bir öğeden yoksun olduğunun da ayrımındaydı. Kiyoaki’yle aylak aylak geçireceği zamanını şimdi kitaplarına veriyordu.</p>
<p>Almanca, Fransızca ve İngilizce hukuk çalışmalarının yanı sıra, bol bol edebiyat ve felsefe kitabı okuyordu. Gerçi büyük Hıristiyan lider Kanzo Uçimura’yı izlemiyordu ama Carlyle’ın <i>Sartor Resartus</i>’unu büyük bir hayranlıkla incelemekteydi.</p>
<p>Karlı bir sabah Kiyoaki tam okula gitmeye hazırlanırken İinuma, göze çarpacak kadar sakıngan bir edayla odasına girdi. Yüzündeki hüzün, davranışları hiç değişmemişti fakat yeni takındığı aşırı dalkavuk tavır yüzünden bunlar artık Kiyoaki’yi kızdırmıyordu.</p>
<p>Az önce Tadeşina’nın aradığını söyledi. Haber kısaca şuydu: Satoko karın yağmasına öyle sevinmişti ki Kiyoaki’den okula gitmemesini, onun yerine kendisiyle birlikte bir araba gezisine çıkmasını rica ediyordu.</p>
<p>Bugüne kadar kimse Kiyoaki’den bu kadar şaşırtıcı, böylesine şımarık bir istekte bulunmamıştı. Okula gitmeye hazır, kitap çantası kolunun atında, hayretten donakalmış, öylece İinuma’ya baktı.</p>
<p>“Bu da ne demek? Bayan Satoko gerçekten de böyle bir şey mi önermiş?”</p>
<p>“Evet efendim. Tadeşina aynen böyle söyledi. Herhangi bir yanlış anlama olamaz.”</p>
<p>Doğruluğunu onaylarken İinuma eski bağımsız haline kavuşmuştu; karşı çıktığı takdirde Kiyoaki’yi paylamaya hazırdı sanki.</p>
<p>Kiyoaki omzunun üzerinden, karın yağdığı bahçeye bir göz attı. Satoko’nun baskıcı yöntemleri bu kez gururunu incitmemişti. Tam tersine onu rahatlatmıştı, kız sanki küçük bıçağıyla içindeki habis kibir urunu ustaca kesip çıkarmıştı. Ameliyat daha Kiyoaki’nin anlamasına kalmadan bitiverdiği için kendi isteklerinin dikkate alınmamış olması delikanlıya keskin bir zevk vermişti. “İstediğini yapacağım,” dedi düşünceli düşünceli, dışarıya, lapa lapa yağan kara bakarak. Henüz tam tutmamıştı ama adayı, arkasındaki akçaağaç tepesini pırıltılı bir beyaza boyamıştı bile.</p>
<p>“Pekâlâ. Benim yerime okulu ara, soğuk aldığımı, bugün gidemeyeceğimi söyle. Annemle babamın bu konuda tek bir sözcük bile duymamalarına dikkat et. Sonra durağa gidip iki kişilik geniş bir çekçek kirala. Adamlar güvenilir olsun. Ben oraya kadar yürüyeceğim.”</p>
<p>“Bu karda mı?”</p>
<p>İinuma genç efendisinin yüzünün kıpkırmızı kesildiğini gördü. Kiyoaki nin sırtı pencereye dönük olduğu için yüzü gölgede kalıyordu ama kızardığı yine de seçilebiliyordu. Büyümesine yardımcı olduğu bu genç adamın kahramanlıkla yakından uzaktan ilgisi yoktu, ancak nedeni ne olursa olsun Kiyoaki’nin gözlerindeki parıltıya hayran olmaktan kendini alamadı. Bir zamanlar genç efendisine, davranışlarına karşı küçümseme dışında hiçbir şey duymazdı; oysa şimdi, amacı ne olursa olsun, bencilce de olsa, Kiyoaki’de daha önce kendini hiç ele vermeyen, gizli bir kararlılık gördüğünü itiraf etmek zorundaydı.</p>        
    </body>
</html>
