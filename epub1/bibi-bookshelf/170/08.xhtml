<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="main.css" rel="stylesheet" type="text/css" />
</head>

<body>
  
<p class="kisim_adi">8</p>
 
<p>İmparatorluk Tiyatrosu’nda kasımın ortalarından aralığın onuna kadar süren oyun, kadın oyuncuların rol aldığı çağdaş, tutulan bir oyun değil, Baiko ve Kojiro gibi ustaların başrole çıktığı iki Kabuki oyunuydu. Kiyoaki klasik tiyatroyu, yabancı konukların daha çok hoşuna gider inancıyla yeğlemişti. Ancak Kabuki konusunda fazla bilgisi olmadığı için bu akşam sahnelenecek olan “Taira’nın Yükselişi ve Düşüşü” ile “Aslanın Dansı” adlı oyunları daha önce görmemişti. Honda’yı öğle tatilinde kütüphaneye gidip oyunlarla ilgili bilgi edinmeye zorladı, böylece prenslere ne izleyeceklerini önceden açıklayabilecekti.</p>
<p>İki prens, yabancı oyunlara karşı boş bir meraktan fazlasını göstermeyeceğe benziyorlardı. Kiyoaki, kendisiyle birlikte okuldan eve gelen Honda’yı onlarla tanıştırdı. Akşam yemeğinden sonra prenslerin, arkadaşının İngilizce olarak aktardığı bilgileri yarım kulakla dinlediklerini fark etti.</p>
<p>Honda’nın bağlılığı, işini ciddiye alması böyle durumlarda Kiyoaki’de hem suçluluk hem de acıma duyguları uyandırıyordu. Bu gece tiyatroya gidenlerin hiçbirinin oyunlarla ilgilenmediği kesindi. Örneğin Kiyoaki’nin aklı fikri Satoko’daydı; her şeye karşın mektubu okumuş, gelmekten vazgeçmiş olabilirdi.</p>
<p>Uşak, arabanın beklediğini haber verdi. Atlar kişniyor, burun deliklerinden çıkar çıkmaz buharlaşan beyaz solukları karanlık, soğuk göğe kıvrıla kıvrıla yükseliyordu. Kiyoaki atların kışın gururla sergiledikleri güçlerini görnekten zevk alırdı; her zamanki ağır kokuları hafifler, toynakları donmuş zeminde çın çın çınlardı. Ilık bir bahar günü dörtnala giden bir at, et ve kandan, terleyen bir hayvandan başka bir şey değildir. Oysa bir kar fırtınasını delip geçen bir at o anda çevresiyle yekvücut olmuştur; hızla dönen, savrulan kuzey rüzgârına sarınmış olan hayvan kışın buz gibi soluğunun cisimleşmiş halidir.</p>
<p>Kiyoaki faytona binmeye bayılırdı; özellikle aklı herhangi bir şeye takılmışken. Atın sekişi onu zıplatır, peşini bırakmayan inatçı kaygısının ritminin dışına çıkarırdı. Faytona yakın çıplak sağrılarından bir kavis yaparak aşağı inen kuyrukları, rüzgârda peşleri sıra çılgınca uçuşan yeleleri, gıcırdayan dişlerinin arasından parlak bir şerit halinde akan salyaları - Kiyoaki hayvanların kaba güçleriyle faytonun içindeki şık döşemelerin arasındaki karşıtlığın tadına varmaktan hoşlanırdı.</p>
<p>Kiyoaki ile Honda okul formalarının üzerine paltolarını giydiler. Kalın, kürk yakalı paltolarına gömülmüş olan prenslerse titreyip duruyorlardı.</p>
<p>“Soğuğa alışık değiliz,” dedi Prens Pattanadid, gözlerinde mutsuz bir bakışla. “Kuzenlerimizden kimi İsviçre’de okumuştu, oranın soğuğundan çok söz ettiler. Ama Japonya’nın ne kadar soğuk olduğu konusunda kimse bir şey söylemedi.”</p>
<p>“Kısa sürede alışırsınız,” dedi Honda, onları avutmak için. Tanışalı çok az olmasına karşın çoktan kaynaşmışlardı bile.</p>
<p>Aralık ayı olduğu ve geleneksel yıl sonu indirimi yapıldığı için caddeler reklam afişleriyle süslenmiş, alışverişe çıkan kalın paltolu insanlarla tıklım tıklım dolmuştu; prensler hangi festivalin kutlandığını sordular.</p>
<p>Son birkaç gündür hem Prens Pattanadid’in hem de pervasız, uçarı Kridsada’nın yüzleri giderek daha da kederli bir hal almıştı: Sıla özlemi çektiklerinin tartışılmaz kanıtı. Kiyoaki’nin konukseverliğine saygısızlık etmemek için bu konuda içlerini dökmemeye özen gösteriyorlardı elbette. Ancak Kiyoaki akılarının başka yerde, engin bir okyanusta yelken açmış olduğunu biliyordu. Buna seviniyordu çünkü hiç değişmeden, dışarı atılamadan, bedene demir atıp öylece duran duyguların düşüncesi ona dayanılmayacak kadar bunaltıcı geliyordu.</p>
<p>Hibiya Parkı’nı geçip tiyatroyu çevreleyen hendeğe yaklaştıklarında üç katlı beyaz tiyatro binası, kış akşamının erken bastırmış karanlığında, tam önlerinde heyula gibi belirdi.</p>
<p>Tiyatroya girdiklerinde programdaki ilk, yeni oyun çoktan başlamıştı. Kiyoaki, yaşlı hizmetçisi Tadeşina’nın yanında oturan Satoko’yu hemen seçti. Yerleri bir ya da iki sıra arkada, biraz yan taraftaydı. Kızı orada görmek, yüzünde bir an belirip yiten gülümsemeyi yakalamak, Kiyoaki’nin her şeyi bağışlamasına yetmişti.</p>
<p>Kamakura Dönemi’nde iki rakip generalin çarpışmasını anlatan birinci oyunu yarı sersemlemiş bir halde izledi. Artık bütün korkularından kurtulduğu, onurunu kurtardığı için sahnedeki her şey ona sönük geliyordu.</p>
<p>“Satoko bu gece her zamankinden de güzel,” diye düşündü. “Görünüşüne özel bir itina göstermiş. Tam tahmin ettiğim gibi görünüyor.”</p>
<p>Kiyoaki işlerin aldığı biçimden hoşnuttu. Kendinden hoşnuttu, dönüp Satoko’dan yana bakmıyor ama çok yakınındaki bu güzellikten yayılan sıcaklığın tadını yaşarken kendi kendisini tekrar kutluyordu. Bundan fazlasını dileyemezdi.</p>
<p>Bu gece kızın çok güzel olmasını istemişti, daha önce ondan hiç istemediği bir şeydi bu. Birden, Satoko’nun güzelliğini daha önce pek de önemsemediğini ayrımsadı. Gerçi onu gerçek bir hasım gibi görmemişti ama kız onun gözünde sivri bir iğneyi gizleyen incecik bir ipek ya da bileyi taşını örten değerli bir brokar gibiydi. Her şey bir yana, bu konuda erkeğin düşüncesini sorma zahmetine bile girmeden ona âşık olan kadındı. İşte Kiyoaki buna katlanamıyordu. Yapılan iyilikleri uysallıkla kabullenecek biri değildi. Güneşin sert, fazlasıyla eleştirel, parlak ışınlarından bir tekinin bile içeri girmesini istemediği için, yüreğini doğan güneşe sımsıkı kapamıştı.</p>
<p>Ara oldu. Her şey son derece doğal bir biçimde gelişti. Honda’ya dönüp büyük bir rastlantı sonucu Satoko’nun da burada olduğunu fısıldadı. Arkadaşının şöyle bir arkaya göz attıktan sonra gözlerinde beliren kuşkucu ifade, bunun rastlantıdan öte bir şey olduğuna inandığını gösteriyordu ama bu Kiyoaki’nin hoşnutluğuna hiç mi hiç gölge düşürmedi. Honda’nın hali, Kiyoaki’nin dostluk kavramının açık bir kanıtıydı; ona göre gerçek dostluklarda aşırı dürüstlüğe yer yoktu.</p>
<p>İzleyiciler dışarıya çıkarlarken konuşma ve hareketlerden dolayı bir kaynaşma oldu. Kiyoaki ile arkadaşları sarayın hendeğine, şogunun şatosunun eski taş duvarlarına bakan pencerenin önünden, büyük avizelerin altından geçerek Satoko’yla hizmetçisinin beklediği yere doğru ilerlediler. Kiyoaki, alışkın olmadığı bir heyecanla kulakları yanarken onları tanıştırdı. Soğuk, resmi davranmanın uygunsuz düşeceğini biliyordu, gerekli görgü kurallarına uydu, aynı zamanda prenslere Satoko’dan ilk söz edişindeki çocuksu coşkuyu bir kez daha sergilemeye özen gösterdi.</p>
<p>İçini kaplayan yoğun duyguların, yeni kazandığı güvenin özgürleştirici gücünün kendisine henüz sindiremediği bir olgunluk verdiğinin farkındaydı. En belirgin özelliği olan hüznünden sıyrılmıştı, özgürlüğün tadını çıkarıyordu. Çünkü Kiyoaki, Satoko’ya hiç mi hiç âşık olmadığını biliyordu.</p>
<p>Tadeşina durumdan hiç hoşlanmadığını belli ederek sütunlardan birinin arkasına çekildi. Desenli, mor rengi kimonosunun darlığına bakan biri, gözüpekliğiyle yabancı prensleri sindirmeye çalıştığını sanabilirdi. Yaklaşımı Kiyoaki’nin hoşuna gitmişti, böylece tanıştırma sırasında onun o tiz sesini duymak zorunda kalmamıştı.</p>
<p>Prensler böylesine güzel bir kadının yanında bulunmaktan memnundular ama Çao P., kızı tanıştırırken Kiyoaki’nin tutumundaki dikkate değer değişimi ayrımsamayacak kadar kendinden geçmemişti. Kiyoaki’nin bu çocuksu içtenliğe bilerek büründüğünü düşünmek aklından bile geçmezdi elbette. Onu ilk kez gerçek bir delikanlı gibi davranırken gördüğüne inanıyor, kanı ona gitgide daha çok kaynıyordu.</p>
<p>Bu sırada Honda, Satoko’ya duyduğu hayranlıkla kendinden geçmişti. Tek sözcük olsun İngilizce bilmeyen Satoko, prenslerin karşısında nasıl durması gerekirse öyle duruyordu. Çevresi dört genç erkekle sarılmış, resmi, gösterişli bir kimono giymiş olan kızın tavırlarında hiçbir sıkılganlık sezilmiyordu; güzelliğini, zarafetini rahatça sergilemekteydi.</p>
<p>Satoko’yu sırayla soru yağmuruna tutan prenslerin sözlerini çeviren Kiyoaki’ye onayını almak istermiş gibi gülümsüyordu. Şartların gerektirdiğinden çok daha fazlasını anlatmak isteyen bir tebessümdü. Kiyoaki huzursuzlandı.</p>
<p>“Mektubu okumuş,” diye düşündü. Ama hayır, okusaydı bu akşam Kiyoaki’ye böyle davranmazdı. Daha doğrusu, buraya hiç gelmezdi. Kiyoaki telefon etmeden önce kız mektubu almış olamazdı. Ama telefondan sonra okuyup okumadığını anlamanın bir yolu yoktu. Doğrudan sormanın bir yararı olmayacaktı, hemen yadsıyabilirdi. Yine de sormayı göze alamadığı için Kiyoaki’nin içi içini yiyordu.</p>
<p>Elinden geldiğince kayıtsız davranmaya çalışarak kızın sesinde iki gece önceki sıcaklıktan farklı bir şey ya da yüzünde anlamlı bir değişim bulunup bulunmadığını anlamaya çalıştı. Kendine duyduğu güven bir kez daha sarsılmıştı.</p>
<p>Satoko’nun burnu fildişi bir bebeğinki kadar düzgündü, çizgileriyse ona kibirli bir görünüm verecek kadar keskin değildi. Yüzü gözlerinin hızlı, canlı devinimleriyle bir an ışıyor, bir an sonraysa yumuşacık bir gölgeye bürünmüş gibi görünüyordu. Gözlerinin fazla uyanık olması kadınlarda hoşa gitmeyen bir özellik olarak kabul edilirdi ama Satoko’nun arada bir fırlattığı yan bakışlar karşı konulamayacak kadar çekiciydi. Tebessümü sözcüklerini, bakışlarıysa tebessümünü -yüzündeki anlamın büyüleyici inceliğini artıran zarif bir sırayla- izliyordu. Dudakları biraz ince de olsa içteki gizli dolgunluğu ele veriyordu. Güldüğü zaman hemen bir elinin ince, zarif parmaklarıyla dişlerinin ışıltısını gizliyor ama genç erkeklere, başlarının üstündeki avizelerin parıltısına meydan okuyan ak bir parıltıyı yakalayacak kadar zaman tanıyordu.</p>
<p>Kiyoaki prenslerin abartılı övgülerini Satoko’ya çevirirken, kızın kulak memesine yayılan pembeliği fark etti. Saçlarının yarı örttüğü kulaklarının memeleri, yağmur damlalarının biçimindeydi; ne kadar dikkat ettiyse de kulak memelerimin makyaj malzemesinden mi yoksa utançtan mı pembeleştiğini çıkaramadı.</p>
<p>Ancak Satoko’da bütün yapaylıklara üstün gelen bir şey vardı. O da parlak gözlerinin gücüydü. Bu güç Kiyoaki’yi her zaman sinirlendirirdi. Gözlerinin gizemli keskinliğiyle kendisini parçaladığını duyumsuyordu; gözler gücünü kızın özünden alıyorlardı.</p>
<p>“Taira’nın Yükselişi ve Düşüşü” adlı oyunun başlamak üzere olduğunu bildiren zil çaldı, izleyiciler yerlerine dönmeye başladılar.</p>
<p>“Japonya’ya geldiğimden beri gördüğüm en güzel kız. Ne kadar şanslısın,” diye fısıldadı Çao P., koltukların arasındaki geçitten ilerlerken. Gözlerindeki ifadeye bakan biri, sıla özleminden kurtulduğuna inanabilirdi.</p>       
    </body>
</html>
