<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="main.css" rel="stylesheet" type="text/css" />
</head>

<body>
  
<p class="kisim_adi">36</p>

<p>Güz gelince dersler yeniden başladı. Kiyoaki ile Satoko’nun buluşmaları gün geçtikçe zorlaşıyordu. Akşamın erken saatlerinde görülmeden, baş başa yürüyebilmeleri için Tadeşina’nın akla gelebilecek en aşırı önlemleri alması gerekiyordu.</p>
<p>Toriizaka’nın bu bölgesinde hâlâ dolaşan fener yakıcılarıyla karşılaşmamak için çok dikkatli davranmak zorundaydılar. Dar yakalı üniformalar giyen bu adamlar ellerindeki uzun sırıkları sokak lambalarının koruyucu camekânının altına, gaz memesinin bulunduğu yere sokuyorlardı. Bu hızlı günlük törenin yapıldığı akşamın erken saatlerinde caddeler boşalmış oluyordu. Bu nedenle Kiyoaki’yle Satoko’nun sokak aralarında görece bir güvenle dolaşabildikleri tek zamandı. Böceklerin korosu bu saatte iyice yükseliyor ama pencerelerdeki ışıklar rahatsız edecek kadar aydınlık olmuyordu. Pek çok evin, bu evleri sokaktan ayıran bir bahçe kapısı yoktu; iki genç eve dönen bir kocanın ayak seslerini, ardından kapanan kapının sesini bile duyabiliyorlardı bazen.</p>
<p>“Bir ya da iki ay sonra her şey bitmiş olacak. Toinnomiya’lar nişan törenini artık daha fazla ertelemezler,” dedi Satoko yumuşakça, bir başkasından söz edermiş gibi. “Her gece yatağa girince kendi kendime şöyle diyorum: Yarın bitecek, yarın geri döndürülmesi olanaksız bir şey gerçekleşecek. Sonra da gariptir ama huzur içinde uykuya dalıyorum. İşte şu an yaptığınnz şey bu... geri döndürülmesi olanaksız bir şey.”</p>
<p>“Peki, ya nişan töreninden sonra?”</p>
<p>“Sen ne diyorsun Kiyo? Daha da ağır günahlar işlersek ince ruhun paramparça olur. Böyle şeyler düşünmek yerine, seni kaç kez daha görebileceğimi saymayı yeğlerim.</p>
<p>“Kararını verdin bile, öyle değil mi? Zamanı gelince her şeyi unutacaksın?”</p>
<p>“Evet. Gerçi bunu nasıl becereceğimi henüz bilmiyorum ama öyle. Bir yolda değil, bir limanda yürüyoruz Kiyo. Bu liman, denizin başladığı yerde sona erecek. Elimizden başka bir şey gelmez.”</p>
<p>İlişkinin sonundan gerçek anlamda ilk kez söz ediyorlardı. İçlerinde, bir çift çocuğun hissettiğinden daha fazla sorumluluk hissetmiyorlardı. Hiçbir tasarıları yoktu; ne vazgeçmek istedikleri bir şey ne bir çözüm ne de bir hareket planı - onlara göre bu da, niyetlerinin saflığını kanıtlıyordu. Yine de ayrılıktan bir kez söz ettikten sonra bu düşünce bir pas lekesi gibi akıllarına takılı kaldı.</p>
<p>Acaba her şeye sonucunu hiç düşünmeksizin mi atılmışlardı? Yoksa ilişkiye sonunun nasıl geleceğini çok iyi bildikleri için mi başlamışlardı? Kiyoaki yanıtı bilmiyordu. Bir yıldırım düşse de ikisini birden ânında kül ediverse ne kadar iyi olurdu. Peki ama gökkubbeden üstlerine korkunç bir ceza inmez, her şey aynen sürerse ne yapacaklardı? Bu düşünceden rahatsız oldu. “Bu durumda,” diye düşündü, “Satoko’yu şu andaki kadar tutkulu bir biçimde sevmeyi sürdürebilecek miyim acaba?”</p>
<p>Bu türden bir korkuyu ilk kez tadıyordu. Uzanıp Satoko’nun elini tuttu. Ama kız karşılık olarak parmaklarını onunkilere dolayınca sinirlendi, yumruğunu neredeyse felç edecek bir güçle sıktı. Kızın ağzından küçücük de olsa bir acı çığlığı çıkmadı. Kiyoaki elini aynı güçle sıkmayı sürdürdü, az uzaktaki bir evin ikinci katındaki pencereden sokağa dökülen ışıkta kızın gözlerindeki yaşları görünce hain bir sevinç duydu.</p>
<p>Bu sevincin uzun zamandır içten içe yeşerttiği inceliğin gizli, zalim özünü kanıtladığını biliyordu. Onlar için en iyi çözüm birlikte ölmekti ama çok daha acı verici bir şeyin gerektiğine inanıyordu. Gizli buluşmanın her saniyesinde, şu an bile altüst ettikleri, çiğnedikçe daha da korkunçlaşan tabu Kiyoaki’yi büyülüyor, onu uzak, sonsuza kadar ulaşılamayacak, altın bir çanın tınısı gibi kendine çekiyordu. Günaha battıkça günah duygusundan daha çok sıyrılıyordu. Peki ya sonu? İşin sonu koskoca bir aldatmacadan başka nereye varabilir ki, diye düşündü ürpererek.</p>
<p>“Benimle yürümekten fazla hoşlanmıyornuş gibi bir halin var,” dedi Satoko her zamanki duru, kaygısız sesiyle. “Her geçen saniye mutluluğu yudumluyorum, oysa sen... sanki doymuş gibisin.”</p>
<p>“Hayır, yalnızca seni çok fazla sevmeye başladım, ondandır. Mutluluksa çoktan geride bıraktığım bir şey,” diye yanıtladı Kiyoaki, ciddi bir sesle. Bu akılcı açıklamayı yaparken bile, acaba konuşmamda çocuksu bir yan var mı, diye kaygılanmasına artık gerek kalmadığını düşünüyordu.</p>
<p>Yürüdükleri dar sokak Roppongi’ye, bir araya toplanmış dükkânlara ulaşmak üzereydi. Kepenkleri inik bir buzhanenin önünde, üzerine “buz” yazılmış, solmuş bir bayrak asılıydı: Böcek vızıltılarının yankılandığı sokakta ıssız bir görüntü. Biraz daha ilerleyince ışığı kaldırıma düşen bir vitrinin önüne geldiler. Dükkân, müzik aletleri satan Tabe adında birine aitti, tabelaya bakılırsa Azabu Alayı’nın bandosuna satış yapıyordu. Acil bir sipariş yüzünden geç vakitlere kadar çalışmak zorunda kaldığı belliydi.</p>
<p>Işık halkasının dışına çıktılar, vitrindeki pirinç aletlerin göz kamaştırıcı parıltısı yine de bir anlığına gözlerine ilişmişti. Bir sıra yeni boru asılıydı, tepelerindeki bol ışığın altında yaz ortasındaki bir günde bir tören alanına daha çok yakışacak bir ışıltıyla yanıp sönüyorlardı. Dükkanın iç taraflarından bir borunun ani, hüzünlü sesi yükseldi; duyulur duyulmaz sona eren, denemek için üflenmiş tek bir nota. Ses Kiyoaki’nin kulaklarına kıyametin başlangıç müziği gibi gelmişti.</p>
<p>“Lütfen geri dönün. Yolun ilerisinde insanlara rastlayabilirsiniz,” diye fısıldadı Tadeşina. Hiç sezdirmeden yaklaşmıştı.</p>        
    </body>
</html>
