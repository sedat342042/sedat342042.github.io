<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="main.css" rel="stylesheet" type="text/css" />
</head>

<body>
  
<p class="kisim_adi">46</p>

<p>Kiyoaki annesinin bir kez daha yolculuğa hazırlandığını görünce şaşırdı. Ancak annesi ne gideceği yeri söyledi ne de amacını, yalnızca bundan evin dışında hiç söz etmemesini tembihledi. Kiyoaki ortada bir şeylerin döndüğünü, bunun da Satoko’yla ilgisi olduğunu sezmişti ama Yamada ondan hiç gözünü ayırmadığı için daha fazlasını öğrenemedi.</p>
<p>Ayakura’larla Markiz Matsugae, Geşu Tapınağı’na vardıklarında hiç ummadıkları bir durumla karşılaştılar. Satoko tepesini çoktan tıraş ettirmişti bile.</p>
<p>Satoko’nun dünyadan elini eteğini çekmesiyle sonuçlanan olaylar şöyle gelişmişti. İlk sabah Satoko’dan bütün hikâyeyi öğrenen başrahibe hemen kızın rahibe olmasına izin vermesi gerektiğini anlamıştı. Geşu’nun kendinden önceki bütün yöneticilerinin imparatorluk ailesine mensup prensesler olduğunu bildiği için, her şeyden önce imparatora saygı göstermesi gerektiğinin farkındaydı. Böylece Satoko’ya imparatorluk iradesine karşı çıkmak pahasına da olsa manastıra girme izni vermek zorunda olduğuna karar verdi. İmparatora bağlılığını göstermek için bu koşullarda bundan daha iyi bir yol bulamayacağına inanıyordu. İmparatora yönelik bir komployu ortaya çıkarmıştı, bu komplonun sürüp gitmesine göz yumamazdı. Sadakate, ne kadar şeytanca gizlenmiş olursa olsun bir gedik açılmasına yardımcı olamazdı.</p>
<p>Böylece, her zaman ağzı sıkı ve kibar bir insan olan başrahibe kararını verdi, ne yetkenin gücüne ne de baskıcı tehditlere boyun eğecekti. Bütün dünya kendisine karşı birleşse, onu imparatorluk iradesine karşı çıkmaya zorlasa bile yapması gerekeni yapacaktı - majestelerinin kutsallığının dilsiz bir koruyucusu olacaktı.</p>
<p>Başrahibenin kararı Satoko’yu derinden etkiledi, dünyaya sırt çevirme kararını iyice pekiştirdi. Başrahibenin, isteğini bu kadar kolay kabul edeceğini ummamıştı. Tanrı Buddha’yla karşılaşmıştı, gözleri bir turnanınki kadar keskin olan başrahibeyse kızın ne kadar kararlı olduğunu bir bakışta anlamıştı.</p>
<p>Bir rahibe olarak resmen manastıra kabul edilmeden önce bir yıllık eğitimden geçmesi gerektiği halde, koşulları göz önüne alarak hem Satoko hem de başrahibe bu süreden vazgeçilebileceğini düşündüler. Ancak başrahibe, kontes Tokyo’dan dönmeden önce Satoko’ya tepesini tıraş etme izni verecek kadar Ayakura’ları hiçe sayamazdı. Ayrıca bir de Kiyoaki konusu vardı. Satoko’nun şu âna kadar koruduğu saçlarından vazgeçmeden önce Kiyoaki’yle baş başa uzun bir veda görüşmesi yapması akıllıca olmaz mıydı?</p>
<p>Satoko’nun beklemeye sabrı yoktu. Her gün, annesinden şeker isteyen bir çocuk gibi başrahibeye geliyor, saçlarını tıraş etmesine izin vermesi için yalvarıyordu. Sonunda başrahibe boyun eğmeye hazır hale geldi.</p>
<p>“Saçını kazıtmana izin verirsem,” dedi Satoko’ya, “bir daha Kiyoaki’yi göremezsin. Seni üzmez mi bu?”</p>
<p>“Hayır.’’</p>
<p>“Onu dünya gözüyle bir daha görmemeye kesinkes karar verip uygularsan daha sonra duyacağın pişmanlıklar gerçekten büyük acı verecektir.”</p>
<p>“Hiç pişmanlık duymayacağım. Bu dünyada bir daha Kiyoaki’yi görmeyeceğim. Ayrılırken yeterince vedalaştık. Şimdi, lütfen...”</p>
<p>Sesi duru ve kararlıydı.</p>
<p>“Pekâlâ. Yarın sabah saç kazıtma törenini ben kendim yöneteceğim,” diye karşılık verdi başrahibe, bir gün daha kazanmaya çalışarak.</p>
<p>Kontes Ayakura o gün de manastıra dönmedi.</p>
<p>Satoko, Geşu’daki ilk gününden beri kendi isteğiyle manastırın disiplinli yaşantısına ayak uydurmuştu. Hosso Budizminin ayırt edici niteliği, dinsel zorunluluklardan çok zihinsel eğitime önem vermesiydi. Üstelik Geşu Tapınağı geleneksel olarak bütün ulusun refahı için dua etmeye ayrılmıştı, cemaati arasında halktan kimse yoktu. Bazen başrahibe şakacı bir tavırla “gözyaşı denen lütfun” Hosso Budizminde yeri olmadığını söyler, bununla kendinden geçmişçesine şükran dualarının okunduğu Saf Ülke Budizminin çok daha sonraları ortaya çıkan Amida mezhebiyle arasındaki farkı vurgulardı.</p>
<p>Genel olarak Mahayana Budizminde de sözünü etmeye değer bir yükümlülük yoktu. Fakat manastır yaşamı için gereken kurallar için sık sık Hinayana Budizminin yükümlülüklerine başvurulurdu. Ancak Geşu gibi manastırlarda kural olarak, Brahmajala Sutra’sında yer alan “Bir Bodhisattva’nın Yükümlülükleri” bölümüne uyuluyordu. Toplamı kırk sekiz olan yasaklar bir canlıyı öldürmek, çalmak, aşırılık, yalan söylemek türü günahlara karşı temel öğütlerle başlıyor ve Budist öğretilerin asla yok edilmemesi uyarısıyla bitiyordu.</p>
<p>Ancak keşişlik eğitimi bütün emirlerden de acımasızdı. Satoko, Geşu’ya geleli çok az olduğu halde hem “Aydınlanmış Yüreğin Sutrası”nı hem de <i>Yuişiki</i> kuramını yorumlayan “Otuz Dize”yi ezberlemişti bile. Her sabah, başrahibenin sabah duasına gelmesinden önce, ana dua salonunu silip süpürmek için erkenden kalkıyor, ancak ondan sonra <i>sutra</i> söylemek için alıştırma yapmaya zaman bulabiliyordu. Artık ona bir konuk gibi davranılmıyordu, başrahibenin onunla ilgilenmesi için görevlendirdiği yaşlı rahibeyse hoşgörüsüz tavırlarıyla bambaşka biri olup çıkmıştı.</p>
<p>Manastıra kabul töreninin yapılacağı sabah, rahibelerin kara giysilerine bürünmeden önce, kendisine anlatıldığı biçimde özenle yıkandı. Tespihini parmaklarına doladıktan, avuçlarını kucağında birleştirdikten sonra dua salonundaki yerini aldı. Başrahibenin usturayı alıp tıraşa başlamasından sonra sırayı Satoko’dan sorumlu olan rahibe aldı. Usta eller onun saçlarını kökünden kazırken başrahibe daha genç olan rahibeyle birlikte “Aydınlanmış Yüreğin Sutrası”nı söylemeye başladı.</p>
<br/>
<p>Kusursuzluk çabalarını tamamladığında,</p>
<p>Yaşayan Canlının Beş Toplamı</p>
<p>Bodhisattva Kannon’un gözleri önünde</p>
<p>Boşluğa dönüştü,</p>
<p>Ve insani acılar ondan uzaklaştı.</p>
<br/>
<p>Satoko da gözleri kapalı, sutraya katıldı. Bunu yaparken bedeninin giderek bütün yüklerinden sıyrılan, demirinden kurtulan bir gemiye dönüştüğünü, şarkı söyleyen seslerle birlikte açık denizlere doğru sürüklendiğini hissetti.</p>
<p>Gözlerini hala açmamıştı. Ana salon bir buzhane kadar soğuktu, her ne kadar kendisini özgürce yol alan bir gemi gibi hissediyorsa da, çevresini kocaman buz kalıpları sarmaktaydı sanki. Ansızın bahçeden bir örümcekkuşunun çığlığı duyuldu, sonra bu buzlu yüzeyde yıldırım hızıyla genişleyen bir çatlak oluştu. Fakat çatlak bir anda kendi kendine kapanıverdi, buz yeniden tek bir kütleye dönüştü.</p>
<p>Usturanın büyük bir dikkatle kafatasında ilerlediğini duyumsadı. Bazen bir farenin minicik beyaz dişlerinin coşkulu kemirişini, bazen de bir atın ya da ineğin azıdişlerinin uysal gıcırtısını duyar gibi oldu.</p>
<p>Saçlar tutam tutam döküldükçe kafatasının daha önce hiç tatmadığı, canlandırıcı bir serinlikle ürperdiğini hissetti. Ustura bunca zamandır kendisini dünyadan ayıran, adına istek denen siyah, kötü şeyle nemlenmiş, ağırlaşmış saçları kazıyıp atıyordu; kafatasının serin tazeliği, henüz hiçbir erkeğin eliyle bozulmamış bir saflık âlemi karşısında çırılçıplaktı şimdi. Kazınmış bölge genişlerken teninin ferahlatıcı, mentollü bir sıvı sürülüyormuşçasına giderek canlandığını duyuyordu.</p>
<p>Evrenin enginliğine apansız bırakılıveren ayın yüzeyi de aynen böyle ürpertiliydi herhalde. Yere dökülen her saç tutamıyla birlikte bildiği dünya da uzaklaşıyordu. Böyle böyle, sonunda ondan sonsuza kadar koptuğu duygusuna kapıldı.</p>
<p>Bir bakıma saçları bir ekin gibi biçilmekteydi. Yaz güneşinin boğucu parıltısını emmiş olan siyah öbekler yerde üst üste yığılıyordu. Fakat bu simsiyah lüleler ondan ayrıldığı anda değersiz bir yığına dönüşüyorlardı; yaşam dolu güzelliklerini yitirmişlerdi, yalnızca çirkin artıklardı şimdi. Bir zamanlar onun gizli bir parçası olan, varlığına güzellik katan bu unsur, acımasızca fırlatılıp atılmaktaydı. Nasıl bir uzuv kesildikten sonra geriye dönüşü yoksa, Satoko’yu bu geçici dünyaya bağlayan bağlar da öyle kesiliyordu.</p>
<p>Sonunda kafatası mavimsi bir ışıkla parladığında, başrahibe yumuşak bir sesle konuşmaya başladı.</p>
<p>“En değerli feragat, resmî feragatten sonra gelendir. Şu andaki kararlılığına büyük güvenim var. Bugünden sonra eğer sofu yaşamamızda sürekli olarak yüreğini aklamaya çalışırsan bir gün kız kardeşimiz olma onuruna ulaşacağından kuşkum yok.”</p>
<p class="ortali">* * *</p>
<p>İşte Satoko’nun zamanından önce saçlarını kazıtması böyle gerçekleşmişti. Ancak bu değişim karşısında ne kadar yıkılmış olurlarsa olsunlar ne Kontes Ayakura ne de Markiz Matsugae vazgeçmeye niyetliydiler. Ne de olsa peruk ellerindeydi - hâlâ yedekte bekletilen güçlü bir silah.</p> 

    </body>
</html>
