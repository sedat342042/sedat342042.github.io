<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="main.css" rel="stylesheet" type="text/css" />
</head>

<body>
  
<p class="kisim_adi">14</p>
<p>Babası Kiyoaki’ye kütüphanenin anahtarını vermişti. Kütüphane, ana evin kuzey kanadının bir köşesindeydi, Matsugae’lerin çok az ilgi gösterdikleri bir odaydı. Marki, kitaplara fazla zaman ayıracak biri değildi. Kütüphaneyi Kiyoaki’nin büyükbabasına ait olan Çin klasikleri, markinin kültürlü görünmek için Maruzen’den getirttiği Batılı kitaplarla armağan olarak verilen kitaplar doldurmuştu. Kiyoaki liseye başlayınca babası, bilgi gömüsünün bekçiliğini bağışlayan birinin azametli tavrıyla anahtarı uzatmıştı. Böylece canı çektikçe oraya girebilme ayrıcalığı yalnızca Kiyoaki’ye tanınmış oluyordu. Markinin ilgisini hiç mi hiç çekmeyen kitaplar arasında pek çok Japon klasiği ile çocuk kitabı da vardı. Kitaplar yayımlanmadan önce her birinin yayımcısı markiden kısa bir övgüyle resmi giysili bir fotoğrafını rica etmiş, buna karşılık da her kitabın sırtına altın, kabartma harflerle, “Marki Matsugae Hazretleri’nin Önerileri Üzerine” yazısını bastırtarak her derlemeden bir tane de ona sunmuştu.</p>
<p>Kiyoaki kütüphaneyi sık ziyaret etmezdi. Kendi düşüncelerini kitaplardakine yeğlerdi. Ancak odayı temizlemesi için ayda bir kez Kiyoaki’den anahtarı alan İinuma için kütüphane evdeki en kutsal yerdi; Kiyoaki’nin büyükbabasına ait olan Çin klasikleri orayı kutsallaştırıyordu.</p>
<p>İinuma oradan söz ederken asla yalnızca kütüphane demezdi. Orası daima, “Merhum Ekselansın Kütüphanesi”ydi, bu sözcükleri her söyleyişinde heyecandan soluğu kesilirdi.</p>
<p>Kiyoaki’nin Honda’yla barıştığı günün akşamı İinuma tam okula gitmek için evden ayrılmak üzereyken, Kiyoaki onu odasına çağırdı ve tek sözcük etmeden kütüphanenin anahtarını uzattı. Aylık temizlik için belli bir kararlaştırılmıştı, üstelik İinuma bu işi hiçbir zaman geceleri yapmazdı. Acaba anahtarı neden verdi, diye düşündü, yanlış günde, hem de gece vakti? Kaba, hantal avucunda mavi, madeni anahtar, kanatları kopartılmış bir yusufçuk misali öylece duruyordu.</p>
<p>Daha sonra İinuma bu anı pek çok kez anımsayacaktı. Avucundaki anahtar ne kadar da yıpranmış ve çıplak görünüyordu; tıpkı harap olmuş bir beden gibi. Anahtarı vermesinin ne anlama geldiğini bir süre düşündüyse de çıkartamadı. Sonunda Kiyoaki açıklayınca, içi efendisine karşı değil de onun insafına kalmış olmanın verdiği bir öfkeyle doldu.</p>
<p>“Dün sabah okula gitmedim, sen beni idare ettin. Bu gece yardım etme sırası bende. Okula gidiyormuş gibi dışarı çık. Sonra evin arkasına dolan ve kütüphanenin tam karşısındaki kapıdan eve gir. Anahtarla odanın kapısını açar, içeride beklersin. Ama sakın ışığı yakma. Ayrıca kapıyı içeriden kilitle.</p>
<p>Tadeşina, Mine’ye ne yapacağını söyledi. Buraya telefon edecek, Bayan Satoko’nun lavanta torbasının ne zaman biteceğini soracak. İşte parola bu. Mine bu tür ince işlerde çok yeteneklidir, herkes ondan böyle elişleri isteyip duruyor. Bayan Satoko bile ondan, altın brokar bir lavanta torbası yapmasını istemiş. Kısacası Tadeşina’nın telefonu en küçük bir kuşku uyandırmayacaktır.</p>
<p>Mine haberi alınca senin okula gitme vaktinin gelmesini bekleyecek, sonra kütüphaneye gelip açman için kapıya usulca vuracak. O saatlerde akşam yemeği henüz sona ermiş olacağından herkes koşuşturup duracaktır, kızın yokluğunu otuz ya da kırk dakika kadar kimse fark etmez. Tadeşina, ikinizin dışarıda buluşmasının hem çok tehlikeli hem de çok güç olacağına inanıyor. Bir hizmetçinin tek başına sokağa çıkabilmek için bir sürü özür uydurması gerekir, üstelik her kafadan bir ses çıkar.</p>
<p>Her neyse, bu konuda sana danışmadan karar verdim bile. Tadeşina, Mine’yi bu gece arayacak. Yani kesinlikle kütüphanede olman gerek. Yoksa Mine müthiş üzülecektir.”</p>
<p>Av köpeklerinin kıstırdığı bir ayı gibi, kıpırtısızca dinlerken İinuma’nın eli öyle şiddetle titriyordu ki, az kaldı anahtarı düşürecekti.</p>
<p class="ortali">* * *</p>
<p>Kütüphane çok soğuktu. Altın iplikli kalın perdeler, evin arkasındaki bahçede yanan fenerlerin ışığını birazcık geçiriyor olsa da, kitapların başlıkları yine de seçilemiyordu. Odada, kışın tıkanmış bir kanalın kıyılarını saran kokuyu andıran bir küf kokusu vardı.</p>
<p>Karanlık İinuma için engel değildi. Hemen hemen her kitabın yerini ezbere biliyordu. Han Feitzu’nun eserleri, “Seiken Belgesi”, “On Sekiz Tarihçe” gibi kitaplar rafları doldurmuştu; aralarında cildi çoktan erimiş, “Dört Klasik Üzerine Yorumlar”ın Japonca çevirisi de vardı. Bu kitabı Kiyoaki’nin büyükbabası öyle sık karıştırmıştı ki, kenar şeridi aşınmıştı.</p>
<p>İinuma bir gün tozunu aldığı kitaplardan birinin sayfalarını çevirirken, gözüne Kayo Honen’in bir şiiri ilişmişti. Ünlü Japon ve Çin şiirlerinden oluşmuş bir seçkideydi, İinuma yerini çok iyi anımsıyordu. Başlığı, “Soylu Bir Yüreğin Türküsü” idi. Özellikle bir dörtlüğü kütüphaneyi temizleyen İinuma’nın yüreğine su serpmişti:</p>
<br/>
<p class="siir">Gerçi şimdi küçük bir odayı süpürüyorum</p>
<p>Ama bunu sonsuza dek sürdürmeyeceğim.</p>
<p>Hiç Kyuşu hırsımı engelleyebilir mi?</p>
<p>Cıvıltılı serçe sürüleri</p>
<p>Kartalın ıssız yoluna çıkabilir mi?</p>
<br/>
<p>İinuma artık anlıyordu. “Merhum Ekselansın Kütüphanesi”ne duyduğu derin saygıyı bilen Kiyoaki burayı buluşma için özellikle seçmişti. Evet, İinuma bundan emindi. Kiyoaki’nin ince ince düşünerek hazırladığı bu tasarıdan söz ederkenki soğuk, doygun hali, kütüphanenin bütün çağrışımlarını iyi kavradığını kanıtlıyordu. Gelişmelerin, İinuma’nın taptığı bir vere saygısızlık etmesiyle sonuçlanmasını istiyordu.</p>
<p>İinuma düşündükçe, Kiyoaki’de ta güzel bir çocuk olduğu günlerden bu yana bastırılmış, suskun bir kötücüllük bulunduğunu anlıyordu. Kutsal şeylere hürmetsizlik etmekten zevk alıyordu. İşte İinuma kendisi için paha biçilmez olan bir şeyi kirletince, Kiyoaki bundan, bir parça çiğ et alıp kutsal Şinto kolyesinin içine sarmışçasına keyif alacaktı. Söylenceye göre güneş tanrıçasının kardeşi, acımasız tanrı Susano da aynı biçimde mutlu olmuştu.</p>
<p>İinuma bir kadına kapıldığından beri Kiyoaki’nin onun üzerindeki gücü inanılmayacak kadar artmıştı. Üstelik -ki bu haksızlık İinuma’nın elini kolunu bağlıyordu- dünya Kiyoaki’nin zevklerini çekici ve doğal bulurken İinuma’nınkileri günah olarak değilse bile rezalet olarak niteleyecekti acımasızca. Düşündükçe, kendi kendinden daha çok iğreniyordu.</p>
<p>Kütüphanenin tavanından telaşla koşuşturan farelerin tıkırtısı geliyordu; arada bir de bastırılmış bir cıyaklama. Geçen ay odayı temizlerken çevreye zehirli kestaneler yerleştirmişti ama hiç yararı olmadığını görüyordu. En çok unutmak istediği şeyi anımsayınca ansızın ürperdi.</p>
<p>Mine’nin yüzünü her görüşünde, ne kadar bastırmaya çalışırsa çalışsın, aynı şeytanca düşünce gelip beynine yerleşiyordu. Kızın ılık bedeninin akşam karanlığında onunkiyle buluşmaya geleceği şu an bile o düşünce aralarına giriyordu. Belki Kiyoaki çoktan beri haberdardı ama bu konudan İinuma’ya hiç söz etmediği için İinuma da susmayı yeğlemişti, oysa aklından bir an olsun çıkaramıyordu. Aslında herkesçe bilinen bir sırdı, İinuma için giderek katlanılması daha güç bir hal alıyordu. Sanki bir fare sürüsü olanca iğrençliğiyle üstüne saldırıyordu; işte bu düşünce İinuma’ya böylesine büyük bir işkence çektiriyordu. Marki, Mine’yle yatmıştı, hâlâ da zaman zaman yatıyordu. İinuma’nın imgelem gücü yukarıdaki farelerce iyice tutuşturulmuştu - kanlı gözleri, iğrenç gövdeleri...</p>
<p>Soğuk, tenini ısırıyordu. İinuma günlük ibadet görevini yerine getirmek için dışarı çıkarken ne kadar yiğit görünürse görünsün, şu anda sırtına çarpan, buzlu bir pansuman gibi yayılan soğukta tir tir titremekteydi. Mine’nin, dikkat çekmeden masadan kalkabilmek için oyalandığını tahmin etti.</p>
<p>İinuma bekledikçe içindeki istek arttı, keskinleşti. Sonra içine işleyen soğukla ve çürüme kokusuyla birleşen tatsız duygular zaten gerilmiş olan sinirlerini büsbütün yıprattı. Sanki bir lağımın pis suları giderek yükseliyor, bacaklarını kaplıyor, <i>hakama</i>’sının ipeğini ıslatıyordu. “Benim zevke ulaşma yolum bu mu?” diye düşündü - yirmi dört yaşında, yürekli, en yüksek onura bile ulaşabilecek olgunluktaki birinin?</p>
<p>Kapıya hafifçe vuruldu. İinuma öyle bir hızla yerinden fırladı ki, kitap raflarından birine çarptı; canı yanmıştı. Her neyse, sonunda anahtarı kilitte güçlükle döndürebildi. Mine hafifçe yan dönüp kapıdan içeri süzüldü. İinuma onun arkasından kapıyı kilitledikten sonra kızı omuzlarından kavradı, hiçbir törene gerek görmeden geri geri kütüphaneye doğru itti. Her nedense aklı, kütüphanenin dış duvarı boyuna birikmiş olan, buraya gelirken kürediği o kirli, gri kar kümelerine takılmıştı. Neden böyle davrandığını düşünmeye ne niyeti ne de zamanı vardı; ama Mine’ye pis karlara en yakın köşede sahip olma gereksinimi duyuyordu.</p>
<p>Kafasındaki tuhaf düşüncelerin etkisiyle yabanileşmişti, kıza karşı hoyrattı. Ona duyduğu acıma arttıkça hareketleri daha da kabalaşıyordu. Tam işin ortasında, hırçınlığının aslında Kiyoaki’ye duyduğu öç alma isteğinden kaynaklandığını ayrımsayınca, içi tanımlanamaz bir acıyla doldu. Zaman kısa, suskunluksa gerekli olduğu için Mine hiç direnmedi, İinuma’nın gönlünce davranmasına izin verdi. Ama uysallığı İinuma’yı daha çok yaralıyordu çünkü yumuşak başlılığı aslında ne kadar benzeştiklerini çok iyi bildiğini gösteriyordu.</p>
<p>Yine de kibarca boyun eğişinin tek nedeni bu değildi; Mine sevişmekten zevk alan, rasgele cinsel ilişkiye girebilen biriydi. İinuma’nın davranışlarının tuhaflığı -suskunluğuyla kızı sindirme çabaları, beceriksiz, sakar elleri- kızı ne kadar çok arzuladığını kanıtlıyordu. İinuma’nın ona acıdığı kızın aklından bile geçmiyordu elbette.</p>
<p>Mine karanlıkta öylece yatarken, kimonosunun yırtmacından içeriye bir kılıç gibi saplanan soğuğu hissetti. Gözleri karanlığa alışınca rafların ciltlenmiş, yaldız kabartma başlıkları zamanla donuklaşmış kitaplarla tıka basa dolu olduğunu gördü. Kitaplar dört bir yandan üstüne üstüne geliyorlarmış gibi bir duyguya kapıldı. Acele etmeliydiler. Tadeşina, hiçbir hata yapmaması için Mine’nin kulağını iyice bükmüştü; her şeyin yolunda gitmesi, şu kısacık süre içinde hiç duraksamadan davranmasına bağlıydı. Mine yaşamdaki rolünün, karşısındakini yatıştırmak, rahatlatmak için kendisini kolayca ona sunmak olduğuna inanıyordu. Bu ona yeterdi. Sıkı etli, pürüzsüz, yumuşak tenli bu ufak tefek, dolgun gövde karşısındakini hoşnut etmekten memnundu.</p>
<p>İinuma’dan hoşlandığını söylemek, abartmak olmazdı. Mine’nin canı istediği anda sevgilisinde iyi yönler görmek gibi olağanüstü bir yeteneği vardı. İinuma’yla alay eden öteki hizmetçilere hiçbir zaman katılmamıştı; İinuma’nın onca zamandır saldırılara, alaylara hedef olan erkekliği sonunda hak ettiğini kadının yüreğinden alıyordu.</p>
<p>Mine’nin gözünün önünde ansızın olanca cümbüşüyle bir tapınak bayramı canlandı: Parlak renkleri, keskin kokularıyla karpit lambalan, balonlar, fırıldaklar, rengârenk şekerlemeler...</p>
<p>Karanlıkta gözlerini açtı.</p>
<p>“Neye bakıyorsun öyle?” diye sordu İinuma sinirlenerek.</p>
<p>Tavandaki fareler yeniden koşuşmaya başlamıştı. Hareketleri oldukça sessizdi ama yine de umutsuz bir telaş içinde oldukları hissediliyordu. Kapkara yurtlarında, onları bir uçtan ötekine saavuran bir taşkınlıkla, çılgınca koşuşturmaktaydılar.</p>        
    </body>
</html>
