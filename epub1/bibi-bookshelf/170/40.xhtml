<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="main.css" rel="stylesheet" type="text/css" />
</head>

<body>
  
<p class="kisim_adi">40</p>
 

<p>Kont Ayakura kaza, hastalık ve ölüm karşısında iflah olmaz ödleğin biriydi. Tadeşina’nın yataktan kalkmadığı sabah ortalık epey karışmıştı. Yastığının üzerine bıraktığı intihar mektubunu hemen kontese getirdiler, o da kocasına verdi, kont mektubu mikropluymuş gibi parmaklarının ucuyla tutarak açtı. Sonuçta bunun; kont, kontes ve Satoko’ya hizmetteki kusurları için af dileyen, hiç eksilmeyen yardımları için teşekkür eden yalın bir veda mektubu olduğu anlaşıldı; kimin eline geçerse geçsin en ufak bir kuşku uyandırmazdı.</p>
<p>Kontes hemen doktoru çağırttı. Kont hizmetkârı görmeye elbette gitmedi ama daha sonra karısından ayrıntılı bilgi istedi.</p>
<p>“Yüz yirmiden fazla uyku hapı içmiş. Henüz bilinci yerine gelmediği için olup biteni doktordan öğrendim. Tanrım, kollarını, bacaklarını bağlamış, bedeniyse bir yay gibi gerilmiş - ne patırtı! Yaşlı kadının bunca gücü nereden bulduğunu Tanrı bilir. Sonra hep birlikte onu yere yatırdık, iğne yapıldı, doktor da midesini boşalttı - korkunçtu, bakmamaya çalıştım. Sonunda doktor yaşayacağını söyleyerek beni rahatlattı. Böyle bir uzmanlığa sahip olmak ne kadar harika bir şey! Daha biz bir şey söylemeden Tadeşina’nın soluğunu kokladı ve, ‘Ah, sarmısak kokusu,’ dedi, ‘mutlaka Calmotin hapıdır’ Anında anlayıverdi.”</p>
<p>“Düzelmesinin ne kadar zaman alacağını da söyledi mi?”</p>
<p>“Evet, en azından on gün dinlenmesi gerektiğini söyledi.”</p>
<p>“Bu konuda evin dışına tek bir sözcük bile sızmamasına dikkat et. Ağızlarını sıkı tutmaları için kadınları uyar, ayrıca doktoru da uyarmalıyız. Olanlara Satoko ne diyor?”</p>
<p>“Odasına kapandı. Tadeşina’yı görmek için bile dışarıya çıkmadı. Bence bu durumda Tadeşina’yı görmemesi daha iyi. Tadeşina konuyu bize açtığından beri onunla hiç konuşmadı, onu görmek istemiyordur herhalde. En iyisi Satoko’yu rahat bırakmak.”</p>
<p>Tadeşina beş gün önce çaresiz bir halde kontla kontese Satoko’nun gebe olduğunu açıklamıştı, kont gazaba gelip onu azarlayacağına öyle kayıtsız kalmıştı ki Tadeşina umutsuzluğa kapılmış ve Marki Matsugae’ye bir mektup yazdıktan sonra aşırı dozda uyku hapı içmişti.</p>
<p>Satoko, Tadeşina’nın öğüdünü tutmamakta direnmişti. Tehlikenin her geçen gün biraz daha büyümesine karşın Tadeşina’ya kimseye bir şey söylememesini emretmişti, kendisinin de herhangi bir çözüm yolu aradığını gösteren hiçbir işaret yoktu. Tadeşina buna artık daha fazla dayanamayacağını anlayınca hanımına ihanet etmeyi göze alarak her şeyi kontla kontese anlatmıştı. Fakat kontla kontes -haber kafalarına bir balyoz gibi indiği için olsa gerek- bir kedinin avludaki piliçlerden birini kapıp kaçtığını öğrenmekten daha fazla bir şaşkınlık göstermemişlerdi.</p>
<p>Olup biteni anlattığının ertesi günü, ondan bir sonraki gün Tadeşina kontla karşılaşmış ama kontun sorunla ilgilenip ilgilenmediği yolunda hiçbir belirti görememişti. Aslında adam derinden sarsılmıştı. Ama sorun onun baş edemeyeceği kadar büyüktü, başkalarıyla dertleşilemeyecek kadar da utanç vericiydi, o da aklından uzaklaştırmak için elinden geleni yapıyordu.</p>
<p>Karısıyla, bir karara varıncaya kadar Satoko’ya hiçbir şey söylememe konusunda anlaştılar. Ancak sezgileri inanılmayacak kadar güçlenmiş olan Satoko, Tadeşina’nın ağzını ustaca aradı ve olanları öğrendi. Bunun üzerine odasına kapandı, kadınla bütün ilişkisini kesti. Eve uğursuz bir sessizlik çökmüştü. Tadeşina uşakları, soran olursa hasta olduğunu söylemeleri için uyardıktan sonra dış dünyayla bütün iletişimini kesti.</p>
<p>Kont karısıyla bile sorunu tartışmaktan kaçınıyordu. Koşulların ne kadar korkutucu olduğunun gayet iyi farkındaydı, bir an önce harekete geçilmesi gerektiğini de biliyordu ama yine de ağırdan almayı sürdürdü. Bu, mucizelere inandığı anlamına da gelmiyordu elbette.</p>
<p>Kont Ayakura’nın hareketsizliğinde bir tür incelik vardı. İliklerine işlemiş kararsızlığının belli bir kuşkuculuk barındırdığı yadsınamazdı ama sözcüğün sıradan anlamıyla kuşkucu biri değildi. Tamam, sabahtan akşama kadar düşünüp duruyordu, ancak yoğun duygu birikimini yönlendirmekten âcizdi. Tefekküre dalmanın, Ayakura ailesinin geleneksel sporu olan <i>kemari</i> ile epeyce ortak yanı vardı: İnsan topu ne kadar yükseğe atarsa atsın az sonra topun yeniden yere düşeceği kesindi. Ünlü atası Namba Munetate beyaz geyik derisinden yapılmış topu mor deri şeritlerinden tutarak hayranlık çığlıkları arasında akıl almaz yüksekliklere, hatta imparatorluk sarayının yirmi yedi metre yüksekliğindeki damını bile aşacak kadar yukarılara tekmelediği zaman da top, kaçınılmaz olarak yeniden bahçeye düşerdi.</p>
<p>Mademki bütün çözümler zarafeti, ince beğeniyi dışarıda bırakacaktı, öyleyse o sevimsiz çözüme başka birisinin varmasını beklemek en iyisiydi. Topun düşüşünü durdurmak için başka birinin ayağını uzatması gerekecekti. O kişi topa vursa bile topun en yüksek noktaya ulaştığı zaman beklenmedik bir dürtüye yenilmesi, yeni ve umulmadık bir eğriyle toprağa dönmesi pekâlâ olasıydı.</p>
<p>Yıkıma uğrama ihtimali kontun aklına bile gelmiyordu. İmparatorluk ailesinden bir prensin, bizzat imparatorun onayladığı nişanlısının karnında başka bir erkeğin çocuğunu taşıması bir bunalım değilse, dünya bunalımın ne olduğunu asla öğrenemeyecek demekti. Yine de aşağıya düşen topa mutlaka onun vurması gerekmiyordu; topla uğraşma sırası kesinlikle başkasındaydı. Kont kuruntuları sürgit dert edecek biri değildi, bunun kaçınılmaz sonucu olarak da onun dertleri sonunda hep başkalarının sırtına yüklenirdi.</p>
<p>Tadeşina’nın intihar girişiminin yarattığı kargaşanın ertesi günü Marki Matsugae telefon etti.</p>
<p class="ortali">* * *</p>
<p>Onca gizliliğe karşın markinin olup bitenden nasıl haberdar olduğunu kontun aklı almıyordu. Evinde bir muhbir olduğunu öğrenseydi hiç şaşmazdı. Ancak asıl kuşkulandığı kişi olan Tadeşina bir gün öncesini baygın geçirdiği için artık onu şüpheliler listesinden silmek zorundaydı.</p>
<p>Karısından Tadeşina’nın giderek iyileştiğini, konuşabildiğini, hatta eski iştahına kavuştuğunu öğrenince, bütün cesaretini toplayıp onu hasta odasında ziyaret etmeyi kararlaştırdı.</p>
<p>“Benimle gelmene gerek yok,” dedi karısına. “Onu yalnız göreceğim. Belki de baş başayken gerçeği daha kolay söyler.”</p>
<p>“Ama odanın durumu berbat, haber vermeden gidersen kadını üzmüş olursun. Ben önden gidip haber vereyim, toparlanmaya zamanı olsun.”</p>
<p>“Nasıl istersen.”</p>
<p>Kont iki saat beklemek zorunda kaldı. Kontesten haberi alan hasta hemen makyaj yapmaya koyulmuştu.</p>
<p>Tadeşina’ya ana binada kendine ait bir odada kalma ayrıcalığı tanınmıştı ama oda ancak dört buçuk hasır büyüklüğündeydi, güneş de almıyordu. Yatağı yere serildiğinde neredeyse bütün zemini kaplıyordu. Kont oraya daha önce hiç girmemişti.</p>
<p>Sonunda bir uşak gelip kontu odaya götürdü. Tatami zemine kont için bir iskemle yerleştirilmiş, Tadeşina’nın döşeğiyse kaldırılmıştı. Uzun kollu bir sabahlık giymiş, dirseklerinin altına birkaç yastık yığmış olan kadın, efendisi odaya girerken saygıyla eğildi. Bu sırada alnı önündeki yastık yığınına değer gibi oldu ama kont kadının eğilişindeki kusursuzluğa bakarak, alnıyla yastıklar arasında hafif bir aralık bırakacak kadar kendini toparlamış olduğunu anladı. Makyajına özen göstermiş, kalın, donuk beyaz bir pudra tabakasını titizce taranmış saçlarının dibine kadar düzgünce yaymıştı.</p>
<p>“Eh, büyük bir sınav verdin,” diye başladı kont, oturduktan sonra. “Ama çabuk toparlandın, önemli olan da bu. Bizi böyle korkutmaya hakkın yoktu.”</p>
<p>Oturduğu yerden kadına bakmasında bir tuhaflık olmasa da, nedense ne sesinin ne de söylediklerinin ona ulaşabildiğini hissediyordu.</p>
<p>“Ekselans hazretlerinin beni ziyaret etmesi ne büyük bir onur! Tam anlamıyla dehşet içindeyim. Hissettiğim derin utancı tanımlayacak sözcük bulamıyorum...”</p>
<p>Başı hâlâ öne eğikti, kolundan çekip aldığı mendille gözlerini kurular gibi yapıyordu ama bu sırada bile makyajını bozmamaya özen gösterdiği kontun dikkatinden kaçmamıştı.</p>
<p>“Doktora kalırsa on günlük bir dinlenmeden sonra eski sağlığına kavuşacakmışsın. Kendini rahat bırak, iyice dinlen.”</p>
<p>“Ah, çok teşekkür ederim. Ekselansları, ölmeyi beceremediğim için büyük bir utanç içindeyim.</p>
<p>Kont, koyu kırmızı, kasımpatı desenli sabahlığına sarınmış olan bu yaşlı kadına bakarken, ölüm yolculuğuna geri dönmek üzere çıkmış birini saran o tiksindirici kokuyu aldı. Bu küçük odadaki her şeye, hatta dolaba, çekmecelere bile sinmiş olan kokuşmuşluğun kokusunu alabiliyordu, kendini gittikçe daha da rahatsız hissetti. Kadın başını eğdikçe hâlâ görülebilen, ensesindeki sıvı beyaz boyayı büyük bir ustalık ve özenle sürmüş, saçlarını tek bir teli bile kıpırdamayacak biçimde taramış olması kontun duyduğu o tanımlanamaz korkuyu daha da yoğunlaştırıyordu.</p>
<p>“Aslına bakarsan,” dedi, elinden geldiğince kayıtsız bir sesle, “bugün Marki Matsugae’den gelen telefon beni çok şaşırttı. Olanları biliyordu. Bunun üzerine herhangi bir açıklamada bulunup bulunmayacağını merak ettim, sana sormaya karar verdim.”</p>
<p>Soruldukları anda kendi kendilerini yanıtlayan sorular vardır. Daha sözcükler ağzından çıkar çıkmaz yanıtı şaşırtıcı bir hızla, kadın tam gözlerini ona doğru kaldırdığı anda geliverdi.</p>
<p>Yüzünü kaplayan, eski saray usulü sürülmüş pudra tabakası her zamankinden de kalındı. Dudaklarına, neredeyse içlerine kadar parlak kırmızı bir ruj sümüştü. Yalnızca kırışıklıkları kapatmakla yetinmemiş, beyaz pudrayı kat kat, kaygan bir yüzey elde edinceye kadar sürmüştü; ama son yaşadığı olayın sertleştirdiği cildine pudrayı emdirmeyi başaramamıştı. Makyajı derisinin üzerinde, gözeneklerden kalıp halinde fışkırmışçasına asılı duruyordu. Kont yeniden konuşmaya başlamadan önce çaktırmadan gözlerini kaçırdı.</p>
<p>“Önceden markiye bir mektup yazdın, öyle değil mi?”</p>
<p>“Evet, ekselansları,” diye yanıtladı kadın, başı hâlâ eğikti; ama sesi hiç titremiyordu. “Niyetim gerçekten ölmekti, ona ben öldükten sonra yapılması gerekeni yapması için yalvardım.”</p>
<p>“Mektupta her şeyi açıkladın mı?”</p>
<p>“Hayır, efendim.”</p>
<p>“Demek bazı şeyleri gizledin?”</p>
<p>“Evet, ekselansları. Epeyce şeyi gizledim,” diye karşılık verdi Tadeşina. Sesi sevinçliydi.</p>       
    </body>
</html>
