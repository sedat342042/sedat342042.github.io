<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="main.css" rel="stylesheet" type="text/css" />
</head>

<body>
  
<p class="kisim_adi">21</p>


<p>Ertesi günin Tadeşina defalarca telefon etti ama Kiyoaki onunla konuşmadı. Sonra kadın İinuma’yı telefona çağırıp Bayan Satoko’nun ne pahasına olursa olsun genç efendiyle konuşmak istediğini Kiyoaki’ye iletmesini istedi. Fakat Kiyoaki kesin talimat vermişti, İinuma aracılık edemezdi.</p>
<p>Sonunda, birkaç telefondan sonra Satoko bizzat İinuma’yı aradı. Ama sonuç değişmedi; İinuma kızın isteğini kesin bir dille geri çevirdi.</p>
<p>Telefonlar, evdeki hizmetçiler arasında epeyce kaynaşma yaratarak birkaç gün daha sürdü. Kiyoaki’nin yanıtı hiç değişmedi. Sonunda Tadeşina kalkıp geldi.</p>
<p>İinuma onu yan taraftaki loş girişte karşıladı. Pamuklu <i>hakama</i>’sının büzgülerini düzgünce yerleştirdikten sonra girişteki basamakların üzerine oturdu; Tadeşina’nın eve ayak basmasını engellemeye kararlıydı.</p>
<p>“Genç efendi evde yok, kısacası seni kabul edemeyecek.”</p>
<p>“Doğru söylediğine inanmıyorum. Ama madem öyle diyorsun, o halde lütfen Bay Yamada’yı çağır.”</p>
<p>“Bay Yamada’yla görüşsen bile yararı olacağını sanmam. Genç efendi seni kabul etmeyecektir.”</p>
<p>“Madem öyle, pekâlâ. O zaman ben de çağrılmadan gelirim ve konuyu doğrudan genç efendiyle görüşürüm.”</p>
<p>“İstediğin zaman gelmekte özgürsün elbette. Fakat kendisini odasına kilitledi, ona ulaşmanın hiçbir yolu yok. Anladığım kadarıyla getirdiğin haber oldukça gizli. Bu konudan Yamada’ya söz edersen evde bir sürü dedikoduya neden olursun, sonunda marki hazretlerinin kulağına gider. Ama belki de bu gelişme seni fazla ilgilendirmiyordur...”</p>
<p>Tadeşina hiçbir şey söylemedi. Tiksinerek İinuma’ya bakarken, sivilcelerinin ne kadar belirgin olduğunu, bu loş holde bile açık seçik görülebildiğini düşündü. Kendisiyse pırıl pırıl bir bahar günü, çam dallarının güneşte parlayan yemyeşil uçlarını arkasına almış, ayakta duruyordu. Beyaz pudra tabakasının güçbela örtebildiği kırışıklıklarıyla bu yaşlı yüz İinuma’ya ipek üzerine yapılmış bir insan resmini anımsattı. Buruşuk tenine gömük gözleri kötücül kötücül parlıyordu.</p>
<p>“Çok teşekkür ederim. Gerçi genç efendinin buyruklarını uyguladığının farkındayım ama benimle bu biçimde konuşmanın getireceği sonuçlara da hazırlansan iyi olur. Şu âna kadar olanca ustalığımı en son sınırına kadar senin adına da kullanmaya özen gösterdim. Ama bundan böyle bana fazla bel bağlamamanı öneririm. Lütfen genç efendine saygılarımı ilet.”</p>
<p>Dört ya da beş gün sonra Satoko’dan kalın bir mektup geldi. Tadeşina, Yamada’yı atlatmak için genellikle mektupları doğrudan İinuma’ya verirdi; ama bu kez mektup Yamada tarafından aile armalı, altın kaplama tepsiye yerleştirilip Kiyoaki’nin odasına çıkartıldı.</p>
<p>Kiyoaki büyük bir acı içinde İinuma’yı çağırdı, açılmamış mektubu gösterdi. Sonra camı açmasını söyled. Mektubu İinuma’nın gözleri önünde <i>hibaçi’</i>nin<a href="dipnot.xhtml#Footnote0010" id="Feedback0010"><sup class="dipnot_sayi">[10]</sup></a> içine attı. İinuma, <i>hibaçi’</i>de yanan odunlardan arada bir yükseliveren alev dillerinden sakınarak, mektubun ağırlığıyla sönecekmiş gibi olan ateşi yeniden canlandınnak için uzanan bu beyaz ele baktı. İncelikli bir suçun işlenişine tanıklık ediyormuş duygusuna kapıldı. Yardım etseydi bu iş çok daha düzgün yapılabilirdi ama geri çevrilme korkusuyla yardım önermedi. Kiyoaki onu salt tanıklık etmesi için çağırmıştı.</p>
<p>Kiyoaki tutuşan kağıdın çıkardığı dumandan sakınamadı, gözleri yaşardı, bir damla gözyaşı yanağından aşağıya yuvarlandı. İinuma bir zamanlar sıkı bir disiplinle gözyaşlarının yaşama karşı Kiyoaki’nin doğru bir tutum edinmesine yardımcı olacağına inanırdı. Şimdi oturmuş, Kiyoaki’nin ateşin etkisiyle kızarmış yanaklarından süzülen, kendisinin hiçbir katkıda bulunmadığı yaşlara bakıyordu. Acaba neden Kiyoaki’nin karşısında kendisini her zaman böyle güçsüz hissediyordu?</p>
<p class="ortali">* * *</p>
<p>Bir hafta kadar sonra babasının eve her zamankinden erken döndüğü bir akşam Kiyoaki yemeği anne ve babasıyla birlikte ana binanın Japon salonunda yedi. Haftalardır ilk kez yapıyordu bunu.</p>
<p>“Zaman ne de çabuk geçiyor!” dedi marki coşkuyla. “önümüzdeki yıl beşinci sınıfa geçeceksin. O zaman bütün uşaklara sana gerektiği biçimde hitap etmelerini tembihleyeceğim.”</p>
<p>Uzakta bir hayal gibi görünen bu ergenlik Kiyoaki’yi ürkütüyordu. On dokuz yaşındaki bir gencin yetişkin konumuna ulaşmaya karşı gösterdiği ilgisizliğin temelinde büyük bir olasılıkla Satoko’nun etkisi yatıyordu. Bir oğlan çocuğuna yılbaşına kaç gün kaldığını parmaklarıyla saydıran, bir an önce erkekliğe adını atmak için sabırsızlandıran o çocuksu hevesi çoktan yitirmişti. Babasının söylediklerini soğuk, sıkıntılı bir ruh haliyle dinledi.</p>
<p>Yemek her zamanki seyrini izledi: yüzünde hiç eksilmeyen hüzün maskesi ve hiç aksamayan kibarlığıyla annesi, kıpkırmızı yüzü, her türlü inceliği apaçık bir zevkle küçümseyen babası. Ancak Kiyoaki sezgileri güçlü biri olduğu için, onu şaşırtan şeyi çok çabuk fark etti: Her ne kadar manidar bir bakışma denemese de, annesiyle babası bir kez göz göze gelmişlerdi. Oysa çiftin arasındaki bildik, sessiz işbirliği dışında hiçbir şey yoktu. Kiyoaki annesinin yüzüne bakınca, ifadesinin belli belirsiz değiştiğini gördü; kadın bir an ne diyeceğini bilemedi.</p>
<p>“Kiyoaki ... dinle... sana pek de hoşlanmayacağın bir soru sormak zorundayım. Gerçi zevksiz bir konu olduğu da söylenemez ya, neyse. Tek istediğim, bu konuda neler hissettiğini öğrenmek.”</p>
<p>“Hangi konuda?”</p>
<p>“Evet, işin aslı şu ki, Satoko bir evlenme teklifi daha almış. Üstelik bu kez durumlar son derece karışık ve hassas. Biraz daha gelişme kaydedilirse artık geriye dönuşü olmayabilir. Satoko her zamanki gibi ne düşündüğünü kimseye söylemiyor ama bu kez, geçmişte yaptığı gibi öneriyi hemen geri çeviremeyebilir. Ailesi güç durumda kalabilir çünkü. Şimdi, gelelim sana. Satoko’yla sen bebekliğinizden beri birbirinizden hoşlanırsınız. Onun evlenmesi hususunda söyleyecek hiçbir sözün yok mu? Şu anda tek yapacağın şey duygularını açıklamak. Çünkü karşı çıkacaksan nedenini babana kesinlikle söylemelisin.”</p>
<p>Kiyoaki anlamsız bir yüzle, yemeğine ara bile vermeden yanıtladı: “Karşı çıkacağım bir şey yok. Bu konu beni hiç mi hiç ilgilendirmiyor.”</p>
<p>Kısa bir suskunl sonra marki söze başladı, sesinde az önceki neşeden iz kalmamıştı. “İyi o halde, geri dönmenin hâlâ mümkün olduğu bir noktadayız. Bak, salt laf olsun diye söylüyorum, diyelim ki bir biçimde bir serüvene girdin, az da olsa bir ilişkin var, o zaman ne derdin?”</p>
<p>“Hiçbir serüvene girmiş olduğum kanısında değilim.”</p>
<p>“Salt laf olsun diye söyledim, canım. Her neyse. O aileye karşı yıllar öncesine dayanan bir yükümlülüğümüz var, bu nedenle elimden gelen yardımı esirgememeye, işi her iki taraf için de mutlu bir sona ulaştırmak için her türlü özveride bulunmaya kararlıyım. Zaten işin nasıl sonuçlanacağı belli. Gelecek ay Omiyasama Şenliği kutlanacak fakat her şey bu hızla giderse Satoko’nun törenlere katılacak zamanı olmayabilir.”</p>
<p>“O halde onu çağırma zahmetine hiç girmeyelim.”</p>
<p>“Bak buna çok şaşırdım işte,” dedi marki gülerek. “Birbirinizin boğazını sıkacak kadar düşman olduğunuzu bilmiyordum.”</p>
<p>Konuşma bu kahkahayla sona erdi.</p>
<p>Kiyoaki son çözümlemede annesiyle babası için bir bilmeceydi. Duygusal tepkileri onlarınkinden öyle farklıydı ki. Oğullarının aklından neler geçirdiğini anlamaya çalışmışlardı ancak bütün çabaları boşa gitmişti. Sonunda vazgeçtiler. Son konuşulan konuya gelince; her ne kadar kendi elleriyle teslim etmişlerse de oğullarını eğitmiş oldukları için Ayakura’lara biraz içerliyorlardı. Oğullarının anlaşılması güç, değişken hallerinin nedeni yoksa kendilerinin saray inceliklerinden yoksun olması mıydı? Böyle bir inceliğin belli bir uzaklıktan bakıldığında yadsınamaz bir çekiciliği vardı ama onunla kendi oğullarında yüz yüze gelivermek çözümü güç bir bilmeceydi onlar için.</p>
<p>Markiyle markiz çevirdikleri dolaplar ne olursa olsun, duygularını tropikal ülkelerin canlı renklerine boyanmış birer giysi gibi sırtlarında taşırlardı. Oysa Kiyoaki’nin duyguları saraydaki hanımların her katı başka renk olan kat kat giysileri kadar karmaşıktı; renkler durmaksızın birbirine karışıyor, birbirinin içinde eriyordu - bir güz yaprağının iç karartıcı kahverengisi bir an sonra kızıla dönüyor, kızıllıksa bir bambuluğun yeşiline karışıyordu. Babası, oğlunun halini anlayabilmek için çabalayıp durmaktan yorgun düşmüştü. Oğlunun yakışıklı yüzündeki sıkıntılı kayıtsızlıktan, buz gibi suskunluklarından usanmıştı. Gençliğini dikkatle araştırdı fakat oğlunu tutsak alan kararsızlığa, dayanıksızlığa neden olabilecek herhangi bir eziyet yaptığını anımsayamadı. Kiyoaki tıpkı bir gölün yatağındaki çakıltaşlarını bir an açık seçik gösterecek kadar durulaşan, bir an sonraysa ani bir fırtınayla gözlerden gizleyen suları gibiydi.</p>
<p>Birkaç dakika sonra yeniden oğluna döndü:</p>
<p>“Bu arada, İinuma’yı yakında salıvermeyi düşünüyorum.”</p>
<p>“Neden peki?” Kiyoaki o akşam ilk kez şaşırmış görünüyordu. Hiç beklenmedik bir karardı bu.</p>
<p>“Evet, sana uzun zamandır bağlılıkla hizmet ediyor ama önümüzdeki yıl yeterince büyümüş olacaksın. Hem o da okulunu bitirdi, bence artık ayrılmanızın zamanı geldi. Ayrıca çok belirgin bir nedenim daha var. Son günlerde kulağıma İinuma’ya ilişkin oldukça tatsız bir söylenti çalındı.”</p>
<p>“Nasıl bir söylenti?”</p>
<p>“Evdeki davranışlarının biraz uygunsuz olduğunu öğrendim. Açık söylemek gerekirse, hizmetçilerden biriyle, yani Mine’yle ilişkisi varmış. Eskiden olsaydı cezalandırmak için kılıcımla doğrardım onu.”</p>
<p>Markiz kocasını hayran olunacak bir sakinlikle dinliyordu. Bu tür konularda kocasının sarsılmaz bir yandaşı olmaya hazırdı.</p>
<p>“Bu dedikoduyu kimden duydunuz baba?” diye sordu Kiyoaki, ısrarla.</p>
<p>“Hiç önemli değil.”</p>
<p>Kiyoaki’nin gözünün önünde ansızın Tadeşina’nın yüzü belirdi.</p>
<p>“Evet, eski günlerde olsaydı kılıcımla doğrardım onu. Ama zaman değişti. Üstelik Kagoşima’dan çok olumlu önerilerle geldi buraya, yılbaşı kutlamaları için buraya gelen eski okul müdürünü de tanırım. En iyisi onu buradan geleceğine gölge düşürebilecek herhangi bir patırtının çıkmasına izin vermeden göndermek. Ayrıca öyle incelikli davranacağım ki işler İinuma için iyice kolaylaşacak. Arkasından Mine’yi de göndereceğim, isterlerse evlenirler, her şey hallolur. İinuma’ya bir iş bulmak niyetindeyim. Önemli olan onu incitmeden evden yollayabilmek. Evet, en iyi çözüm bu. Ne de olsa yıllardır büyük bir bağlılıkla hizmet ediyor sana, bu açıdan söylenecek tek bir sözümüz bile yok.”</p>
<p>“Ne kadar iyi yüreklisin! Bir o kadar da cömert!” diye haykırdı markiz.</p>
<p>Kiyoaki o gece koridorda İinuma’ya rastladı ama hiçbir şey söylemedi.</p>
<p>Başını yastığa bırakmış yatarken kafasının içinde bir sürü görüntü girdap gibi dönüp duruyordu. Bundan sonra tek başına kalacaktı, bu katı gerçeği kabullenmeliydi. Tek dostu Honda’ydı, ona da sorunundan hiç söz etmemişti.</p>
<p>Bir düş gördü, düşün tam ortasında, bunu güncesine asla yazamayacağını düşündü. Olaylar yazıya dökülemeyecek kadar karmaşık ve mantıksızdı.</p>
<p>Rüyasında türlü türlü surat gördü. Üçüncü Alay’ın karla kaplı tören alanı sanki gözünün önünde genişliyordu. Bir subay gibi giyinmiş olan Honda oradaydı. Sonra bir an kara konan bir tavuskuşu sürüsü gördüğünü sandı. Satoko’yu gördü. Boynunda değerli bir kolye vardı, yanındaysa başına takmaya hazırlandıkları altından bir taç tutan Siyamlı prensler. Bir başka köşede İinuma’yla Tadeşina hararetle tartışıyorlardı. Sonra birbirine karışmış gövdeleri yuvarlana yuvarlana gidip geniş, derin bir yarıktan aşağıya düştü. Mine bir arabaya binmişti, Kiyoaki’nin annesiyle babası yaltaklanırcasına gülümseyerek onu karşıladılar. Kendisiyse uçsuz bucaksız bir okyanusta, bata çıka ilerleyen bir salın üzerindeydi. Düş sürerken, “Kendimi rüya âlemine çok fazla kaptırdım,” diye düşündü. “Düşler artık gerçekliğe de sıçradılar. Beni sürükleyip götüren bir sel haline geldiler.”</p>        
    </body>
</html>
