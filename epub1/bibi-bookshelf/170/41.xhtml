<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="main.css" rel="stylesheet" type="text/css" />
</head>

<body>
  
<p class="kisim_adi">41</p>

<p>Kont, Marki Matsugae’den ne kadarını gizlemek istediğinden emin değildi, fakat Tadeşina’nın ondan bazı şeyleri gizlediğini duyunca ansızın rahatsız olmuştu.</p>
<p>“Peki anlatmadığın şeyler... hangileri onlar?”</p>
<p>“Efendim ne demek istiyor? Ekselanslarını yanıtladım çünkü mektupta markiye <i>her şeyi</i> anlatıp anlatmadığımı öğrenmek istediniz. Böyle bir soru sorduğunuza göre aklınızdan bir şey geçiyor demektir.”</p>
<p>“Söz oyunlarıyla yitirecek zamanımız yok. Kalkıp buraya geldim çünkü baş başa olursak daha rahat konuşabileceğimizi düşündüm. Kısacası, dilinin altındakini açık açık söylesen iyi olur.”</p>
<p>“O mektupta değinmediğim çok, pek çok konu var. Bunlardan biri de efendimin sekiz yıl kadar önce Kitazakide bana güvenip söyledikleri. O günü yüreğime mühürlemiş bir halde ölmeye niyetliyim.”</p>
<p>“Kitazaki’de mi?”</p>
<p>Kont, kulaklarında bir ölüm gibi çınlayan bu adı duyunca ürperdi. Tadeşina’nın lafı nereye getirmek istediğini anlamıştı, bunun üzerine duyduğu dehşet daha da arttı. Artık en küçük bir kuşkusu kalmamıştı.</p>
<p>“Kitazaki’de ne söylemiştim ki?”</p>
<p>“Yağışlı mevsimde bir akşam vaktiydi. Efendi unutmuş olamaz. Bayan Satoko henüz on üç yaşındaydı ama hızla genç bir hanım olma yolundaydı. Marki Matsugae o gün buraya ender ziyaretlerinden birini yapmaya gelmişti. O ayrılırken efendimin hali hiç de olması gerektiği gibi değildi. Böylece kalkıp Kitazaki’nin evine gitti, biraz eğlenmek istiyordu. İşte o gece bana bir şey söyledi.”</p>
<p>Kont, Tadeşina’nın ne demek istediğini çok iyi anlamıştı. Kadın, kontun o geceki sözlerini bir silah gibi kullanıp kendi hatasını onun sırtına yüklemeye çalışıyordu. İlk kez, acaba kendisini öldürmeye gerçekten niyetli miydi, diye düşündü.</p>
<p>Kadının gözleri şimdi yastık yığınının üstünden, bolca pudralanmış yüzünde bir kalenin bembeyaz duvarına açılmış iki mazgal deliği gibi bakıyordu. Duvarın gerisindeki karanlık, geçmişten gelen şeylerle doluydu, delikten hızla fırlayan bir ok dışarıdaki parlak ışıkta duran kontu hedef almıştı.</p>
<p>“Bu konuyu neden açtın şimdi? Ben onu şaka olsun diye söylemiştim.”</p>
<p>“Gerçekten şaka mıydı?”</p>
<p>Mazgal deliği gözler ansızın daha da kısıldı. Konta bu gözlerdeki karanlık bütün yoğunluğuyla kendisine yöneltilmiş gibi geldi. Sonra kadın, ciddi bir sesle, konuşmayı sürdürdü: “Ama yine de... o gece, Kitazaki’nin evinde...”</p>
<p>Kitazaki, Kitazaki - Kont’un unutmaya çalıştığı anılarla yüklü bu ad kurnaz, yaşlı kadının dudaklarından eksilmiyordu. Oraya sekiz yıldan beri adım atmamış olmasına karşın ev bütün ayrıntılarıyla yeniden gözünün önünde canlandı. Han, bir yokuşun hemen eteğindeydi, dikkate değer bir giriş kapısı yoktu ama tahta parmaklıklı kocaman bir bahçeyle çevriliydi. Sümüklüböceklerin, yılanların pek hoşlandığı o iç karartıcı, nemli holde, dört ya da beş çift siyah çizme duruyordu. Çizmelerin yağ ve terden matlaşmış, yıpranmış, sarımsı kahverengi derileri bile gözünün önündeydi; tıpkı dışarıya sarkan, üzerinde adların yazılı olduğu geniş etiketleri gibi. O gece onu kapıda bağıra çağıra söylenen, kaba saba şarkıların sesi karşılamıştı. Rus-Japon Savaşı iyice kızışmıştı, askerler han için saygın ve sağlam bir gelir kaynağıydı. Hana saygıdeğer bir görünümün yanı sıra bir de ahır kokusu katmaktaydılar. Gerilerdeki bir odaya götürülürken koridoru, bir karantina koğuşundan geçer gibi, dirseğini yandaki sütunlardan birine bile sürmekten korkarak geçti. İnsan terinden ve ona ilişkin her şeyden oldum olası tiksinirdi.</p>
<p>Sekiz yıl önce, yağış mevsimindeki o gece kont, konuğu olan markiyi uğurladıktan sonra kendini bir türlü toplayamamıştı. İşte o anda efendisinin yüzündeki anlamdan ruhsal durumunu hemen anlayan Tadeşina konuşmaya başlamıştı.</p>
<p>“Kitazaki bana çok eğlendirici bir şey bulduğunu, tadını çıkarması için efendiye sunmak istediğini söyledi. Acaba efendi bu gece oraya gidip biraz rahatlamak istemez mi?”</p>
<p>Satoko yattıktan sonra Tadeşina’nın “akrabalarını ziyaret etmek” türünden özgürlüklere sahip olduğu için dışarıya çıkmasına, kontla önceden saptanmış bir yerde buluşmasına hiçbir engel yoktu.</p>
<p>Kitazaki, kontu aşırı bir saygıyla karşıladı, sake ikram etti, az sonra eski bir parşömen tomarıyla dönerek saygılı bir hareketle masanın üzerine koydu.</p>
<p>“Bu gece burası gerçekten çok gürültülü,” dedi özür dilercesine. “Biri cepheye gitmek üzere, bu yüzden veda partisi veriyor. Fazlasıyla sıcak ama belki de pancurları kapatsak daha iyi olacak, majesteleri.”</p>
<p>Kitazaki bununla, ana binadaki ikinci kattan gelen gürültünün az da olsa önlenebileceğini ima ediyordu. Kont adamın düşüncesine katıldı, kepenkleri kapattırdı. Ancak yağmurun sesi ansızın dört bir yandan odaya dolmuş, sanki onu buraya hapsetmişti. Genji tarzı sürme kapının parlak rengi odaya bir tür boğucu, soluk kesici cinsellik katıyordu; sanki oda yasaklanmış bir parşömen tomarının içindeki bir resimdi.</p>
<p>Kitazaki, kontun karşısına oturduktan sonra buruşuk ama güven veren ellerini saygıyla uzattı, tomarın üzerindeki mor kurdeleyi çözdü. Sonra tomarı kontun görmesi için açtı; en üstteki gösterişli yazı ortaya çıktı. Açık saçık bir fıkraydı:</p>
<br/>
<p class="gunluk">Çao Çu bir gün bir rahibeye şöyle der: “Senin de şeyin var mı? Senin de var mı?”</p>
<p class="gunluk">Bunun üzerine rahibe yumruğunu sallayınca, Çao Çu hemen döner ama uzaklaşmadan önce şöyle bağırır: “Sığ suda demiri derine atamazsın.”</p>
<br/>
<p>O gecenin boğucu sıcağı! Tadeşina’nın yelpazesinden çıkan, sırtına vuran esintiyle daha da ağırlaşan nemli, sersemletici hava konta pirinç haşlama sepetini çağrıştırıyordu. Sake etkisini göstermeye başlamıştı; yağmurun sesi sanki kafatasına güm güm iniyordu, dışarıdaki dünya savaş yengisine ilişkin masum düşüncelere dalmıştı. Kont oturup cinsel istek uyandırıcı parşömene bakmayı sürdürdü. Kitazaki birdenbire avuçlarıyla havadaki bir sivrisineği ezdi. Çıkardığı ses yüzünden hemen özür diledi; onun kuru beyaz avucunda ezilmiş sineğin bıraktığı küçücük siyah lekeyle kenarına sürünmüş kırmızı kanı görünce kontun midesi bulandı. Sivrisinek neden sokmamıştı onu? Gerçekten de her şeye karşı çok mu iyi korunuyordu?</p>
<p>Parşömendeki ilk resim, kahverengi giysili bir rahiple genç bir dula aitti. Bir paravananın önünde karşılıklı oturuyorlardı. Resme <i>haiku</i> çizimleri üslubunda, hafif şakacı bir hava verilmiş, rahibin yüzü kocaman bir penis biçiminde çizilmişti.</p>
<p>Bir sonraki resimde rahip ansızın genç dulun üzerine saldırıyor, ırzına geçmeye yelteniyordu; kadın karşı koyuyordu ama kimonosu çoktan sıyrılmıştı bile. Bir sonraki resimde sarmaş dolaştılar, ikisi de çıplaktı; kadının yüz hatları şimdi mutlulukla gevşemişti. Rahibin cinsel organı dev bir çamın burgulu köküne benziyordu, kahverengi dilini büyük bir zevkle uzatmıştı. Bu sanatın gelenekleri doğrultusunda, kadının ayaklarıyla parmakları Çin beyazına boyanmıştı, sivri tırnakları içe kıvrıktı. Erkeğe sıkıca dolanmış beyaz baldırları ayak parmaklarına kadar ürpertiler içindeydi, sonsuzluğa doğru fışkırmaya hazır olan esriklik sıvısını tutmak için harcadığı çaba bu gerilişte cisimleşmişti sanki. Kadının çabası gerçekten hayranlık uyandırıyor, diye düşündü kont.</p>
<p>Panonun arka tarafına saklanmış birttakım rahip adayları ise tahta bir davulla bir yazı masasının üzerine çıkmışlar, birbirlerinin sırtına basarak yükselmişler, arka tarafta olup biteni görmeye çalışıyorlardı; bir yandan da, inanılmaz boyutlara ulaşmış olan belli yerlerini bastırmak için gülünç bir gayret içindeydiler. Sonunda pano devrildi. Kadın örtünüp kaçmaya çalışırken rahip bitkin bir halde, adayları azarlama gücünü bile bulamadan öylece yatıyor, bunu tam bir keşmekeşle dolu bir sahne izliyordu.</p>
<p>Rahiplerin penisleri neredeyse kendi boylarına yakın resmedilmişti, her zamanki oranlar, duydukları şehveti betimlemek için ressama yetmemişti. Kadının üzerine eğildiklerinde her birinin yüzü tanımlanamaz bir acıyla, komik bir biçimde kasılmıştı, kendi organlarının ağırlığı altında sendeliyor, düşecek gibi oluyorlardı.</p>
<p>Böylesine büyük bir yorgunluğun ardından kadının bütün bedeni ölümcül bir aklığa büründü ve kadın öldü. Ruhu bedeninden ayrılıp rüzgârın savurduğu bir söğüt ağacının dallarına sığındı. Kadın orada dolu bir hayalete dönüştü; yüzü bir kadınlık organı gibi resmedilmişti.</p>
<p>Bu noktada parşömen daha önceki mizahi niteliğini yitirdi ve ürkütücü bir kasvetle doldu. Hepsi de birbirine benzeyen hayaletler saçları diken diken, kızıl dudakları aralık, erkeklere saldırıyordu. Korkuyla kaçışan adamlar bir burgaç gibi tepelerine çöken, güçlü çeneleriyle rahibinki de içinde olmak üzere herkesin erkeklik organını koparan bu hayaletlerle baş edemiyordu.</p>
<p>Son sahne deniz kıyısındaydı. Hadım edilmiş erkekler kumsalda çırılçıplak, umutsuzca inleyerek yatıyordu; kopmuş organlarla dolu bir gemi karanlık denize açılmak üzereydi. Hayaletler güvertede toplanmıştı, saçları rüzgârda uçuşuyor, solgun ellerini alay edercesine sallıyor, penis şeklindeki yüzleri kıyıdaki kurbanların çığlıklarına kahkahalarla gülüyordu. Geminin pruvası da bir organ biçimindeydi, açık denize doğru yol alırken ucuna takılı bir tutam kıl denizden gelen esintiyle dalgalanıyordu.</p>
<p class="ortali">* * *</p>
<p>Sonunda başını kâğıttan kaldırdığında kontun açıklanamaz bir biçimde canı sıkkındı. Sake onu rahatlatmadığı gibi endişelerini daha da artırmıştı. Yine de Kitazaki’den biraz daha getirmesini istedi, içkisini sessizce içti. Aklı hâlâ resimlerdeki kadının capcanlı görüntüsündeydi. Kıvrık tırnakları, boyalı bacaklarının şehvetli beyazlığı gözlerinin önünde parlayıp duruyordu.</p>
<p>Bundan sonra yaptığı şey yalnızca yağış mevsimindeki o gecenin insanı sersemleten sıcaklığıyla ve kontun duyduğu tiksintiyle açıklanabilir. O yağmurlu geceden on dört yıl önce, karısı Satoko’ya hamileyken Tadeşina’nın hizmetlerinden yararlanmıştı. Kadın o zamanlar bile kırkın üstünde olduğu için bu sıradışı, geçici bir hevesti, fazla uzun da sürmemişti. Aradan on dört yıl geçmiş, Tadeşina ellisini aşmıştı; böyle bir şeyin bir daha yineleneceği kontun aklından bile geçmezdi. Bu kez olanlardan sonraysa bir daha Kitazaki’nin evine adım atmamaya yemin etti.</p>
<p>Olaylar ve koşullar - markinin ziyareti, gururuna indirilen darbe, yağmurlu gece, Kitazaki’nin evindeki yalıtılmış arka oda, sake, cinsel istek uyandıran resimler-hepsi birleşip kontun dünyaya küsmüş halini daha da yoğunlaştırmış, içinde kendi kendini rezil etmek için dayanılmaz bir istek uyandırmıştı (başka türlüsü de beklenemezdi zaten). İşte o gece yaptığı şeyi ona yaptıran da bu istek oldu. Tadeşina’nın her türlü suçlamadan yoksun karşılığı, kendine duyduğu tiksintinin ağzını mühürledi.</p>
<p>“Bu kadın,” diye düşündü, “on dört, yirmi, yüz yıl bekleyebilir. Onun için hiç fark etmez. Efendisinin sesini ne zaman duyarsa duysun, asla hazırlıksız yakalanmayacaktır.”</p>
<p>Kendisinin neden olmadığı durumlar yüzünden içinde kabaran içerleme duygusu onu, açık saçık resimlerdeki hayaletlerin uzanmış, kendisini bekledikleri karanlık ormana dalmaya zorluyordu. Bir de buna Tadeşina’nın kendinden emin hali, şen cilveleri, cinsel oyunlardaki ustalığıyla açıkça gururlanması eklenince hepsi birden kontu adeta zorla, on dört yıl öncesindeki gibi etkiledi.</p>
<p>Belki de Tadeşina odadan çıkıp giden, bir daha da dönmeyen Kitazaki’yle işbirliği yapmıştı. Daha sonra, karanlıkta, yağmurun odayı kaplayan sesine kulak vererek hiç konuşmadan oturdular. Sonra yine askerlerin sesi geldi, kont bu kez şarkının sözlerini açık seçik duyabildi:</p>
<br/>
<p>Savaş meydanına!</p>
<p>Çelik ve ateşle dolu meydana!</p>
<p>Ulusu savunmak,</p>
<p>Senin alın yazın!</p>
<p>İleri, yiğit yoldaşlar!</p>
<p>İleri, imparatorluk ordusu!</p>
<br/>
<p>Kont ansızın çocuklaşmıştı. İçini kemirip duran öfkeden bir an önce kurtulmak gereği duyuyordu. Bu yüzden, uşaklara duyurulmayan, yalnızca aileyi ilgilendiren bir konuyu bütün ayrıntılarıyla Tadeşina’ya aktardı. Çünkü öfkesinin salt kendisine ait olmadığına, daha çok atalarının gazabıyla ilintili bir duygu olduğuna inanıyordu.</p>
<p>Marki Matsugae o gün evlerine konuk gelmişti. Satoko onu selamlamak için odaya girince marki kızın kısa kesilmiş saçlarını okşamış, belki de içtiği sakenin etkisiyle birdenbire çocuğun önünde konuşmaya başlamıştı: “Ne kadar güzel bir prenses olup çıkmışsın! Büyüdüğün zaman öyle güzel olacaksın ki, güzelliğini anlatacak sözcük bulamayacaklar. Yakışıklı bir koca bulma işine gelince, sen onu amcana bırak, hiç dert etme. Amcana tam anlamıyla güvenirsen sana dünyada bir eşine daha rastlanamayacak bir damat bulurum. Babanın hiçbir şey için kaygılanmasına gerek yok. Gelin olduğunda sana altın rengi satenden upuzun bir duvak takacağım. Gurur duyacağın uzun bir gelin alayın olacak! Böylesini Ayakura’lar kaç kuşaktır görmemişlerdir!”</p>
<p>Kontes belli belirsiz kaş çatarken kont güçbela gülümsedi. Ataları olsaydı bu hakaret karşısında gülümsemez, gerekli nezaketi gösterdikten sonra markiye haddini bildirirlerdi. Ama şimdi -örneğin atalarının oynadığı <i>kemari</i>’nin artık yalnızca bir anı olduğu- bugünlerde terbiyesizlere haddini bildirmenin olanağı kalmamıştı. Şu marki gibi yalancı, gerçek bir soyluyu incittiğini göremeyecek kadar gamsız ve düşüncesiz insanlar, incelikten yoksun hakaretler ettikleri zaman, hafifçe gülümsemekten başka yapacak bir şey yoktu. Yine de, paraya ve güce yeni kavuşmuş birinin karşısında kültürlü bir insanın dudaklarında beliren gülümsemede bir gizem, belli belirsiz bir sitem de yok değildi.</p>
<p>Kont bunları Tadeşina’ya anlattıktan sonra bir süre sustu. Zarafetin öcünü alması nasıl sağlanabilirdi acaba? Saray soylularına yakışan bir intikam biçimi yok muydu? Tıpkı resmî bir giysinin yeninden içeri tütsü sokmak, sonra da alevini hiç göstermeksizin giysiyi yakıp kül etmesini beklemek türünden bir intikam? Böylesi bir intikam, kumaşa sinen ağır, kokulu bir zehir bırakarak etkisini yıllarca bozulmadan sürdürmez miydi?</p>
<p>Sonunda kont, Tadeşina’ya dönüp şöyle dedi: “Senden bir şey yapmanı isteyeceğim. Satoko büyüdüğü zaman korkarım her şey tıpatıp markinin istediği biçimde gelişecek, yani kızımın düğününü bile o ayarlayacak. Ama o bunu yapmadan, yani düğünden önce senden Satoko’ya hoşlandığı bir erkekle sevişmesi için yardımcı olmanı istiyorum. Adamın ağzı çok sıkı olmalı elbette. Toplumsal konumu umurumda bile değil - yeter ki kızım ondan hoşlansın. Satoko’yu Matsugae’lerin lütfuyla edindiğim bir damada el değmemiş bir halde teslim etmeye hiç niyetim yok. Böylece markiye asla öğrenemeyeceği bir kazık atmış olacağım. Ama bundan kimsenin haberi olmamalı, bu konuda bana bile danışmayacaksın. Sanki salt senin kararınla işlenmiş bir günah gibi olup bitmeli her şey. Bir nokta daha var: Cinsel konularda gerçek bir uzman olduğun için Satoko’yu iki farklı durum için de eğitmelisin. Birincisi, bir erkeğe, bir bakireyle yatmadığı halde öyleymiş izlenimi vermek. İkincisiyse tam tersine, henüz bekâretini yitirmediği halde, adamı çoktan yitirmiş bir kadınla yattığına inandınnak.”</p>
<p>“Daha fazla konuşmamza gerek yok efendim,” dedi Tadeşina; sesinde en küçük bir duraksama ya da şaşkınlık yoktu. “Her iki durum için de öyle etkili teknikler vardır ki, en deneyimli, en hovarda erkeği bile kandırmak mümkün. Ancak bunları Bayan Satoko’ya öğretmek bana büyük bir acı verecek. Peki, bunlardan ikincisinin neden gerektiğini lütfedip açıklar mısınız?”</p>
<p>“Düğünden önce bir başkasının karısına sahip olan kişi bununla fazla övünmesin, diye. Kızın bakire olduğunu anlarsa zaferiyle gururlanır, bu da işimize gelmez. İşte bu konuda da sana güveniyorum.”</p>
<p>“Her şey çok iyi anlaşıldı,” diye karşılık verdi Tadeşina. “Efendi nasıl isterse,” demek yerine görevini ağırbaşlı, ciddi bir boyun eğişle kabullenmişti.</p>
<p class="ortali">* * *</p>
<p>İşte şimdi, Tadeşina sekiz yıl önce yaşanan o geceyi anımsatmaya çalışıyordu. Kont, kadının ne demek istediğini çok iyi anlıyordu. Görevi üstlendikten sonra olayların önceden kestirilemeyecek biçimde gelişmesinin önemi Tadeşina gibi açıkgöz bir kadını kolay kolay yıldırmazdı, bundan emindi. Damat adayı, imparatorluk ailesinden bir prensti, gerçi bunu markiye borçluydular ama yine de böylesi bir kısmet Ayakura evinin yeniden dirim bulması demekti. Kısacası koşullar kontun sekiz yıl önce, için için yanan bir öfkeyle Tadeşina’ya talimat verdiği gün tasavvur ettiğinden bir hayli farklıydı. Dolayısıyla, kadın görevini her şeye rağmen, o eski söze sıkı sıkıya bağlı kalarak gerçekleştirmişse bunu kendi isteğiyle yapmış olması gerekirdi. Üstelik bu sır Marki Matsugae’nin kulağına ulaşmıştı bile.</p>
<p>Tadeşina, müthiş planıyla doğrudan Matsugae evini hedef almış, kontun ürkekliği, kayıtsızlığı yüzünden bir türlü cesaret edemediği intikamı sonunda almasını sağlayacak bir felaketi mi amaçlamıştı? Yoksa öç alma arzusu Matsugae’lere değil de doğrudan konta mı yönelikti? Kont ne yaparsa yapsın aleyhine olacaktı - sekiz yıllık bir yatak öyküsünü markiye aktarmayı göze alamazdı.</p>
<p>En iyisi hiçbir şey söylememekti. Olan olmuştu. Markinin öğrenmesi durumunda, kont kendini sertçe azarlanmaya hazırlamalıydı. Bir yandan da, marki geniş nüfuzunu kullanarak duruma bir çare bulabilir, diye düşünmekten kendini alamıyordu. konuyu bir başkasının ellerine teslim etmenin zamanı gelmişti.</p>
<p>Ancak kontun kesinlikle emin olduğu tek bir konu vardı, o da Tadeşina’nın aklından geçenler. Suçunu ne kadar itiraf ederse etsin, yaptıkları için af dilemeye hiç mi hiç yanaşmıyordu. Kendini öldürmeye çalışmış olan bu yaşlı kadın, efendisinin bağışlamasına karşı kayıtsız, battaniyeyi omuzlarına kadar çekmiş, yüzü pudra kutusuna düşmüş bir serçe kadar beyaz, öylece oturuyordu. Bedeni küçücük olduğu halde koskoca bir dünyayı hüzünle doldurur gibiydi.</p>
<p>Kont birdenbire odanın Kitazaki’nin hanındaki o arka odayla aynı genişlikte olduğunu ayrımsadı. Aynı anda kulaklarına, hiç de mevsimi olmadığı halde yağmurun hışırtılı mırıltısı doldu, yanaklarında çürümeyi getiren o boğucu sıcağı duyumsadı.</p>
<p>Kadın bembeyaz kesilmiş yüzünü bir şey söylemek için bir kez daha kaldırdı. Kuru, kırışık dudakları hafifçe aralanmıştı, ağzının ıslak, kırmızı deliği ampulün ışığında dudaklarındaki kızıl ruj kadar parlaktı.</p>
<p>Kadının ne söyleyeceğini tahmin edebiliyordu. Bütün bunlar, dediği gibi sekiz yıl önce geçirdikleri gecenin bir sonucu değil miydi? Ayrıca bunları salt konta o gece olanlardan sonra kendisine en küçük bir ilgi göstermediğini zorla anımsatmak amacıyla yapmamış mıydı?</p>
<p>Ansızın içinde, yalnızca bir çocuğun sorabileceği acımasız bir soru sorma isteği uyandı.</p>
<p>“Eh, çok şükür hayatın kurtuldu... ama gerçekten kendini öldürmek istedin mi?”</p>
<p>Kadının sinirleneceğini ya da ağlayacağını sanıyordu, oysa o kibarca güldü.</p>
<p>“Bakın, efendi lütfedip bana, ‘Kendini öldür,’ deseydi belki de canım gerçekten ölmek isterdi. Bunu şu anda emrederse hemen öldürürüm. Ancak bundan sekiz yıl sonra efendi bugün söylediklerini yine unutacaktır, eminim.”</p>        
    </body>
</html>
