<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="main.css" rel="stylesheet" type="text/css" />
</head>

<body>
  
<p class="kisim_adi">45</p>
<p>Kont Ayakura karısından şaşırtıcı gelişmeyi öğrendikten sonra bütün bir haftayı hiçbir şey yapmadan geçirdi. Oysa işi böyle ağırdan alması Marki Matsugae’nin öfkesini uyandırabilirdi.</p>
<p>Matsugae ailesi Satoko’nun çoktan Tokyo’ya döndüğünden, durumun Prens Toin’in ailesine bildirildiğinden emindi. Gerçi bu türden bir yanlış hesap markinin kişiliğine aykırıydı ama karısı Osaka’dan dönüp de ayrıntılı planın hiç aksamadan uygulandığını söyleyince rahatlamış, her şeyin başarıyla sonuçlandığına inanmıştı.</p>
<p>Kont Ayakura’nın dalgınlığı sürüyordu. Ona kalırsa bir felaket olasılığının varlığını kabul etmek ancak bayağı bir zihnin işiydi. Felaketle yüzleşmektense öğlen uykularına yatmak çok daha yararlıydı. Gelecek bir uçurum gibi görünse bile <i>kemari</i>’den de bildiği gibi, top mutlaka yere düşerdi. Dehşete kapılmaya gerek yoktu. Bütün öteki tutku patlamaları gibi acı ve öfke de, incelmemiş bir beynin kolaylıkla düşebileceği hatalardı. Kontsa kesinlikle incelikten yoksun biri değildi.</p>
<p>Olayları akışına bırakmak en doğrusuydu. Zaman denen şeyin bal kadar tatlı damlalarını olduğu gibi kabullenmek, her kararın ardında yatan, göze görünmeyen pespayeliğe boyun eğmekten çok daha iyiydi. Karşı karşıya olduğu sorun ne kadar büyük olursa olsun, insan onu yeterince görmezden gelirse sonunda bu kayıtsızlık olayı da etkiler, bu arada da bir müttefik yardıma koşabilirdi. Kont Ayakura’nın siyasi görüşleri de tıpkı böyleydi.</p>
<p>Böyle bir kocanın yanına dönünce Kontes Ayakura da onu Geşu’da tutsak eden korkudan her geçen gün biraz daha sıyrılmayı başardı. Tadeşina’nın da uzakta olması, ani kararlarından birini körü körüne uygulayamayacak durumda olması büyük şanstı. Kont, nekahet dönemini rahatça geçirebilmesi için onu Yugawara’daki kaplıcalara göndermişti.</p>
<p>Ancak bir hafta sonra Marki Matsugae aradı; kont bile bu sırrı daha fazla saklayamazdı. Satoko’nun henüz dönmediğini öğrenen markinin şaşkınlıktan dili tutuldu; içi kötü önsezilerle dolup taşıyordu.</p>
<p>Markiyle karısı hiç zaman yitirmeden Ayakura’ların evine gittiler. Başlarda kont her soruya kapalı yanıtlar verip durdu. Sonunda gerçek ortaya çıkınca marki öyle öfkelendi ki yumruğunu önündeki masaya hızla indirdi.</p>
<p class="ortali">* * *</p>
<p>Evde Batı tarzında tuhaf bir biçimde yeniden düzenlenmiş tek oda olan, on hasır genişliğindeki oturma odası, iki ailenin yıllardır süren ilişkisinde ilk kez nezaket kurallarının hiçe sayılışına tanık oldu. Kadınlar gözlerini kaçırıp duruyor, arada bir kocalarına yan gözle bakıyorlardı. İki erkek yüz yüze oturmuşlardı, Kont Ayakura daha çok önüne bakıyordu. Masaya dayadığı elleri küçük ve beyazdı; tıpkı bir kuklanın elleri gibi. Marki Matsugae ise tam tersine, güçsüz biri olmasına karşın kaba saba, öfkeden al al olmuş yüz hatlarıyla kızgın bir şeytanı canlandıran, çatık kaşlı bir No maskesine benziyordu. Kontun onun karşısında hiçbir şansı olmadığını kadınlar bile anlamıştı.</p>
<p>Fakat markinin kızgınlığı sanıldığı kadar uzun sürmedi. Her ne kadar bir süre öfkeden köpürdüyse de sergilediği üstünlük oyunundan yavaş yavaş utanmaya başlamıştı. Ne de olsa bu olaydaki yeri baştan sona güvendeydi. Üstelik şu anda karşısındaki rakipten daha güçsüzünü, daha zavallısını arasa da bulamazdı. Kontun beti benzi atmıştı. Sessizce otururken yüzünden kaygı ve umutsuzluk akıyordu; sarı fildişinden oyulmuşa benzeyen yüzünde tek tek, incelikle biçimlendirilmiş olan çizgileriyse gayet sakindi. Buruşuk gözkapakları sürekli yere bakan gözlerindeki derinliği, hüznü iyice vurguluyordu. Marki bir kez daha bu gözlerin tıpkı bir kadının gözlerine benzediğini düşündü.</p>
<p>Kont Ayakura’nın kayıtsız suskunluğu, koltuğuna gevşekçe gömülüşü eski geleneğin güzel zarafetini sergilemekteydi; markinin soyunda asla rastlanamayacak bu zarafet onu en derin yerinden yaralıyordu. Onda ölmüş bir kuşun kirlenmiş tüylerini andıran bir şey vardı; bir zamanlar çok güzel öten, ancak eti lezzetsiz, yenmez bir canlı.</p>
<p>“İnanılmaz bir şey bu! İşler kesinlikle sarpa saracak! İmparatora, bütün bir ulusa karşı nasıl bir özür bulacağız?” diye haykırdı marki hiç düşünceden. Öfkesinin, tumturaklı sözcüklerden oluşmuş bir sel gibi dökülmesini istiyordu ama bu öfkeyi taşıyan can damarının her an çatlayabileceğinin de farkındaydı. Mantıktan payını almamış, herhangi bir adım atmaya hiç mi hiç niyetli olmayan konta öfkelenmenin bir yararı yoktu. Daha da kötüsü, marki, kontun kızgınlığı arttıkça acımasız bir tutkuyla kendisine saldırdığını fark etmeye başlamıştı.</p>
<p>Kontun baştan beri isleri buraya vardıracak planlar yaptığı aklına bile gelmezdi elbette. Yine de böylesine güç bir duruma salt kontun iliklerine işlemiş gamsızlığı yüzünden düştüklerini acı verici bir açıklıkla görüyordu; felaket ne kadar büyük olursa olsun suçu yalnız kendisi yüklenmemeli, suç ortağıyla paylaşmalıydı.</p>
<p>Ne de olsa konttan oğluna gereken inceliği öğretmesini isteyen kendisiydi. Başlarına ne geldiyse Kiyoaki’nin duyduğu şehvet yüzünden gelmişti, bununsa daha küçük bir çocukken geldiği Ayakura Malikânesi’nde ruhuna işleyen zehrin bir sonucu olup olmadığı pekâlâ tartışılabilirdi. Ancak bu şehveti son kışkırtan, markiden başkası değildi. Üstelik sonunun nereye varacağını kestiremeyerek Satoko’yu Osaka’ya yollamakta direten de oydu. Her şey elbirliğiyle markiyi gazabını kendisine yöneltmeye zorluyordu.</p>
<p>Sonunda harcadığı çabadan bitkin düşen, giderek artan korkusu yüzünden cesareti kırılan marki dilini tuttu. Sessizlik uzadıkça uzadı, sanki dördü buraya meditasyon yapmak için toplanmışlardı. Evin arkasındaki avludan tavukların gıdaklamaları geliyordu. Dışarıdaki ağaçların arasından erken kış rüzgarının her esişinde, en küçük bir dokunuşla bile sallanan çam iğneleri parlak bir ışıkla yanıp sönüyorlardı. Evin içinde çıt çıkmıyordu, suskunluğun nedeni odadaki uğursuz havaya duyulan saygıydı sanki.</p>
<p> Kontes sonunda sessizliği bozdu.</p>
<p>“Her şeyin nedeni benim ihmalciliğimdir. Sizden nasıl af dileyeceğimi bilemiyorum, Marki Matsugae. Ancak durumu dikkate alırsak en iyisi Satoko’yu düşüncesinden bir an önce caydırmak ve nişan töreninin tasarlandığı gibi gerçekleşmesini sağlamaktır, öyle değil mi?”</p>
<p>“Peki ya saçları ne olacak?” diye atıldı marki.</p>
<p>“Elimizi çabuk tutup bir peruk hazırlatırsak törene katılanları kandırabiliriz...”</p>
<p>“Peruk mu?” diye haykırdı marki tiz bir sesle, kontesin cümlesini tamamlamasına fırsat vermeden. “Hiç aklıma gelmemişti.”</p>
<p>“Evet ya, elbette,” diye söze katıldı karısı hemen. “Bu hiç aklımıza gelmemişti.”</p>
<p>Markinin heyecanından etkilenmiş olarak sürekli peruktan söz etmeye başladılar. Odadan ilk kez kahkahalar duyuldu, dördü birden bu ilk parlak düşüncenin üstüne bir et parçasıymışçasına atılmışlardı.</p>
<p>Ancak hepsi de kontesin ortaya attığı bu yeni düşünceye aynı oranda bel bağlayamıyordu. Örneğin kont bu fikrin işe yarayıp yaramayacağından emin değildi. Gerçi marki de kuşkuculuktan yana ondan aşağı kalmazdı ama inanmışlık rolünü büyük bir ciddiyetle oynamayı beceriyordu. Konta gelince, marki gibi davranmanın yararına olacağını hemen kavradı.</p>
<p>“Genç prens, Satoko’nun saçlarından azıcık kuşkulansa bile,” dedi marki bir yandan gülüp bir yandan da sesini alçaltmaya çabalayarak, “emin olmak için elleyecek değil ya!”</p>
<p>Odayı bir samimiyet havası sarmıştı, bu havayı yaratan hayal ne kadar kırılgan olsa da. Hayal onlar için yaşamsal önemi olan bir öğeydi şu anda. Kimse Satoko’nun ruhuyla ilgilenmiyordu, ulusun çıkarını ilgilendiren tek şey saçlarıydı şimdi.</p>
<p>Markinin babası bütün gücünü ve tutkusunu imparatorluğun yeniden canlandırılmasına adamıştı. Ailesi adına kazandığı zaferin bir gün gelip bir kadının peruğuna bağlı olacağını bilseydi utançtan yerin dibine geçerdi herhalde. Bu türden karmaşık, gizli saklı dolaplar Matsugae evine pek yakışmıyordu. Aslına bakılırsa bunlar Ayakura’ların yapısına daha uygundu. Ancak şimdiki marki bu zarif, incelmiş dolapları bu tür numaralara alışkın Ayakura’lara bırakmak yerine, onların çekiciliğine kapılıyordu; Matsugae evi şimdi hiç alışık olmadığı bir sorumluluğu paylaşmak zorundaydı.</p>
<p>İşin doğrusu, şu anda kafalarını meşgul eden bu peruk Satoko’nun amacıyla hiç mi hiç bağdaşmıyordu. Ancak bir kez başına peruğu geçirmeyi becerdiler mi, küçük parçacıkları birleştirip kusursuz bir resim oluşturmayı da başaracaklardı. Bu yüzden her şey peruğa bağlı görünüyordu; marki kendini hemen bu tasarıya kaptırdı.</p>
<p>Dördü birden ortalarda olmayan peruk konusunda coşkuyla konuşmaya koyuldular. Satoko nişan töreni için saçlarını uzun, düz bir biçimde taratacaktı ama gündelik yaşantısında Batı türü bir peruk işini görürdü. Ne zaman kimin göreceği belli olmadığından, banyoda bile peruğunu çıkarmaması gerekiyordu. Çoktan kızın başına geçirdikleri peruğa her biri kendi imgeleminde bir biçim veriyordu: Kabarık, simsiyah, kendi saçlarından bile parlak. Satoko kendine rağmen mutlak bir güce erişecek, zarafetle taranmış saçları günün renksiz parlaklığını bastıran, geceye özgü bir şeyler çağrıştıran bir görkemle yükselecekti. Dördü de işlerinin kolay olmadığının bilincindeydi - bu eşsiz peruğun altında mutsuz bir yüz yer alacaktı ama kimse sorunun bu yanıyla ilgilenmeye gönüllü değildi.</p>
<p>“Bu kez siz kont, bizzat kızınızı razı etmeye giderseniz minnettar olurum. Kontes, ikinci bir yolculuğa katlanmak zorunda olduğunuz için üzgünüm ama karımın size eşlik etmesini sağlayacağım. Kuşkusuz benim de gitmem gerekir. Ancak...” Görünüşe çok önem veren marki burada hafifçe kekeledi. “Benim gitmem kuşku uyandırabilir. En iyisi burada kalmam. Bu kez yolculuğun büyük bir gizlilik içinde tamamlanmasını istiyorum. Karımın yokluğuna gelince, bunu bir hastalıkla açıklayabiliriz. Bu arada ben Tokyo’da bizim için en iyi peruğu yapacak ustaları arayıp bulurum. Olay gazetecilerden birinin kulağına giderse başımız derde girer. Ama siz bu sorunu bana bırakın.”</p>
       
    </body>
</html>
