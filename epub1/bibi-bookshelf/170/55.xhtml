<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="main.css" rel="stylesheet" type="text/css" />
</head>

<body>
  
<p class="kisim_adi">55</p>
 
<p>Tokyo’ya dönerken trende Kiyoaki’nin artık apaçık görülen acısı Honda için sürekli bir işkence kaynağı oldu. Kitaplarını bir yana bırakmıştı, şimdi tek amacı arkadaşını sağ salim evine götürmekti. Ranzasında bitkin bir halde yatan, o kadar istediği buluşmayı gerçekleştiremeden Tokyo’ya dönmek zorunda kalan arkadaşına bakarken, içi pişmanlıkla dolup taşıyordu. Acaba ona istediği parayı vermekle kötülük mü etmişti?</p>
<p>Kiyoaki kendinden geçmişti. Oysa Honda uzun zamandır gözünü kırpmadığı halde, her zamankinden de uyanıktı. Yüzlerce düşüncenin hiç denetimsiz aklına üşüşmesine, sonra da çekip gitmesine izin veriyordu. Bunların arasında başrahibeden farklı zamanlarda dinlediği, her birinden farklı biçimde etkilendiği iki vaaz da vardı. Bir yıl önce sonbaharda ilk vaazını, kafatasından su içmeye ilişkin meseli dinlemişti ondan. Kıssadan hisse çıkarmış, insan aşkına ilişkin yeni bir mesel oluşturmuştu. Düşünüp taşınmış, insanın yüreğindekini dünyanın özüyle gerçekten uyuşturabilmesinin hiç tartışmasız olağanüstü bir şey olacağı sonucuna varmıştı. Daha sonra hukuk çalışırken, Manu Yasaları’ndaki biçimiyle yeniden doğuş öğretisini epeyce düşünmüştü. Bu sabahsa başrahibenin yeniden konuştuğunu duymuştu. Şimdi kafasını kurcalayan bilmecenin tek çözümünün gözlerinin önünde bir an için bir tele asılıp kaldığını, bir sürü karmaşık sıçramalarla, dönüşlerle öne arkaya sallandığını, öyle ki sonunda bilmecenin daha da içinden çıkılmaz bir hal aldığını hissediyordu.</p>
<p>Tren Şimbaşi Garı’na sabahın altısında varacaktı. Gece bir hayli ilerlemişti. Yolcuların derin solukları tekerleklerin gümbürtüsüne karışıyordu. Sabaha kadar uyumayacak, tam karşısındaki ranzada yatan Kiyoaki’yi gözleyecekti. Perdeleri açık bırakmıştı, Kiyoaki’deki en küçük bir değişimi bile hemen fark edebilecekti; camdan dışarıya, karanlığa gömülmüş tarlalara baktı.</p>
<p>Tren gecenin içinde hızla ilerliyordu, karanlık öyle yoğun, gökyüzü öyle bulutluydu ki tarlalar da, ötelerdeki dağlar da neredeyse büsbütün görünmez olmuştu; trenin ileriye doğru hareket ettiğini gösteren hiçbir işaret yoktu. Zaman zaman bir fenerin kısacık ışıltısı karanlık perdede ışıktan bir yarık açıyor ama bu yarıklar insana herhangi bir yön duygusu sağlamıyordu. Bu homurtu trenden çıkmıyor, diye düşündü Honda. Bu, başka bir şeyin sesi. Geceyi delerek amaçsızca ilerleyen bu küçük şeyi sarıp sarmalayan başka bir şeyin. Homurtu, yoğun karanlığın kendisinden yükseliyor.</p>
<p>Honda Obitoke’deki handan ayrılmak için hızla toplanırken Kiyoaki hancıdan bir kâğıt istemiş, adamın getirdiği ucuz kâğıda yazdığı notu Honda’ya uzatarak annesine, yani markize vermesini istemişti. Honda kâğıdı ceketinin iç cebine özenle yerleştirmişti. Şimdi, yapacak daha iyi bir şey bulamadığı için kâğıdı çıkardı, vagonun tavanından sarkan ampulün cılız ışığında okudu.</p>
<p>Kurşunkalemle yazılmış, Kiyoaki’ye hiç yakışmayan titrek bir yazıydı. Hiçbir zaman yazısı fazla zarif olmamıştı ama harflerinde bir güçlülük, canlılık olurdu her zaman:</p>
<br/>
<p class="gunluk">Sevgili anne,</p>
<p class="gunluk">Sizden Honda’ya bir şey vermenizi rica ediyorum. Masamdaki düş güncesini. Arkadaşımın hoşlanacağından eminim. Ayrıca ondan başkası da günceyi okumak istemeyecektir zaten. Lütfen eline geçmesini sağlayın.</p>
<p class="gunluk" style="text-align: right;">Kiyoaki</p>
<br/>
<p>Honda bir tür vasiyetname olan yazıyı yazabilmek için kalan son gücünü de tükettiğini anlıyordu. Fakat bu gerçek bir vasiyetname olsaydı annesine böyle kısaca, işle ilgili bir şeyden söz ediyormuş gibi yazmaz, annesi için de birkaç sözcük eklerdi.</p>
<p>Karşısındaki ranzadan bir inleme yükseldi. Honda hemen kâğıdı kaldırdı, Kiyoaki’nin yanına seğirtti, eğilip yüzüne baktı:</p>
<p>“Ne oldu?”</p>
<p>“Göğsüm sancıyor. Sanki bir bıçak saplanmış gibi.”</p>
<p>Kiyoaki’nin solukları düzensizdi. Sözcükler ağzından güçlükle çıkıyordu. Ne yapacağını bilmeyen Honda göğsünün sol alt yanını, sancının en yoğun olduğu noktayı ovmaya başladı. Ama donuk ışıkta, arkadaşının yüzünün hâlâ acıyla kasılmış olduğunu gördü.</p>
<p>Kasılmalara karşın öyle güzeldi ki bu yüz. Çektiği yoğun acı yüzüne alışılmadık bir nitelik, oyduğu derin çizgilerse bronz bir maskenin ağırbaşlı saygınlığını vermişti. Güzel gözleri yaş doluydu. Kaşları çatıktı, sergiledikleri erkeksi güç, siyah ışıltılar saçan, ıslak gözbebeklerindeki acınası bakışla çarpıcı bir karşıtlık oluşturuyordu. Acıyla savaşırken kalemle çizilmişçesine biçimli olan burnu, çevresindeki karanlığı delmek ister gibi yukarıya doğru uzanıyordu; ateşten kavrulmuş dudaklarıysa sedef gibi soluk soluk parlayan dişlerini gösterecek biçimde gerilmişti.</p>
<p>Sonunda bedenine büyük acılar veren sancı azalır gibi oldu.</p>
<p>“Uyuyor musun? İyi. Uykuya gereksinimin var,” dedi Honda. Bir dakika önce, arkadaşının yüzünü allak bullak eden ifadeye şaşıyordu. Gerçekte bu, yoğun bir neşenin, insan varoluşunun en uç noktasından başka hiçbir yerde bulunamayacak türden bir sevincin ifadesi değil miydi? Belki de Kiyoaki bir şey görmüştü; Honda onu kıskandı, sonra da tuhaf bir utanca kapıldı, kendi kendini ayıpladı.</p>
<p>Başını hafifçe salladı. Kederin uyuşturucu ağırlığını hissetmeye başlamıştı. Yüreğinin derinliklerinde bir duygu, bir tırtılın koza dokumadaki ustalığı ve kararlılığıyla biçimlenmekteydi. Bu duygunun önemi karşısında geriledi, huzursuz oldu.</p>
<p>Sonra bir an için dalıp gitmişe benzeyen Kiyoaki ansızın gözlerini sonuna kadar açtı, Honda’nın eline uzandı. Konuşurken sıkı sıkı tutuyordu bu eli.</p>
<p>“Az önce bir rüya gördüm. Seni yeniden göreceğimi biliyorum. Çağlayanın altında.”</p>
<p>Herhalde rüyasında babasının evini çevreleyen parktaydı, diye düşündü Honda. Oradan en canlı anımsadığı şeyse, tepenin doruğundan dokuz aşamada dökülen çağlayan olmalıydı.</p>
<p>Yirmi yaşındaki Kiyoaki Matsugae, Tokyo’ya döndükten iki gün sonra öldü.</p>       
    </body>
</html>
