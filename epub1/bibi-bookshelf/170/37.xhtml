<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="main.css" rel="stylesheet" type="text/css" />
</head>

<body>
  
<p class="kisim_adi">37</p>
 
<p>Toinnomiya ailesi Satoko’nun yaşantısına hiç karışmıyordu. Prens Harunori askeri görevlerine dönmüştü; konuyla ilgili olanların hiçbiri prensle Satoko arasında bir buluşma ayarlamaya yeltenmiyor, prense gelince kızı görmek için herhangi bir girişimde bulunmuyordu. Ama bu, Toinnomiya’lar Satoko’ya soğuk davranıyorlar, demek değildi. Böylesi nişanlılıklarda adet olduğu üzere her şey sakince olup bitmekteydi. Prensin çevresindekiler evlilikleri kaçınılmaz olan bu iki gencin sık sık görüşmesinin hiçbir yarar sağlamayacağına, hatta bir aksilik çıkarabileceğine inanıyorlardı.</p>
<p>Bu arada, prensesliğe hazırlanan genç bir kızdan beklenen bazı şeyler vardı. Satoko, niteliği azıcık da olsa tartışılabilir bir ailenin kızı olsaydı daha önceki eğitimiyle karşılaştırılamayacak pek çok eğitimden geçmek zorunda kalacaktı. Fakat çocuklara iyi terbiye verme geleneği Ayakura’ların evinde öylesine sıkı sıkıya korunmuştu ki kontun kızı kolayca prenses konumuna yükselebilirdi. Zarafet Satoko’nun kanına öylesine işlemişti ki canı çektiği anda oturup bir prensese yakışır nitelikte şiirleri bir prensesin yazısıyla yazabilir, çiçekleri bir prensesten beklendiği biçimde düzenleyebilirdi. On iki yaşından beri her an bir prenses olmaya hazırdı, bunu engelleyecek hiçbir şey yoktu.</p>
<p>Ancak Kont Ayakura ile karısı şu âna kadar aldığı eğitimin dışında kalan üç konuda kaygılıydılar. Kızlarının bu konularda bir an önce eğitilmesini istiyorlardı. Bunlar, <i>nagauta</i> söylemek, Prenses Toin’in çok hoşlandığı <i>mahjong</i> oynamak ve Prens Harunori’nin en büyük zevki olan yabancı plakları dinlemekti. Konttan durumu öğrenen Marki Matsugae hemen Satoko’ya ders vermesi için bir <i>nagauta</i> hocası tuttu, ayrıca Ayakura’ların evine Alman malı bir gramofonla bulabildiği bütün yabancı plakları gönderdi. Ancak <i>mahjong</i> öğretecek birini bulmak daha güç bir görevdi. Kendisi İngiliz usulü bilardoyu gayet iyi oynardı, böylesine üst sınıftan, soylu bir ailenin <i>mahjong</i> gibi bayağı bir oyundan zevk almasını çok ayıplıyordu.</p>
<p>Sonunda, Yanagibaşi’deki geyşa evinin sahibiyle evdeki en yaşlı geyşanın usta birer <i>mahjong</i> oyuncusu olduğu anlaşıldı. Bunun üzerine marki sık sık Ayakura’lara gitmelerini, Tadeşina’yla birlikte bir dörtlü oluşturarak oyunu Satoko’ya öğretmelerini öğütledi. Yolculuk giderlerini elbette kendisi karşılayacaktı.</p>
<p>Aralarında iki de profesyonelin bulunduğu bu dörtlünün Ayakura Malikânesi’ndeki hoşgörüsüz havaya alışılmadık bir canlılık katacağı sanılırdı. Oysa Tadeşina en küçük bir değişime bile karşı koyuyordu. Oyun, ağırbaşlılığına yönelik bir hakaretmiş gibi davranıyordu, gerçekte feleğin çemberinden geçmiş bu iki kadının meraklı gözleriyle Satoko’nun gizini açığa çıkarmalarından korkuyordu. Bu gerçekleşmese bile <i>mahjong</i> oyunları, Marki Matsugae’ye paralı casuslarını Ayakura’ların evine sokma şansı veriyordu.</p>
<p>Ev sahibi kadınla yaşlı geyşa hemen Tadeşina’nın boyun eğmez kibirini, önceden hesaplanmış bir hakaret olarak yorumladılar, tepkileriyse üç güne kalmadan Marki Matsugae’nin kulağına ulaştı. Marki uygun zamanı bekledi, sonra ilk fırsatta kibarca Kont Ayakura’nın kulağını büktü.</p>
<p>“Yaşlı bir hizmetçinin ailenizin onurunu böylesine yüceltmesi gerçekten takdire değer, ancak halihazırda en önemli sorun, prensin ailesinin istekleri doğrultusunda davranmaktır. Dolayısıyla, bir dereceye kadar kendisini tutmak zorunda. Ayrıca Yanagibaşi’li kadınlar bunu bizlere hizmet edebilmek için olağanüstü bir fırsat olarak görüyorlar, o kadar işleri varken yine de koşa koşa buraya geliyorlar.”</p>
<p>Kont hepsini olduğu gibi Tadeşina’ya aktararak onu inanılmayacak kadar güç bir durumda bıraktı.</p>
<p>Aslında Satoko bu iki kadınla daha önce karşılaşmıştı. Kiraz çiçeklerini seyretme festivalinin kutlandığı sahnenin gerisindeki işleri, ev sahibesi olan kadın yönetiyor, yaşlı geyşaysa <i>haiku</i> ustası rolünü oynuyordu. İlk <i>mahjong</i> dersine geldikleri gün, geyşa evinin sahibesi kontla kontesi nişan için kutlamış, gösterişli bir armağan vermişti:</p>
<p>“Kızınız ne kadar güzel bir hanım! Bir prensesin soyluluğuna doğuştan sahip olduğu için bu nişan sizi kim bilir ne kadar mutlu etmiştir. Bizim de bu nişanla bir bağlantımızın olmasına izin vermeniz bizim için unutulmayacak bir anıdır, bunu kuşaktan kuşağa aktaracağız - büyük bir gizlilik içinde elbette.”</p>
<p>Saygılarını övülesi bir biçimde ileten ev sahibesi daha sonra başka bir odaya geçip Satoko ve Tadeşina’yla birlikte <i>mahjong</i> masasının başına yerleşince, yapmacık tutumundan sıyrılıverdi. Satoko’ya duyduğu hayranlıkla nemlenmiş gözleri zaman zaman kuruyor, altındaki eleştiri kumsalını açığa vuruyordu. Tadeşina aynı bakışların kendisine ve <i>obi</i>’sinin eski model, gümüş tokasına yöneldiğini fark edince bozuldu. Ama ilk günkü olay hepsinden daha rahatsız ediciydi.</p>
<p>Yaşlı geyşa <i>mahjong</i> taşlarını toplarken, “Marki Matsugae’nin genç oğlu nasıl?” diye sordu, aklına gelivermişçesine. “Ondan daha yakışıklı bir delikanlı gördüğümü sanmıyorum.”</p>
<p>Bunun üzerine ev sahibesi dikkate değer bir ustalıkla konuyu hemen değiştirdi. Uygunsuz bir konuya girdiği için yanındakini paylamak istemişti. Konuşma, Tadeşina’nın sinirlerini yay gibi germişti.</p>
<p>Satoko onun öğüdüne uyuyor, mümkün olduğunca az konuşuyordu. Fakat kalbinden geçenleri, bir kadının en önemsiz davranışlarını bile yorumlamakta uzmanlaşmış bu iki kadından gizlemek için harcadığı aşırı çaba bir başka tehlike doğuruyordu. Kendini suskun, yazgısına boyun eğmiş biri gibi gösterirse, yaklaşan evlilik yüzünden mutsuz olduğu yolunda ortalığı ayağa kaldıracak dedikodular çıkabilirdi. Duygularını gizlemesi, davranışlarının yanlış anlaşılması, yapay davranışlarda bulunmasıysa duygularını ele verme tehlikesi taşıyordu.</p>
<p>Sonunda Tadeşina <i>mahjong</i> derslerine hemen ve bir daha başlamamak üzere son vermek için bütün ustalığını kullanmak zorunda kaldı.</p>
<p>“Gerçekten çok şaşırdım,” dedi konta. “Marki Matsugae Hazretleri bu iki kadının iftiralarını nasıl ciddiye alabilir? Bayan Satoko’nun oyuna coşkuyla sarılmamasından beni sorumlu tutuyorlar. Bayan Satoko’nun kayıtsızlığı yüzünden suçlanmamak için beni öne sürüyorlar. Onlara karşı kibirli davrandığımı söylemelerinin nedeni bu, eminim. Ancak marki hazretlerinin bu meslekten iki kadının efendimin evine girip çıkmalarına izin vermesi utanç verici bir şey. Üstelik Bayan Satoko <i>mahjong</i>’un kurallarını çoktan öğrendi. Ayrıca evlendikten sonra salt topluma uyum sağlamak için oynaması ve sürekli kaybetmesi çok daha hoşa gidecektir. Derslerin devam etmesine kesinlikle karşıyım, Marki Matsugae vazgeçmezse, efendimden beni bağışlamasını, hizmetlerime son vermesini rica etmek zorunda kalacağım.”</p>
<p>Kont Ayakura’nın böylesine kararlı bir tavırla verilmiş bir ültimatom karşısında boyun eğmekten başka çaresi kalmıyordu.</p>
<p>Tadeşina, uşak Yamada’dan Kiyoaki’nin mektup konusunda yalan söylediğini öğrenince kendini bir yol ağzında buldu, ya Kiyoaki’ye düşman olacaktı ya da bütün sonuçlarını bile bile iki gencin ondan istediği her şeyi yapacaktı. İkinci yolu seçti.</p>
<p>Bu konuda onu yönlendiren, Satoko’ya duyduğu sevgiydi, doğru ama aynı zamanda sevgilileri ayırmanın kızı intihara sürüklemesinden de korkuyordu. En iyisinin, sırlarını gizlemek, ilişki kendiliğinden bitinceye kadar beklerken de canlarının istediğini yapmaları için onları rahat bırakmak olacağına karar vermişti. Bu arada da her şeyin gizli kalması için elinden geleni ardına koymayacaktı elbette.</p>
<p>Bir tutkunun seyrine ilişkin bilinmesi gereken her şeyi bildiğine inanırdı. Ayrıca, bilinmeyen bir şeyin varolmadığı düşüncesini yürekten destekleyen biri olarak, ne konta ne de Toinnomiya ailesine ihanet ettiğini düşünüyordu. Bu aşk serüvenine yardımcı, sevgililere destek olmayı bir kimya deneyi yaparmışçasına kolaylıkla sürdürebildiği gibi, onları ele verecek bütün ayrıntıları örtbas ederek ileride ilişkiyi yadsıyabilirdi de. Tehlikeli yolu seçtiğinin bilincindeydi ama dünyaya, her bunalımlı durumda kurtarıcı rolü oynamak için geldiğine inanıyordu. Başkalarına bol bol yükümlülük yükleyebilir, bunlar da onları er geç tam Tadeşina’nın istediği biçimde davranmaya zorlardı.</p>
<p>İhtiraslarının hızı kesilsin diye olabildiğince sık buluşmalarını sağlıyordu ama işe kendi tutkularının da karıştığını fark edemedi. İnceliksiz davrandığı için Kiyoaki’den öç alma arzusuyla ilgisi yoktu bunun.</p>
<p>Kiyoaki’nin Satoko’dan ayrılmak istediğini bildireceği, Tadeşina’dan da cenaze törenini nazikçe yönetmesini rica edeceği günü bekliyordu. İşte o zaman Kiyoaki’ye artık soğumuş olan tutkusunun bir zamanlar ne kadar ateşli olduğunu üstüne basa basa anımsatacaktı. Aslında bu hayale kendisi bile tam olarak inanmıyordu. Üstelik gerçekleşirse kim bilir Satoko’ya ne büyük bir ıstırap verecekti.</p>
<p>Kendisini korumayı her şeyden üstün tutmadığı sürece dünyada hiçbir şeyin güvenli olmayacağına inanan, kendisini daima denetleyebilen bu yaşlı kadın güvenliğe ilişkin bütün düşüncelerini neden bir kenara itmişti? İnancını bu serüven için bir özür olarak kullanmaya kendi kendini nasıl razı edebilmişti? Gerçekte, savunmasız bir ânında, akılcı çözümlemeleri yadsıyan bir hazza teslim olmuştu. Böylesine güzel iki genci birleştirmenin, umutsuz aşklarının her gün artan bir tutkuyla hararetlenişini izlemenin hazzına - yavaş yavaş, bütün tehlikeleri göz ardı etmesine yol açan, şiddetli bir zevk seline kapılmıştı.</p>
<p>Bunu anlayınca, iki genç ve güzel insanın bedensel birleşmesinin yalnızca doğaüstü ölçülerle yargılanabileceğine inandı. Buluştuklarında gözlerinin parlaması, yaklaştıkça yürek atışlarının hızlanması: Tadeşina’nın donmuş yüreğini ısıtan bir ateşti bu. Kendi iyiliğini düşünüyorsa bu ateşin hiç sönmemesi için çabalamalıydı. Her buluşma öncesinde yanakları soluyor, hüzünle sarkıyordu ama birbirlerini görür görmez yüzleri, haziranda bir arpa tarlasındaki parlak başaklar gibi ışıyıveriyordu. Tadeşina için o an, bir felçlinin yürümesi ya da bir körün görmesinden farksız bir mucizeydi.</p>
<p>Asıl rolü elbette Satoko’yu kötülüklerden korumaktı. Ama böylesine ışıyan bir şey kötü olamazdı; şiire dönüşen bir şey kötü değildir. Bu ilke, Ayakura ailesinin çok eski çağlardan beri süren zarafetinin ayrılmaz bir parçası değil miydi zaten?</p>
<p>Yine de Tadeşina hep bir şeylerin olmasını bekliyordu. Bazı bakımlardan, evde beslediği kuşun yem aramak için uçmasına izin veren, sonra da onu yakalamanın, yeniden kafese kapamanın yollarını arayan birinden farksızdı; fakat bu beklentide kan ve ölüm kokan bir şeyler de yok değildi. Her sabah yüzüne, uzun zaman önce saray kadınlarının rağbet ettiği bol, beyaz pudralı makyajı uyguluyordu. Gözlerinin altındaki kırışıklıkları beyaz pudrayla, dudaklarının çevresindekileriyse canlı Kyoto rujuyla gizliyordu. Bunları yaparken aynada yüzünü incelemekten kaçınıyor, can sıkıntısı ve sorgu dolu gözlerini boşluğa dikiyordu. Yüksek güz göğünün ışıltısı gözlerindeki saydam, parlak yaşlarda yoğunlaşmış gibiydi ama gözlerinin derinliklerinde geleceğe duyduğu umutsuz açlık görülebiliyordu. Sonra makyajını son kez gözden geçirmek için genellikle takmaktan kaçındığı eski tip gözlüğünü alıyor, ince tel saplarını kulaklarının ardından geçirerek takıyordu. Bu sırada sapların sivri uçları, pudradan bembeyaz olmuş kulak memelerine hafifçe batıyor, canını acıtıyordu.</p>
<p class="ortali">* * *</p>
<p>Ekim başında Tomnomiya ailesi nişan töreninin aralıkta yapılacağı haberini gönderdi, yanında da verilecek armağanların resmi olmayan listesi vardı: Beş top elbiselik kumaş, iki fıçı iyi kalite sake, bir kutu da mercan balığı. Son iki madde çoktan hazırdı, kumaş işini halletmeyi de Marki Matsugae üstlendi. İtsui Ürünleri’nin Londra bürosuna uzun bir telgraf çekerek en iyi kalite kumaşı özel olarak ısmarladı ve derhal göndermelerini istedi.</p>
<p>Bir sabah Tadeşina, Satoko’yu uyandırmaya gittiğinde, kızın yüzünde renk namına hiçbir şeyin kalmadığını fark etti. Satoko onun elini itti, yataktan çıktı, doğruca koridora koştu. Daha banyoya ulaşamadan kusmaya başladı, geceliğinin kolu biraz lekelenmişti. Tadeşina odasına dönmesine yardım etti, kapıyı sıkıca kapadı.</p>
<p>Evin arkasındaki avluda on tane kadar tavuk besliyorlardı; her sabah uyandıklarında <i>şoji</i> bölmelerini delip geçen gıdaklamaları, ötüşleri Ayakura Malikânesi’ndekilere yeni bir günün başladığını duyururdu. Koro, güneş iyice yükseldikten sonra da kesilmezdi. Satoko, bu şamatanın ortasında yüzünü yeniden yastığa gömüp gözlerini yumdu.</p>
<p>Tadeşina dudağını kızın kulağına iyice yapıştırıp, “Lütfen dinle,” diye fısıldadı. “Bundan kimseye söz etmemeliyiz. Lütfen, ne olursa olsun, yıkamaları için geceliğini hizmetçilere verme. Onunla ben ilgilenirim, böylece kimse öğrenemez. Bundan böyle yiyeceklerinle de ben ilgileneceğim. Yalnızca sana dokunmayacak şeyleri yemeni sağlayacağım, hizmetçini de kuşkulandırmamış oluruz. Bu söylediklerim hep senin iyiliğin için. Onun için ne dersem onu yapmalısın.”</p>
<p>Satoko, güzel yüzünden tek bir damla yaş yuvarlanırken, kararsızca onayladı.</p>
<p>Tadeşina çok sevinçliydi. Bir kere, ilk belirtiyi sezen kişi oydu. Sonra, birden kafasına dank etti: İşte beklediği şey buydu. Artık Satoko avucunun içindeydi!</p>
<p>Her şey bir yana Tadeşina, Satoko’nun şu andaki durumunun temsil ettiği yaşam alanına, tutku diyarından çok daha aşinaydı. Yıllar önce, Satoko âdet görmeye başladığı zaman kıza gerekli bilgileri ve öğütleri vermişti, şimdi de bütün fiziksel konularda ne kadar deneyimli bir uzman olduğunu gösterecekti. Oysa günlük yaşamla yalnızca selamlaşacak kadar bir tanışıklığı olan Kontes Ayakura kızının âdet gördüğünü tam iki yıl sonra, üstelik Tadeşina’dan öğrenmişti.</p>
<p>Satoko’daki fiziksel her değişimi sezebilen Tadeşina, o ilk sabah bulantısından sonra gözlerini dört açtı. Belirtileri teker teker gördükten sonraysa -Satoko’nun makyajını yapış biçimini, yaklaşmakta olan yeni bir bulantıyı hissetmişçesine yüzünü buruşturuşunu, bir açılıp bir kapanan iştahını, hareketlerindeki belli belirsiz ağırlaşmayı- hiç duraksamadan kararını verdi.</p>
<p>“Sürekli eve kapanıp kalmak hiç sağlıklı değil,” dedi Satoko’ya. “Hadi yürüyüşe çıkalım.”</p>
<p>Bu genellikle Kiyoaki’yle bir buluşmanın ayarlandığına işaretti ama güneş hâlâ batmamış olduğu için Satoko şaşırdı, soru dolu gözlerle kadına baktı. Tadeşina’nın yüzündeki alışıldık ifade silinmiş, yerine ciddi, soğuk bir ifade gelmişti. Bütün ulusu ilgilendiren bir onur sorunuyla uğraştığının bilincindeydi.</p>
<p>Arka avludan çıkarlarken kollarını kavuşturmuş, tavuklara yem veren bir hizmetçiyi izleyen Kontes Ayakura’yla karşılaştılar. Parlak sonbahar güneşi gıdaklayan tavukların tüylerini parlatıyor, kuruması için dışarıya asılmış çamaşırlara vurarak onlara bir güvercinin aklığını veriyordu. Satoko, tavukların arasından yol açma işini Tadeşina’ya bırakmış kadının yanı sıra yürürken annesini kibarca selamladı. Gözüne, tüylerin altından ansızın uzanan, çalımlı çalımlı gezinen bacaklar çarptı, hayatında ilk kez bu yaratıkları saldırgan buldu - farklı türler arasındaki doğal düşmanlık. Dehşet verici bir duyguydu bu. Birkaç kopmuş, beyaz tüy havada süzülerek yere iniyordu. Tadeşina, Satoko’nun annesini selamladı.</p>
<p>“Bayan Satoko’yu kısa bir yürüyüşe çıkarmıştım.”</p>
<p>“Yürüyüş mü? Zahmetin için teşekkürler,” dedi kontes. Kızının düğünü giderek yaklaştığı için, doğaldır ki oldukça heyecanlıydı. Öte yandan, kızına karşı gitgide daha kibar ve ölçülü davranıyordu. Saraya mensup soylu ailelerde gelenek olduğu üzere kızını asla eleştirmiyordu, sanki kız, imparatorluk ailesinin üyesiydi artık.</p>
<p class="ortali">* * *</p>
<p>Satoko’yla Tadeşina, Ryudo’nun sokaklarında ilerlediler, granit bir duvarla çevrili, güneş tanrıçasına adanmış küçük bir türbeye geldiler. Dar kapısından geçip sonbahar şenliği bittiği için şu an bomboş olan bahçesine girdiler; mor perdelerle kaplı mihrabın önünde eğildikten sonra Tadeşina öne düştü, kutsal danslar için kullanılan küçük pavyonun arkasına yöneldi.</p>
<p>“Kiyo buraya mı gelecek?” diye sordu Satoko duraksayarak. Nedense bugün Tadeşina’nın davranış tarzından ürküyordu.</p>
<p>“Hayır, gelmeyecek. Bugün sana sormak istediğim bir şey var, Bayan Satoko, bu yüzden buraya geldik. Kimse tarafından duyulma tehlikesi olmaksızın konuşmamız gerekiyor.”</p>
<p>Pavyonun bir tarafına, ayinsel dansları izlemek isteyenlerin oturması için üç ya da dört tane kocaman kaya yerleştirilmişti. Tadeşina <i>haori</i>’sini<a href="dipnot.xhtml#Footnote0014" id="Feedback0014"><sup class="dipnot_sayi">[14]</sup></a> çıkardı, katladı, kayaların birinin yosun kaplı yüzeyine koydu.</p>
<p>“Evet, böylece üşütmezsin,” dedi Tadeşina, Satoko otururken.</p>
<p>“ Şimdi, genç hanımım,” diye başladı soğuk bir sesle. “Şu anda sana anımsatmama hiç gerek yok biliyorum ama imparatora bağlılığın her şeyden önce gelmesi gerektiğini çok iyi bilirsin. Tadeşına gibi birinin, yirmi yedi kuşaktan beri, yani yüzlerce yıldır imparatorlukça kutsanmış bir aileden gelen Bayan Satoko Ayakuraya öğüt vermesi gerçekten aptalca. Ama bütün bunları bir yana bıraksak bile, bir evlilik imparatorlukça onaylandıktan sonra artık geriye dönüşü yoktur. Bu evliliği geri çevirmek imparator hazretlerinin iyiliğini geri çevirmek demektir. Dünyada bundan daha büyük bir günah yoktur.”</p>
<p>Tadeşina ayrıntılı bir açıklamaya girişti. Ancak olup bitenler yüzünden kızı hiç suçlamadı. Çünkü kendisi de aynı oranda suçluydu. Ayrıca hiç kimsenin gözüyle görmediği bir şeyi büyütmenin, günah olarak nitelemenin gereği yoktu. Ancak ısrarla belirttiği gibi her şeyin bir sınırı olmalıydı, şimdi Satoko gebe kaldığına göre, bu ilişkiye son vermenin zamanı gelmişti. Şu âna kadar olup biteni sessizce gözlemlemişti ama artık susup bekleyemez, bu aşkın sürüp gitmesine izin veremezdi. Aklını başına toplamanın zamanı gelmişti. Satoko, ayrılmaları gerektiğini Kiyoaki’ye açıkça söylemeliydi. Her şeyi de Tadeşina ne diyorsa öyle yapmalıydı. Böylece Tadeşina, her noktaya sırasıyla değinerek, işin duygusal yanına değinmekten özellikle kaçınarak, bütün söylemesi gerekenleri söyledi.</p>
<p>Bu kadarının Satoko’yu razı etmeye yeteceğini, kızın boyun eğeceğini düşünüp söylevini kısa kesmişti; düzgünce katlanmış bir mendille kaşlarının üstünde birikmiş ter damlalarını sildi.</p>
<p>Akla yatacak, mantıklı bir konuşma yapmıştı ama yüzünde üzgün, anlayışlı bir ifade, sesindeyse hüzün vardı. Bu kız ona bir evlattan daha yakındı; öte yandan, üzüntüsünün gerçek olmadığının da farkındaydı. Üzüntüsüyle sevgisi arasında bir engel bulunduğunun bilincindeydi. Satoko’ya beslediği sevgi çok büyük olduğu için, önerdiği korkunç çözümün içine sızmış olan o kavranamaz, korkutucu sevinci kızın da paylaşacağını umuyordu. İnsanın kutsal bir şeye saygısızlık etmesinden kaynaklanan bir günahtan arınabilmesi için bir başka günah işlemesi gerekir. Sonunda bu iki günah birbirini siler, ikisi de hiç işlenmemiş gibi olur. Karanlığın bir türünü bir başka tür karanlıkla karıştırıp birbirinin içinde eritmek, sonra da vefalı şafağın sökmesini, karanlığı pembe bir renge boyamasını beklemek gerekir. Elbette her şeyden önemlisi de gizliliği sürdürmektir.</p>
<p>Satoko hâlâ suskundu, Tadeşina huzursuzlandı, “Dediklerimi yapacaksın, öyle değil mi?” diye sordu. “Ne düşünüyorsun bu konuda?”</p>
<p>Satoko’nun yüzü ifadesizdi. Tadeşina’nın sözleri karşısında kafasının karıştığını hiç belli etmiyordu. İşin aslı, kadının tumturaklı sözleri onun için hiçbir anlam taşımıyordu.</p>
<p>“Peki ama ne yapmalıyım?” diye sordu. “Daha kesin konuşmalısın.”</p>
<p>Tadeşina yanıtlamadan önce çevresine bakındı, türbenin önündeki gongun, dua etmeye gelen biri tarafından değil de rüzgârın etkisiyle çalındığından emin olunca rahatladı. Köşkün ahşap zemininin altından bir cırcır böceğinin isteksiz cıvıltısı geldi.</p>
<p>“Bebekten kurtulmalısın - hem de hemen.”</p>
<p>Satoko soluğunu tuttu.</p>
<p>“Ne demek istiyorsun? Beni hapse atarlar.”</p>
<p>“Böyle konuşma. Lütfen işi bana bırak. Şöyle ya da böyle ortaya çıksa bile polisin ne seni ne de beni cezalandırması mümkün. Düğünün çoktan ayarlandı. Nişan armağanının aralık ayında sunulmasından sonra her şey daha da sağlama bağlanacak. Böyle durumlarda polis anlayışlı davranır. İşte Bayan Satoko, anlamanı istediğim şey de bu zaten: İşi ağırdan alırsan, herkes de gebe olduğunu anlarsa ne imparator hazretleri ne de ötekiler seni bağışlar. Nişan hemen bozulur, baban el yüzüne çıkamaz, Kiyoaki de çok kötü duruma düşer. Açık söylemek gerekirse, hem onun hem de Matsugae ailesinin geleceğe ilişkin umutları öylesine tehlikeye girer ki, Kiyoaki’nin bu işle hiç ilgisi yokmuş gibi davranmaktan başka çaresi kalmaz. Böylece sen her şeyi yitirmiş olursun. Bunun olmasını ister misin? Önünde tek bir seçenek var.”</p>
<p>“Diyelim ki anlaşıldı, polis de hiçbir şey söylemedi, Toinnomiya’lar yine de bir şeyler duyabilirler. O zaman düğüne nasıl katılabilirim? Ya daha sonra prense hizmet etmeyi nasıl sürdürürüm? Söylesene.”</p>
<p>“Yalnızca bir söylentiyi bu kadar büyütmenin gereği yok. Toinnomiya’ların ne düşüneceğine gelince, bu tamamen sana bağlı. Daima iffetli ve güzel bir prenses gibi davranırsan onlar da sana öyle davranır. Dedikodular kısa sürede unutulur.”</p>
<p>“Peki, asla cezalandırılmayacağım, hapse atılmayacağım konusunda güvence verebilir misin?”</p>
<p>“Bak, anlaman için şöyle açıklayayım. Bir kere polisin soylulara büyük saygısı vardır. Yani böyle bir şeyi halkın öğrenmesi olanaksız. Hâlâ kuşkuluysan, Marki Matsugae’den yardım isteyebiliriz. Marki hazretleri oldukça nüfuzludur, her şeyin üstesinden gelebilir. Ne de olsa oğlunun suçunu örtbas edecek.”</p>
<p>Satoko öfkeyle haykırdı: “Hayır! Böyle bir şey yapmayacaksın. Buna izin veremem. Ne olursa olsun markiden de Kiyoaki’den de yardım istemeyeceksin. Yaparsan beni yerin dibine batımıış olursun.”</p>
<p>“Eh... yalnızca küçük bir olasılıktı. Her neyse, yasal açıdan bile olsa seni tam anlamıyla korumaya kararlıyım. aklımdan neler geçtiğini bilmeden, salt benim sözlerimle hareket ettiğini, ne olduğunu anlamadan içine narkoz çektiğini ve kendinden geçtiğini ileri süreceğiz. Böylece bu iş duyulsa bile sonunda cezalandırılan ben olurum.”</p>
<p>“Yani ne olursa olsun hapse girmeyeceğimi mi söylüyorsun?”</p>
<p>“Bundan kesinkes emin olabilirsin.”</p>
<p>Yine de yanıtı Satoko’yu ferahlatmamıştı. “Hapse girmek istiyorum,” dedi.</p>
<p>Tadeşina birden kahkahalarla gülmeye başladı.</p>
<p>“Küçük bir kız çocuğu gibi konuşuyorsun. Neden böyle dedin?”</p>
<p>“Kadın tutukluların nasıl giyindiğini merak ediyorum. Kiyo beni öyle görünce ne yapar acaba... beni sevmeye devam eder mi? Öğrenmek istiyorum.”</p>
<p>Bu saçma sapan sözleri söylerken gözyaşından yoksun gözleri öyle ateşli bir hoşnutlukla parladı ki, Tadeşina ürperdi.</p>
<p>Bu iki kadının konumları ne kadar farklı olursa olsun ikisinin aynı güce, aynı yürekliliğe sahip olduklarına kuşku yoktu. İster düzenbazlık için, isterse gerçeğin hatırı için olsun şu anda cesaretlerini birleştirmek zorundaydılar.</p>
<p>Tadeşina, Satoko’yla ikisinin, akıntıya karşı yol alan bir tekneyle akıntı ne kadar uyuşursa o kadar uyuştuklarını hissediyordu; öyle iyi uyuşmuşlardı ki, tekne zaman zaman bir süreliğine hareketsiz kalıyor, sabırsız bir içli dışlılıkla akıntıyla kucaklaşıyordu. Üstelik şu an ikisi de aynı sevinci paylaşmaktaydı. Bu sevinç başlarının üstünde, yaklaşan fırtına öncesinde uçuşan bir kuş sürüsünün kanat sesleriyle çırpınıyordu. Gerçi korku, kaygı, endişe içeriyordu elbette, ancak içlerindeki şiddetli duygular hepsinden farklıydı; ona sevinçten başka bir ad verilemezdi.</p>
<p>“Her neyse, dediklerimi aynen yapacaksın değil mi?” diye sordu, Satoko’nun sonbahar güneşiyle kızarmış solgun yanaklarına bakarak.</p>
<p>“Bunlardan Kiyo’ya söz etmeni istemiyorum,” diye yanıtladı Satoko. “Durumumdan, demek istiyorum. Dediklerini yapıp yapmama meselesine gelince, kaygılanmana gerek yok. İşe kimseyi karıştırmayacak, her şeyi yalnız seninle konuşacağım. Sonunda da en iyisi neyse ona karar vereceğim.”</p>
<p>Sözcükleri bir prensesin saygınlığını yansıtmaya başlamıştı bile.</p>
       
    </body>
</html>
