<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="main.css" rel="stylesheet" type="text/css" />
</head>

<body>
  
<p class="kisim_adi">53</p>

<p>Honda 26 Şubat gecesi Obitoke’deki hana ulaştığında saat bir hayli ilerlemişti. Kiyoaki’nin ne kadar kötü durumda olduğunu görünce hemen alıp Tokyo’ya götürmek istedi ama arkadaşı sözünü bile ettirmedi. Akşamüstü gelen doktor belirtilere bakarak zatürree tanısı koymuştu.</p>
<p>Kiyoaki deli gibi yalvarıyordu. Honda’dan ertesi gün başrahibeyle konuşmak, kadını yumuşatmak üzere Geşu’ya gitmesini istiyordu. Honda işin içinde olmadığı için sözleri belki başrahibeyi etkileyebilirdi. Kadının yumuşaması durumunda da kendisini alıp manastıra götürmesi için yalvarıyordu.</p>
<p>Honda bir süre direndi, sonunda dönüşlerini bir gün ertelemeyi kabul ederek Kiyoaki’nin isteğine boyun eğdi. Ertesi gün ne olursa olsun başrahibeyle görüşecek, Kiyoaki için elinden geleni yapacaktı. Ama önce dostundan, isteği bir kez daha reddedildiği takdirde, hiç vakit yitirmeden Tokyo’ya döneceğine dair söz aldı. Honda sabaha kadar gözünü kırpmadı, Kiyoaki’nin göğsündeki ıslak havluları değiştirdi. Odadaki loş ışıkta arkadaşının her zamanki gibi bembeyaz olan teninin şimdi üzerindeki havlular yüzünden hafifçe kızarmış olduğunu gördü.</p>
<p>Bitirme sınavlarına üç gün kalmıştı. Ailesinin şu sırada herhangi bir yolculuk düşüncesine karşı çıkacağından emindi. Oysa babası, Kiyoaki’nin telgrafını görünce hiç soru sormadan hemen yola çıkmasını söylemişti. Annesi de ona katılmıştı. Yargıç Honda bir zamanlar, ömür boyu çalışma ayrıcalığı kaldırıldığında yaşlı meslektaşları için nasıl kendi mesleğini feda etmeye hazırsa, şimdi de oğluna dostluğun değerini iyice öğretmeye kararlıydı. Honda, Osaka’ya kadar trende durmaksızın ders çalışmıştı, Kiyoaki’nin başucunda nöbet tutarken de mantık kitabı, kapağı açık bir halde, hemen elinin altındaydı.</p>
<p>Tepelerindeki lambanın uçuk sarı, yuvarlak ışığında bu iki gencin kendilerini adadıkları, taban tabana zıt iki dünyanın simgeleri seçilmekteydi. Bir tanesi aşk yüzünden ağır hasta, yatıyordu. Ötekiyse kendini gerçekliğin ağır yükümlülüklerine hazırlamaktaydı.</p>
<p>Kiyoaki uykuyla uyanıklık arasında, kudurmuş tutku denizinde yüzüyor, bacaklarına yosunlar dolanıyordu. Honda düzen ve akıl tabanına güvenle oturtulmuş bir dünyanın hayalini kuruyordu. Acı dolu bu erken bahar gecesinde, biri serinkanlı ve sağduyulu, öteki ateşler içinde yanan bu iki genç erkek eski bir taşra hanında buluşmuş, son tahlilde her biri kendi öznel dünyasının tartımına göre işleyen kafaları ışığın altında birbirine yaklaşmıştı.</p>
<p>Honda bunca zamandır süren dostlukları sırasında Kiyoaki’nin aklından geçenleri okumanın ne kadar olanaksız olduğunu hiç şu andaki kadar derinden anlamamıştı. Karşısında yatıyordu işte ama ruhu bambaşka bir yerlerde hızla koşmaktaydı. Arada bir çılgın gibi Satoko’nun adını haykırıyor, yanakları kıpkırmızı kesiliyordu. Yüzü bitkin görünüşünden sıyrılmış, gittikçe daha sağlıklı bir hal almıştı sanki. Cildi, içinde bir ateşin yandığı incecik bir fildişi gibi parlıyordu. Fakat Honda bu öze ulaşmasının imkânsız olduğunu biliyordu. Tam önümde, diye düşündü, en gerçek haliyle tutku yatıyor. Kendisi böyle bir tutkuya asla teslim olmazdı. Hiçbir tutku onu önüne katıp sürükleyemeyezdi. Duygularına tutsak olmasını engelleyen bir kişiliği olduğunun farkındaydı. Böylesi bir saldırıya asla boyun eğmeyecekti. Dostuna duyduğu sevgi büyüktü, gerektiğinde ağlamaya bile hazırdı - ama iş duygulara gelince, işte orada eksik bir şeyler vardı. Neden içgüdüsel bir biçimde bütün enerjisini uygun bir iç ve dış denetimi sürdürmeye yöneltmişti acaba? Neden Kiyoaki’nin tersine ruhunu ateş, rüzgâr, su ve topraktan oluşan dört büyük başlangıç öğesine açamıyordu bir türlü?</p>
<p>Gözlerini önündeki not defterine çevirdi, düzgün, özenli yazısına baktı.</p>
<br/>
<p class="gunluk">Aristoteles’in biçimsel mantığı Avrupa düşüncesini hemen hemen Ortaçağ’ın sonuna kadar yönlendirmiştir. Bu mantık iki döneme ayrılır; birincisine “Eski Mantık” denir. Açıklaması yapılan çalışmalar. Organon’un “Tezleri ve Ulamlar”ıdır. ikinci döneme “Yeni Mantık” denir. Bu dönemi Organon’un tamamının Latinceye çevrilişinin başlattığı söylenebilir, çeviri XII. yüzyılın ortalarında tamamlanmıştır...</p>
<br/>
<p>Bu sözcüklerin, taşa kazınmış, açık havaya bırakılmış yazılar gibi zihninden pul pul döküleceğini düşünmeden edemiyordu.</p>        
    </body>
</html>
