<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="main.css" rel="stylesheet" type="text/css" />
</head>

<body>
  
<p class="kisim_adi">31</p>

<p>Babası Kiyoaki’ye Honda’yı da villaya çağırma izni verdiği için, okulun kapanmasının ertesi günü dört genç adam Tokyo Garı’ndan trene bindiler.</p>
<p>Markinin Kamakura’daki villaya her gidişinde valiyle polis şefinin önderliğinde büyük bir heyet onu istasyonda karşılar, ona gerekli saygıyı gösterirdi. Ayrıca plajdaki beyaz kumlar toplatılır, Kamakura istasyonuyla Hase’deki ev arasında uzanan yola serpilirdi. Ancak marki dört gence yalnızca birer öğrenci gibi davranılmasını, karşılama komitesine filan gerek olmadığını söylediği için istasyonda bindikleri çekçek arabalarıyla eve kadar süren yolculuğun tadını hiç rahatsız edilmeden çıkarabildiler.</p>
<p>Kıvrıla kıvrıla ilerleyen dar yolu, sağlı sollu yemyeşil ağaç dalları kaplamıştı. Dik bir yokuşun tepesine yaklaşınca villanın ortaya çıkıveren taş kapısını gördüler, sağ taraftaki sütunun üzerine, villanın adı Çin harfleriyle kazınmıştı. Villaya Tang’lı şair Wang Wei’nin bir şiirinin başlığı olan Çung-nan adı verilmişti.</p>
<p>Çung-nan’a bitişik olan arazi bir kumsala açılan, tamamı ağaçla kaplı bir koyağı da içine alıyordu ve dört dönümden fazlaydı. Kiyoaki’nin büyükbabası bir zamanlar buraya yalın, saz damlı bir sayfiye evi yaptırmıştı ama evin birkaç yıl önce yanıp kül olması üzerine Kiyoaki’nin babası hemen fırsatı değerlendirmiş, on iki konuk odası bulunan, Japon ve Batı üsluplarını birleştiren, dayanıklı bir yazlık ev yaptırmıştı. Ancak evin güney tarafında, verandadan başlayarak uzanan bahçe tam anlamıyla Batı tarzında düzenlenmişti. Bu verandadan, üzerindeki volkanın geceleri uzaktan uzağa bir şenlik ateşi gibi parladığı Oşima Adası görülebiliyordu. Bahçeyi geçerek beş ya da altı dakika yürüyünce Yuigahama kumsalına varılıyordu. Marki verandada oturup bir dürbünle markizin dalgalarla oynayışını izlemeye bayılırdı. Bahçeyle kumsalın arasında dar bir sebze bahçesi uzanıyordu, bu uyumsuzluğu gözlerden gizlemek için bahçenin güney kıyısı boyunca çam ağaçları dikilmişti. Bu ağaçlar boy atınca, bahçeden denize uzanan kesintisiz manzarayı bozacaklar, marki de dürbünüyle eğlenemez olacaktı.</p>
<p>Berrak yaz günlerinde villanın güzelliği doruğa ulaşırdı. Koyak, zirvedeki eve doğru açılmış bir yelpaze gibiydi, iki yanındaki bayırlarsa bahçeyi her iki yandan kuşatıyordu: sağ yandaki İnamuragazaki Burnu denilen dağlık bir burunda son buluyor, soldakiyse İijima Adası’na uzanıyordu.</p>
<p>İnsan gözlerini bir uçtan ötekine gezdirdiği zaman gördüğü manzara kesintisizdi, her şeyin -gökyüzü, toprak, burunlarla kucaklaşmış deniz- Matsugae mülkünün bir parçası olduğu kanısını veriyordu. Ne alışılmadık bir biçimde kabaran bulutlar ne arada bir geçen kuşlar ne de uzaklarda beliren gemiler, hiçbir şey arazinin bütünlüğünü bozamıyordu. Yazın, bulut oluşumlarının en yoğunlaştığı dönemde her şey kocaman bir tiyatroya dönüşürdü sanki, villa izleyicilerin yeriydi, koyun oluşturduğu dümdüz alansa üzerinde bulutların coşkulu danslarını sergiledikleri geniş sahne.</p>
<p>Öndeki terasın zemini, dama biçiminde yerleştirilmiş ağır tik ağacındandı. Mimar, havadan etkilenebileceğini düşünerek bir tahta tabana karşı çıkmıştı ama marki gemilerin güvertesinin tahta olduğunu kesin bir dille anımsatınca razı oldu. Kiyoaki geçen yaz, terasın en elverişli noktasına oturup bütün günü hareket halindeki bulutların en küçük değişimlerini bile gözleyerek geçirmişti. Güneş, kümülüs bulutlarının üzerine vurduğunda ürkütücü bir parlaklığa kavuşuyordu, bulutlar açık denizin üstünde çırpılmış krema gibi kabarıyor, güneşse onların derin, kıvrımlı boşluklarına işliyordu. Gölgede kalan kısımlar güneşin her yere sızan ışınlarına direnirken, parlak huzmeler bulutların oyuntulu çizgilerini acımasız bir çıplaklıkla belirginleştirmekteydi. Kiyoaki’nin imgeleminde, doğrudan ışık almayan kısımların dokusu, göz kamaştırıcı biçimde ortaya vurulanlardan tam anlamıyla farklıydı. Onlar sakin sakin pineklerken ötekiler, yani parlak karşıtları trajedi boyutlarına ulaşan, hızla çözülen bir oyun sergiliyorlardı heyecanla. Ama burada insan unsuruna yer yoktu, uyuşuk olan da trajedi de aynı şeye varıyordu: son tahlilde, boş bir oyun.</p>
<p>Kiyoaki gözünü dikip bulutlara baktığı zaman hiçbir değişiklik göremiyordu ama gözlerini bir an için başka yöne çevirince onların değişmiş olduklarını ayrımsıyordu. Daha ne olup bittiğini anlamasına kalmadan bulutların kahramanlara özgü yeleleri, uykuda darmadağın olan saçlara dönüşmüştü bile. Gözlerini ayırmadığı sürece bu yeni düzensizlik aynı ağır devinimini ısrarla sürdürecekti.</p>
<p>Parçalara ayrılıp dağılan şey neydi? Parlak beyaz bulutlar gökyüzüne egemenken bir an sonra çözülüp önemsiz, güçsüz bir bayağılığın içinde yok olmuşlardı. Ama bu çözülme bir tür kurtuluştu. Çünkü baktıkça, çevreye saçılmış kalıntılar giderek şekillendi, tuhaf gölgeleri bahçeye düştü; sanki gökyüzünde bir ordu ilerliyordu. Önce kumsalla sebze bahçesini gölgeleyecek, sonra da eve doğru ilerleyerek bahçenin güney sınırını ele geçirecekti. Şugakuin Sarayı’na öykünülerek tasarlanmış olan yokuşu kaplayan yapraklarla çiçeklerin canlı renkleri göz kamaştırıcı güneş ışığında mozaik gibi parlıyordu - akçaağaçlar, sakakiler, bodur çay bitkileri, cüce sedirler, defneler, hanımelleri, kamelyalar, çamlar, şimşirler, siyah Çin çamları ve daha başkaları. Sonra hepsi ansızın gölgede kaldı, ağustosböcekleri bile yastaymışçasına susuverdi.</p>
<p>Günbatımları özellikle güzeldi. Kiyoaki yaklaşan her günbatımını düşleyebiliyor, her bulutun hangi renge bürüneceğini -kızıl, mor, turuncu, açık yeşil ya da başka bir renk- sonra da o ânın zorlamasıyla, yeni bir renk almadan önce nasıl solacağını önceden biliyordu.</p>
<p class="ortali">* * *</p>
<p>“Ne kadar güzel bir bahçe! Japonya’da yazların bu kadar görkemli olduğunu bilmezdim,” dedi Çao P., gözleri ışıl ışıl.</p>
<p>Esmer tenli prensler güneşe batmış terasta dururken, Kiyoaki kimsenin burayla onlar kadar bütünleşemeyeceğini düşündü. Bugün, içlerindeki bütün sıkıntıdan kurtulmuşlardı.</p>
<p>Her ne kadar güneş Honda’yla Kiyoaki’ye göre fazla yakıcıysa da prensler için hoş bir ılıklığı vardı, tam istedikleri kıvamdaydı. Isısından yeterince yararlanamıyormuş gibi terasta durmuş, güneşi içlerine çekiyorlardı.</p>
<p>“Yıkanıp biraz dinledikten sonra,” dedi Kiyoaki, “size bahçeyi gezdiririm.”</p>
<p>“Dinlenmeye ne gerek var? Dördümüz de genç ve güçlü insanlar değil miyiz?” diye atıldı Kridsada.</p>
<p>Belki de prenslerin her şeyden çok, Prenses Çan’dan, zümrüt yüzükten, arkadaşlarından, okuldan çok güneş ışığına gereksinimleri vardı, diye düşündü Kiyoaki. Yaz mevsimi bütün hüsranları onarmış, acıları dindirmiş, yitirilen umutları yeniden canlandırmışa benziyordu.</p>
<p>Siyam’ın hiç tatmadığı kavurucu sıcağını tahayyül etmeye çalışırken, ansızın kendi içindeki bir şeyin de yazla birlikte esridiğini duyumsadı. Ağustosböceklerinin bahçede ötüştüğünü duydu. Aklın serinliği, alnında soğuk bir ter gibi buharlaştı.</p>
<p>Dördü birlikte terastan bahçeye indiler, geniş çimenliğin tam ortasında duran eski güneş saatinin çevresinde toplandılar.</p>
<p>Saatin ön yüzüne, “Geçen 1716 Gölge” yazısı oyulmuştu. Yukarı dönük bronz ibresi, kuzeybatıyla kuzeydoğuyu gösteren işaretlerin tam ortasındaki Romen on iki rakamına doğru boynunu uzatmış, oymalı, tuhaf bir kuş biçimindeydi. Oluşturduğu gölge, saatin üçe yaklaştığını gösteriyordu.</p>
<p>Honda, o yazıdaki G harfini parmaklarıyla okşarken içinden prenslere Siyam’ın hangi yönde olduğunu sormak geldi ama gereksiz yere sıla özlemlerini tazelemekten çekindiği için vazgeçti. O sırada hiç farkına varmadan yerini hafifçe değiştirdiği, güneşi kapadığı için, gölgesi üçü gösteren gölgeyi örtmüştü.</p>
<p>“İşte bu. İşin sırrı bu,” dedi Çao P., Honda’nın yaptığı şeyi görünce. Bütün gün böyle yaparsan zaman durmak zorunda kalır. Yurda dönünce hemen bahçeye bir güneş saati yaptıracağım. Sonra mutlu, çok mutlu olduğum günler uşaklardan birini tam karşısına dikecek ve sabahtan akşama kadar saatin üzerine gölge düşürmesini söyleyeceğim. Böylece zamanı durduracağım.”</p>
<p>“Ama güneş çarpmasından ölebilir,” dedi Honda, kenara çekilip kızgın güneş ışınının yeniden zamanı göstermesine izin vererek.</p>
<p>“Hayır, hayır,” diye atıldı Kridsada. “Uşaklarımız bütün gün güneşin altında durabilir, hiç rahatsız olmazlar. Üstelik bizim memleketimizin güneşi buradakinden en az üç kat güçlüdür.</p>
<p>Güneş ışığında öylesine esmer ve ılık görünen tenleri Kiyoaki’nin hayal gücünü harekete geçirmişti. Böylesi tenlerin, bu genç adamları sürekli serinleten, bol gölgeli bir ağaç misali, loş bir serinlik barındırdığından hiç kuşkusu yoktu.</p>
<p class="ortali">* * *</p>
<p>Villanın arkasındaki dağlara çıkan yollarda yürümenin ne kadar zevkli olduğuna şöyle bir değinmişti ki, dört genç bunu hemen denemek için yola koyuluverdiler; Honda bahçedeki sıcak yüzünden terleyen alnını kurulamaya bile fırsat bulamamıştı. Bir zamanların üşengeç Kiyoakisinin büyük bir enerjiyle önlerine düşmüş olması da inanılır gibi değildi.</p>
<p>Hiç ummadıkları halde, bayıra tırmanınca gölgeli çamlığı geçerek gelen, hoş, serin deniz esintisiyle karşılaştılar, durup Yuigahama kumsalının seyrine doyulmaz görünümüne bakarken tırmanışın yol açtığı teri unuttular.</p>
<p>Kiyoaki onları bayın izleyen dar patikadan geçirdi, kışın dökülmüş olan yapraklara basarak hızla ilerler, patikayı neredeyse tıkamış olan sarmaşıkları, bambu otlarını ayaklarıyla ezerken kanlarının kaynadığını duyumsadılar. Sonra Kiyoaki birdenbire durdu, kuzeybatı yönünü gösterdi.</p>
<p>“Şuraya bakın!” diye seslendi. “Burası onu görebileceğiniz tek yer”</p>
<p>Aşağıda uzanan vadide bir sürü yıkık dökük, hiçbir tanımlamaya giremeyecek ev vardı, onların gerisinde, tepelerindeyse Kamakura’nın Büyük Buddha’sı yükseliyordu.</p>
<p>Yuvarlak omuzlarından giysisindeki kıvnmlara kadar heykelin her şeyi dev boyutlardaydı. Yüzü yandan; giysisinin omzundan aşağı yumuşak kıvrımlarla inen kolunun zarif çizgilerinin biraz ilerisindeki, hafif çıkık göğsüyse kısmen görünüyordu. Parlak güneş ışınları yuvarlak omuzların bir yanıp bir sönen bronz göğsünde ışıltılı yansımalar oluşturuyordu. Güneş artık batmak üzereydi, Tanrı Buddha’nın başında bronz salyangozlar gibi kıvrılmış olan buklelere vuran ışınlar tek tek seçiliyordu. Uzun kulak memesi, tropikal bir ağaçtan sarkan, kurumuş bir meyveyi andırıyordu.</p>
<p>Prensler heykeli görür görmez diz çöktüler. Honda’yla Kiyoaki şaşırmışlardı. Yeni ütülenmiş, bembeyaz pantolonlarını hiç düşünmeden patikayı kaplayan ıslak, çürümüş yaprakların üzerine çöküvermiş, yaz güneşinin yıkadığı heykele duydukları saygıyla avuç içlerini birleştirmişlerdi.</p>
<p>Honda’yla Kiyoaki ise anlamlı anlamlı bakışacak kadar saygısızdılar. Böylesi bir imandan o kadar uzak kalmışlardı ki, bu inancın yaşamlarına değil girmek, şöylece bir değeceği bile akıllarından geçmiyordu. Prenslerin örnek bağlılıklarını yinelemek de öyle. Fakat kendileri gibi birer öğrenci olarak görmeye başladıkları bu iki gencin ansızın, idealleri de inançları da onlara büsbütün yabancı olan bir dünyaya doğru uçup gittiklerini hissettiler.</p>        
    </body>
</html>
