<html xmlns="http://www.w3.org/1999/xhtml">
	<head>
		<meta content="text/html;charset=utf-8" http-equiv="content-type"/>
		<title>kitap.html</title>
		<meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
	<body class="calibre">
<p class="normal">IV. “Yaşamdaki güzellik, kendi güzelliği içinde sürekli değişkendir”, ama bu ifadeye önceki gibi aynı soruyla yanıt vermek gerekiyor: Bu, güzelin zaman zaman güzel olmasını engeller mi? Bir manzaranın güzelliği güneşin batışıyla karardığı için, manzara sabahleyin daha mı az güzeldir? Bu olumsuzlamaların çoğu zaman haksız olduğunu bir kez daha söylemek gerekiyor; diyelim ki, sabah kızıllığının erguvan aydınlığıyla birlikte güzelliği yok olan manzaralar var; ama mükemmel manzaraların büyük kısmı her aydınlıkta güzeldir; var olduğu sürece değil, sadece şu an için güzel olan bir manzaranın güzelliğinin, hayran kalınacak bir güzellik olmadığını da eklemeli. “Fizyonomi bazen bütün bir yaşamı ifade ettiği gibi, bazen de hiçbir şey ifade etmez”, hayır; fizyonominin bazen son derece güçlü bir anlatıma sahip olduğu, bazen de çok az şey anlatır olduğu doğrudur; ancak insan fizyonomisi akıl veya iyilikle ışırken, anlatımın <span class="ideitalik">yok olduğu</span> son derece ender anlar vardır: Zeki bir yüz uyku sırasında da zekilik ifadesini korur, iyi kalpli bir yüz uyku sırasında da iyilik ifadesini korur; anlamlı bir yüzdeki ifadenin değişken çeşitliliği de ona yeni bir güzellik verir. Aynı şekilde pozların çeşitliliği de canlı varlığa yeni bir güzellik katar. Sadece güzel bir tavrın yok oluşunun, bizim gözümüzde o tavrın değerini düşürdüğü de sıkça olan bir şeydir: “Savaşlarda çarpışan bir grup mükemmeldir, ama birkaç dakika sonra o grup artık darmadağın olmuştur.” Peki, grup dağılmasaydı, güçlü adamların çarpışması bütün bir gün sürseydi ne olurdu? Seyretmekten sıkılırdık ve yüz çevirirdik; kaldı ki bu gibi şeyler yaşamda sıkça olmaktadır. Bizi yarım veya bir saat süresince etkisinde bırakan hareketsiz, “kendi güzelliği içinde sonsuza dek değişmeyen”, “sonsuz güzel” bir manzaranın estetik etkisi genel olarak nasıl son bulur? Akşam karanlığı bizi “manzaranın tadını çıkarmaktan alıkoyuncaya” dek beklemeden, bizim oradan ayrılışımızla.</p>
				<p class="normal">V. “Yaşamdaki güzellik, ona sadece, güzelmiş gibi göründüğü bir bakış açısıyla baktığımız için güzeldir.” Aksine, güzelliğin her bakımdan güzel olduğu çok sık karşılaşılan bir durumdur. Örneğin, güzel bir manzara, nereden bakarsak bakalım, genellikle güzeldir. Kuşkusuz, ancak <span class="ideitalik">bir</span> bakış açısından bakıldığında çok daha güzeldir –ama ne çıkar bundan! Bir tabloya belli bir noktadan bakmalı ki bütün güzelliğini bize sunsun. Bu, yaşamdaki ve sanattaki bir güzelliğin tadını çıkarırken, olabildiğince gözetilmesi gereken perspektif yasalarının bir sonucudur.</p>
				<p class="normal">Genel olarak, yaşamdaki güzelliğe yönelik olumsuzlamalardan ele alınanların tümünün sanki abartıldığını, kimilerinin de büsbütün haksız olduğunu, bu olumsuzlamalar içinde bir tanesinin bile güzelliğin bütün türlerine yaklaşamadığını söylemeli. Gerçek dünyanın güzelliğine uygun olarak egemen estetik anlayışlarca ortaya konan ve varlığını sürdüren en önemli eksiklikler henüz bizim tarafımızdan ele alınmış değildir. Şimdiye kadarki olumsuzlamalar, yaşamdaki güzelliğin aslında güzel olarak da nitelenemeyeceğini söylemek için, bugün somut kanıtlar gerekiyor. Bu kanıtlar üç tanedir; en zayıf ve daha az genel olandan başlayarak, bunları tekrar gözden geçirelim.</p>
				<p class="normal">VI. “Yaşamdaki güzellik ya bir varlıklar grubudur (manzara, insan grubu) ya da tek başına bir varlıktır. Olumsuz bir rastlantı, yaşamın içinde güzelmiş gibi görünen grubu, güzelliğine ve bütünlüğünün korunmasına engel olacak yabancı, gereksiz şeyleri ona vererek her zaman bozar; güzelmiş gibi görünen ayrı varlığı da, bazı kısımlarını tahrip ederek bozar. Dikkatli bir gözlem, bize her zaman, güzelmiş izlenimi veren gerçek bir varlığın kimi kısımlarının hiç de güzel olmadığını gösterir.” Burada güzelliğin mükemmellik olduğu düşüncesiyle karşılaşıyoruz bir kez daha. Ama bu düşünce, olsa olsa ‘insan ancak matematiksel bir kesinlikle doyuma ulaşır’ şeklindeki genel düşüncenin özel bir parçasıdır. Hayır, insanın pratik yaşamı, bizi, onun yaklaşık olarak bir mükemmelliği aradığına inandırır ki bu mükemmelliğin kesin bir ifadeyle sadece mükemmellik olarak nitelenmesi gerekmez. İnsan sadece <span class="ideitalik">güzeli</span> arar, mükemmeli değil. Mükemmellik, sadece katıksız bir matematiği gerektirir; uygulamalı matematik bile yaklaşık bir hesaplamayla yetinir. Yaşam ortamında ne olursa olsun mükemmelliği aramak, soyut, hastalıklı ya da anlamsız bir fantezi sorunudur. Temiz hava solumak istiyoruz ama yüzde yüz temiz bir havanın hiçbir zaman ve hiçbir yerde olmadığının farkında mıyız? Temiz su içmek istiyoruz ama yüzde yüz temiz bir su değil; yüzde yüz temiz (distile-damıtık) su da lezzet yönünden hiç hoş değildir. Bunlar fazlasıyla nesnel örneklerdir. Başka örnekler verelim: <span class="ideitalik">Her şeyi</span> bilmeyen bir insanı bilgisiz olarak nitelemek kimin aklına gelir? Hayır, biz <span class="ideitalik">her şeyi</span> bilen bir insan aramıyoruz; biz, bilgi sahibi bir insandan onun mevcut her şeyi ve çok fazla şey bilmesini istiyoruz sadece. Örneğin, istisnasız bütün sorunların aydınlatılmadığı, istisnasız bütün ayrıntıların verilmediği, yazarın istisnasız bir tek görüşünün ve sözcüğünün doğru olmadığı bir tarih kitabından hoşnut kalır mıyız? Hayır,; biz, içindeki <span class="ideitalik">temel</span> sorunların çözümlenmesi, en gerekli ayrıntıların verilmesi, yazarın <span class="ideitalik">temel</span> düşüncelerinin doğru olması ve güvenilmeyen ya da başarısız açıklamaların <span class="ideitalik">çok az</span> olması koşuluyla o kitaptan hoşnut kalırız, hem de son derece hoşnut kalırız. (Sanat alanında da yaklaşık bir mükemmellikle yetindiğimizi ileride göreceğiz.) Bu saptamalardan sonra, biz, keskin çelişkilerden korkmadan, gerçek yaşamın güzellik alanında çok iyi bir şey bulduğumuzda onunla yetindiğimizi, <span class="ideitalik">hiçbir</span> küçük kusuru kabul etmeyen matematiksel bir mükemmelliği aramadığımızı söylemeliyiz. Bir manzaranın herhangi bir yerinde üç kök çalı bitmişse o manzaranın güzel olmadığını, ama iki veya dört kök çalının boy atması durumunda daha iyi olacağını söylemek kimsenin aklına gelir mi? Denizin olduğundan daha güzel olabileceği, herhalde deniz tutkunu insanlardan hiçbirinin aklına gelmiş değildir henüz, ama denize matematiksel bir kesinlikle bakılacak olursa, onda gerçekten bazı kusurlar olduğu görülür ki, birinci kusuru yüzeyinin dümdüz değil de dalgalı oluşudur. Gerçek olan, bu kusurun görülmediği, onu gözün değil bir hesabın açığa çıkardığıdır. Bu nedenle fark etmenin olanaksız olduğu, sadece <span class="ideitalik">bilinebilecek</span> olan bu kusurdan söz etmenin gülünçlüğünü de eklemek gerek, ama gerçek yaşamdaki güzelliğin kusurları genellikle böylesi kusurlarıdır: Bunlar görünmezdirler, duyumsuzdurlar, düşünceyle değil, ancak bir araştırma-incelemeyle anlaşılırlar. Güzellik duygusunun bir bilim sorunu olmayıp, kavrayış sorunu olduğunu da unutmayalım: Estetik duygusu için var olmayan şey, duyumsanmayan şeydir. Ama gerçek yaşamdaki güzelliğin kusurları bir anlayış için çoğu durumda gerçekten mi duyumsanmazdır? Deneyim bu konuda bizi ikna eder. Ona kusursuz güzelliklere sahipmiş gibi görünen binlerce insanın, olayın, varlığın gerçek yaşamda rastlamadığı estetik duygu yönünden üstün yetenekli insan yoktur. Güzel bir varlıkta kusurların fark edilmesinin kusur anlayışı için asıl önemi nedir? Bir varlık, bu kusurlarına karşın, eğer güzelmiş gibi görünmeyi sürdürüyorsa, doğrusu, bu kusurlar son derece önemsizdir –eğer önemliyse, o varlık güzel değil, çirkin olacaktır. Ama önemsiz bir şeyden söz etmeye de değmez. Gerçekten, estetik yönden sağlıklı bir insan onu dikkate almaz. Estetik açıdan yeni bir şeyi özel olarak incelemeye hazır olmayan bir insana, yaşamda güzellik olarak nitelenen şeyin kelimenin tam anlamıyla güzel olamayacağını doğrulayan ikinci bir kanıtı duyacak olması, tuhaf gelecektir.</p>
				<p class="normal">VII. “Gerçek bir varlık, gerçek yaşam sürecinin bütün kabalığıyla, estetiğe aykırı bütün ayrıntılarıyla gerçekleştiği canlı bir varlık olduğu için, güzel olamaz.” Fantastik idealizmin üst düzeyini düşünmek olası mı? Canlı bir yüz güzel olmuyor da, bir portrede verilen veya bir metal levha üzerindeki yüz nasıl ve neden güzel oluyor? Çünkü canlı bir yüzde, kaçınılmaz olarak her zaman yaşamın somut izleri vardır; çünkü eğer canlı bir yüze mikroskopla bakacak olursak, onun her zaman ter vb. şeylerle kaplı olduğunu görürüz. Üzeri sürekli onun yapraklarıyla beslenen küçük haşerelerle kaplı olduğu için canlı bir ağaç nasıl güzel olamazmış? Çürütmeyi bile gerektirmeyen tuhaf bir düşünce. Benim estetik görüşümün fark etmediği şey onu ilgilendirir mi ve benim duyu yeteneğimin algılamadığı bir kusur duyularım üzerinde herhangi bir etki yaratabilir mi? Bu düşüncenin çürütülmesinde, içmeyen, yemeyen, yıkanma ve giysi değiştirme gereği duymayan insanlar aramanın tuhaf olması gibi bir gerçeği söz konusu etmenin de anlamı yoktur. Bu gibi gereklilikleri sorgulamak kesinlikle yersizdir. En iyisi, yaşamdaki güzelliğe yönelik bu denli tuhaf bir olumsuzlamanın doğduğu düşüncelerden birine, egemen estetik anlayışın temel görüşlerinden biri olan düşünceye bakalım. O düşünce şu: “Güzel olan varlığın kendisi değil, varlığın saf yüzeyidir, biçimidir (die reine Oberfläche). Bu güzellik anlayışının doğduğu kaynakları tekrar gözden geçirdiğimizde temelsizliği anlaşılır. Güzelliği daha çok gözlerimizle görürüz ama gözler, kuşkusuz, varlığın iç yapısını değil, sadece kabuğunu, çevre hatlarını, dış yapısını görür. Bundan, güzelliğin nesnenin kendisi değil, dış görüntüsü olduğu sonucu kolaylıkla çıkar. Ancak, ilk olarak, göz için güzelliğin dışında, bir de hiçbir dış görüntüden söz edilemeyecek olan kulak için güzellik vardır (şarkı söyleme ve müzik). İkincisi, biz gözle her zaman nesnenin sadece dış yüzeyini görmeyiz: Saydam nesnelerde nesnenin <span class="ideitalik">tümünü, </span>bütün iç yapısını görürüz; suya ve değerli taşlara güzelliği de zaten saydamlık verir. Sonuç olarak, yeryüzünün en güzel varlığı olan insan bedeni yarı saydamdır ve biz bir insanın sadece dış yapısını görmeyiz: bedeni saran deri incedir ve derinin bu inceliği insan güzelliğinin pek çok çekici yönünü ortaya koyar. Üçüncüsü, hiç saydam olmayan bedenlerde varlığın kendisini değil de sadece dış kabuğunu gördüğümüzü söylemek tuhaftır: Bir görüş salt gözlere ait değildir, her zaman anımsanan ve düşünülen bir sağduyunun da onda payı olduğu bilinir; düşünce, göze görünen boş biçimi her zaman maddeyle doldurur. İnsan gözü kendiliğinden hareketi görmese de insan <span class="ideitalik">devinim halindeki</span> nesneyi görür; göz bir nesnedeki farkı kendi başına görmese de, insan o farkı görür. Aynı şekilde insan gözü bir şeyin sadece boş, madde olmayan, soyut dış kabuğunu görse de insan madde olan o şeyin kendisini görür. Bu düşünce için başka bir dayanak da şudur: “Güzellik saf dış görünüştür” tanımı, estetik haz nesneye içkin maddi çıkarlarla bağdaşmaz düşüncesinden ibarettir. Bu inceleme, bizi, estetik hazzın maddi çıkar veya nesneye pratik bakıştan farklı olduğu ama onunla çelişmediği düşüncesine götürecek olsa bile, maddi ilginçliğin bizim için nesne ve estetik hazla olan bağını nasıl anlamak gerektiğini incelemeye girişecek değiliz. Gerçek nesnenin maddi bir çıkar düşüncesi uyandırmadan güzelmiş gibi görünebileceği, deneyime dayanarak yeterince gösterilecek: Yıldızları, bir denizi veya ormanı hayranlıkla seyrederken, kafamızda nasıl çıkarcı bir düşünce uyanıyor olabilir (gerçek bir ormana bakarken, bu ormanın ev yapımı veya evin ısıtılması için bana uygun olup olmadığını düşünmem mi gerekiyor?), yaprakların hışırtısını, bülbüllerin ötüşünü zevkle dinlerken bizde nasıl çıkarcı bir düşünce doğuyor olabilir? İnsana gelince, biz bir insanı çoğunlukla çıkara dayalı hiçbir zorlama olmaksızın, kendimizi zerrece düşünmeden severiz; dahası, o insan, kendisine karşı yaklaşımımız konusunda bizde maddi (stoffartig) bir ikircim yaratmadan, estetik açıdan hoşumuza gidebilir. Sonuçta, en yakın düşünce tarzı olarak ‘güzellik saf biçimdir’ düşüncesi, ‘güzelliğin saf imge olduğu’ anlayışından doğmaktadır ki böyle bir anlayış, güzelliği ideanın bağımsız bir nesnede gerçekleşmesinin mutlaklığı olarak tanımlamanın zorunlu bir sonucudur ve bu tanımla birlikte de yıkılır.</p>
				<p class="normal">Yaşamdaki güzelliğe yönelik giderek daha genel ve daha şiddetli olan birtakım ifadelerden sonra, şimdi reel güzelliğin, neden gerçek güzellik olarak kabul edilemeyişinin en güçlü ve en genel son gerekçesine geliyoruz:</p>
				<p class="normal">VIII. ”Bağımsız bir nesne, mutlak olmadığı için güzel olamaz; oysa güzellik mutlaktır” savı, gerçekten, mutlaklığı insanın sadece teorik gerçekliğinin değil, aynı zamanda canlı arzularının ölçütü kabul edenler [Hegel okulunun kendisi ve diğer pek çok felsefe okulu] için çürütülemez bir savdır. Ama bu sistemler, içsel diyalektik sürecin gücüyle onların içinde gelişerek doğan, ancak yaşamı tamamen başka türlü anlayan diğer bir sisteme yerini bırakarak yıkıldılar. Bütün insan arzularını<span class="ideitalik"> mutlak</span>ın altında toplama edimini doğuran görüşün felsefi temelsizliğine yönelik bu belirlemeyle yetinerek, eleştirimiz açısından saf estetik anlayışlara çok daha yakın diğer bir görüşe geçelim ve genel olarak insan eyleminin <span class="ideitalik">mutlak</span>ı hedeflemediğini, insanın farklı, saf insanlık amaçlarını kastederken, mutlak hakkında hiçbir şey bilmediğini de söyleyelim. Bu noktada estetik duygu ve edim, insanın diğer duygu ve eylemleriyle tam olarak benzeşiktirler. Hayatta mutlak olan hiçbir şeye rastlamayız; o nedenle deneyime dayanarak, mutlak güzelliğin üzerimizde nasıl bir etki bıraktığını söyleyemeyiz. Ama hiç değilse, <span class="ideitalik">similis simili gaude</span>yi {tencere yuvarlanır kapağını bulur<span class="ideitalik"> -Lat.</span>}, bu nedenle bireyselliğin, bizim, yani bireyselliğimizin sınırlarını aşamayacak bireysel benliklerin çok hoşuna gittiğini, kendi bireyselliğinin sınırlarını aşamayan bireysel güzellikten çok hoşlandığımızı deneyimden biliyoruz. Bundan sonraki görüşleri çürütmeye çalışmanın bir anlamı yok. Sadece, gerçek güzelliğin bireysel olduğuna ilişkin düşüncenin, mutlaklığı güzelliğin ölçütü olarak öne süren estetik görüşlerin aynı sistemi tarafından geliştirildiğini eklemek gerek. Güzelliğin en önemli göstergesinin bireysellik olduğu görüşünden ortaya kendiliğinden, mutlaklık ölçütünün güzellik alanına yabancı olduğu yönünde bir düşünce, bu güzellik sisteminin temel anlayışıyla çelişen bir sonuç çıkıyor. Her zaman kaçınılmayan benzer çelişkilerin kaynağı, bizim sözünü ettiğimiz −içinde deneyimden çıkarılmış dâhiyane, dâhiyane olduğu kadar da onların apriori görüşüyle sıkça çelişen her şeyi bu görüşe tabi kılma girişimlerinin içsel temelsizliğinden olumsuz etkilenen sonuçların karıştırıldığı− sistemdir.</p>
				<p class="normal">Yaşamdaki güzelliğe yönelik şu veya bu ölçüde haksız olan olumsuzlamaların tümü şimdi gözden geçirilecek, sanatın yaşamsal önemine ilişkin sorunun çözümüne başlamak da mümkün olacaktır. Egemen estetik anlayışlara göre, “sanat kaynak olarak, güzelliği onun yaşamdaki gerçek varlığı ölçüsünde insan için tam anlamıyla tatmin edici olmasını engelleyen (bizim ele aldığımız) kusurlardan kurtaracak insan iradesine sahiptir. Sanatın yarattığı güzellik, yaşamdaki güzelliğin kusurlarından arınmıştır.” O halde, asıl sanat tarafından yaratılan güzelliğin, yaşamdaki güzelliğe yüklenen olumsuzluklardan arınmışlık bakımından, gerçekten, yaşamdaki güzelliğin ne ölçüde üstünde olduğuna bakalım; bundan sonra, sanatın doğuşunun ve canlı gerçekliğe yaklaşımının egemen görüş olarak ortaya çıkmasının doğru olup olmadığına karar vermek bizim için kolay olacaktır.</p>
	<p class="normal">I. “Doğadaki güzellik, tasarlanmış bir güzellik değildir.” Sanattaki güzellik belli bir bilinçle yaratılmış güzelliktir, bu doğru; ama her durumda ve bütün ayrıntılar bakımından mı? Bir sanatçının ve yazarın, asıl ifadesini kendi yapıtlarında bulan şeyleri ne ölçüde ve çoğunlukla net olarak kavrayıp kavramadığından söz edecek değiliz –sanatsal edimin bilinçsizliği çoktandır her şeyin yorumlandığı ortak alan oldu. Belki de, yaratıcı yeteneğin ürünü olan yapıtların gerçekten her zaman pek çok içgüdüsel, kurgulanmamış öğeye sahip olduğu konusu üzerinde uzun uzadıya durmaktan ziyade, yapıtın güzelliğini sanatçının bilinçli istenci bağlamında açıkça ortaya koymak, bugün belki de daha çok gereklidir. Her ne kadar bu iki görüş biliniyor olsa da burada onlar üzerinde durmanın bir yararı yok. Şunu söylemek, belki de gereklidir: Sanatçının (özellikle de yazarın) belli bir amaç içeren istenci, güzellik kaygısının onun sanatsal yaratısının gerçek kaynağı olduğundan söz etme hakkı vermez her zaman. Gerçekten, yazar, her zaman “mümkün olanın en iyisini” yapmaya çalışır; ancak bu, henüz onun yapıtın sanatsallığı veya estetik açıdan değerli kılınması konusunda duyduğu olağanüstü ya da başlıca özenin, taşıdığı bütün istem ve düşünceyi yönlendirdiği anlamına gelmez: Doğada kendi aralarında çatışma halinde olan ve kendi çatışmalarıyla güzelliği yok eden veya bozan pek çok istem olduğu gibi, sanatçının, yazarın da içinde onun güzelliği yaratma arzusu üzerindeki etkisiyle yapıtının güzelliğini bozan birçok istem vardır. Birincisi, sanatçının daha fazla bir şey değil de sadece sanatçı olmasına izin vermeyen onun çeşitli yaşamsal arzuları ve gereksinimleri buraya aittir. İkincisi, sanatçının yapıtını yaratırken salt güzelliği düşünmesine izin vermeyen ussal ve ahlaksal görüşleri vardır bir de. Üçüncü ve son nokta, sanatçının sanatsal yaratım ideası, genel olarak sadece güzelliği yaratma arzusundan doğmaz: Taşıdığı adı hak eden bir yazar, ortaya koyduğu yapıtlarda genel olarak bize kendi düşüncelerini, görüşlerini, duygularını vermek ister, yoksa salt yarattığı güzelliği değil. Kısacası, yaşamdaki güzellik, eğer doğanın diğer istemleriyle bir çatışma içinde gelişiyorsa, sanattaki güzellik de aynı şekilde onu yaratan insanın diğer istem ve gereksinimleriyle çatışma içinde gelişir; bu çatışma gerçekten güzelliği bozuyor veya yok ediyorsa, o zaman onun, güzelliği bir sanat yapıtı içinde bozma veya yok etme şansının daha az olduğunu sanmam. Yaşamdaki güzellik, eğer ona yabancı, onun <span class="ideitalik">sadece</span> güzel olmasına izin vermeyen etkiler altında gelişiyorsa, bu durumda sanatçı veya yazarın yaratısı, sonucu aynı olması gereken farklı istemlerin çoğunluğu şeklinde gelişir. Biz, yine de, sanatın taşıdığı amaç şayet doğanın arınmış olduğu kusurlardan arınmışsa, güzel sanat yapıtlarındaki amacın doğanın güzel yapıtlarındaki amaçtan daha büyük olacağını, bu noktada sanatın doğadan yüceliğini kabule hazırız. Ama sanat, bir yandan bir amaç kazanırken, aynı şekilde diğer yandan kaybetmektedir; sorun şu ki, sanatçı, kafasında güzelliği kurgularken, düşündüğü şey çoğunlukla hiç de güzellik değildir: Güzellik, onun gerçek güzelliği içinde kavranabilmesi gerektiğini çok az ister –oysa sanatçılar, sadece istem dışı, çoğu zaman tek yanlı anlayışlarının değil, sanatsal içgüdülerinin de onları sık sık yanıltması gibi, güzellik anlayışlarında da sıkça yanılmaktadırlar! Kişiliğin bütün kusurları sanatta amaçtan ayrılmazdır.</p>
				<p class="normal">II. “Gerçek yaşamda güzelliğe ender rastlanır”; ama acaba sanatta daha mı sık rastlanıyor? Gerçekten, her gün nice trajik veya dramatik olay yaşanıyor! Ama çok sayıda güzel tragedya veya dram var mıdır gerçekten? Batı edebiyatlarının tümünde yirmi otuz kadar var, Rus edebiyatında ise −eğer yanılmıyorsam “Boris Godunov”<sup class="calibre3"><a href="kitap_split_009.html#footnote-100-3" id="footnote-100-3-backlink" name="footnote-100-3-backlink">[3]</a></sup> ve “Şövalyeler Çağından Sahneler”<sup class="calibre3"><a href="kitap_split_010.html#footnote-100-4" id="footnote-100-4-backlink" name="footnote-100-4-backlink">[4]</a></sup> dışında− ortalamanın üzerinde bir tek yapıt yok. Kaç roman gerçek hayatta yaşanıyor ki! Gerçekten, iyi romanların sayısı fazla mı? İngiliz ve Fransız edebiyatlarında belki birkaç düzine, Rus edebiyatında da beş altı tane iyi roman vardır. Doğada veya resimde ha deyince güzel bir manzarayla karşılaşmak mümkün mü? Peki, neden böyle? Genel olarak her kuşakta dâhi insanların az olması gibi, büyük yazar ve sanatçıların da sayıca çok az olmasından ötürü. Şayet güzelliğin veya yüceliğin yaratılması için yaşamda tam uygun bir fırsat ender olarak doğuyorsa, bu durumda bir dâhinin doğma ve özgürce gelişme fırsatı daha az olacaktır, çünkü burada çok daha fazla uygun koşulların bir araya gelmesi gerekiyor. Yaşama karşı bu olumsuzlama, daha ağırlıklı olarak sanatadır.</p>
				<p class="normal">III. “Doğadaki güzellik geçicidir”; −sanattaki güzellik çoğunlukla ebedidir, bu doğru; ancak her zaman değil, çünkü bir sanat yapıtı da herhangi bir olaydan ötürü yıkıma uğrar, bozulmaya maruz kalır. Yunan lirikleri bizim için ölüdür; Apelles’in resimleri, Lisipp’in heykelleri ölüdür. Ama bunun üzerinde durmayıp, pek çok sanat yapıtının ölümsüz olmayışının diğer nedenlerine geçelim –maddenin eskimesi de bir modadır. Doğa eskimez, solup sararan yapıtlarının yerine yenilerini doğurur; sanat bu sonsuz yeniden üretme, kendini yenileme yeteneğinden yoksundur, oysa zaman sanat yapıtları üzerinde iz bırakmadan da geçmez. Edebi yapıtlarda dil çabuk eskir, bu nedenledir ki çağdaşlarından aldığımız tadı Shakespeare’den, Dante’den, Volfgram’dan kolayca alamıyoruz. Çok daha önemlisi, pek çok edebiyat yapıtı zamanla bizim için anlaşılmaz (o çağın koşullarına ait düşünceler ve tabirler, olaylara ve kişilere yönelik imalı sözler), birçoğu da rengini yitirerek tat vermez oluyor. Bilimsel yorumlar, o çağın insanları için olduğu kadar, sonraki kuşaklar için de her zaman anlaşılır ve canlı yapılamıyor; kaldı ki, bilimsel yorumlarla estetik haz birbirine aykırı şeylerdir; bunlar üzerinden yazılan edebiyat yapıtının anlaşılır olmayı bıraktığından artık söz etmiyoruz. Daha da önemlisi, uygarlığın gelişmesi, anlayışların değişmesi, bazen edebiyat yapıtının bütün güzelliğini yok ediyor, bazen de onu tatsız veya iğrenç bir şeye dönüştürüyor. Romalı şairlerden mütevazı Vergilius’un eglogları (çobanlamaları) dışında örnekler vermek istemiyoruz.</p>
				<p class="normal">Edebiyattan diğer sanatlara geçelim. Müzik yapıtları, bestelendikleri enstrümanlarla birlikte yok olur. Geçmiş çağların bütün müziği bizim için ölüdür. Eski müzik yapıtlarının güzelliği mükemmel orkestrasyonla birlikte solar. Bir resimdeki boyalar çok çabuk solup kararır; XVI-XVII. yüzyıllara ait tablolar ilk güzelliklerini çoktan yitirmiştir. Bütün bu nedenlerin sanat yapıtları üzerindeki etkisinin güçlü olmasına karşın, yine de asıl neden bu yapıtların geçiciliğidir –o çağın zevkinin, hemen her zaman moda olan, tek yanlı ve çoğunlukla içtenlikten uzak bir ruh halinin o sanatlar üzerindeki etkisi bu geçicilikte içkindir. Shakespear’in zamanımızın estetik zevki açısından kötü olan her dramının yarısı moda yapıldı; moda olan ruh hali, Rasin ve Cornelia’nın trajedilerinde yansısını bulurken, onlarla alay ettiğimiz kadar kendilerinden tat almak zorunda da bırakmazlar bizi. Ne resimde, ne müzikte, ne mimaride 100-150 yıl önce yaratılmış, yaratıcı dâhinin bütün gücünün izlerini üzerinde taşımasına karşın, bugün ya cansız ya da gülünç görünmeyen neredeyse bir tek yapıt yoktur. Günümüz sanatı da elli yıl sonra sık sık gülümsemelere neden olacaktır.</p>
				<p class="normal">IV. “Yaşamdaki güzellik, kendi güzelliği içinde değişkendir.” Doğru; ancak sanattaki güzellik kendi güzelliği içinde ölüdür, hareketsizdir, bu daha kötüdür. Canlı bir yüze birkaç saat boyunca bakılabilir; oysa bir tablo çeyrek saat sonra sıkıcı olmaya başlar, yüzeysel resim bilgisine sahip olup da bir tablonun önünde bir saat duran kimselere çok az rastlanır. Edebi yapıtlar, resim, mimari ve heykel alanındaki yapıtlardan daha canlıdır, ama onlar da bizi çok çabuk bıktırır: Kuşkusuz, bir romanı peş peşe beş kez okuyacak durumda olan bir insan çıkmaz; oysaki yaşamın kendisi, canlı yüzler ve gerçek olaylar çeşitlilikleriyle çekicidir.</p>
				<p class="normal">V. “Doğadaki güzellik bizim ona baktığımız açıdan verilir, başka bir açıdan değil.” Bu, hemen hiçbir zaman haklılık taşımayan bir düşünce olmakla birlikte, sanat yapıtları için neredeyse her zaman geçerlidir. Çağımıza ve uygarlığımıza ait olmayan bütün sanat yapıtlarını mutlaka o çağa, onları yaratan uygarlığa bırakmamızı gerektirir, değilse bu yapıtlar bize güzel görünmek bir yana, anlaşılmaz ve tuhaf gelecektir. Eğer antik Yunan dönemi çerçevesinde bakmazsak, Safo ile Anakreon’un şarkıları, bize zamanımızın yayımlanmasından utanılan yapıtlarına benzer estetik olmayan bir zevkin ifadesi olarak görünecektir. Ataerkil toplumu bir düşünceyle kafamızda canlandırmazsak, Homeros’un şarkıları bize arsızlıkla, kabalıkla, oburlukla, ahlak duygusunun yokluğuyla dokunur. Ama Grek dünyası bize çok uzak, daha yakın bir çağı ele alalım. Shakespear’de ya da İtalyan ressamlarında, geçmişi ancak o geçmişin nesneler ve olaylara ilişkin anlayışlarıyla birlikte zihnimizde canlandırdığımız zaman kavranan ve değer verilen o kadar çok şey buluruz ki! Bugüne daha yakın bir örnek verelim: Goethe’nin “Faust”u, “Faust”un anlatımına hizmet eden arzuların ve sorunların yaşandığı o çağı yansıtma gücünde olmayan tutkulu bir yapıt olarak görünür insana.</p>
				<p class="normal">VI. “Yaşamdaki güzellik, içinde pek çok çirkin öğe veya ayrıntıyı barındırır.” Ama aynı durum sanatta da, üstelik çok daha büyük ölçüde söz konusu değil mi? Kusurlar bulmanın olanaksız olduğu sanat yapıtlarına bakın. Walter Scott’un romanları çok uzun, Dickens’in romanları neredeyse hep doğallıktan uzak bir duygululuk taşır ve çoğunlukla da uzun yapıtlardır; W. M. Thackeray’ın romanları kimi zaman (ya da daha doğru bir deyişle, çok sık olarak) ironik kötücül bir saflık isteğini sürekli ortaya koymalarıyla okuru bıktırır. Ama son dâhiler estetik alanında çok az rehberlik ediyor; estetik, özellikle Homeros’u, Yunan trajedi yazarlarını ve Shakespear’i sever. Homeros’un destan öğeleri arasında kopukluklar vardır; Aeschylus ve Sofokles son derece iç karartıcı ve kurudurlar, ayrıca, Aeschylus’un dramatikliği de yetersizdir; Euripides sulu gözdür. Shakespear, retorik ve kibirlidir; Goethe’nin de söylediği gibi, <span class="ideitalik">eğer</span> üzerlerinde biraz daha çalışılsaymış, dramlarının sanatsal yapısı çok iyi olacakmış. Resim sanatına geçelim, aynı şeyi bu alan için de kabul etmemiz gerekecek: Bir tek Rafaello’ya karşı çok az olumsuz ses yükseliyor, diğer bütün ressamlardaki birçok zayıf yön çoktandır ortaya konmuş durumda. Ancak Rafaello’nun anatomi konusundaki cehaleti de yergi konusu ediliyor. Müzik konusunda söyleyecek bir şey yok: Beethoven son derece anlaşılmaz ve çoğunlukla da kabadır; Mozart’ta orkestrasyon zayıftır. Yeni kompozitörlerde çok fazla gürültü patırtı var. İşin erbaplarına göre, tek kusursuz opera yapıtı “Don Juan”dır, bu kimseler onu sıkıcı bulmazlar. Doğada ve canlı insanda eğer mükemmellik yoksa, bu durumda o mükemmelliği sanatta ve insanın yaptığı işlerde bulma olasılığı daha düşüktür. “Sonuç olarak, bir şeyin nedensiz olması mümkün değildir” insanda. Genel olarak bütün sanat yapıtlarındaki zayıflığı tanıtlamak isteyen kimsenin önünde geniş, sınırsız bir alan açılmaktadır. Kuşkusuz, benzer girişimler zekânın tarafsızlığını değil ama keskinliğini gösterebilirdi. Büyük sanat yapıtları önünde eğilmeyen insan acınmaya layıktır; fakat abartılmış övgülerin, o insanı, eğer güneşte lekeler varsa, o zaman bu lekelerin insanın “dünya işlerinde” olmamasının mümkün olmadığını aklına getirmek zorunda bırakması bağışlanabilir bir şeydir.</p>
				<p class="normal">VII. “Canlı bir nesnede yaşamın ağır, kaba süreci gerçekleştiği için, o nesnenin güzel olması olanaksızdır.” Sanat yapıtı ölü bir nesnedir, bu nedenle onun bu olumsuzlamanın dışında tutulması gerekirmiş gibi görünüyor. Yine de böylesi bir yargı yüzeyseldir; gerçeklerle çelişiyor. Bir sanat yapıtı yaşam sürecinin eseridir, işini sadece zorlu bir mücadeleyle yapmayıp, üretim mücadelesinin ağır, kaba izlerini yapıtında yansıtan canlı insanın eseridir. Acaba dedikleri gibi, dramlarını gülüp eğlenerek, düzeltmeden yazan Shakespear tarzında eğlenerek çalışan yazar ve ressamların sayısı fazla mıdır? Bir yapıt eğer zahmetli bir çalışmayla yaratılmışsa, ışığında bir sanatçının çalıştığı “kandil yağı lekeleri” olacaktır üzerinde. Hemen hemen bütün sanat yapıtlarında bir zorluk bulunabilir, ilk bakışta kolaymış gibi bile görünürler. Ama eğer bu yapıtlar gerçekten büyük, ciddi bir çalışma olmadan yaratılıyorsa, bunlarda kaba işçiliğin doğuracağı sıkıntı kendini gösterecektir. O halde, ikisinden biri: ya sanatta kabalık, ya da ciddi bir işçilik –işte sanat yapıtları için Scylla ve Charybdis örneği.</p>
				<p class="normal">Bu analizle ortaya konan kusurların sanat yapıtları üzerinde her zaman kabalık düzeyinde belirgin izler bıraktığını söylemek istemiyorum. Ben sadece, yaşamdaki güzelliğe yönelik titiz bir eleştirinin, sanatın yarattığı güzelliğe asla katlanamayacağını göstermek istiyorum.</p>
				<p class="normal">Yaptığımız bu özetlemede, sanat eğer ruhumuzun yaşamdaki güzelliğin kusurlarından duyduğu hoşnutsuzluktan ve daha iyi bir şey yaratma arzusundan doğuyorsa, bu durumda insanın bütün estetik etkinliğinin boşuna, yararsız olduğu, insanın da sanatın onun beklentilerini karşılamadığını görerek, çabucak ondan vazgeçtiği görülüyor. Kısacası, sanat yapıtları, canlı gerçeklikteki güzellikte bulunabilecek bütün kusurlara sahiptir. Ama sanat, genel olarak doğa ve yaşama yeğlenme noktasında hiçbir hakka sahip değilken, kimi sanatlar kendi alanlarında verilmiş yapıtları canlı gerçekliğin gerekli olguları üzerinde bir yere oturtan kendine özgü herhangi bir üstünlüğe sahip olabilirler mi? Dahası, bir sanat, gerçek dünyaya uygun düşmeyen bir şey üretiyor olabilir mi? Bu sorular eleştirimiz içinde henüz karşılık bulmuş değil ve biz, doğa tarafından insanın güzellik arzusundan bağımsız olarak yaratılan yaşamdaki güzelliğe yaklaşımda, başlıca sanatlarda nasıl bir güzellik anlayışının olduğunu görmek için, özel olayları izlemek zorundayız. Ama bu özet, bize, sanatın doğuşunun, canlı gerçekliğin estetik bakımından doyurucu olmamasıyla açıklanıp açıklanamayacağı konusunda olumlu yanıt verir.</p>
				<p class="normal">Birçok sanat dalı, çoğunlukla insanın sadece yapı işini gerçekten sanat düzeyine yükseltmeyi bırakarak, pratik amaçlarını az ya da çok gerçekleştirmek için bulunduğu bütün o çok çeşitli etkinliklerinden biri olan mimariyle başlar. Ama “sanat yapıtları” kavramından eğer “insanın egemen güzellik arzusunun etkisiyle yarattığı şeyler” anlaşılıyorsa, sanat alanını bu şekilde sınırlandırmak doğru olmaz –insan üretkenliğinin neredeyse bütün nesneleri bu arzunun etkisinin ağırlığı altında tasarlanıp gerçekleştirilirken, halk, ya da daha doğrusunu söylemek gerekirse, toplumun yüksek kesimi estetik duygusunun böylesi bir gelişme düzeyine sahiptir: Ev yaşantısının rahatlığı için gerekli olan eşya (mobilya, kap kacak, ev süsleri), giysi, bahçeler vb. Eski çağların Etrüsk vazoları ve tuhafiye eşyası herkes tarafından “sanat eseri” olarak kabul edilir; bunlar “heykel” bölümüne aittir, kuşkusuz, bu tam anlamıyla doğru değildir. Ama acaba mobilya sanatını mimari içinde görmek zorunda mıyız? Başlangıçtaki yapılış amacı −gezinti ve dinlenme yeri işlevi görmek− tamamen estetik zevkin araçları olma amacına bağlı çiçeklikleri ve bahçeleri hangi alana ait sayacağız? Bahçecilik kimi estetikçilerde mimarinin bir kolu olarak nitelenir ki bu açık bir zorlamadır. Estetik zevkin egemen etkisi altında nesneler yaratan her türlü etkinliği sanat olarak nitelerken, sanatın alanını önemli ölçüde genişletmek gerekecek; çünkü mimariyi, mobilyacılığı, moda sanatını, bahçeciliği, kabartma sanatını vb. önemli ölçüde özdeş saymamanın olanağı yoktur. Bize denecektir ki: “Mimari doğada olmayan yeni bir şey yaratır, kendi malzemesinin şeklini tamamen değiştirerek onu yeniden yapar; insan üretiminin diğer kolları ellerindeki malzemeyi ilk haliyle bırakır.” Hayır, insan etkinliğinin bu bakımdan da mimariye bırakılmayacak pek çok kolu vardır. Çiçekçiliği örnek verelim: Kır çiçekleri, soyunu çiçekçiliğe borçlu olan parlak katmerli çiçeklere hiç benzemez. Doğal bir ormanla insan elinin yaptığı bir bahçe veya park arasındaki ortak nokta nedir? Mimaride taşların yontulması gibi, bahçecilikte de ağaçlar temizlenir, eğri olanlar düzeltilir, her ağaca doğal ormanda sahip olduğu şekilden tamamen farklı bir şekil verilir; mimarinin taşları düzenli bir grup halinde birleştirmesi gibi, bahçecilik de ağaçları parklarda düzenli bir grup olarak bir araya getirir. Özetle, çiçekçilik veya bahçecilik “kaba malzemeyi” en az mimari kadar yeniden yapar, işler. Aynı şekilde, güzellik arzusunun egemen etkisi altında, örneğin, doğanın asla hiçbir benzerini yaratmadığı ve başlangıçtaki malzemenin, mimaride bir taşın uğradığı değişiklikten daha çok değiştiği kumaşlar üreten sanayiden de söz etmek gerekir. “Mimari, öteki pratik işlerden çok daha büyük bir sanat olarak, yaşamsal amaçlara uygun olmayı tamamen bir yana bırakıp, salt estetik duygunun hükmü altında bir işlev sergiler.” Ama çiçekler, yapay parklar hangi yaşamsal amaca uygun düşüyor? Parfenon veya Elhamra pratik olarak yararlı bir kullanıma sahip değiller miydi? Yine de estetik alanında kendine özgü bir başlık altında yer verilmeyen çiçekçilik, mobilyacılık, mücevheratçılık ve moda sanatı, pratik düşüncelere mimariden çok daha az ölçüde bağımlıdırlar. Biz bunun nedenini, bütün pratik işlerden bir tek yapı işinin genel olarak taşıdığı öz bakımından değil, sanat düzeyine yükseltilmiş diğer pratik iş kollarında verilen yapıtların “önemsizlik” yüzünden unutulmalarından dolayı ince sanat adıyla onurlandırılmasında görüyoruz; buna karşın, bakıldığında, mimari yapıtların taşıdıkları önemden, değerden ve sonuç olarak, sadece kunt olmalarından ötürü, her şeyden önce insan tarafından yapılan diğer bütün pratik işlerden daha önde oldukları göz ardı edilemez. Sanayinin “tat” alma veya estetik duygusunu tatmin etme amacı taşıyan bütün kollarını, bütün zanaatları mimariyle aynı düzeyde “sanatlar” olarak kabul ederiz, ama bu alanlarda verilen yapıtların güzellik arzusunun egemen etkisi altında tasarlanıp gerçekleştirilmeleri, (mimarinin de her zaman taşıdığı) diğer amaçların bu temel amaca tabi kılınmaları koşuluyla. Pratik bir iş alanının gerçekten gerekli veya yararlı bir şey üretme arzusundan çok, güzel bir şey yaratma arzusunun egemen etkisi altında tasarlanmış ve gerçekleştirilmiş yapıtlarının ne ölçüde saygıya değer oldukları bambaşka bir sorundur. Bu soruna ilişkin bir yargıda bulunmak irdeleme alanımızın dışında kalıyor; ama bu sorunun çözüm bulacak olması gibi, aynı şekilde mimari yapıtların pratik iş anlamında değil de su katılmamış sanat anlamında lâyık oldukları saygının ölçüsü sorunu da çözüm bulmak zorunda. Bir düşünür, ederi 10.000 frank olan bir Kaşmir şalına, yine 10.000 franklık bir masa saatine hangi gözlerle bakıyorsa, 10.000 frank değerindeki zarif bir dükkâna da aynı gözlerle bakmak zorundadır. Belki de, o, yapıtların sanat yapıtı olmasından çok, lüks eşya olmasından ötürü böyle bir davranış sergileyecek ya da belki gerçek sanatın lüksten kaçındığını söyleyecektir, çünkü güzelliğin var olan niteliği sadeliktir. Fazla açık bir sanat dalına ait bu yapıtların doğal gerçeklikle nasıl bir ilişkisi vardır? Sorun, yarattığı yapıtlarda belirlediği gerçek hedeften −gerekli veya yararlı bir şey üretmek− sapan, buna karşın en önemli niteliğini −doğanın yaratmadığı bir şeyi yaratmak− koruyan insanın pratik eyleminin ürünü olan yapıtların, bizim dikkat çektiğimiz olaylar içinde söz konusu edilmeleriyle çözülür. O nedenle, bu olaylar içindeki sanat yapıtlarının sahip olduğu güzelliğin, doğanın yarattığı eserlerdeki güzellikle ilintili olması sorun teşkil edemez: Doğada bıçak, çatal, çuha, saat gibi nesnelerle karşılaştırılabilecek nesneler yoktur; aynı şekilde doğada evlerle, köprülerle, sütunlarla vb. karşılaştırılabilecek nesneler de yoktur.</p>
				<p class="normal">O halde, güzellik arzusunun egemen etkisi altında yaratılmış bütün yapıtlar ince sanatlar alanına ait sayılırken bile, mimari yapıtların ya kendi pratik niteliklerini koruduklarını, böyle bir durumda da sanat yapıtları olarak ele alınabilir olma hakkına sahip olmadıklarını ya da gerçekten sanat yapıtları olduklarını, ama kuyumculuk eserleriyle ne kadar gurur duyuluyorsa, onlarla da ancak o kadar gurur duyulabilecek bir sanatın yapıtları olduklarını söylemek gerekecek. Sanatın özüne ilişkin anlayışımıza göre, mükemmelin yaratılma arzusu, zariflik, incelik, güzellik anlamında henüz sanat değildir; sanat için, göreceğimiz gibi, daha fazlası gerekiyor; o nedenle, biz, mimari yapıtları hiçbir koşulda sanat yapıtları olarak adlandırma cesaretinde bulunmayacağız. Mimari, dış görünüşün güzellik isteğine her zaman uzak olmayan pratik insan etkinliklerinden biridir; bu bakımdan sahip olduğu önemli bir niteliğiyle değil, sadece kendi alanındaki eserlerin ölçüleriyle mobilyacılıktan ayrılır.</p>
				<p class="normal">Doğa ve yaşamdaki yapıtlara göre daha aşağı düzeyde bulunan resim ve heykel alanındaki yapıtların genel eksikliği, bunların cansızlığıdır, devinimsizliğidir; bunu herkes kabul eder, onun için bu noktaya ilişkin ayrıntılı açıklamalarda bulunmanın bir yararı olmazdı. En iyisi bu sanatların doğaya karşı sanal üstünlüklerine bir göz atalım.</p>
				<p class="normal">Heykel sanatı insan bedeninin biçimlerini betimler; heykelcilikteki diğer her şey aksesuardır. Bu nedenle, heykelciliğin insan figürünü nasıl betimlediğinden söz edeceğiz sadece. Medici Venüs’ün veya Venüs de Milo’nun (Aphrodite), Apollon Belvedere’nin vb. yüz ve beden hatlarındaki güzelliğin, canlı insanların güzelliğinden çok daha üst düzeyde olması, bir tür aksiyoma dönüşmüştür. St. Petersburg’da ne bir Medici Venüs, ne de bir Apollon Belvedere var, ama Canova’nın yapıtları vardır. Onun için biz St. Petersburglular, heykellerin güzelliğini bir dereceye kadar yargılama cesaretine sahip olabiliriz. St. Petersburg’da yüz güzelliği bakımından yaşayan birçok insanın güzelliğinin yanında çok sönük kalan bir tek heykel yok, ancak böyle birkaç güzel yüze rastlamak için de herhangi bir kalabalık caddeden geçmek gerek. Bağımsız bir yargıda bulunmaya alışkın büyük bir kesim buna hak verecektir. Ama biz bu özel izlenimi yine de kanıt saymayacağız. Çok daha sağlam başka bir kanıt var. Bir sanat yapıtını yüz güzelliği bakımından canlı bir insan yüzüyle karşılaştırmanın olanaksız olduğu, matematiksel bir kesinlikle kanıtlanabilir: Sanatta, sanatçının düş gücündeki idealin çok daha altında bir idealin gerçekleştiği bilinir. Ama bu ideal, güzellik açısından, sanatçının görme fırsatına sahip olduğu canlı insanların asla üstünde olamaz. “Yaratıcı fantezinin” güçleri çok sınırlıdır: Bu fantezi, olsa olsa deneyimden elde edilen izlenimleri birleştirebilir; düş gücü bir şeyin çeşitliliğini artırır ve ona yaygınlık kazandırır ama bizim gözlemlediğimiz veya denediğimizden, bizim hiç düşleyemediğimizden daha yüksek düzeyde yapar bunu. Güneşi büyüklük bakımından, gerçekte olduğundan çok daha büyük gösterebilirim; ama bana gerçekte göründüğü gibi onu çok parlak düşleyemem. Aynı şekilde bir insanı, gördüğüm insanlardan daha uzun boylu, daha şişman vb. gösterebilirim. Ama gerçek hayatta görmüş olduğum yüzlerden daha güzel yüzler düşleyemem. Bu, insandaki fantezi güçlerinin üstünde bir şeydir. Sanatçı bir tek şey yapabilir: Bir güzelin alnını, bir diğerinin burnunu, bir başkasının da ağız ve çenesini kendi ideali olarak birleştirir; sanatçıların bunu ara ara yaptıklarını tartışmayacağız. Ancak, birincisi, bunu yapmanın gerekli olup olmadığı, ikincisi, bu organlar gerçekte değişik yüzlere aitken, bunları birleştirmeyi hayal etme durumunda olunup olunmadığı kuşkuludur. Sanatçı, tamamı bu şekilde, yani bir organı güzel, diğerleri çirkin olan yüzlerle karşılaştığında ancak böyle bir şey gerekli olur. Ama genel olarak bir yüzün bütün organları aynı tarzda güzel ya da hemen hemen aynı tarzda çirkindir; sanatçının, örneğin, alından hoşnut olduğu için, burun ve ağız hatlarından da neredeyse aynı oranda hoşnut kalması gerekecektir. Genel olarak, eğer bir yüz çirkin değilse, o zaman bütün organları kendi aralarında öyle bir uyum içinde olurlar ki, bu uyumun bozulması yüz güzelliğinin bozulması anlamına gelecektir. Karşılaştırmalı anatomi söylüyor bize bunu. Gerçekten, şu sözler sıkça duyulur: “Burun birazcık yukarı kalkık, dudaklar birazcık kalın olsaymış, şu yüz ne kadar güzel olacakmış” vb. Hiç tartışmasız, bütün organlarının güzel olmasına karşın, bir yüzü bazen sadece bir organ çirkinleştirir; bu tarz bir hoşnutsuzluğun, genel olarak −ya da daha doğrusunu söylemek gerekirse, hemen her zaman− ya uyumu kavrama yeteneksizliğinden ya da güzelden haz duyma konusundaki gerçek, güçlü bir yetenek ve istek yoksunluğuna yakın bir kapristen doğduğunu düşünürüz. İnsan vücudunun organları, her canlı organizma gibi, kendi birliğinin etkisiyle sürekli bir yeniden canlanma içindedir, bir organın biçimi diğer organların biçimine bağlı olduğundan aralarında sıkı bir bağ bulunur, diğer organların biçimi de o bir organın biçimine bağlıdır. Daha da önemlisi, bu bir organın değişik bölümleri, bir yüzün değişik organları için de söylenebilir. Görünüşteki karşılıklı bağımlılık, belirttiğimiz gibi, bilim tarafından kanıtlanmaktadır, ama bilimin yardımı olmadan da uyumluluk duygusu bakımından yetenekli herkes için gözle görülür bir durumdur bu. İnsan bedeni bir bütündür; onu parçalara ayırmanın ve şu organ iyidir, şu çirkindir demenin olanağı yoktur. Burada da bir araya gelme, mozaiklik özelliği, seçme gibi durumlar, başka birçok olguda olduğu üzere, aykırılıklara yol açıyor; hepsini kabul edin veya hiçbirini etmeyin −siz ancak o zaman, hiç değilse kendi görüşünüz bakımından haklı olacaksınız. Eklektizmin ölçüsü yalnız umacılara, bu eklektik varlıklara uygundur. Bunlar, “heykelciliğin büyük yapıtlarının” yontulmasında, kuşkusuz, özgün varlıklar olarak bir işlev görmez. Eğer sanatçı yontacağı heykel için alnı bir yüzden, burnu ötekinden, ağzı bir başkasından almışsa, bununla yalnız bir şeyi kanıtlamış olur: Kendi zevksizliğini ya da en azından, kendine model olarak gerçekten güzel bir yüz bulma konusundaki acizliğini. Öne sürülen bütün düşüncelere dayanarak, bir heykeldeki güzelliğin canlı bir insanın güzelliğinden daha üst düzeyde olamayacağını düşünüyoruz, çünkü bir fotoğraf veya resim orijinalinden daha güzel olamaz. Gerçekten, bir heykel, her zaman bir modelden alınmış güvenilir bir kopya olmaz; bazen “sanatçı heykelde kendi idealini cisimlendirir” −ama sanatçının yarattığı modele benzemeyen idealinin ne şekilde oluştuğundan ileride söz etme fırsatımız olacak. Bir heykelde yapısal hatlar dışında, bir gruplandırma ve ifadenin de olduğunu unutmayalım; ama güzelliğin bu iki öğesinin bir heykelden ziyade bir tabloda çok daha bütünlüklü oluşuyla karşılaşırız; geçtiğimiz resim konusundan söz ederken, bu iki öğeyi de bu nedenle tahlil edeceğiz.</p>
				<p class="normal">Resmi, gerçek bakış açımızın bir gereği olarak, dış dünyayı betimleyen resim ve figür ve grupları bir manzara ortasında ya da genel bir ifadeyle bir ortam içinde betimleyen resim şeklinde ayırmak zorundayız.</p>
				<p class="normal">Ayrı ayrı insan figürlerinin yapısal hatlarına gelince, resmin bu bakımdan sadece doğadan değil, heykelden de geri olduğunu söylemek gerekir: Resim öyle tam ve belirgin çizgilerle bir betimlemede bulunamaz; buna karşılık, boyaları kullanarak, insanı canlı doğaya çok daha yakın betimler ve betimlediği insanın yüzünü bir heykele göre çok daha güçlü bir ifadeyle verebilir. Renk bileşimlerinin zamanla ne ölçüde mükemmellik düzeyine varacağını bilemeyiz, ama boyama tekniğinin bu yönünün bugünkü durumuyla, resim sanatı, genel olarak insan bedeninin rengini, özellikle de yüz rengini iyi veremez. Resimdeki renkler, vücut ve yüz rengine oranla kaba, zayıf ve taklit niteliği taşır; resimde zarif bir vücut yerine yeşilimtırak veya kırmızıya çalan bir vücut resmediliyor; bu yeşilimtırak veya kırmızıya çalan yüz betimi için olağanüstü bir “yeteneğe” sahip olunması gerektiğine bakmadan söylersek, canlı bir bedenin ölü renklerle tatmin edici düzeyde verilemeyeceğini kabul etmemiz gerekecek. Resim vücut renklerinden yalnızca birini –yaşlanmış veya sertleşmiş bir yüzün cansız, kuru rengini− oldukça iyi veriyor. Çiçek bozuğu ya da hastalıklı yüzler de, taze, genç yüzlerle kıyaslanamayacak ölçüde gerçeğe yakın çıkıyor tablolarda. En iyi şey resimde en kötü şekilde, en kötü şey de en tatmin edici şekilde çıkıyor karşımıza.</p>
				<p class="normal">Aynı şeyi yüz ifadesi için de söylemeli. Yıkıcı şiddette bir sinir krizi sırasında kasılmalarla kendini gösteren yüzdeki ifade değişiklikleri, resimde yaşamın diğer küçük ayrıntılarından daha başarılı verilebiliyor; örneğin öfke, korku, azgınlık, taşkınlık, fiziksel acı veya fiziksel acıya dönüşen manevi acı ifadesi; çünkü bu olaylarda son derece kaba fırça vuruşlarıyla yeterince betimlenen yüz hatlarında ani değişmeler oluyor ve önemsiz bir yanlışlık veya renklerin tatminkâr olmaması aradaki büyük çizgileri siliyor: En kaba bir ima burada resme bakan için anlaşılırdır. Delilik, dar kafalılık, düşünce yoksunluğu gibi haller de diğer ayrıntıların ifadesinden daha tatminkâr şekilde veriliyor; çünkü burada uyumsuzluğu veren veya vermek zorunda olan neredeyse hiçbir şey yoktur –uyumsuzluk bozulmaz, ancak gerçekleşmedeki bir eksiklik olarak gelişir. Ama fizyonomideki diğer bütün değişimler doyurucu olmaktan çok uzak şekilde verilmektedir resimde; çünkü resim tatlı bir sevinç, sessiz bir dalgınlık, hafif bir neşelilik vb. halinin ifadesinin bağlı olduğu kaslardaki çizgilerin yumuşaklığını, en küçük değişimlerdeki uyumluluğu asla veremez. İnsanın elleri kabadır ve sadece son derece tatminkâr bir bezeme işini gerektirmeyen şeyi hakkıyla yapacak durumdadır. Doğayla karşılaştıracak olursak, işte bütün plastik sanatların gerçek adı: “Kaba iş.” Bununla birlikte resim (ve heykel sanatı), doğa karşısında kendi çizgileri veya figürlerindeki ifadeden ziyade, yaptığı gruplandırmayla gurur duyuyor. Fakat bu gurur pek anlaşılır değildir. Gerçi figürlerin gruplandırılmasında sanat bazen kusursuz bir başarı sağlıyor, ancak çok ender yakaladığı bu başarıyla boşuna övünmüş olacaktır; çünkü gerçeklikte bu konuda <span class="ideitalik">hiçbir zaman</span> başarısızlık söz konusu olmaz: Her canlı insan grubundaki her birey: 1) aralarında oluşan sahnenin özüne, 2) kendi bireysel niteliklerinin özüne ve 3) ortam koşullarına tam uygun bir konumda bulunurlar. Bunun tümü gerçek yaşamda her zaman kendiliğinden olan bir şeydir, oysa sanat bu başarıyı çok zor yakalıyor. Doğa ile sanatı neredeyse her yönden niteleyen olgu şudur: Doğada “her zaman ve kendiliğinden”, sanatta “çok ender ve büyük bir çabayla.”</p>
				<p class="normal">Doğayı betimleyen resme geçelim: Nesnelerin görüntüleri, yeniden, asla “elle resmedilemez değil sadece, düş gücüyle de gerçeklikte karşılaşılandan daha iyi betimlenebilir; nedenini yukarıda açıkladık. Düş gücü gerçek bir gülden daha güzelini yaratamaz; gerçekleştirilen şey her zaman düşlenen idealin gerisinde kalır. Bazı nesnelerin renkleri resimde çok iyi verilebiliyor, ancak renksel özellikleri verilemeyen pek çok nesne var. Genel olarak koyu renkler ve kaba, sert ayrıntılar daha başarılı verilebilirken, aydınlık noktalar daha kötü veriliyor. Güneşin aydınlattığı nesnelerin boyaması hepsinden kötü; aynı şekilde gün ortasının gökyüzü mavisi, sabah ve akşam saatlerinin pembe ve altın sarısı renklerinin verilişi de başarılı olmaktan uzak. “Ama büyük ressamlar özellikle bu güçlüklerin aşılmasıyla ün kazanmışlardır”, yani güçlükleri diğer ressamlardan çok daha iyi alt ederek. Biz resim alanında verilen yapıtların değerinden söz etmiyoruz, onların en iyilerini doğayla karşılaştırıyoruz. En iyi resimler diğerlerinden ne kadar iyiyse, doğadan da o kadar geridir. “Ama resim bir peyzajı daha iyi gruplandıramaz mı?” Kuşkumuz var; hiç değilse doğada adım başı hiçbir şey eklenemeyecek ve hiçbir şey çıkarılıp atılamayacak nitelikte manzaralarla karşılaşılıyor. Yaşamını sanat incelemelerine adamış ama doğayı gözden kaçıran pek çok kimse böyle söylemiyor. Ne var ki, her insanın ressamlık hevesinin veya amatörlükteki tek yanlılığın tutsağı olmayan basit, doğal duygusu, yalnız hayranlık duyulabilecek ve içinden hiçbir şey atılamayacak olan bu tür yerlerin, böylesi manzaraların doğada çok daha fazla bulunduğunu söylediğimizde, bizden yana akacaktır. Çok büyük bir ormana girin –Amerika kıtasının ormanlarından değil, “insan elinden” zarar görmüş bizim Avrupa ormanlarından söz ediyorum−, bu ormanda eksik olan nedir? Çok büyük bir ormanı gören bir insanın aklına, ondan eksiksiz estetik bir zevk almak için bu ormanda bir şeyleri değiştirmek veya ona bir şeyler eklemek gerektiği gelir mi? Kırım veya İsviçre’nin değil, hayır, türler yönünden zayıf olduğu söylenen bizim Avrupa Rusyası’nın içlerine doğru karayoluyla iki üç yüz verst kadar gidin, bu kısa yolculukta sizi hayran bırakacak ve hayranlıkla seyrederken “eğer burada şu da olsaymış, şurada bu olmasaymış manzara daha güzel olacakmış” diye düşünmeyeceğiniz böylesi yerlerle o kadar çok karşılaşırsınız ki. Estetik duygu yönünden sağlam bir insan doğadan bir bütün olarak zevk alır, onun güzelliğinde kusurlar bulmaz. Güya “betimlenen bir manzaranın gerçek doğadan daha görkemli, daha zarif veya her açıdan daha güzel olabileceği” düşüncesi, ortaya çıkışıyla bir ölçüde, zamanımızda bile aslında ondan kurtulamamış olanların kendilerini beğenmiş bir tavırla alay ettikleri bir kör inancı gerektirir ki, o kör inanç doğanın kaba, değersiz, pis olduğu, onu yüceltmek için temizlenip bezenmesi gerektiği inancıdır. Bu, kesilmiş bahçeler ilkesidir. Resmedilmiş manzaraların gerçek doğa manzaralarından üstün olduğu düşüncesinin diğer bir kaynağını aşağıda, sanat yapıtlarından aldığımız zevkin tam da ne olduğu konusunu ele alırken inceleyeceğiz.</p>
				<p class="normal">Bir grup insanın bir manzara içinde betimlendiği üçüncü tür resimlerin doğaya yaklaşımına göz atmak kalıyor geriye. Resimle betimlenen grup ve manzaraların düşünce bakımından asla gerçekliğin bize sunduğundan üstte olamayacaklarını, gerçekleşme bakımından da her zaman gerçekliğin çok çok altında kaldığını gördük. Ama bir tablodaki nesneler grubunun bilinen gerçek ortamdan daha etkili bir ortam içinde, üstelik grubun aslından daha iyi verilebileceği doğrudur (gerçek hayatta sevinç sahneleri sık sık oldukça renksiz ya da hatta kederli bir atmosferde yaşanıyor; sarsıcı, görkemli sahneler sıkça, hatta çoğunlukla hiç de görkemli olmayan ortamlarda geçiyor; aksine, bir peyzaj çok sık olarak niteliği onun niteliğine uygun gruplarla tamamlanmaz). Sanat bu eksikliği çok kolay gideriyor, biz de onun bu noktada gerçeklik karşısında bir üstünlüğe sahip olduğunu söylemeye hazırız. Ama bu üstünlüğü kabul ederken, biz, ilk olarak, bunun ne ölçüde önemli olduğunu, ikincisi, sanatın her zaman mı gerçek anlamda üstün olduğu konusunu gözden geçirmek zorundayız. Bir tablo, manzara ile bir insan grubunu bu manzaranın içinde betimler. Genel olarak bu durumlarda ya manzara grup için sadece bir fondur ya da insan grubu sadece ikinci derecede bir aksesuardır, ama tabloda ana öğe manzaradır. İlk olarak, sanatın gerçekliğe üstünlüğü onun tablo için basit bir fon yerine yaldızlı bir fon bulmasıyla sınırlıdır; ikinci olarak, sanat bir eklemede bulunmuştur, eklediği şey belki de güzeldir, ancak ikinci derecede bir aksesuardır −kazanç yine pek büyük değil. Ama ressamlar bir insan grubuna o grubun niteliğine uygun havayı verme sıkıntısı çekerken, gerçekten resmin taşıyacağı önemi artırmış mı oluyorlar? Bu çoğu durumlarda kuşkuludur. Sevinç dolu bir güneşin ışıkları mutlu aşk sahnelerini her zaman hep aynı şekilde aydınlatıp, o sahneleri gülümseyen yeşil çayırlar içine yerleştirmeyecek mi, hem de ilkbaharda, “bütün doğa aşkla soluk alıp verirken”, cinayet sahneleri de şimşeklerle aydınlatılıp çıplak kayalar arasına yerleştirilmeyecek mi? Bunun dışında, ortam genel olarak gerçeklikte olduğu gibi sahnenin niteliğiyle tam uyumlu olmaktan uzak kalmayacak mı, sahnenin yaratacağı etkiyi kendi uyumsuzluğuyla artırmış olmayacak mı? Ortam neredeyse her zaman sahnenin niteliği üzerinde bir etkiye sahip olmayacak mı, ona yeni renkler, çok daha fazla canlılık ve daha fazla hayat vermeyecek mi?</p>
				<p class="normal">Heykelcilik ve resim sanatına ilişkin bu değerlendirmeden çıkan kesin sonuç şudur: Bu sanat dallarında verilen yapıtların pek çok önemli unsur (dış güzellik, uygulamadaki mutlak mükemmellik, ifade gücü vb.) bakımından doğanın ve yaşamın çok çok gerisinde olduğunu görüyoruz. Ama resmin bugün sözü edilen önemsiz bir üstünlüğü dışında, heykel ve resim yapıtlarının doğa ve gerçek yaşamın üzerine çıktıklarını kesinlikle görmüyoruz.</p>
				<p class="normal">Şimdi geriye müzik ve edebiyattan −hem resmin hem de heykelin onlar karşısında silindiği, mükemmelliğin doruğundaki sanatlardan− söz etmek kalıyor.</p>
				<p class="normal">Ama önce şu konuya dikkat çekmek zorundayız: Enstrümantal müziğin vokalle ne tür bir ilişkisi var ve hangi durumlarda vokal müzik sanat olarak nitelenebilir?</p>
				<p class="normal">Sanat, insanın güzellik emelini gerçekleştirme etkinliğidir −sanatın bilinen tanımı böyledir; bu tanıma katılmıyoruz biz. Ama bizim eleştirimiz henüz dile getirilmiş değil ve bu tanımı henüz bir kenara atma hakkına sahip değiliz. Bize doğru gelen tanımı sonradan şimdi burada kullandığımız tanımın yerine koyarken, konuya ilişkin bu kullandığımız tanımla yaptığımız çıkarsamalarımızı değiştirmeyeceğiz: Şarkı her zaman sanat mıdır ve hangi durumlarda sanat olur? İnsanın, etkisi altında şarkı söylemeye başladığı birinci gereksinim nedir ve güzellik arzusunun şarkıda ne oranda payı vardır? Bize öyle geliyor ki, bu, güzellik kaygısından tamamen farklı bir gereksinimdir. Sakin bir insan kendi kabuğuna çekilebilir, sessizliğe gömülebilir. Sevinç veya keder duygusunun etkisi altındaki bir insandan söz edilir; bu azdır: O kendi duygusunun dışında anlatılamaz: “Duygu dışarıyı ister.” Duygu ne şekilde dış dünyaya çıkar? Taşıdığı nitelik bu çıkışa göre farklı şekillerde olur. Ani ve sarsıcı bir duyum çığlık veya haykırış olarak ifade edilir; fiziksel bir acıya dönüşen tatsız duygular değişik yüz buruşturma ve hareketlerle dile getirilir; güçlü hoşnutsuzluk duygusu da rahatsız edici, yıkıcı hareketlerle dışa vurulur. Sonuç olarak, sevinç ve keder duyguları, anlatacak birileri varken anlatımla, anlatacak kimse yokken veya kişinin anlatmak istemediği durumlarda şarkıyla ifade edilir. Bu düşünce, halk şarkılarına ilişkin her irdelemede vardır. Fakat şarkının aslında sevinç ve keder duygularının ifadesi olarak hiç de bizim güzellik arzumuzdan doğmadığının neden göz ardı edildiği tuhaftır. Acaba insan, bir duygunun egemen etkisi altında güzelliği, zarafeti yakalamak için biçim kaygısı duyacağını da düşünür mü? Duygu ile biçim arasında bir karşıtlık söz konusudur. Bunda gördüğümüz tek şey, şarkının bir duygu eseri, sanatın ise biçim kaygısı –birbirinden bütünüyle farklı iki konu− olduğudur. Şarkı −konuşma gibi– en başta ve ağırlıklı olarak pratik yaşamın eseridir, sanat eseri değil. Ama her “yetenek” gibi şarkı da mükemmelliğin doruğuna ulaşmak için alışkanlık, uğraş, pratik gerektirir. Bütün araçlar gibi şarkının aracı ses de iradenin uysal aleti olmak için işlemeyi, eğitimi zorunlu kılar –doğal şarkı bu noktada “sanat”tır, ama ancak yazı yazma, hesap yapma, toprağı sürme yeteneği, her türlü pratik eylem hangi anlamda “sanat” olarak niteleniyorsa o anlamda, yoksa asla estetiğin “sanat” sözcüğüne yüklediği anlamda değil.</p>
				<p class="normal">Bir de doğal şarkıdan farklı olarak, onu taklit etmeye çalışan yapay şarkı vardır. Duygu, onun gücüyle yaratılan her şeye alışılmamış, büyük bir ilgi gösterir; o, her şeye kendine özgü bir zarafet, bambaşka bir güzellik verir. Hüzünlü veya sevinçle canlanmış bir yüz, soğuk bir yüzden bin kez daha güzeldir. Doğal şarkı duyguların dışavurumu olarak, güzellik kaygısı güden sanatın değil doğanın eseridir, yine de yüce bir güzelliğe sahiptir; onun için insanda bilinçli şarkı söyleme, doğal şarkıyı taklit etme isteği çıkıyor ortaya. Yapay şarkının doğal şarkıyla ne tür bir ilişkisi vardır? Yapay şarkı çok iyi ölçülüp tartılmış, düşünülmüş, bütünüyle süslenmiştir ki onu ancak insan dehası süsleyebilir: İtalyan operasının aryası ile halk şarkısının basit, sade, tekdüze motifi arasında nasıl da bir benzerlik var! Ama uyumun bütün bilimselliği, gelişmenin bütün inceliği, dâhiyane aryadaki süslemenin bütün zenginliği, onun icra edilen sesindeki bütün kıvraklık ve eşsiz zenginlik, halk şarkısının zayıf motifine ve sesini, sanatını parlatmak, göstermek isteğinden değil de, duygusunu dışa vurma gereksiniminden şarkı söyleyen insanın pek de iyi olmayan, fazla işlenmemiş sesine nüfuz etmiş o içten duygusundaki eksikliklerin yerine konulamaz. Doğal şarkı ile yapma şarkı arasındaki fark, neşeli veya kederli bir insan rolünü oynayan aktörle gerçekten sevinçli veya kederli bir insan arasındaki farktır, orijinal ile kopya, gerçek ile taklit arasındaki farktır. Hemen ekleyelim ki bir besteci, gerçekten kendi yapıtında ifadesini bulması gereken bir duyguyla dolu olabilir; o zaman bu besteci, sadece dış güzellik bakımından değil, iç güzellik bakımından da halk şarkılarına oranla çok daha üst düzey bir yapıt ortaya koyabilir; ama bu durumda onun yapıtı, sadece derin bir inceleme, kavrayış, “mümkün olduğunca daha iyi yapma”, sanat yapıtları olarak adlandırılabilme kaygısıyla yaratılmış insanlığın bütün yapıtları bağlamında bir sanat ya da salt teknik yönden bir “yetenek” yapıtı olacaktır. Aslında bir bestecinin istem dışı bir duygunun egemen etkisi altında yazılan yapıtı da genel anlamda doğanın (yaşamın) yaratısı olacaktır, sanatın değil. Tıpkı usta ve etkili bir şarkıcının kendi rolünü kavrayabilmesi, şarkısının dile getirmesi gereken duyguyla dolu olabilmesi, bu durumda da şarkısını tiyatro sahnesinde bir seyirci topluluğu karşısında okumak zorunda oluşunun, diğer insandan, şarkısını tiyatro dışında –daha yoğun bir duyguyla, ancak bunu seyirciye göstermeden− söyleyen insandan daha iyi olması gibi; ama bu durumda şarkıcı aktör olmaktan vazgeçecek, onun şarkısı da doğanın şarkısı olacaktır, bir sanat yapıtı değil. Bu duygu akışını esinle karıştırmayı düşünmüyoruz. Esin özellikle yaratıcı fantezi için uygun olan ruh halidir ve onun duygu akışı ile sadece şu ortak noktası vardır: Poetik yönden üstün yetenekli ve kendine özgü duyarlılığı olan insanlarda esin konusunun duyguya itmesi durumunda esin duygu akışına dönüşebilir. Esin ile duygu arasındaki farklılık, fantezi ile gerçeklik, düşle izlenim arasındaki farklılığın aynısıdır.</p>
				<p class="normal">Enstrümantal müziğin ilk ve en önemli görevi şarkıya eşlik etmektir. Şarkı söyleme, ileriki aşamada toplumun yüksek sınıfları için başlıca sanat olduğunda ve dinleyiciler şarkının tekniği konusunda çok titiz olmaya başladıklarında, tatmin edici bir şarkının eksikliği yüzünden enstrümantal müziğin onun yerini almaya çalıştığı ve apayrı bir şey olarak ortaya çıktığı bir gerçektir; müzik enstrümanları mükemmelleşirken, çalma tekniği olağanüstü bir gelişme gösterirken ve tercih noktasında içerik değil de icra eğilimi ağır basarken, enstrümantal müziğin bağımsız bir öneme sahip olma yönünde iddiada bulunmaya kesinlikle hakkı olduğu doğrudur. Bununla beraber enstrümantal müziğin şarkıyla gerçek ilişkisi, bir sanat olarak müziğin mutlak bir türü olan operada ve konser müziğinin diğer bazı kollarında korunuyor. Zevkimizin bütün yapaylığına, mükemmel bir tekniğin bütün güçlüklerine ve kurnazlıklarına yönelik ince eğilime karşın, herkesin enstrümantal müziğe karşı şarkıyı tercih etmeyi sürdürmesini görmemek mümkün mü? Şarkı başlar başlamaz, dikkatimizi orkestraya vermeyi bırakıyoruz. Kemana bütün enstrümanların üstünde yer verilir, çünkü “insan sesine bütün enstrümanlardan daha yakındır.” Bir sanatçıya en büyük övgü şudur: “Onun enstrümanının tınılarından insan sesi duyuluyor.” Demek ki, enstrümantal müzik, şarkıyı taklit, ona eşlik etme veya ersatzdır;<sup class="calibre3"><a href="kitap_split_011.html#footnote-100-5" id="footnote-100-5-backlink" name="footnote-100-5-backlink">[5]</a></sup> şarkı, bir sanat olarak kendi başına şarkıdır, ancak doğanın eseri olarak bir şarkının taklidi ve ersatzdır. Bundan sonra şunu deme hakkına sahibiz: Müzikte sanat, bizim sanat arzumuzdan bağımsız yaşam olaylarının sadece zayıf bir yeniden üretimidir.</p>
	<p class="normal">Sorunları bütün bir sanat teorisini kapsayan edebiyata, sanatların en yüce ve en mutlak olanına geçelim. Edebiyat, içeriği bakımından diğer sanatların kat kat üzerinde bir yere sahiptir ve öteki bütün sanatlar, onun bize söylediğinin yüzde birini söyleyecek durumda değildir. Ama biz bir yandan edebiyat, diğer yandan öteki sanatlar tarafından yaratılan öznel etkinin gücüne ve canlılığına dikkat çekerken, bu görüş tamamen değişmektedir. Bütün öteki sanatlar, canlı gerçeklik gibi doğrudan duyguya, edebiyat ise fanteziye etki eder. Aynı insanların fantezisi, diğer insanlarınkinden çok daha hassas ve canlıdır ama genel olarak söylemek gerekir ki, sağlıklı bir insandaki fantezinin biçimleri duygu anlayışlarına göre renksizdir, zayıftır; onun için edebiyat, öznel etki gücü ve açıklığı bakımından kesinlikle ne gerçekliğin, ne de bütün öteki sanatların altındadır. Poetik yapıtlardaki içerik ve biçimin sahip olduğu nesnel mükemmelliğin düzeyinin ne olduğuna ve edebiyatın hiç değilse bu noktada doğayla yarışıp yarışamayacağına bakalım:</p>
				<p class="normal">Büyük yazarlar tarafından betimlenen kişi ve karakterlerin “mükemmelliği” “canlı açıklığı”, “bireyselliği” konusunda çok şey söyleniyor. Ama bununla birlikte, “bunlar yine de ayrı kişiler olmayıp  genel tiplerdir” deniyor bize. Böyle bir ifadeden sonra, en belirgin, en iyi biçimde betimlenen kişiliğin, canlı bireyin okura salt düş gücüyle (aslında anılarla) verildiği poetik bir yapıtta ancak genel, belirsiz hatlarla kalacağını söyleyip durmanın yararı yok. Bir sözcüğün gerçek nesneyle ilgisi neyse, poetik bir yapıttaki tipin de gerçek canlı tiple ilgisi odur –bu, gerçekliğin daha çok yavan ve genel, belirsiz bir imasından öte bir şey değildir. Birçok kimse poetik tipin bu “birlik”inde, poetik tipin gerçek yaşamda bize görünen kişilikler karşısındaki üstünlüğünü görüyor. Böyle bir düşünce, varlığın genel anlamı ile onun canlı kişiliği arasında olduğu varsayılan çelişkiye, güya “genel olanın, bireyleşerek”, gerçek yaşamda “kendi birliğini yitirdiği” ve “o birliğin, bireyin kişiliğini bireyden ayıran sanatın gücüyle ancak yeniden sağlanacağı” düşüncesine dayanmaktadır. Gerçekten, genel ile özel arasında ne tür bir neden sonuç ilişkisi olduğu konusunda metafizik bir düşünceye teslim olmadan, sadece bireysel ayrıntıların nesnenin genel anlamına gerçekte hiç de engel olmadığını, aksine, onun genel anlamına hayat verdiğini ve bütünlediğini söyleyelim (bununla beraber, genel olan insan için bireysel olanın içinde yalnızca renksiz ve ölü bir özdür, bu nedenle onlar arasında tıpkı sözcükle gerçeklik arasındaki ilişki gibi bir ilişki olduğu hükmüne varmak gerekirdi). Edebiyat, ne olursa olsun, bireyselliğin önemli üstünlüğünü kabul eder, böylelikle de kendi tiplerinin canlı kişilikleri için var gücüyle çalışır; bununla birlikte asla bireyselliği yakalayamaz, ona ancak biraz yaklaşabilir ki poetik tipin iyi yönleri bu yaklaşmanın derecesiyle belirlenir. Demek oluyor ki, edebiyat gerçek yaşamda her zaman karşılaşılan tipik kişilikleri yakalamaya çalışır ama bunu hiçbir zaman başaramaz; edebi tiplerin, onlara denk gelen gerçekliğin tiplerine oranla zayıf, eksik, belirsiz olduğu açıktır. “Ama gerçek yaşamda gerçek tipik kişiliklerle karşılaşılıyor mu?” Böyle bir soru sormayı düşünmek ve ona yanıt beklememek yeterlidir, tıpkı yaşamda gerçekten iyi ve kötü insanlarla, müsriflerle, cimrilerle vb. karşılaşılıyor mu, buz gerçekten soğuk, ekmek gerçekten çok besleyici mi vb. sorularına yanıt beklenmediği gibi. Kendilerine her şeyin gösterilmesi ve kanıtlanması gereken insanlar vardır. Ama onları genel kanıtlarla genel bir yapıta inandırmanın olanağı yoktur; onları ancak değişik zamanlarda etkilemek mümkün olabilir, onlar için kendi tanıdıkları insanların oluşturduğu ve o kadar da dar olmayan, her zaman bir ölçüde gerçek tipik kişiliklerin çıktığı bir çevreden alınan özel örnekler inandırıcıdır sadece. Tarihteki gerçek tipik kişilikleri işaret etmenin bir yararı olacağını sanmam. Şunu demeye hazır insanlar vardır: “Tarihsel kişilikler, çağdaş insanların yarattığı bir efsaneyle, hayret edişleriyle, tarihçilerin dehası veya kendi olağanüstü konumlarıyla idealize edilmişlerdir.”</p>
				<p class="normal">Tipik karakterlerin, edebiyat yapıtında kendilerini güya gerçek yaşamda olduklarından çok daha temiz ve daha iyi gösterdikleri düşüncesinin nereden doğduğunu sonra ele alacağız. Şimdi dikkatimizi karakterlerin edebiyatta “ortaya” çıktığı sürece verelim –bu süreç, canlı kişiliklere oranla, çoğunlukla bu karakterlerin önemli tipiklikleri için garantiymiş gibi görünüyor. Genel olarak denir ki: “Bir yazar canlı bireylere yönelik çokça gözlemde bulunur; bunlardan hiçbiri kusursuz bir tip olamaz ama yazar bu tiplerin her birinde ortak, tipik bir şeylerin bulunduğunu görür; bütün ayrıntıları bir yana iterek, farklı insanlardaki karmaşık özellikleri sanatsal bir bütünlük içinde birleştirir ve böylece gerçek karakterlerin temeli denebilecek karakteri yaratır.” Bunun bütünüyle doğru ve her zaman tam böyle olduğunu kabul edelim; ama bir nesnenin özü genellikle nesnenin kendisine benzemez: Tein çay, alkol de şarap değildir; bize insanlar yerine kahramanlığın özünü ve duygusuz kahramanların kusurlarını da canavarların öfkesi şeklinde veren “kitap yazanlar”, gerçekten de yukarıda belirtilen kurala göre hareket etmekteler. Genç insanların tümü ya da hemen hemen tümü âşık olur, bu onların ortak özelliğidir, ama öteki şeylerde benzeşmezler. Ve bütün poetik yapıtlarda sadece hep aşk hayalleri kuran, hep aşktan söz eden ya da bütün bir roman boyunca yaptıkları tek şey aşk acısı çekmek veya aşktan mutlu olmak olan genç kızlar ve delikanlılar bizi çeker. Yaşı ilerlemiş bütün insanlar akıl hocalığı etmekten hoşlanır, oysa başka konularda birbirlerine benzemezler; bütün büyükanneler torunlarını sever vb. –işte bütün öyküler ve romanlar, yaptıkları tek şey akıl hocalığı olan yaşlı erkeklere, yaptıkları tek şey torunlarını okşayıp sevmek olan büyükannelere vb. yer verirler. Ama çoğunlukla reçeteye pek uyulmaz: Bir yazar, kendi karakterini “yaratırken” herhangi bir gerçek karakter genellikle onun hayal gücünün önüne geçer; bazen bilinçli olarak, bazen de farkında olmadan onu kendi tipik kişiliğine uygun biçimde “yeniden yaratır”. Kanıt olarak, baş karakteri bir ölçüde yazarın kendi portresinin kopyası olan sayısız yapıtı anımsayalım (örneğin, Faust, Don Carlos ve Marquis Posa, Byron’un erkek kahramanları, George Sand’ın erkek ve kadın kahramanları, Lenskiy, Onegin, Peçorin); yine “romanlarında kendi tanıdıklarının portrelerini verdikleri” savıyla sık sık romancılara yöneltilen suçlamaları anımsayalım; bu suçlamalar genellikle alay ve öfkeyle reddediliyor; bunlar çoğunlukla sadece abartılı ve haksız yere yapılan suçlamalardır, ama aslında haksız da değiller. Bir yanda edep, diğer yanda insanın bilinen bağımsızlık, “yaratma (kopya etme değil)” arzusu, yaşamda karşılaştığı insanlardan kopya ettiği karakterleri değiştirmek, onları bir ölçüde belirsiz vermek zorunda bırakıyor yazarı. Ayrıca, yaşayan bir insandan kopya edilen kişilik, romanda genellikle gerçek yaşamda onu çevreleyen ortamdan büsbütün başka bir ortamda hareket etmek zorundadır, bu nedenle de dış benzerlik ortadan kalkar. Ama bütün bu değişiklikler karakterin yaratılmamış bir porte, özgün bir karakter olarak değil de, özünde bir kopya olarak kalmasını engellemez. Buna karşı şu denebilir: Gerçek kişiliğin poetik kişilik için sık sık ilk örnek işlevi gördüğü doğrudur; ama yazar “ona genel bir anlam yükler” –anlam yüklemeye çoğunlukla gerek yoktur, çünkü özgün karakter zaten kendi bireyselliği içinde genel bir anlam taşımaktadır; sadece gerçek insanın karakterinin özünü anlamayı, ona basiretli gözlerle bakmayı bilmeli –poetik dehanın niteliklerinden biri de budur. Ayrıca bu insan yazar tarafından yerleştirileceği koşullar içinde nasıl davranırdı, nasıl konuşurdu, bunu anlamak veya duyumsamak gerekir –poetik dehanın bir başka yönü. Üçüncü olarak, onu betimleyebilmeli, yazarın onu anladığı şekilde verebilmeli –belki de poetik dehanın en karakteristik özelliği. Anlamak, bilincine varabilmek veya içgüdüsel olarak duyumsayabilmek ve kavrananı verebilmek –işte genellikle betimlediği kişilerin betimini yaparken yazarın görevi. “İdeal anlamın yüklenmesi”, “hayatın gereklerinin ve saçmalıklarının idealize edilmesi” denen konu, bize aşağılık bir konuymuş gibi görünür. Fakat poetik yapıtlarda yazar tarafından “yaratılmış” portreler denemeyecek pek çok karakterin olduğundan en ufak bir kuşkumuz yok. Ama bu gerçekten hiç de kayda değer modellerin bulunamayışından değil, tamamen başka bir nedenden, çoğu zaman basitçe bir unutkanlıktan veya tanıma yetersizliğinden kaynaklanmaktadır: Eğer canlı ayrıntılar yazarın belleğinden silinmiş, kafasında karakter hakkında geriye sadece genel, soyut fikirler kalmışsa ya da yazar tipik karakterin canlı bir kişilik olması için onu gerekenden çok daha az tanıyorsa, o zaman ister istemez kendisi yazının genelini tamamlamak, sınır çizgilerini çizmek zorunda kalır. Ama bu uydurulmuş kişiler, canlı karakterler olarak neredeyse hiçbir zaman karşımıza çıkmaz. Genel olarak, yazarın karakteri, yaşamı, karşılaştığı kişiler hakkında ne kadar çok bilgi sahibi olursak, onun yaşayan insanlardan aldığı portreleri daha çok görürüz. Yazarların betimlediği kişilerde “yaratılan” şeyin bugün olduğu gibi geçmişte de her zaman çok az olduğunu, oysa gerçeklikten kopya edilenin genellikle sanılandan çok daha fazla olduğunu kabul etmemek zor; yazarın kendi kişileri konusunda hemen her zaman sadece bir tarihçi veya anı yazarı olduğu yargısına varmamak da elde değil. Elbette, biz bütün bunlarla Margarita ya da Mephistopheles’in söylediği her sözü güya Goethe’nin harfi harfine Gretchen ve Merka’dan duyduğunu söylemek istemiyoruz. Sadece dâhi bir yazar değil, kavrayışı en kıt bir hikâyeci de aynı tümceye aynı tarz bir başka tümce, girişler ve geçişler eklemek durumundadır.</p>
				<p class="normal">“Bağımsız olarak türetilmiş” veya “uydurulmuş” terimleri çok fazla kullanılıyor –bu terimleri alışıldık, çok daha görkemli bir terimle değiştirmeye karar veriyoruz: “yaratılmış olan”; “yaratma” edimi yazar tarafından betimlenen olaylarda, bir entrikada, entrikanın bağlanma ve çözülmesinde vb. çok kolay kanıtlansa da gerçekten yaşanmış olaylar veya anekdotlar, değişik tür öyküler vb. genellikle romanların, öykülerin vb. konuları olarak yazara hizmet ederler (örnek olarak, Puşkin’in bütün nesir öykülerini verelim: “Yüzbaşının Kızı” −anekdot; “Dubrovskiy” –anekdot; “Maça Kızı” −anekdot, “Atış” −anekdot vb.). Ama konunun genel bir incelemesi, roman veya öyküye kendiliğinden yüksek bir poetik değer katmaz –konudan yararlanmasını bilmeli; onun için, konunun “bağımsızlığı”nı incelemeden bırakıp, dikkatimizi konu yönünden poetik yapıtların “poetikliğinin” gerçek olayların üstünde veya altında olduğuna, konunun bu yapıtlarda kendini nasıl bütünüyle gelişmiş olarak gösterdiğine çevirelim. Kesin sonucun alınmasında yardımcı olsun diye, büyük çoğunluğu kendiliğinden çözümlenen birkaç soru atalım ortaya: 1) Poetik olaylar gerçeklikte yaşanıyor mu? Gerçek hayatta dramlar, romanlar, komediler, tragedyalar, vodviller gerçekleşiyor mu? –Her an. 2) Bu olaylar kendi gelişimleri ve sonuçları yönünden gerçekten poetik midir? Gerçekten sanatsal bütünlüğe ve yetkinliğe sahip midir? Oluşuna göre; çoğunlukla sahip değildir, ama çok sık olarak da sahiptir. Sıkı poetik anlayışın sanatsal yönden hiçbir eksiklik bulmadığı böyle pek çok olay vardır. Bu nokta, iyi yazılmış ilk tarih kitabının okunmasıyla, yaşadığı çağda çok görmüş geçirmiş bir insanla yapılan görüşmenin gerçekleştiği ilk akşamla ve nihayet, herhangi bir Fransız veya İngiliz adli gazetesinin sayılarının ilk ele alınışıyla çözümlenir. 3) Bu olup bitmiş poetik olaylar arasında, hiçbir değişiklik yapılmadan “dram”, “tragedya”, “roman” vb. başlıklar altında verilebilenler var mıdır? Çok fazla; gerçek olayların pek çoğunun gerçeğe benzemediği, çok az rastlanan, olağanüstü durumlara veya nedenler zincirine dayandığı, bu yüzden kendi gerçek türü bakımından bir efsane ya da masal görüntüsü taşıdığı doğrudur (bu noktadan bakıldığında, gerçek yaşamın dram için sıklıkla son derece dramatik, şiir için son derece şiirsel olduğu görülebilir); ama bütün olağanüstülüğüne karşın, eksantrik, inanılmayacak hiçbir tarafı olmayan, bütün hadiseler zincirinin, bütün gidişat ve sonucun edebiyatta entrika, basit, doğal olarak nitelendirildiği çok fazla olay var. 4) Gerçek olayların, poetik yapıtlarda gerekli olan “ortak” bir yanları var mıdır? Kuşkusuz, düşünen bir insanın dikkatine değecek nitelikteki bütün olaylarda ortak bir yön vardır ve böylesi olaylar da oldukça fazladır.</p>
				<p class="normal">Bütün bunlardan sonra gerçekten bir tarihçinin, bir anı yazarının veya anekdot derlemecisinin temiz düzyazı anlatımında yer bulan ve gerçek “poetik yapıtlardaki” olaylardan sadece sahnelerin, betimlemelerin ve benzer ayrıntıların daha dar hacimli oluşuyla, daha az gelişmesiyle ayırt edilmeleri için yalnızca bilinmesi, anlaşılması ve anlatılabilmesi gereken pek çok olay olduğunu söylememek zor. Bu noktada poetik yapıtlar ile gerçek olayların eksiksiz düzyazı anlatımları arasında önemli bir fark buluruz. Ayrıntıların büyük çoğunluğu ya da kötü yapıtlarda “retorik genişleme” adı alan şey, aslında, edebiyatın, olduğu gibi anlatılan bir hikâyeden her zaman neden üstün olduğunu göstermektedir. Biz retorikle alay etmeye en az başkaları kadar hazırız; ama insan kalbinin bütün haklı gereksinimlerini hesaba katarken, eğer onlardaki genelliği görürsek bu poetik genişlemelerin önemini kabul ederiz, çünkü edebiyatta onlara yönelik bir eğilimi her zaman ve her yerde görüyoruz. Farklılık sadece, ayrıntıların gerçek yaşamda hiçbir zaman sorunun bilinçli olarak mekanik bir uzatılması olamayacaklarındadır, ama poetik yapıtlarda bu ayrıntılar, öykünün mekanik olarak uzatılmasıyla gerçekten retoriği çok sık harekete geçirir. Shakespeare’i, eğer bu uzatmaları son ve en iyi sahnelerde bir yana ittiğinden ötürü değilse niçin övüyorlar? Ama “Shakespeare’in kendisinde, Goethe ve Shiller’de o kadar çok uzatma var ki! Rus edebiyatı mekanik olarak yaratılan ayrıntılarla konunun uzatılmasına karşı bir nefretin tohumlarını içinde taşıyor gibi geliyor bize (belki de bu, kendi öz benliğine düşkünlüktür). Puşkin’in, Lermontov’un, Gogol’ün uzun ve kısa öykülerindeki ortak özellik, anlatımın kısalığı ve çabukluğudur. Demek ki, poetik yapıtlar, genel olarak konu, kişi betimlemelerinin tipikliği ve bütünlüğü bağlamında gerçekliği bir yana atmaktan uzaktırlar; ama bu yapıtların gerçekliğin üzerinde olmasını sağlayan iki nokta vardır: Kişilerin içinde yer aldıkları olaylarla örülmesi ve onlarla bütünleşmesi. Biz, resmin gerçekliğe göre, sahnenin önemli niteliğine uygun düşen bir koşullar yığınıyla daha çok çevrili olduğunu söyledik. Aynı şekilde edebiyat da önemli nitelikleri olayların ruhuyla birebir örtüşen insanları olayların itici gücü ve olaylarda yer alanlar olarak gerçeklikten daha çok öne çıkarır. Gerçekten de, karakter yönünden önemsiz kişiler, çok sık olarak trajik, dramatik vb. olayların devindirici gücü olmaktadırlar; önemsiz bir hovarda, özünde hiç de kötü bir insan değilse bile, pek çok korkunç olaya sebep olabilir; asla kötü denemeyecek bir kimse, pek çok insanın mutluluğunu yok edebilir ve onları Lago veya Mephistopheles’ten çok daha fazla mutsuz kılabilir. Bunun tersine, poetik yapıtlarda, çok kötü işler insanları da çok kötü yapmaktadır; iyi işler insanları da özellikle iyi yapıyor. Hayatta çoğu zaman kimi suçlayacağını, kimi öveceğini bilemezsin. Poetik yapıtlarda onur ve onursuzluk çoğunlukla olumlu tarzda ayrılır. Ama bu, poetik yapıtların bir üstünlüğü müdür, yoksa kusuru mu? Bazen biri, bazen diğeridir; daha çok da kusurudur. İyi ve kötü yönü idealize etmenin ya da basit bir deyişle, abartmanın, benzer bir alışkının sonucu olduğundan şimdilik söz etmiyoruz; çünkü biz daha sanatın öneminden söz etmiş değiliz, bu idealize edişin bir kusur mu, yoksa olumlu bir iş mi olduğuna karar vermek de henüz erken. Sadece şu kadarını söyleyelim, insanların karakterini sürekli olayların önemine uygun hale getirmekten ötürü edebiyatta bir monotonluk görülüyor, kişiler, hatta olaylar hiç değişmiyor; yoksa kişilerin karakterlerindeki farklılığa bağlı olarak, önemli ölçüde birbirine benzeyen olaylar da sürekli değişen, sürekli yenilenen yaşamda olduğu gibi, başka bir renk alırdı, oysa poetik yapıtlardaki tekrarları çok sık okumak zorunda kalıyoruz.</p>
				<p class="normal">Günümüzde nesnenin özünden doğmayan ve asıl amaç için gerekmeyen süslemelerle alay etmek kabul gören bir tutumdur; ama yapıta parlak bir görüntü vermek için bugüne dek bulunmuş daha başarılı her anlatım tarzının, her parlak metaforun, binlerce abartının, poetik yapıtlara ilişkin düşünce üzerinde çok büyük bir etkisi vardır. Süslemeye, dış ihtişama, giriftliğe vb. gelince, biz uydurma hikâyede gerçekliğe üstün gelmenin mümkün olacağını her zaman söylüyoruz. Ama bir öykü veya dramı onlardan alınacak tatla birlikte insanların gözünden düşürmek ve “sanat” alanından “yapaylık” alanına indirmek için, sadece bu hayali iyi yönlerine dikkat çekmeye değer. Çözümlememiz, bir sanat yapıtının ancak iki üç önemsiz noktada gerçeklik karşısında bir üstünlüğe sahip olabileceğini ve gerektiğinde önemli nitelikleri bakımından gerçeklikten aşağı kalmayacağını gösterdi. Bu çözümleme, en genel görüşlerle sınırlı kalmış, ayrıntılara girmemiş, somut örneklere dayanmamış diye yerilebilir. Gerçekten, çözümlemenin kısalığı, sanat yapıtlarının taşıdığı güzelliğin güya gerçek nesnelerin, olayların ve insanların güzelliğinden üstün olduğu düşüncesinin ne ölçüde kökleştiğini anımsadığımızda, bir kusurmuş gibi görünüyor; ama bu düşüncenin tutarsızlığına baktığın, onu öne süren insanların nasıl her adımda kendi kendileriyle çeliştiklerini anımsadığın zaman, sanatın gerçeklikten üstünlüğü düşüncesini açıkladıktan sonra, şu sözlerin eklenmesiyle sınırlı kalmanın yeterli olduğu görülecektir: Bu haksızlıktır, her insan gerçek yaşamdaki güzelliğin, “yaratıcı” fantezinin eserlerindeki güzellikten üstün olduğunu duyumsar. Eğer öyleyse, o zaman neye dayanılıyor ya da daha iyi bir ifadeyle, sanat yapıtlarının üstünlüğüne ilişkin abartılı yüce düşünce hangi öznel nedenlerden doğuyor? Bu düşüncenin birinci kaynağı, insanın doğal eğiliminin işin zorluğuna ve bir eserin az bulunur olmasına çok büyük değer vermesidir. Hiç kimse Fransızca konuşan bir Fransızın, Almanca konuşan bir Almanın temiz telaffuzuna değer vermez –bu, o kişiye hiçbir zorluk yaratmaz ve hiç de az rastlanır bir durum değildir.” Ama eğer bir Fransız Almancayı ya da bir Alman Fransızcayı belli bir düzeyde konuşuyorsa, bu, şaşkınlığımızın konusu olur ve böyle bir insana bizim tarafımızdan saygı gösterilme hakkı verir. Neden? Birincisi, bu az görülen bir özellik olduğu için; ikincisi, yıllarca süren bir çabayla kazanılabilecek bir meziyet olduğu için. Zaten hemen hemen her Fransız Fransızcayı mükemmel şekilde konuşur; bir Fransızın telaffuzunda taşra lehçesine ait en küçük, neredeyse belli belirsiz bir iz, pek güzel olmayan bir tümce yakaladığımızda, “bu beyefendinin kendi anadilini çok kötü konuştuğunu” ilan ederiz −bu olayda nasıl da titizleniyoruz ama! Bir Rus Fransızca konuşurken, her çıkardığı seste tertemiz bir Fransızca telaffuzun onun konuşma organları için ayırt edilemez olduğunu gösterir, sözcüklerin seçiminde, tümce kuruluşlarında, bütün konuşma tarzında kendi yabancı kökenini sürekli belli eder ve biz bütün bu kusurlarından ötürü onu hoş görürüz, bu kusurları dikkate bile almayız, o kişinin mükemmel düzeyde bir Fransızca konuştuğunu, nihayet, “bu Rus’un Fransızlardan daha iyi Fransızca konuştuğunu” ilan ederiz, aslında onu sadece iyi düzeyde Fransızca konuşan diğer Ruslarla karşılaştırırken, gerçek Fransızlarla karşılaştırmayı düşünmeyiz bile –o gerçekten diğer Ruslardan kıyaslanamayacak derecede daha iyi, ama Fransızlardan da karşılaştırılamayacak düzeyde kötü konuşuyordur Fransızcayı –bu, sorun hakkında görüşü olan herkes için anlaşılır bir şeydir; ama abartılı bir tümce pek çok kimseyi yanıltabilir. Bu, estetiğin doğa ve sanat eserlerine ilişkin yargısında da böyledir. Estetikçi, bir doğa eserindeki en küçük gerçek veya hayali kusurla ilgili olarak da yorumda bulunur, onunla şoke olur, o eserin bütün iyi taraflarını, bütün güzelliklerini unutmaya hazırdır: Hiçbir çaba olmadan ortaya çıkmışken, gerçekten bu iyi tarafları, bu güzellikleri değerlendirmeye değer mi! Aynı kusurlar sanat eserlerinde yüz kez daha fazladır, daha kabadır ve daha başka yüzlerce kusurla çevrilidir; biz bütün bunları görmeyiz, eğer görürsek o zaman o eserlere veda eder ve şöyle haykırırız: “Güneşte lekeler var!” Aslında sanat eserleri, iyi yönleri belirlenirken sadece kendi kendileriyle karşılaştırılabilirler; bazı sanat eserleri diğerlerinin tümünün üzerinde bir yere sahiptir ve onların (sadece izafi) güzelliğine duyduğumuz hayranlıkla haykırırız: “Onlar doğanın ve yaşamın kendisinden daha güzeldirler! –Gerçekliğin güzelliği sanatın güzelliği karşısında bir hiçtir!” Ama hayranlık taraflıdır; bu taraflılık, hayranlık duyulan şeye verebileceğinden daha çok verecektir hakkını. Biz zorluğa değer veririz, bu çok güzel bir şey, ama zorluğun derecesinden bağımsız olan önemli içsel değeri de unutmamalı. Gerçekleştirmenin zorluğunu gerçekleştirmenin iyi yönlerine üstün tuttuğumuzda, kesinlikle haksız oluruz. Doğa ve yaşam, güzellik konusunu düşünmeden yaratırlar güzelliği ve bir güzellik gerçekten herhangi bir çaba olmaksızın, dolayısıyla bizim gözümüzde bir üstünlüğü, onama hakkı, özel sempati hakkı olmaksızın ortaya çıkar; ayrıca gerçeklik güzelliklerle doluyken, özel bir sempatiye ne gerek var ki! “Her şey olağanüstü bir güzelliğe sahip değildir gerçeklikte, kötü de vardır; her şey sanatta bir dereceye kadar normal düzeydedir, mükemmel olan da vardır”; işte düşüncemize dayanak yaptığımız kural budur bizim. Bir şeyi gerçekleştirmedeki zorluğa nasıl büyük değer verildiğini ve bizim hiçbir çaba göstermediğimiz, kendi kendine olan pek çok şeyin insanın gözünde nasıl değerini yitirdiğini tanıtlamak için, olduğu gibi kopyalanmış portrelere dikkat çekeceğiz. Bunlar arasında sadece doğru olmakla kalmayıp, bir insanı mükemmel bir ifadeyle veren çok sayıda portre var, onlara değer vermeli miyiz? Olduğu gibi kopya edilen portrelerin savunusunu duymak bile tuhaf! Başka bir örnek: Kaligrafiye nasıl da büyük saygı gösteriliyor! Oysa normal düzeyde basılmış bir kitap her türlü el yazmasından çok daha güzeldir; ama kim tipografya öğesine bir sanat olarak hayranlık duyar, kim güzel bir el yazısına, düzgün basılmış ve el yazısından bin kez daha güzel bir kitaba bin kez daha büyük bir hayranlıkla bakmaz? Kolay olan şey, içinde taşıdığı olumlu nitelikler bakımından zor olandan karşılaştırılamayacak düzeyde üstün olsa da bizi az ilgilendirir. Elbette, bu bakış açısıyla bile sahip olduğumuz haklılık özneldir: “Gerçeklik, bir çaba söz konusu olmaksızın güzelliği yaratır” ifadesi, bu noktada çabalar insan iradesiyle olmuyor anlamına gelir sadece. Ancak doğru olan şu ki, gerçeklikte var olan her şey –güzellik de çirkinlik de, yüce olan da aşağılık olan da− yorgunluk, dinlenme nedir bilmeyen kuvvetlerin en yüksek, en yoğun çabalarının sonucudur. Ama bizim güçlerimizle gerçekleşmeyen, bilincimizin katılmadığı çaba ve mücadele neden bizi ilgilendiriyor? Biz onları bilmek bile istemeyiz; yalnızca insanın gücüne, yalnızca insana değer veririz biz. Sanat eserlerine karşı taraflı sevgimizin diğer bir kaynağı da şudur: Onlar insanın eserleridir, bu yüzden kendimize yabancı görmez, onlarla gurur duyarız; onlar insan <span class="ideitalik">aklının</span>, o aklın gücünün ifadesidir, bu nedenle de bizim için değerlidir. Cornelia veya Rasin ile Shakespeare arasında çok büyük bir ayrım olduğunu Fransızlar dışında, bütün halklar çok iyi görüyor, ama Fransızlar onları karşılaştırmayı hâlâ sürdürüyor; “her şeyimiz güzel değildir”in bilincine varmak kolay değildir. Aramızda Puşkin’in bir dünya şairi olduğunu iddia edecek pek çok kimse olduğu gibi, onun Byron’dan daha <span class="ideitalik">büyük</span> olduğunu düşünenler de vardır: İnsan böylece kendini yüceltmiş oluyor. Bazı halklar nasıl kendi yazarlarının önemini abartıyorsa, aynı şekilde bir insan da genel olarak edebiyatın önemini her zaman abartır.</p>
				<p class="normal">Sanattan yana taraflılığın ortaya koyduğumuz nedenleri saygıyı hak ediyor, çünkü bunlar doğal nedenlerdir: İnsan nasıl insan emeğine saygı duymaz, insan nasıl insanı sevmez, insan aklının ve gücünün göstergesi olan yapıtların nasıl değerini bilmez? Ama bizim üstün tuttuğumuz sanat aşkının üçüncü nedeninin böyle bir saygıya layık olduğunu sanmıyorum. Sanat bizim yapay zevkimizi okşar. XIV. Luis döneminin törelerinin, alışkanlıklarının, bütün düşünce biçimlerinin nasıl yapay olduğunu çok iyi anlıyoruz. Biz doğaya, XVII. yüzyıl toplumundan çok daha iyi yaklaşıyor, onu çok daha iyi anlıyor ve çok daha fazla değer veriyoruz; buna karşın doğaya hâlâ çok uzağız: Alışkanlıklarımız, törelerimiz, bütün yaşam tarzlarımız ve buna bağlı olarak bütün düşünce biçimlerimiz hâlâ çok yapay. İnsanın kendi yaşadığı çağın kusurlarını görmesi zordur, özellikle de bu kusurlar geçmiş çağların kusurlarından daha az belirgin olduğunda; bizde hâlâ ne kadar zarif bir yapaylığın olduğunu görmek yerine, sadece XIX. yüzyılın bu konuda XVII. yüzyıldan ileri, doğayı anlamada ondan daha iyi olduğunu görüyor, hafifleyen hastalığın henüz tam bir sağlık hali olmadığını da unutuyoruz. Bizim yapaylığımız, herkesin o kadar çok alaya aldığı ve herkesin bu alaya maruz kalmaya devam ettiği giyimden, yemeklerin doğal tadını bütünüyle değiştiren her türlü katkı maddesinin eklendiği yemeklerimize kadar her şeyde görülüyor. Aynı şekilde konuşma dilimizin zarafetinden anti-tezlerle, sivriliklerle, <span class="ideitalik">loci topici</span>den<sup class="calibre3"><a href="kitap_split_012.html#footnote-100-6" id="footnote-100-6-backlink" name="footnote-100-6-backlink">[6]</a></sup> yayılmalarla, beylik temalara ilişkin derin düşünceler ve insan kalbi konusunda edebi yapıtlardaki Cornelia ve Rasin, tarihi yapıtlardaki İonna Miller tarzına yönelik derin gözlemlerle süslenmeyi sürdüren edebi dilimizin zarafetine kadar bir yapaylık söz konusu. Sanat yapıtları, yapaylık aşkımızdan doğan bütün küçük arzularımızı okşar. XVII. yüzyılda doğayı donatmayı sevdikleri gibi, bizim de bugüne dek hâlâ onu “yıkamayı” sevdiğimizden söz etmiyoruz −bu bizi, böyle bir “çepel”e ve onun sanat yapıtlarında ne ölçüde bulunması gerektiğine ilişkin derin düşüncelere çekerdi. Ama sanat yapıtlarında bu zamana değin ayrıntıların önemsiz süslemeleridir egemen olan; burada amaç, ayrıntıların bütünün ruhuyla uyumlu hale getirilmesinin gösterilmesi olmayıp, hemen her zaman bir yapıtın genel etkisinin, onun gerçeğe yakınlığının ve doğallığının zararına olmak üzere, sadece ayrıntılardan her birini ayrı ayrı daha ilginç veya daha güzel kılmaktır. Aynı zamanda kimi sözcüklerin, tümcelerin ve bütün epizotların etkili olması için önemsiz bir izleme, kişileri ve olayları doğallıktan büsbütün uzak, sert renklerle boyama edimi egemendir. Bir sanat yapıtı bizim yaşamda ve doğada gördüğümüzden önemsiz, bununla birlikte daha etkilidir –sanat yapıtının, içinde ilgilenme arzusuna uzak o kadar az yapaylık barındıran doğa ve gerçek yaşamdan daha güzel olduğu yargısı nasıl pekişmesin?</p>
				<p class="normal">Doğa ve yaşam sanatın üstündedir; ama sanat, eğilimlerimizi tatmin etmeye çabalar, gerçeklik ise bizim isteklerimize bağımlı olamaz, her şeyi hoşumuza giden veya çoğu zaman tek taraflı anlayışlarımıza uygun düşen renkte ve biçimde göremez. Bu tatminin birçok olgularından birine, egemen olan düşünce biçimine dikkat çekelim: Pek çok insan, yergisel yapıtlarda “okurun gönlünü aşkla açabilecek” karakterlerin olmasını istiyor –çok doğal bir istek. Ne var ki doğa, içinde bir tek “iç açıcı karakter”in olmadığı bir yığın olayı sunarken, çoğu zaman bu isteği karşılamaz. Ve örneğin, Rus edebiyatında Gogol dışında bu isteğe “boyun eğmiş” başka bir yazar var mıdır, bilmiyoruz; Gogol’deki “iç açıcı” karakterlerin yetersizliğinin karşılığı, “liriklik derecesi yüksek” aykırı davranışlar oluyor. Başka bir örnek olarak, duygululuğa eğilimli insanı alalım: Doğa ve yaşam bu eğilimi ayırmaz, ama sanat yapıtları hemen her zaman az çok ona uygun bir işlevi yerine getirir. Şu ya da bu istek, insanın sınırlı oluşunun bir sonucudur; doğa ve gerçek yaşam bu sınırlılığın üzerindedir. Sanat yapıtları bu sınırlılığa boyun eğerek, bu özellikleriyle gerçekliğin altında kalarak ve hatta çoğu zaman bayağılaşma ve zayıflık tehlikesine maruz bırakılarak, insanın sıradan isteklerine yaklaşır ve bu yolla onun gözünde kazanmış olur. “Ama bu durumda, sanat yapıtlarının insan doğasını nesnel gerçeklikten daha iyi, daha mükemmel tatmin ettiğini kabul etmiş oluyorsunuz; öyleyse bu yapıtlar insan için gerçekliğin eserlerinden daha iyidir.” Sonuç, hiç de tam olarak ifade edilmiş değildir. Sorun, insanın yapay bir gelişmeyle bütünüyle karşılanamayacak ve sahteliğe, fantastikliğe varan çirkinleşmiş, yapay nitelikte pek çok isteğinin olmasıdır; çünkü bunlar özünde doğanın istekleri olmayıp, hoşnut kılınmaya çalışılan insanın alay ve hor bakmasına maruz kalmadan neredeyse hoşa gitmesi de olanaksız hastalıklı bir hayal gücünün ürünleridir, çünkü o insan kendi isteğinin tatmin edilmeye değmediğini içgüdüsel olarak duyumsar. Demek ki toplum ve onun ardından da estetik, “iç açıcı” kişilerin varlığını, bir duygululuğu talep ediyor –o halkın kendisi de bu istekleri karşılayan sanat yapıtlarını alaya alıyor. İnsanın geçici arzularına tatminkâr yaklaşmak, henüz onun gereksinimlerini karşılamak demek değildir. Bu gereksinimlerin en önemlisi gerçekliktir.</p>
				<p class="normal">Biz içerik ve gerçekleşme konusunda sanat yapıtlarının doğa ve yaşam olaylarına yeğlenmesinin kaynaklarından, bununla birlikte sanat veya gerçekliğin üzerimizde yarattığı etkinin de çok önemli olduğundan söz ettik: Etkinin derecesi olarak eserin iyi yönleri ölçü alınmaktadır. Sanat yapıtlarıyla yaratılan etkinin, canlı gerçekliğin yarattığı etkiden çok zayıf olması gerektiğini gördük, bunu kanıtlamayı da gerekli görmüyoruz. Yine de bir sanat yapıtı, bu konuda gerçekliğe ait olgulardan çok daha elverişli koşullar içinde bulunur; bu koşullar da kendi duyumlarının nedenlerini analiz etmeye alışkın olmayan insanı, sanatın insan üzerinde canlı gerçeklikten daha büyük bir etkiyi kendiliğinden yarattığını düşünmek zorunda bırakabilir.</p>
				<p class="normal">Gerçeklik, bizim gözümüzde irademizden bağımsızdır, aslında zamana da bağlı değildir. Sık sık bir topluluğa, bir şenliğe gideriz, ama bunu asla orada insan güzelliğini hayranlıkla seyretmek, karakterleri gözlemlemek, bir yaşam dramını izlemek için yapmayız; içimizde birtakım kaygılarla ve etkilere kapalı bir yürekle gideriz. Ama kim bir resim galerisine tablolardan haz duymak için gitmez? Kim bir romanı okumaya orada betimlenen insan karakterlerini anlamak, konunun gelişimini izlemek için başlamaz? Gerçekliğin güzelliğine, yüceliğine genel olarak neredeyse zorla yöneltiyoruz dikkatimizi. Gerçeklik, tamamen başka konulara çevrilmiş gözlerimizi, eğer yapabiliyorsa, varsın kendi üzerine çeksin, varsın başka bir şeyin tamamen işgal ettiği kalbimize zorla girsin. Biz gerçekliğe, tanışıklığımızı bize zorla hatırlatan bıktırıcı bir konuğa yaklaştığımız gibi yaklaşıyoruz, yani gerçeklikten uzak durmaya çalışıyoruz. Ama gerçekliğe kayıtsızlığımızdan ötürü kalbimizde boş bir yer kaldığında, bu boşluğu doldurması için sanata yalvardığımız, ona yöneldiğimiz zamanlar da vardır; biz kendimiz sanat karşısında dalkavuk bir ricacı rolü oynuyoruz. Yaşam yolumuza altın paralar serpilmiş ama biz onları görmüyoruz, çünkü biz yola çıkış amacımızı düşünüyor, dikkatimizi ayaklarımızın altında uzanan yola vermiyoruz; altın paraları fark ettikten sonra da toplamak için eğilemiyoruz, çünkü “yaşam arabası” bizi almış durdurulamayacak bir hızla ileri götürmektedir –işte budur bizim gerçekliğe yaklaşımımız. Fakat bir menzile varıyor ve beklemekten sıkılan atları gezdiriyoruz, burada belki de dikkate bile değmeyecek her teneke plakaya dikkatle bakıyoruz –işte bizim gerçekliğe yaklaşımımız. Yaşamın her bireyi olayları kendisinin değerlendirmek zorunda bıraktığından söz etmiyoruz artık, çünkü yaşam her ayrı insana başkalarının görmediği, bundan ötürü bütün bir toplumun onlar üzerinde bir yargıda bulunmadığı, ama sanat yapıtlarının ortak bir yargıyla değerlendirildiği kendine özgü özellikler taşıyan olaylar sunmaktadır. Gerçek yaşamın güzelliği ile yüceliğinin patenti çok ender olarak bizdedir, ama bu güzellik ile yücelik hakkında bir söylenti yayılmıyorsa, bu durumda pek az kimse onları görme ve değerlendirme durumunda oluyor; gerçekliğin olayları ayar damgası taşımayan bir altın külçesidir: Birçok kimse sadece damgasız olması yüzünden onu almayı reddediyor, pek çok kimse de onu bir bakır parçasından ayıramıyor. Bir sanat yapıtı içerdiği değer çok düşük olan bir banknottur, ama göreli değeri için bütün bir toplumun kefil olduğu, bu nedenle herkesin değer verdiği ve bir ölçüde çok az kimsenin de onun değerinin sadece bir altın parçası örneği olmasından ötürü benimsendiğinin tam anlamıyla bilincine vardığı bir banknot. Gerçekliğe baktığımızda, tamamen bağımsız bir şey olarak kendiliğinden bizi çeker ve düşüncelerle öznel dünyamıza, geçmişimize gitmemize çok az olanak tanır. Ama ne zaman bir sanat yapıtına baksam, burada öznel anılarıma eksiksiz bir geniş alan buluyorum ve sanat yapıtı benim için genelde bilinçli veya bilinçsiz hayaller ve anılar için sadece bir neden oluyor. Gerçek yaşamda önümde trajik bir sahne gerçekleştiğinde, o sırada kendimle ilgili şeyleri anımsayacak durumda olamam. Ama bir romanda bir insanın ölümüyle ilgili bir epizot okuduğumda, bizzat yaşadığım bütün tehlikeler, yakınım olan insanların bütün ölüm olayları o anda belleğimde açık seçik veya belli belirsiz yeniden canlanır. Sanatın gücü genel olarak anıların gücüdür. Bir sanat yapıtı, kendi yarım kalmışlığı, belirsizliği, tam anlamıyla canlı bir özel biçim veya olay değil de, genelde sadece bir “ortak alan” oluşu bağlamında, özellikle anılarımızı canlandırma yeteneğindedir. Bana mükemmel bir insan portresi verin, bu portre tanıdıklarımdan hiçbirini bana anımsatmayacak, ben de “fena değil” diyerek soğuk bir ifadeyle yüzümü çevireceğim; ama uygun bir zamanda bana hiçbir insanın kendisini olumlu biçimde tanıyamayacağı çalakalem çizilmiş, belirsiz bir dış hat çizimi gösterin, bu acınacak, zayıf çizim bana herhangi bir sevdiğim insanı anımsatacaktır. Canlı bir yüze, eksiksiz bir güzelliğe ve yüz ifadesine soğuk bir tavırla bakarken, bana benden söz eden önemsiz bir eskize hayranlıkla bakarım.</p>
	<p class="normal">Sanatın gücü, ortak alanların gücüdür. Sanat yapıtlarının, deneyimsiz veya uzağı göremeyen gözlere göre, yaşam ve gerçekliğe ait olayların üzerinde olan bir tarafı da vardır; sanat yapıtlarında her şey yazarın kendisi tarafından teşhir edilir, açıklanır, oysa doğayı ve yaşamı kendi güçleriyle anlayıp yorumlamak gerekir. Sanatın gücü, yorumlama gücüdür; ileride bundan zorunlu olarak söz edeceğiz.</p>
				<p class="normal">Sanatı gerçekliğe üstün tutmanın pek çok nedenini bulduk, ama bütün bu nedenler sadece konuyu açıklıyor, bu üstün tutmanın haklılığını ortaya koymuyor. Sanatın nesnel gerçekliğin sadece üstünde olmayıp, içerik veya gerçekleşmedeki iç iyi özellikler bakımından da gerçeklikle aynı düzeyde olduğunu kabul etmediğimiz gibi, kuşkusuz, sanatın hangi gereksinimlerden doğduğu, varlığının belirlenen amacının ne olduğu yönündeki bugünün egemen görüşünü paylaşmamız da mümkün değildir. Sanatın doğuşu ve önemine ilişkin egemen görüş şöyle ifade edilmekte: “İnsan, karşı konulamaz bir güzellik arzusu taşırken, gerçekten, nesnel gerçeklikte bir güzellik bulmaz; bu yüzden kendisini gereksinimine uygun nesneler veya eserler, gerçekten güzel nesneler veya olaylar yaratmak zorunda bırakır.” Başka bir ifadeyle: “Gerçekliğin gerçekleştirmediği güzellik ideası, sanat yapıtlarıyla gerçekleştirilir.” Bu tanımın içerdiği eksik ve tek yanlı imalı sözlerin gerçek anlamı üzerindeki örtüyü kaldırmak için, onu çözümlemek zorundayız. “İnsan bir güzellik arzusu taşır.” Ama eğer güzellik kavramından anlaşılan, bu tanımdan anlaşılan şeyse −idea ile görünüşün tam uyumu− o zaman güzellik arzusundan özellikle sanatı değil, genel olarak insanın bütün eylemlerini, −belli bir düşüncenin eksiksiz gerçekleşmesi olan− temel ilkeyi anlamak gerekir; idea ile görünüşün birlik arzusu −her tekniğin biçimsel kaynağı− her yapıtı veya işi yaratma ve mükemmelleştirme arzusudur; güzellik arzusundan sanatı anlarken, sanat kavramının iki anlamını karıştırıyoruz: 1) İnce sanat (şiir, müzik, vb.) ve 2) bir şeyi iyi yapma yeteneği veya çabası; yalnız ikincisi idea ile görünüşün birlik arzusundan doğar. Eğer güzellik kavramından, insanın yaşamı nasıl gördüğünü (bize göründüğü gibi) anlamak gerekirse, o zaman güzellik arzusundan bütün canlılara karşı sevinç dolu bir sevginin doğduğu ve canlı gerçekliğin bu arzuyu en üst derecede yerine getirdiği açıkça görülür. “İnsan gerçek yaşamda gerçek ve eksiksiz bir güzelliğe rastlamaz.” Bunun haksız bir sav olduğunu, fantezimizin gerçek yaşamdaki güzelliğin eksikliklerinden değil, yokluğundan dolayı harekete geçtiğini kanıtlamaya çalışacağız. Gerçek güzellik tam güzelliktir, ama ne yazık ki her zaman gözlerimizin önünde olmuyor. Eğer sanat yapıtları bizim mükemmellik arzumuzdan ve bütün kusurlu şeyleri göz ardı etmemizden ötürü doğmuş olsaydı, insanın her türlü sanat arzusunu anlamsız bir çaba olarak çoktan terk etmiş olması gerekirdi, çünkü sanat yapıtlarında mükemmellik yoktur. Gerçek güzellikle tatmin olmayan bir kimse, sanat tarafından yaratılan güzellikle daha az tatmin olabilir. Demek ki, sanatın önemine ilişkin bilinen açıklamayı kabul etmenin olanağı yoktur; ancak bu açıklamada, gerektiği şekilde yorumlanacak olursa, haklı denebilecek imalar var. “İnsan gerçek yaşamdaki güzellikle tatmin olmaz, bu güzellik ona yetmez” –işte yanlış anlaşılan, kendisi açıklanmaya muhtaç o bilinen açıklamanın özü ve doğruluğu budur.</p>
				<p class="normal">Deniz güzeldir; ona bakarken estetik açıdan ondan hoşnut kalmamayı düşünmeyiz. Ne var ki, bütün insanlar denize yakın yerlerde yaşıyor değildir; birçok insan hayatında bir kez olsun denizi seyretme olanağı bulamıyor, oysa onların da canı denizi zevkle seyretmek isterdi –denizin betimlendiği tablolar onlar içindir. Kuşkusuz, bir denizin kendisini seyretmek, bir deniz resmini seyretmekten çok daha iyidir; “insan, daha iyinin kıtlığı yüzünden daha kötüyle, bir nesnenin kıtlığı yüzünden de onun yerini tutacak bir şeyle (ersatz) yetinir. Gerçeklikteki bir denizi hayranlıkla seyredebilecek insanlar, sürekli değil, canlarının istediği zaman bir denizi seyredebilirler, onu anımsarlar; ama fantezi zayıftır, onun bir anımsatmayla desteklenmesi gerekir –ve onlar denizle ilgili anılarını canlandırmak, onu kendi hayal güçleriyle daha iyi tasarımlamak için bir deniz tablosuna bakarlar. İşte sanat yapıtlarının pek çoğunun (büyük çoğunluğunun) tek amacı ve önemi: Gerçeklikteki güzellikten gerçekten zevk alma olanağına sahip olmayan insanlara, sınırlı düzeyde de olsa, o güzellikle tanışma olanağı vermek; güzelliği kendi deneyimlerinden bilen ve onu anımsamaktan hoşlanan insanlara gerçeklikteki güzelliği anımsatarak hizmet etmek, onlarda bu güzelliğe ilişkin bir anıyı canlandırıp harekete geçirmek (“sanatın asıl içeriği güzelliktir” ifadesini şimdilik bırakıyoruz; daha sonra “güzellik” kavramının yerine, bize göre sanatın içeriğinin daha doğru ve daha eksiksiz belirlendiği başka bir kavramı koyacağız). Demek ki, istisnasız bütün sanat yapıtlarının taşıdığı birincil önem, yaşamın ve doğanın yeniden üretimidir. Sanat yapıtlarının ortaya koyduğu bir gravürün kopya edildiği görüntüyle, bir portrenin yansıttığı yüzle ilişkisi neyse, bu yapıtların gerçekliğin gereken yönleri ve olaylarıyla ilişkisi de odur. Bir görüntünün pek iyi olmamasından ötürü değil, aksine çok güzel olması nedeniyle ondan gravür çıkarılır; şu halde, gerçeklik, kusurlarının giderilmesi ve kendi başına yeterince güzel olmadığı için değil, özellikle güzel olduğu için sanatlarda yeniden üretilmektedir. Bir gravür alındığı görüntüden daha iyi olmayı düşünmez, o estetik açıdan görüntüden daha kötüdür; aynı şekilde bir sanat yapıtı da hiçbir zaman gerçekliğin güzelliğine veya yüceliğine erişemez. Ama bir tablo tektir ve onun süslediği bir galeriye giden insanlar ancak onu hayranlıkla seyredebilirler; bir gravür yüzlerce kopya olarak bütün dünyaya dağılır, her isteyen istediği zaman onu odasından çıkmadan, kanepesinden kalkmadan, robdöşambrını çıkarmadan doyasıya seyredebilir. Gerçeklikteki güzel bir varlık da herkes için ve her zaman erişilebilir değildir, ama sanat tarafından yeniden yaratılmış (zayıf, kaba, yavan olduğu bir gerçek, ama yine de yeniden yaratılmış) bir eser herkes için ve her zaman erişilebilirdir. Portre, bizim için değerli ve sevimli bir insandan onun yüzünün kusurlarını düzeltmek için değil (bu kusurlardan bize ne? Bunlar bizim için önemsiz veya hoş kusurlardır), bu yüzün kendisi gerçekten gözümüzün önünde olmadığı zaman bile, ona hayranlıkla bakmamıza olanak sağlamak için resmedilir. Sanat yapıtlarının amaç ve anlamı şudur: Gerçekliği düzeltmezler, onu süslemezler, fakat yeniden yaratırlar, ona ersatz olarak hizmet ederler.</p>
				<p class="normal">Şu halde, sanatın birinci amacı, gerçekliğin yeniden yaratılmasıdır. Biz bu sözlerle estetik düşünceler tarihinde büsbütün yeni bir şey söylemeyi asla düşünmezken, yine de XVII−XVIII. yüzyıllarda egemen olan sahte klasik “doğayı taklit teorisi”nin, “sanat gerçekliğin yeniden yaratılmasıdır” sözlerinden ibaret olan tanımıyla sanattan bir şeye biçimsel bir başlangıç sağlamayı istemiş olmadığını düşünüyoruz. Bizim sanat anlayışımızın doğayı taklit teorisinin sanat hakkında sahip olduğu anlayışlardan önemli farklılığı için, sadece kendi sözlerimiz güvence olmuş değildir; bugünün egemen estetik sisteminin en iyi eğiliminden alınma bu teoriyi burada eleştireceğiz. Bu eleştiri, bir yandan onunla çürütülen anlayışların bizim görüşümüzden farklılığını gösterecek, diğer yandan yeniden yaratılanların eylemi olarak birinci sanat tanımımızda neyin eksik kaldığına ışık tutacak, böylece de sanat konusundaki görüşlerin kusursuz gelişimine geçiş işlevi görmüş olacaktır.</p>
				<p class="normal">“Doğayı taklit etmek olarak verilen sanat tanımında onun sadece biçimsel amacı görünmektedir; sanat, böyle bir tanıma göre, dış dünyada var olan şeyi mümkün olduğunca tekrarlamaya çalışmak zorundadır. Bu anlayışa göre, sanatın bize vermesi gerekeni doğa ve yaşam verdiği için, böyle bir tekrar anlamsız kabul edilmelidir. Bu yetmez; doğayı taklit etmek boşuna bir çabadır, sanat doğaya öykünürken, araçlarının sınırlılığı yüzünden gerçeğin yerine sadece yalanı ve gerçekten canlı varlığın yerine ölü bir maskeyi veriyor olması nedeniyle kendi amacına ulaşmaktan çok uzaktır.”</p>
				<p class="normal">Burada her şeyden önce, “sanat gerçekliğin yeniden yaratılmasıdır” sözleriyle, “sanat doğayı taklit etmektir” cümlesinde olduğu gibi, sanatın sadece biçimsel kaynağının belirlendiğini görüyoruz. Sanatın içeriğinin tanımlanması bağlamında, onun amacına ilişkin bizim çıkardığımız birinci sonucun tamamlanması gerekiyor, bu tamamlamayı daha sonra ele alacağız. Diğer bir itiraz bizim ifade ettiğimiz görüşe kesinlikle yaklaşmıyor: Doğadaki nesnelerin ve olayların sanat tarafından yeniden yaratılması veya “tekrarlanması” sorununun hiç de anlamsız olmadığı, aksine gerekli olduğu bundan önceki gelişmeden anlaşılıyor. Bu tekrarın boşuna bir çaba ve kendi amacına ulaşmaktan uzak olduğu düşüncesine geçerken, böyle bir itirazın, sanki sanat gerçekliğin basitçe bir ersatzı olmak değil de, onunla yarışmak istiyormuş gibi bir düşüncenin doğması durumunda ancak bir güce sahip olduğunu söylemek gerek. Ama biz özellikle iddia ediyoruz ki, sanat canlı gerçeklikle gireceği bir yarışa dayanamayacağı gibi, nesnel gerçekliğin canlılığına da kesinlikle sahip değildir; bunu su götürmez bir gerçeklik olarak kabul ediyoruz.</p>
				<p class="normal">O halde, haklı olarak, “sanat gerçekliğin yeniden yaratılmasıdır” tümcesinin çok yönlü bir tanım olması için tamamlanması gerekmektedir. Ama anlaşılan o ki, bu tanım, belirtilen görüşün bütün içeriğini bu şekilde tamamlamadıkça, ona karşı itirazlar da sadece, sanatın –tanımın kendisine göre− gerçeklikten daha yüce, daha mükemmel olduğu yönündeki gizli isteği kendilerine dayanak yapmayı sürdürebileceklerdir; bu düşüncenin nesnel temelsizliğini kanıtlamaya çalışmıştık, sonrasında da onun öznel temelini ortaya koymuştuk. Taklit teorisine karşı yöneltilecek bundan sonraki itirazlar bizim görüşümüze yaklaşıyor mu, ona bakalım:</p>
				<p class="normal">“Doğayı taklitte tam başarının olanaksızlığına karşın, bu hokkabazlığın göreli başarısı olarak sadece kendini beğenmişlere özgü bir zevk kaldı; kopyanın orijinalle dış benzerliği ne denli çok olursa, bu zevk de o denli soğuk olur, dahası bıkkınlık veya tiksinti halini alır. Denildiği gibi, tiksindirecek kadar orijinaline benzeyen portreler vardır. Çok güzel bir bülbül şakımasının, gerçekten bir bülbülün ötüşü olmadığını, bunun bülbül gibi şakıyan herhangi bir ustanın taklidi olduğunu öğrenir öğrenmez, ondan hemen sıkılmaya ve iğrenmeye başlarız; çünkü bizim insandan böyle bir müziği istememe hakkımız var. Ustaca yapılan buna benzer doğa taklidi hokkabazlıkları, mercimek tanelerini hem de bir mercimek tanesinden daha büyük olmayan deliğe başarıyla atan ve Makedonya kralı Aleksandr’ın bakır mercimeklerle ödüllendirdiği hokkabazın ustalığıyla karşılaştırılabilir.”</p>
				<p class="normal">Bu düşünceler tamamen doğru, ancak dikkate değmez bir içeriğin yararsız ve anlamsız kopyalanmasıyla veya içerikten yoksun önemsiz bir dış görünüşün resmedilmesiyle ilgili düşüncelerdir. (Göklere çıkarılan sanat yapıtları bu acı ama haklı alaya o kadar çok maruz kalıyorlar ki!) Sanatı, güya boş bir eğlence olduğu, gerçekten de çok sık böyle olduğu suçlamasından, ancak düşünen insanın dikkatine değecek bir içerik kurtarabilir. Bir sanat yapıtı, eğer taşıdığı düşüncenin ağırlığıyla “bu tür saçmalıklar üzerinde çalışmaya değer mi?” sorusuna yanıt verecek durumda değilse, sanatsal biçim o yapıtı hor bakılmaktan ya da acıyla karışık bir gülümsemeden kurtaramaz. Yararsız olan bir şeyin saygıya hakkı yoktur. “İnsan kendi başına bir amaçtır”; ama insanın yaptığı işler kendi başına değil, insanın gereksinimlerine yönelik bir amaç taşımalıdır. Onun içindir ki, dış benzerlik ne kadar mükemmelse, yararsız taklit de o kadar büyük bir tiksinti uyandırır: Taklit bir yapıta bakarken, “neden onca zaman ve emek harcanıyor?” diye düşünürüz. Ve ne acı ki, içeriğe ait böyle bir temelsizliği, teknikteki böyle bir mükemmellikle birlikte götürmek mümkün! Bülbül şakımasını taklit eden bir hokkabazın yarattığı can sıkıntısı ve nefret, eleştiride onun gösterilmesine eşlik eden kendi düşünceleriyle açıklanır: Anlamsız kuş sesleri çıkarmak yerine, insanın yaptığı şarkılar söylemesi gerektiğini anlamayan zavallı insan! İğrenilecek kadar aslına benzeyen portrelere gelince, bunu şöyle anlamalı: Her kopya, güvenilir olmak için, özgün varlığın önemli niteliklerini vermek zorundadır. Yüzün en önemli, anlatım gücü yüksek hatlarını vermeyen bir portre güvenilir değildir; bununla birlikte, yüzdeki küçük ayrıntıların net olarak verilmesi durumunda da, portredeki yüz çirkinleşmiş, anlamsız, cansız olacaktır –nasıl iğrenç olmasın ki? Gerçekliğin “metal plaka üzerine kopyalanması” denen fotoğraflama yöntemine sıkça karşı çıkılıyor –yalnızca şunu söylemek daha iyi olmaz mıydı: Kopyalama işi, insanın yaptığı her iş gibi önemli özelliklerle önemsizleri anlama, bunları birbirinden ayırma yeteneği gerektirir. “Ölü kopyalama”, bilinen bir sözdür; ama eğer mekanizmanın cansızlığı canlı bir anlama yönelmezse, insan doğru bir kopyalama yapamaz: Kopya edilen özün önemini kavramadan, benzerini (facsimile) bile doğru yapmak mümkün değildir.</p>
				<p class="normal">Sanatın biçimsel kaynağının bizim tarafımızdan kabul edilen tanımındaki eksikliğin giderilmesinden önce, sanatta önemli olan içeriğin tanımına geçiyoruz; “yeniden yaratma” teorisinin “taklit” denen teoriyle ilişkisi hakkında birkaç yakın düşüncenin ifade edilmesini gerekli görüyoruz. Bizim kabul ettiğimiz sanat anlayışı, son Alman estetikçilerinin kabul ettiği görüşlerden doğuyor, bizim görüşlerimizden de, diyalektik bir süreçten geçerek çağdaş bilimin ortak düşünceleri olarak şekillenen bir eğilim doğmaktadır. Demek ki, bu tanım bir yandan bu çağın başlangıcındaki düşünce sistemi, diğer yandan son on yılın –yaklaşık olarak 1845-1855 -ç.n.− düşünce sistemi olmak üzere, iki düşünce sistemiyle doğrudan bağlantılıdır. Diğer her tür karşılıklı ilişki, genetik bir etkiye sahip olmayan yalnızca basit bir benzerliktir. Ama eğer geçmiş çağların düşünürlerinin düşünceleri, bilimdeki gerçek gelişmeye karşın, çağdaş düşünce biçimi üzerinde bir etkiye sahip olamıyorsa, o zaman pek çok olaydaki çağdaş düşüncelerin geçmiş çağların düşünceleriyle uyuştuğunu görmemek mümkün değil. Bunlar, özellikle Yunan düşünürlerinin düşünceleriyle uyuşmaktadır. Bugünkü durumda sorun da bu. Bizim kabul ettiğimiz sanatın biçimsel kaynağının tanımı, Platon’da, Aristoteles’te (Aristo) ve büyük olasılıkla, Demokritos’ta ifadesini bulan antik Yunan dünyasının egemen anlayışıyla benzerlik göstermektedir. Onların μιμηδις, bizim “yeniden yaratma” terimine uygun düşmektedir. Şayet bu sözcüğü daha geç zamanda “taklit” (Nachahmung) olarak anladılarsa, bu durumda çeviri, düşüncenin çerçevesini daraltarak ve içeriğin verilmesine ilişkin bir düşünce değil de dış biçim altında bir taklit düşüncesi uyandırırken yanlış olmuştur. Sahte klasik teori, gerçekten de, duyguları yanıltmak amacıyla gerçekliği taklit ederek sanatı bir sahtekârlık olarak anlamıştır, ama bu, yalnızca bozuk zevklerin yaşandığı çağlara ait bir kötüye kullanımdır.</p>
				<p class="normal">Yukarıda gösterdiğimiz sanat tanımını şimdi tamamlamamız ve sanatın biçimsel kaynağının incelenmesinden içeriğinin tanımlanmasına geçmemiz gerekiyor.</p>
				<p class="normal">Genellikle sanatın içeriğinin güzellik olduğu söylenir, ama bu anlayışla sanatın alanı son derece daraltılmış oluyor. Yücelik ile komikliğin, güzelliğin iki momenti (öğesi) olduğu kabul edilecek olsa bile, sanat yapıtlarının pek çoğu içerik yönünden şu üç kategoriye uymaz: güzellik, yücelik, komiklik. Resim sanatında, ev yaşantısını konu alan, hiçbir güzel ya da gülünç yüzün bulunmadığı tablolar, yaşlılığa özgü bir güzellikle vb. farklılıklar göstermeyen ihtiyar erkek veya kadın resimleri bu başlıklara uymaz. Bilinen bu başlıkları müzikte uygulamak daha da zordur. Şayet marşları, patetik (coşkulu) piyesleri vb. yücelik alanına taşıyacak, sevgi veya neşeyle soluk alıp veren piyesleri güzellik alanına dahil edecek ve pek çok komik şarkı bulacak olsak bile, yine de bir zorlama olmaksızın içerik yönünden bu türlerden hiçbirine ait sayılamayacak çok sayıda piyes kalacaktır elimizde: Hüzünlü motifler hangi türe ait sayılacak? Acı olarak yüceliğe mi, yoksa tatlı hayaller olarak güzelliğe mi? Ama bütün sanatlar içinde sahip olduğu içeriğin güzellik veya onun momentlerinin dar çerçeveli başlıkları altına sokulmasına en fazla direnen tür edebiyattır. Edebiyatın alanı, yaşamın ve doğanın bütün alanlarıdır; yazarın yaşam anlayışı, yaşamın kendini değişik şekillerde göstermesine uygun olarak, tıpkı düşünürlerin bu değişik nitelikteki olaylar hakkındaki düşünceleri gibi çeşitlidir; ama bir düşünür gerçeklikte güzellik, yücelik ve komiklik dışında çok daha fazla şey bulur. Her acı bir trajediye dönüşmez; her sevinç zarif ya da komik değildir. Edebiyatın içeriğinin bilinen üç öğeyle, yani dış görünüşle sınırlı kalmadığını, bu alanda verilen ürünlerin eski sınıflandırmaların çerçevesine müdahaleyi bırakmış oluşunda görürüz. Dram türündeki bir yapıtın yalnızca trajik veya komik olanı anlatmadığı, komedi ve trajedi dışında, dramın da olmak zorunda oluşuyla kanıtlanır. Destan yerine, yüceliğin üstünlüğüne uygun olarak, çok sayıda türleriyle roman çıktı ortaya. Eski sınıflandırmalarda şimdinin lirik piyeslerinin büyük bir kısmı için, içeriğin niteliğini ifade edebilen bir başlık bulunmaz. Yüzlerce bölüm yetersiz, üç başlığın (güzellik, yücelik, komiklik <span class="ideitalik">-</span>ç.n.) her şeyi kapsayamayacağından fazla “kuşku duymamak” mümkün (biz içeriğin niteliğinden söz ediyoruz, her zaman güzel olmak zorunda olan biçimden değil).</p>
				<p class="normal">Sanat alanının bir tek güzellikle ve onun momentleri denen öğelerle sınırlı kalmadığını, gerçeklikte (doğada ve yaşamda) insanı −bilim adamı olarak değil, sadece insan olarak− ilgilendiren her şeyi içine aldığını söyledikten sonra, bu karmaşıklığı çözmek hepsinden kolaydır; yaşamda herkesi ilgilendiren şeydir sanatın içeriği. Yaşamın özüne bağlı ve insan kalbini kabartabilecek bütün duygu ve arzuların sayılması anlamına gelecek olan binlerce öğeden sadece üçüdür en belirgin olan: güzellik, trajedi, komedi. Sanatın içeriğine ilişkin kabul ettiğimiz tanımın kanıtlanması yönünde daha fazla ayrıntıya girmenin gerektiğini sanmıyorum; çünkü <span class="ideitalik">estetikte</span> genel olarak başka, daha dar bir içerik tanımı önerilirken, bizim kabul ettiğimiz görüş gerçekten de ressamlarda ve yazarlarda egemenliğini sürdürmekte, yaşamda ve edebiyatta her zaman dile getirilmektedir. Güzelliği temel öğe olarak tanımlamak bir zorunluluk sayılırken, sanatın biricik önemli özelliği olarak da daha doğru ifade edilirken, bunun gerçek nedeni, sanatın konusu olarak güzelliğin, gerçekten her sanat yapıtının zorunlu niteliği olan güzel biçimden belirsiz farklılığında gizlidir. Ama bu biçimsel güzellik ya da idea ile görünüşün, içerik ile biçimin birliği, sanatı insanın diğer etkinlik alanlarından ayıran özel bir özellik değildir. İnsanın eylemi, işin özünü oluşturan bir amaç taşır her zaman; işin kendisinin değeri, gerçekleştirmek istediğimiz işin amaca ne ölçüde uygun oluşuna göre belirlenir; insanın her eseri, o eserin yaratılmasındaki mükemmelliğin düzeyine göre değerlendirilir. Bu, hem zanaat için, hem sanayi için, hem bilimsel çalışmalar vb. için genel bir kuraldır. Bu kural sanat yapıtları için de geçerlidir: Bir sanatçı (bilinçli ya da bilinçsiz olarak, fark etmez) yaşamın bilinen bir yönünü önümüzde yeniden yaratmaya çalışır; kuşkusuz, ortaya koyacağı yapıtın değeri, o sanatçının işini nasıl yaptığına bağlı olacaktır. “Bir sanat yapıtı” ne daha fazla, ne daha az olmamak üzere, ayakkabıcılığın, kuyumculuğun, kaligrafinin, mühendisliğin, manevi kararlılığın ortaya koyduğu bir eserdeki gibi, “idea ile görünüşün uyumuna çalışır”. “İdea ile görünüşün uyumu” cümlesinin anlamı şudur: “Her iş iyi yapılmak zorundadır.” O halde, 1) idea ile görünüşün birliği olarak güzellik, estetiğin bu sözcüğe yüklediği anlamda, hiç de sanatın karakteristik bir özelliği değildir; 2) “idea ile görünüşün birliği” sanatın yalnızca biçimsel yönünü belirler, içerikle en ufak bir ilintisi yoktur ve (sanatta -ç.n.) <span class="ideitalik">nasıl</span> yaratmak gerektiğini söyler, <span class="ideitalik">neyin</span> yaratılması gerektiğini değil. Ama bu tümcede “görünüş” sözcüğünün önemli olduğunu, sanatın ideayı soyut kavramlarla değil, canlı, bireysel bir olguyla ifade ettiğini söylediğini belirtmiştik onun; biz “sanat doğanın ve yaşamın yeniden yaratılmasıdır” derken, aynı şeyi söylüyoruz: Doğada ve yaşamda soyut hiçbir şey yoktur, ikisinde de her şey somuttur. Yeniden yaratma edimi, yeniden yaratılanın özünü mümkün mertebe korumak zorundadır; onun için bir sanat yapıtı, içinde olabildiğince az soyut öğenin bulunmasına, her şeyin canlı tablolar içinde, özel biçimlerde ve mümkün mertebe somut olarak ifade edilmesine çalışmak zorundadır. (Hakkını vererek bunu başarabilir mi sanat? Bu apayrı bir meseledir. Resim, heykel ve müzik sanatları bunu başarıyor; edebiyat her zaman başaramıyor, ayrıntıların plastikliği konusunda her zaman çok fazla özen göstermek zorunda da değil: Bir edebi yapıt, genel olarak, kendi bütünlüğü içinde uyum ve zarafete sahipse, bu yeterlidir. Ayrıntıların plastik olarak işlenip tamamlanması konusundaki gereksiz çabalar, bütünü oluşturan parçaların sınırlarını çok belirgin şekilde çizerek bütünün birliğini zedeleyebilir ve daha da önemlisi, sanatçının dikkatini yaptığı işin en önemli yönlerinden uzaklaştırır). (Sözcüğün estetik anlamında) sadece sanatın değil, insanın yaptığı her işin idea ile görünüşün birliğinden ibaret olan biçim güzelliği, ortak ait olma durumu, sanatın konusu olarak, gerçek dünyada neşe dolu sevgimizin konusu olarak güzellik ideasından tamamen farklıdır. Bir sanat yapıtının zorunlu niteliği olarak biçim güzelliği ile sanatın pek çok konusundan biri olan güzelliğin karıştırılması, sanatta üzüntü verici kötüye kullanımların nedenlerinden biri olmuştur. “Güzellik, sanatın konusudur”, ne olursa olsun, sanatın başka bir içeriği yoktur. Dünyada en güzel şey nedir? İnsan yaşamında güzellik ve sevgidir; doğada o kadar çok güzellik var ki, özellikle neyin en güzel olduğuna karar vermek güç. O halde, doğanın yerli yersiz betimlerle poetik yapıtları doldurması gereklidir: Bu betimler ne kadar çok olursa, yapıtlarımızdaki güzellik de o kadar çok olur. Ama güzellik ve sevgi daha mükemmel öğelerdir −işte (genellikle tamamen yersiz olarak) bir dramda, bir öyküde, bir romanda vb. karşımıza ilk planda çıkan aşktır. Doğa güzelliklerinin yersiz olarak geniş çaplı kullanımı, bir sanat yapıtına şimdiye dek zarar vermiş değildir: Bu geniş kullanımlara izin verilebilir, çünkü bunlar biçime yapışıktır; ama sevgi bağıyla ne yapılır? Onun göz ardı edilmesi olanaksızdır, çünkü her şey bir Gordium düğümü (kördüğüm) olarak bu çekirdek etrafında örülür, onsuz her şey bağlantısını ve anlamını yitirir. Acı çeken veya sevinç yaşayan âşık bir çiftin binlerce yapıtta, korkunç bir monotonluk içinde verilişinden artık söz etmiyoruz; bu aşk maceraları ile güzellik betimlerinin önemli ayrıntılarda zorla yer aldıklarından söz etmiyoruz; dahası var: Aşkı, sevgiyi ve sonsuz sevgiyi anlatma alışkanlığı, yazarları, yaşamın genel olarak insanları çok daha fazla ilgilendiren başka yönlerinin olduğunu unutmak zorunda bırakıyor. Edebiyatın tamamında ve edebi yapıtlarda verilen yaşam bir ölçüde duygulu, pembe bir yaşam olarak kabul edilir. Sanat yapıtları, insan yaşamının ciddi anlatımı yerine, bir ölçüde oldukça genç (daha doğru sıfatlara dayansın diye) bir yaşam anlayışını temsil etmekteler ve yazar, anlattıkları genelde sadece ruhsal veya fiziksel olarak aynı yaştaki insanlar için ilginç olan genç, çok genç bir insandır. Bu, sonuç olarak, sanatı artık ilk gençliğin mutluluk dönemini geride bırakmış insanların gözünde itibardan düşürüyor; sanat gelişmiş insanlar için bir eğlence, sahte bir uğraş, gençlik içinse bütünüyle zararsız olmayan bir alanmış gibi görünüyor onlara. Biz aşkı yazmaktan asla men etmiyoruz yazarı; ama estetik, yazarın aşkı özellikle onu yazmayı arzu ettiği zaman ancak yazmasını istemek zorundadır: Söz konusu olan aslında aşk değil de yaşamın başka yönleriyken, birinci planda aşkı öne çıkarmak niye? Örneğin, aslında belli bir dönemde belli bir halkın yaşantısını veya bir halkın belli sınıflarının yaşam tarzını anlatan romanlarda neden birinci planda aşk vardır? Tarihte, psikolojide, etnografya ile ilgili eserlerde de aşktan söz edilir, ancak yeri geldiğinde, tıpkı her şeyden söz edildiği gibi. Walter Scott’un tarihi romanları aşk serüvenlerine dayanır −ne gereği var? Gerçekten bu romanlarda anlatılan toplumun asıl işi ve olayların başlıca itici gücü aşk mıydı? “Ama Walter Scott’un romanları ömrünü doldurmuş romanlardır”; aynı şekilde Dickens ve George Sand’ın köy yaşamından alınma, üstelik sorunun hiç de aşk olmadığı romanları da yerli yersiz aşkla doludur. “Ne hakkında yazmak istiyorsanız, onu yazın” kuralı, yazarların çok az uydukları bir kuraldır. Aşkın olur olmaz anlatılması, “sanatın özü güzelliktir” görüşünden doğan birinci zarardır sanat için. İkincisi, güzellikle sıkı bir şekilde birleşmiş olan yapaylıktır. Günümüzde Madam Dezuler’in ekloglarıyla alay edilmekte, ama devinimdeki başlıca etkenlerin basitliği ve doğallığı, konuşmalardaki yalınlık ve doğallık bakımından çağdaş sanatın onlardan uzaklaştığını da sanmıyorum. Kişileri şimdiye kadar kahramanlar ve kötüler olarak ayırma yöntemi, sanat yapıtlarında patetik biçimde kullanılmış olabilir; bu kişiler nasıl da bağlantılı, uyumlu, güzel sözlerle anlatılıyor! Çağdaş romanlardaki monologlar ve karşılıklı konuşmalar klasik tragedyanın monologlarından biraz aşağıdadır: “Bir sanat yapıtındaki her şey güzellikle verilmek zorundadır” –bize de, gerçek yaşamda insanların hemen hiçbir zaman hazırlamadığı, böylesine derinliğine ve iyi düşünülmüş hareket planları veriliyor. Ama eğer anlatılan kişi düşünülmemiş, içgüdüsel bir adım atacak olursa, yazar, bu kişiyi onun karakterinin özüne bakarak haklı göstermeyi bir zorunluluk sayar, eleştirmenler ise –hareket sanki koşullar ve insan kalbinin genel özellikleriyle değil de, her zaman bireysel karakter tarafından gerekçelendirilirmiş gibi− “hareketin gerekçelendirilmemiş olmasından” hoşnutsuzluk duyarlar. “Güzellik, karakterlerin mükemmelliğini gerektirir” –sanat, bütün tipikliklerine karşın değişik canlı kişiler yerine, hareketsiz heykelcikler veriyor. “Sanat yapıtının güzelliği konuşmaların mükemmelliğini gerektirir” –canlı konuşmalar yerine, konuşanların kendi karakterlerini özgürce veya zorlamayla ortaya koydukları yapmacık konuşmalar veriliyor. Bütün bunların sonucu edebi yapıtların monotonluğu olmaktadır: İnsanlar aynı tarzda, olaylar bilinen reçetelere göre gelişiyor, ileride ne olacağı, sadece ne olacağı değil, nasıl olacağı da ilk sayfadan anlaşılıyor. Biz yine de sanatın taşıdığı büyük önem konusuna dönelim:</p>
				<p class="normal">Bütün sanat yapıtlarının birinci ve ortak anlamı diyoruz <span class="ideitalik">biz</span>, gerçek yaşamın insan için ilgi çekici olaylarının yeniden yaratımıdır. Gerçek yaşam derken, kuşkusuz, insanın sadece maddelerle ve nesnel dünyanın varlıklarıyla olan ilişkisi değil, insanın iç yaşantısı da anlaşılır; insan bazen hayallerle yaşar –hayaller onun için (bir ölçüde ve kimi zaman) bir nesne anlamı taşır; insan daha çok kendi duygu dünyasında yaşar. Bu durumlar ilginçlik noktasına varacak olursa eğer, bir de sanat tarafından yeniden yaratılır. Yaptığımız tanımın nasıl sanatın fantastik içeriğini de kapsadığını göstermek için bundan söz ettik.</p>
				<p class="normal">Ama yukarıda, yeniden yaratma dışında, sanatın bir başka öneminin daha olduğunu söyledik: Yaşamın açıklanması. Şu bir dereceye kadar bütün sanatlar için ulaşılabilirdir: Bir şeyin anlamını açıklamak ya da yaşamı daha iyi anlamaya yöneltmek için, o şeyin sıkça ve yeterince dikkate alınması (sanatın da her zaman yaptığı). Bu anlamda sanatın bir şey hakkındaki hikâyeden hiçbir farkı yoktur; olsa olsa basit bir hikâyeye göre, daha da önemlisi bilimsel bir anlatıya göre, sanatın taşıdığı amaca daha doğru varmasında bir fark olur. Bir şeyde cansızlık belirtisi bulduğumuz zamankine göre, yaşam biçimi altında bir şeyle çok daha kolay tanışır, onunla çok çabuk ilgilenmeye başlarız. Cooper’ın etnografik anlatıları ve yabanılların yaşantısının öğrenilmesinin önemi konusundaki düşüncelerinden çok, romanları tanıştırmıştır toplumu yabanılların yaşantısıyla. Ama eğer bütün sanatlar yeni ilginç şeyleri gösterebilseler, o zaman edebiyat da gerektiğinde her zaman nesnelerin önemli özelliklerini belirgin ve anlaşılır biçimde gösterir. Resim bir şeyi tüm ayrıntılarıyla yeniden yaratır, heykel sanatı da öyle; edebiyat çok fazla ayrıntıyı kaldıramaz ve gerektiğinde içindeki sahnelerden pek çok şeyi atarak, dikkatimizi korunan noktalar üzerinde toplar. Bunda poetik manzaraların gerçeklik karşısındaki üstünlüğünü görüyorlar; ama aynı şeyi her ayrı söz de kendi konusuyla yapar: Bir sözde de (kavramda) bütün rastlantılar ve konunun yalnız kalan önemli özellikleri bırakılır; söz, deneyimsiz bir düşünce için konunun kendisinden daha anlaşılır olabilir, ama bu aydınlatma sadece bir zayıflatmadır. Biz özetlerin yararının göreceliğini yadsımıyoruz, ancak Tappe’nin “Rus Tarihi”nin çocuklar için çok yararlı olduğunu, ona kaynaklık eden Karamzin’in “Rus Devletinin Tarihi”nden daha iyi olduğunu düşünmeyiz. Bir poetik yapıttaki konu veya olaylar, belki de gerçek yaşamdakilerden daha kolay anlaşılırdır, ama biz gerçekliği işaret eden canlı ve açık göstergelerin gerçek yaşamın bütünüyle boy ölçüşebilecek bağımsız önemini değil, sadece iyi tarafını o yapıt için kabul ederiz. Her düzyazı anlatının, bir edebi yapıtla aynı şeyi yaptığını da eklemeli. Önemli noktaları bir araya getirmek bir edebi yapıtın karakteristik özelliği değildir, makul dilin genel niteliğidir.</p>
				<p class="normal">Sanatın taşıdığı büyük önem, gerçeklikte insanın ilgilendiği şeyin yeniden yaratımıdır. Ama insan yaşamdaki olaylarla ilgilenirken, bilinçli ya da bilinçsiz olarak, kendi kararının kötülüğünü söyleyemez; bir yazar veya sanatçı, genel olarak insanlığını bir yana atma durumunda olmadan, anlatılan olaylar hakkındaki kararlarını, eğer istiyorsa, dile getirmeyi reddedemez; bu karar onun yapıtlarında ifadesini bulur –işte sanat yapıtlarının yeni anlamı budur ve bu anlama göre de sanat insanın manevi etkinlikleri arasındadır. Yaşamdaki olaylar hakkında neredeyse sadece gerçekliğin bilinen yönlerine ilgi duymak, diğer yönlerinden ise kaçınmaktan ibaret bir düşünceye sahip insanlar vardır –zihinsel faaliyeti zayıf böyle bir insan, yazar veya sanatçı olduğunda, yapıtları, yaşamın onun sevdiği yönlerinin yeniden üretimi dışında, başka bir anlam taşımaz. Ama yaşamın gözlemlenmesiyle yaratılan konuların yol açtığı güçlü bir zihinsel etkinlik içindeki insan, eğer yaratıcı bir yetenekle ödüllendirilmişse, bu durumda onun (ve çağdaşlarının) ilgi duyduğu olaylar hakkındaki canlı yargısını, bilinçli veya bilinçsiz olarak yapıtlarında dillendirme arzusu ifade edilecek (çünkü düşünen insan, kendisi dışında hiç kimseye ilginç gelmeyen önemsiz konular üstünde kafa yoramaz), yaşamın düşünen insan için doğurduğu sorunlar öne sürülecek veya çözümlenecek ve onun yapıtlarından, yaşamın öne çıkardığı temaları işleyen yapıtlar olarak söz edilecektir. Bu eğilim bütün sanatlarda ifadesini bulabilir (örneğin, resimde Hogart’ın karikatürleri gösterilebilir), ama belirtilen düşünceyi eksiksiz ifade etme olanağı yaratan edebiyatta gelişiyor en çok. Sanatçı bir düşünce insanı olurken, sanat yapıtı da sanat alanında kalarak bilimsel bir değer kazanır. Elbette, bu noktada sanat yapıtları, gerçeklikte kendilerine gereken hiçbir şey bulmazlar, buldukları şey sadece biçime uygundur. İçeriğe, sanat tarafından öne çıkarılan veya çözümlenen sorunlara gelince, bunların hepsi gerçek yaşamda bulunur, ama bir amaç olmaksızın, arriér-pensée (niyet) olmaksızın. Bir sanat yapıtında şöyle bir düşüncenin geliştiğini varsayalım: “Bir süre için doğru yoldan sapmak güçlü kişiliği yıkmaz” ya da “zor bir durum başka bir zor duruma yol açar.” Burada ya bir insanın kendiliğinden yıkımı anlatılmaktadır, ya da, efendim, tutkuların yüksek emellerle çatışması (biz Faust’ta gördüğümüz farklı temel düşüncelere dikkat çekiyoruz), −gerçek yaşamda, aynı düşüncenin geliştiği olaylar olmuyor mu? Yaşamın gözlemlenmesinden yüksek bilgelik yok olmaz mı? Bilim, yaşamın basit bir soyutlanması, formül altına sokulması değil midir? Bilim ve sanat tarafından dile getirilen her şey yaşamda bulunur, hem de bilim ve sanatın çoğu zaman anlayamadığı, daha da fazlası, onlar tarafından kucaklanamayan sorunun gerçek anlamını da genel olarak içinde taşıyan bütün canlı ayrıntılarıyla eksiksiz, mükemmel şekilde bulunur. Gerçek yaşamda her şey doğrudur, ihmal ve dikkatsizlik yoktur, bütün insan yapıtlarının bu açıdan kusurlu olduğu tek yanlı görüş darlığı burada söz konusu değildir –yaşam, bir öğretici olarak, bilim olarak, yazar ve bilim adamlarının bütün yaratılarından daha tam, daha doğru ve hatta daha artistiktir. Ama yaşam kendi olaylarını bize açıklamayı düşünmez, aksiyomların sonuçlarını önemsemez, oysa bilim ve sanat eserlerinde bunlar yapılır ve yaşama göre bu eserlerde sonuçların eksikliği, düşüncelerin tek yanlılığı bir gerçektir. Ancak bu sonuçlar bizim için dâhi kimseler tarafından çıkarılır, onların yardımı olmaksızın bizim varacağımız sonuçlar daha çok tek yanlı, daha kısır olurdu. Bilim ve sanat (edebiyat), yaşamı öğrenmeye başlayanlar için “handbuch”tur<sup class="calibre3"><a href="kitap_split_013.html#footnote-100-7" id="footnote-100-7-backlink" name="footnote-100-7-backlink">[7]</a></sup>; bu ikisinin önemi, kaynakların okunmasını sağlamak ve zaman zaman da bilgi işlevi görmektir. Bilim bunu saklamayı düşünmez; yazarlar da kendi yapıtlarının özüne ilişkin yarım yamalak düşüncelerinde bunu saklamayı düşünmezler; sadece estetik, sanatın yaşam ve gerçeklikten daha yüce olduğu iddiasını sürdürüyor.</p>
				<p class="normal">Söylenenlerin tümünü birleştirerek şu sanat anlayışını elde ederiz: Sanatın asıl önemi, yaşamda insan için ilginç olan her şeyin yeniden yaratılmasıdır; yaşamın açıklanması, yaşamdaki olaylar hakkındaki yargı, çok sık olarak, özellikle edebi yapıtlarda birinci planda öne çıkar. Sanat da tarih gibi tamamen yaşamla ilgilidir; içerik yönünden tek fark şudur: Tarih insanlığın yaşamından, sanat ise insanın yaşamından, tarih toplumsal yaşamdan, sanat ise bireysel yaşamdan söz eder. Tarihin birinci görevi, yaşamı yeniden yaratmaktır; tarihçilerin tümünün yerine getirmediği ikinci görevi de onu açıklamaktır. Bir tarihçi, tarihin ikinci görevini önemsemeyerek basit bir vakanüvis, yapıtı da gerçek tarihçi için salt materyal veya merak gidermek için okunacak yazılı malzeme olarak kalır. Tarihçi ikinci görevi düşünerek fikir adamı olur, yapıtı da bu sayede bilimsel bir değer kazanır. Aynı şeyi bütünüyle sanat için de söylemek gerekir. Tarih, gerçek tarihsel yaşamla yarışmayı düşünmez, ortaya koyduğu tabloların kısırlığının, eksikliğinin, az veya çok güvenilmez ya da son <span class="ideitalik">derece</span> tek taraflı olduğunun bilincindedir. Estetik de, aynı şekilde ve aynı nedenlerden ötürü sanatı gerçeklikle karşılaştırmayı, daha da önemlisi gerçekliğin güzelliğini aşmayı düşünmemek gerektiğini kabul etmek zorundadır.</p>
				<p class="normal">Ama böyle bir sanat anlayışına karşın yaratıcı fantezi nerede? Ona nasıl bir rol biçilecek? Fantezinin sanatta yazar tarafından görülen ve duyulan şeyi değiştirme hakkının nereden doğduğundan söz etmeyeceğiz. Bu, herhangi bir münferit olaydan değil, kendisinden yaşamın belli bir yönünün yeniden doğru üretilmesi istenen poetik yapıtın amacından anlaşılır; duyularla algılanan bir şeyi kombinezon (birleştirme) yoluyla yeniden yapma ve biçim bakımından yeni bir şey yaratma yeteneği olarak fantezinin işe karışmasının neden gerekli olduğuna bakacağız sadece. Bir yazarın kendi yaşam deneyiminden çok iyi bildiği bir olayı aldığını varsayarız (bu sıkça olan bir şey değil; çoğunlukla pek çok ayrıntı az bilinir olarak kalır ve anlatının bağlantısı için bu ayrıntıların bir düşünceyle tamamlanması gerekir); yine, alınan olayın tamamen sanatsal açıdan sona erdirildiğini, öyleyse o olaya ilişkin basit öykünün bütünüyle sanatsal bir yapıt olduğunu varsayarız, yani kombinezonu sağlayan fantezinin müdahalesi en aşağı düzeyde gerekliymiş gibi göründüğü zaman bir olayı alıyoruz. Hafıza hiç güçlü olmamış gibi, bütün ayrıntıları, özellikle sorunun özü için önemli <span class="ideitalik">olmayanları</span> muhafaza edecek durumda değil; ne var ki o ayrıntılardan pek çoğu anlatının sanatsal bütünlüğü için gereklidir ve yazarın belleğinde kalan diğer sahnelerden (örneğin, bir konuşmanın sürdürülmesi, bir yerin anlatılması vb.) alınmış olmalılar. Gerçi bir olayın bu ayrıntılarla tamamlanması henüz değiştirmiyor onu, sanatsal anlatının kendi içinde verilen olaydan farkı da şimdilik sadece biçimle sınırlandırılıyor. Fantezinin müdahalesi bununla bitmiyor ama. Gerçekliğin bir olayı, kendileriyle önemli bir bağı bulunmaksızın, sadece bir dış bağlantısı olan diğer olaylarla karıştırılmıştır; ancak seçtiğimiz bir olayı diğer olaylardan ve gereksiz epizotlardan ayırdığımızda, göreceğiz ki bu ayırma işi, anlatının hayati önem taşıyan bütünlüğünde yeni boşluklar bırakacak, yazar da onları yeniden tamamlamak zorunda kalacaktır. Dahası var: Ayırma işi hayati önemdeki bütünlüğü olayların birçok noktasından aldıklarıyla sağlamakla kalmaz, çoğu zaman onların niteliğini de değiştirir –ve olay artık karşımıza gerçeklikteki şekliyle çıkmayacaktır öyküde ya da bu olayın özünü korumak için, yazar, gerçek anlamlarına ancak öykünün alıp ayırdığı olaylar içindeki gerçek konumları sayesinde sahip olan birçok ayrıntıyı <span class="ideitalik">değiştirmek</span> zorunda kalacaktır. Gördüğümüz gibi, yazardaki yaratıcı güçlerin hareket alanı, sanatın özüne ilişkin düşüncelerimizle çok az daralmaktadır. Ama bizim incelememizin konusu, yazarın öznel etkinliği olarak değil, nesnel bir yaratma etkinliği olarak sanattır; o yüzden yazarın kendi yaratısının malzemesiyle farklı ilişkileri gereksiz biçimde hesaba katılmıştır. Biz bu ilişkilerden yazarın bağımsızlığına en az yardımcı olan birini gösterdik ve bir sanatçının da bu durumda, sanatın özüne ilişkin görüşümüz sayesinde, üstelik yazara veya sanatçıya değil, genel olarak bütün etkinliklerinde insana ait olan önemli bir niteliğini −nesnel gerçekliğe sadece bir malzeme olarak, sadece kendi faaliyet alanı olarak bakmak ve onu kendine tabi kılmak amacıyla ondan yararlanmak için en önemli insan hakkı ve niteliğini− yitirmediğini ortaya koyduk. Şartlar ne olursa olsun, fantezinin kombinezon yoluyla müdahale alanı daha geniştir: Örneğin, yazar, bir olayın ayrıntılarını tam olarak bilmiyorken, onu (ve kişileri) yalnızca başkalarının anlatımlarına göre öğrendiğinde, sanatsal açıdan, en azından kendi kişisel görüşü açısından her zaman tek taraflı, güvenilmez veya eksiktir. Ama kombinezon ve değiştirme zorunluluğu, gerçek yaşamın yazar veya sanatçının (hatta çok daha iyi biçimde) anlatmak istediği olaylardan ibaret olmamasından değil, gerçek yaşamı yansıtan bir tablonun, gerçek yaşamın kendisi gibi o varoluş alanına ait olmamasından kaynaklanır; farklılık, gerçek yaşamın sahip olduğu araçlara yazarın sahip olmamasında kendini gösterir. Bir opera eseri piyano için düzenlenirken efektlerdeki ayrıntıların büyük ve en iyi kısmı kaybolur; insan sesinden ya da mükemmel bir orkestradan pek çok şey, operayı mümkün mertebe yeniden üretmesi gereken zavallı, cansız bir enstrümana kesinlikle taşınamaz. Onun için bir düzenleme yapılırken, birçok şeyin –düzenlemede opera eserinin ilk halinden daha iyi biçimde ortaya çıkması umuduyla değil, düzenleme sırasında opera eserinin zorunlu bozulmasının bir ölçüde karşılığını vermek için− yeniden yapılması, birçok eksiğin tamamlanması gerekir (düzenleyici, kompozitörün yanlışlarını düzeltsin diye değil, basitçe, kompozitörün sahip olduğu araçlara sahip olmadığı için). Gerçek yaşamla yazarın araçları arasındaki farklar daha büyüktür. Poetik bir yapıtın bir dilden başka bir dile çevirisini yapan çevirmen, çevrilen yapıtı bir ölçüde yeniden yaratmak zorundayken, bir olayın hayatın dilinden edebiyatın zayıf, yavan, cansız diline çevrilirken yeniden işlenmesi nasıl zorunlu olmaz?</p>
				<p class="normal">Gerçekliğin fanteziyle karşılaştırmalı savunusu, sanat yapıtının canlı gerçeklikle karşılaştırıldığında kesinlikle onunla boy ölçüşemeyeceğini, bu düşüncenin özünün işte bu olduğunu tanıtlama arzusudur. Sanat hakkında böyle konuşmak, bir yazarın dediği gibi, sanatın aşağılanması demek değil midir? Eğer sanat yapıtlarındaki artistik mükemmelliğin düzeyi bakımından sanatın gerçek yaşamdan <span class="ideitalik">aşağıda </span>olduğunu gösteriyorsa, evet, sanatın aşağılanması demektir; ama methiyelere karşı koymak, yerici olmak anlamına gelmiyor henüz. Bilim, gerçekliğin üstünde olmayı düşünmez, bu onun için bir utanç değildir. Sanatın da yaşamın üstünde olmayı düşünmemesi gerekir; bu onun için alçaltıcı bir şey değildir. Bilim, amacının gerçekliği anlamak ve açıklamak, sonra da bu<span class="ideitalik"> açıklamasını</span> insanın yararına kullanmak olduğunu söylemekten çekinmez; sanat da amacının şu olduğunu kabul etmekten çekinmesin: Gerçekliğin sağladığı eksiksiz bir estetik zevkin yokluğu durumunda insanı ödüllendirmek için, bu değerli gerçekliği olabildiğince yeniden yaratmak ve onu insanın yararına açıklamak.</p>
				<p class="normal">Sanat, kendisi için belirlenen şu yüksek, mükemmel yerle yetinsin: Gerçekliğin yokluğu durumunda onun yerini tutacak bir güç ve insan için bir yaşam rehberi olmak.</p>
				<p class="normal">Gerçeklik hayalin üstündedir, hayati önem de fantastik iddiaların.</p>
	<p class="normal">Bu tezin yazarı olarak görevim, sanat yapıtlarının hayati önemde içeriği kabul edilen gerçek güzellik sanki nesnel gerçeklikte yokmuş ve sadece sanat tarafından yaratılırmış gibi, sanat yapıtlarının yaşamdaki olaylarla estetik ilişkileri sorununu irdelemek, egemen görüşün doğruluğunu gözden geçirmekti. Güzelliğin özü ile sanatın içeriği konuları bu sorunla sıkı sıkıya bağlantılıdır. Güzelliğin özü konusunun incelenmesi, beni ‘güzellik yaşamdır’ önermesine götürmüştür. Böyle bir yargıdan sonra, güzelliğin bilinen tanımına göre, iki nokta olarak onun altında yakınlaşan yücelik ile trajiklik kavramlarının incelenmesi ve bu kavramları sanatın birbirine bağlı olmayan konuları kabul etmek gerekiyordu. Bu, sanatın içeriği sorununun çözümü için önemli bir araçtı. Ama eğer güzellik yaşamsa, o zaman sanattaki güzelliğin yaşamdaki güzellikle estetik ilişkisi sorunu kendiliğinden çözülür. Varılan sonuç, sanatın kendi kökeniyle insanı gerçeklikteki güzellikten hoşnutsuzluk duymaya zorlayamazdı ve biz sanatın hangi gereksinimlere bağlı olarak ortaya çıktığını arayıp bulmak, sahip olduğu gerçek değeri incelemek zorundaydık. İşte bu incelemeyle varılan çıkarsamalardan en önemlileri:</p>
				<p class="normal">1) Bir güzellik tanımı: “Güzellik, ortak ideanın münferit bir olay içinde eksiksiz ortaya çıkışıdır” –eleştirmeye değmez; bu, her türlü insan etkinliğindeki biçimsel arzunun tanımı olarak son derece geniş bir tanımdır.</p>
				<p class="normal">2) Güzelliğin gerçek tanımı şudur: “Güzellik yaşamdır”; güzel olan varlık, insana, kendi anladığı şekildeki bir yaşamı onda gördüğü varlıkmış gibi gelir; güzel bir şey, insana yaşamı anımsatan şeydir.</p>
				<p class="normal">3) Bu somut ya da gerçek güzelliği, idea ile görünüşün birliğinden veya mükemmelliğin görevini hakkıyla yerine getirecek şeyden ibaret olan biçimin mükemmelliğinden ayırmak gerekir.</p>
				<p class="normal">4) Yücelik hiç de mutlaklık ideasını uyandırmakla insanı etkilemez; o, bu ideayı neredeyse hiçbir zaman uyandırmaz.</p>
				<p class="normal">5) İnsana yüceymiş gibi görünen şey, insanla karşılaştırılan son derece büyük şeyler veya oldukça güçlü olaylardır.</p>
				<p class="normal">6) Trajikliğin yazgı veya zorunluluk ideası ile önemli bir bağı yoktur. Gerçek yaşamda trajiklik çoğu zaman rastlantısaldır, önceki durumların özünden doğmaz. Trajikliğin sanat şeklini aldığı zorunluluk biçimi, sanat yapıtlarının bilinen şu ilkesinin sonucudur: “Çözüm düğümden doğmak zorundadır” ya da yazarın yazgı hakkındaki düşüncelere anlamsız bağlılığıdır.</p>
				<p class="normal">7) Trajiklik, yeni Avrupa aydınlanması içindeki anlayışlara göre, “insanın yaşamdaki korkusu”dur.</p>
				<p class="normal">8) Yücelik (ve onun momenti trajiklik), güzelliğin bir çeşidi değildir; yücelik ideası ile güzellik ideası tamamen farklı idealardır; aralarında ne bir iç bağ, ne de bir iç çelişki vardır.</p>
				<p class="normal">9) Gerçeklik, fanteziden sadece daha canlı değil, aynı zamanda daha mükemmeldir. Fantezi biçimleri, gerçekliğin sadece tatsız ve neredeyse her zaman başarısız şekilde yeniden yapılmasıdır.</p>
				<p class="normal">10) Gerçek yaşamdaki güzellik eksiksiz bir güzelliktir.</p>
				<p class="normal">11) Gerçek yaşamdaki güzellik insanı tam anlamıyla tatmin eder.</p>
				<p class="normal">12) Sanat, asla, insanın gerçeklikteki güzelliğin eksiklerini tamamlama gereksiniminden doğmaz.</p>
				<p class="normal">13) Sanat yapıtlarının gerçeklikteki güzellikten daha aşağıda olması, yalnızca gerçekliğin yarattığı etkinin sanat tarafından yaratılan etkiden daha canlı olmasından ötürü değildir: Sanat yapıtları, estetik açıdan da gerçeklikteki güzellikten aşağıdadır (tıpkı yüceliğin, trajikliğin, komikliğin daha aşağıda olması gibi).</p>
				<p class="normal">14) Sanatın alanı, sözcüğün estetik anlamında, sadece biçim mükemmelliği bakımından değil, canlı özü bakımından da güzelliğin alanıyla sınırlı değildir: Sanat, yaşamda insan için ilginç olan her şeyi yeniden yaratır.</p>
				<p class="normal">15) Biçim mükemmelliği (idea ile görünüşün birliği), sözcüğün estetik anlamında sanatın (güzel sanatların) karakteristik özelliklerini oluşturmaz; güzellik, idea ile görünüşün birliği veya ideanın eksiksiz gerçekleşmesi olarak, sözcüğün geniş anlamında sanat arzusunun ya da “yeteneğinin” amacıdır; her türlü pratik insan etkinliğinin amacı da güzelliktir.</p>
				<p class="normal">16) Sözcüğün estetik anlamında sanatı (güzel sanatları) doğuran gereksinim, portre ressamlığında çok açık gösterilen gereksinimin aynısıdır. Bir portre, canlı bir insanın yüz hatları bizi hoşnut etmediği için değil, yaşayan bir insanın kendisi gözümüzün önünde değilken, onu anımsamamıza yardımcı olması ve o insanı görme fırsatı bulamamış kimselere onun hakkında bazı fikirler vermek için yapılır. Sanat, kendi yeniden üretimiyle bize sadece yaşamda bizim için ilginç olan şeyleri anımsatır ve bir ölçüde de yaşamın tanıma veya gözlemleme fırsatı bulamadığımız ilginç yönlerini bize tanıtmaya çalışır.</p>
				<p class="normal">17) Yaşamın yeniden yaratılması (sanatın genel, karakteristik göstergesi), sanatın özüdür. Sanat yapıtlarının çoğu zaman başka bir önemi daha vardır: yaşamın açıklanması; sık sık da yaşamdaki olaylara ilişkin bir yargı değeri taşırlar.</p>
				</body>
</html>