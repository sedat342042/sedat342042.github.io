<html xmlns="http://www.w3.org/1999/xhtml">
	<head>
		<meta content="text/html;charset=utf-8" http-equiv="content-type"/>
		<title>kitap.html</title>
		<meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
	<body class="calibre">
<h1 class="h1baslik" id="calibre_toc_4">SANATIN<br class="chapter"/>GERÇEKLİKLE<br class="chapter"/>ESTETİK İLİŞKİLERİ</h1>
				<p class="ortaitalik">(Tez)</p>
				<p class="normal">Bu, Çernışevskiy’in en popüler ve önemli felsefi-estetik yapıtlarından biridir; gereken bilim payesini (akademik unvan) almak için ortaya konmuş bir çalışmadır.</p>
				<p class="normal">Bu tez, 3 Mayıs 1855 yılında St. Petersburg Üniversitesi’nin matbaasında basıldı, 10 Mayıs 1855’te de savunması yapıldı. Resmî bilim temsilcileri teze ölçülü yaklaştılar, ana konferans salonunu dolduran gençlik ise estetik tezini hayranlıkla karşıladı. Ne var ki, Çernışevskiy’in akademik unvanı eğitim bakanınca ancak üç buçuk yıl sonra onandı, ama bu, o zamana kadar bütünüyle “Sovremennik” dergisindeki edebiyat-redaktörlük çalışmaları üzerinde yoğunlaşmış olan tez yazarı için artık hiçbir anlam ifade etmiyordu.</p>
				<p class="normal">Basında teze karşı yükselen sesler olumsuzdu, çünkü bu sesler sosyo-politik alanda liberal-soylu olan, teorik alanda da aktif şekilde idealist ilkeleri savunan kampın eleştirmenlerinden geliyordu. Yine de bu sesler ilk zamanlar çok azdı.</p>
				<p class="normal">Ne yazık ki, L. Tolstoy, F. Dostoyevskiy, İ. Turgenyev gibi büyük Rus yazarları, Çernışevskiy’in tezinin temel düşüncelerini kabul etmediler.</p>
				<p class="normal">Ama sanat ve edebiyat alanındaki aydınlar, zaman geçtikçe büyük düşünürün estetik düşüncelerini giderek daha derinliğine kavramaya başladılar. Bu nedenle ikinci baskısının çıktığı 1865 yılından sonra, tezin yüksek değerini teslim eden makaleler yayımlanmaya başladı. Özellikle XIX. yüzyılın ikinci yarısının demokrat yazarları ve gerçekçi sanatçıları, Çernışevskiy’in tezinin güçlü etkisini üzerlerinde hissettiler, İ. Repin ile İ. Kramskoy bunu gösteriyor.</p>
				<p class="normal">Şu durum önemli: Birçok yazar ve eleştirmen, Çernışevskiy’in tezinin felsefi ilkelerine karşı çıkarken, kendi sanat yapıtlarının somut nitelemesinde, istemeden Çernışevskiy’in çalışmalarının yöntembiliminde temeli atılmış olan değerlendirme ölçütlerini dikkate almışlardır. Materyalist estetiğin “diktası” işte böyleydi.</p>
				<p class="normal">Çernışevskiy, tez çalışmasında birkaç sorunu ele alıyor. Bunların en önemlileri şunlardır: Estetiğin temel kategorisinin −güzelliğin− özü, sanatın kökeni ve amacı. Belirtilen kategoriyi materyalist açıdan yorumlarken (“güzellik yaşamdır”), Çernışevskiy, güzelliğin nesnel varlığıyla öznel güzellik anlayışı arasında diyalektik bir bağ kurar. Gerçekliği “temize çıkarırken”, onu sanatta güzelliğin kaynağı ilan eder. Sanata gelince, Çernışevskiy, sanat yapıtlarının yaşamdaki olaylar üstüne sık sık “hüküm” okuduklarını söyledikten sonra, sanatsal kavrayışın etkin rolünün altını özellikle çizer.</p>
				<p class="normal">Sayfa 17: <span class="ideitalik">Güzellik anlayışı egemen estetik sistemde böyle bir açılım gösteriyor.</span> Sanatın kaynağı olarak gerçekliği değil de ideayı ilan eden Hegelci idealist estetik kastediliyor. Çernışevskiy, Hegel’in izleyicilerinden birinin –Friedrich Ficher− 1846-1858 yılları arasında yayımlanan “Estetik, ya da Güzellik Bilimi” adlı çalışmasını özel olarak inceler.</p>
				<p class="normal">Sayfa 34: <span class="ideitalik">Kant’ta ve ondan sonra gelen estetikçilerde [Hegel’de, Fischer’de] ‘çevre üzerindeki üstünlüğün sonucu’ denilen “yücelik”</span> <span class="ideitalik">konusunda söylenen</span>... Bu sav Alman filozofun en önemli estetik çalışması olan “Yargı Gücünün Eleştirisi”nde (1790) öne sürülüyor.</p>
				<p class="normal">Sayfa 78: ...<span class="ideitalik">Goethe’nin</span> <span class="ideitalik">de söylediği</span> <span class="ideitalik">gibi...</span> Goethe, bu düşünceleri “Wilhelm Meister’in Çıraklık Yılları” (1795-1796) adlı romanda ifade eder.</p>
				<p class="normal">Sayfa 94: <span class="ideitalik">Poetik bir yapıttaki tipin de...–bu, gerçekliğin daha çok yavan ve genel, belirsiz bir imasından öte bir şey değildir. </span>Burada, Çernışevskiy tarafından genelleştirilen sanatsal tipin taşıdığı niteliğin teorik olarak önemsenmemesinden söz ediliyor.</p>
				<p class="normal">Sayfa 113: <span class="ideitalik">“Doğayı taklit etmek olarak verilen sanat tanımında...”,</span> <span class="ideitalik">“Doğayı taklitte tam başarının olanaksızlığına karşın...”</span> tümceleriyle başlayan parçalar, Hegel’in “Estetik Üstüne Dersler”inin “Önsöz”ünden alınmıştır.</p>
    <div class="calibre1" id="calibre_pb_6"/></body>
</html>