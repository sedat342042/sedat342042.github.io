<html xmlns="http://www.w3.org/1999/xhtml">
	<head>
		<meta content="text/html;charset=utf-8" http-equiv="content-type"/>
		<title>kitap.html</title>
		<meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
	<body class="calibre">
<h1 class="h1baslik" id="calibre_toc_2">SANATIN GERÇEKLİKLE ESTETİK İLİŞKİLERİ</h1>
				<p class="normal">Bu tez çalışması, olgulardan hareketle varılan çıkarsamalar ve bunların gerçekliği işaret eden göstergeler aracılığıyla sadece yeniden doğrulanmasıyla sınırlı bir çalışmadır. Konuya ilişkin açıklanması gereken birinci nokta budur. Yaşadığımız çağ bir monografi çağıdır, bu bağlamda bir yapıt çağdaş olmamakla eleştirilebilir. Bütün özel incelemelerin böyle bir yapıttan uzaklaşması, onu ciddiye almamanın veya genel çıkarsamaların olgularla doğrulanmadan da elde edilebileceği düşüncesinin sonucu olarak görülebilir. Ama böyle bir yargı yapıtın içyapısına değil de, sadece dış biçimine dayanmış olur. Bu yapıtta geliştirilen düşüncelerin gerçek yönü, bunların gerçeklik temelinde doğduğunu ve yazarın sadece bilim konusunda değil, sanat alanında da fantastik güçlere zamanımız açısından genel olarak çok az önem verdiğini yeterince göstermektedir. Yazarın açıkladığı görüşlerin özü, eğer yapabilseymiş, onun düşüncesinin doğduğu birçok olguyu yapıtında ortaya koymak isteyeceğine kuşku bırakmıyor. Ne var ki yazar eğer istediği şeyi yapmakta karar kılmış olsaydı, çalışmanın kapsamı belirlenmiş sınırların çok ötesine geçerdi. Ama o, kendisi tarafından ortaya konan genel göstergelerin bu tezde ifade edilen düşüncelerin lehine kanıtlar sunan onlarca, yüzlerce olguyu okura anımsatmak için yeterli olduğunu düşünmekte, bu nedenle de açıklamaların kısalığının kanıtsızlık olmadığına inanmaktadır.</p>
				<p class="normal">Peki ama yazar, inceleme konusu olarak, günümüzde büyük çoğunluğun yaptığı gibi, neden herhangi bir özel konuyu değil de, sanatın gerçeklikle estetik ilişkileri gibi böylesine genel, böylesine geniş kapsamlı bir konuyu seçmiştir?</p>
				<p class="normal">Yazarın açıklamak, çözümlemek istediği bu konu, kuşkusuz, onun gücünün üstünde bir konu değildir. Ancak onun dikkatini çekmiş olan konu, bugün haklı olarak, estetiğin sorunlarıyla uğraşan bütün insanların, yani sanatla, şiirle, edebiyatla ilgilenen herkesin dikkatini çekmektedir.</p>
				<p class="normal">Fakat bilimin temel sorunlarına ilişkin ciddi ve yeni bir şey söylemek mümkün değilken, bilimin geçmişteki görüşlerini değiştirdiğini görme ve bu görüşlerin her türlü olasılık çerçevesinde hangi anlamda değişmek zorunda olduğunu gösterme olanağı henüz yaratılmamışken, bu temel sorunları yorumlamak, yazara anlamsız gibi görünüyor. Ama bizim özel bilimimizin temel sorunlarına yönelik yeni bir görüş için gerekli malzeme hazır olduğunda, bu temel düşüncelerin öne sürülmesi hem gerekli, hem de zorunludur.</p>
				<p class="normal">Bugünün biliminde egemen olan eğilimin niteliği şudur: Gerçek yaşama saygı, fantastik açıdan hoşa gidecek olsa da apriori (önsel) hipotezlere güvensizlik. Eğer hâlâ estetikten söz etmenin bir anlamı varsa, yazar, estetik düşüncelerimizi de bu noktaya taşımamız gerektiği kanısındadır.</p>
				<p class="normal">Yazar, özel incelemelerin zorunluluğunu en az herhangi bir kimse kadar kabul etmektedir, ancak ona göre, zaman zaman bilimin içeriğine ortak bir görüşle de bakmak gerekiyor. Yine ona göre, olguları toplamak ve irdelemek önemliyse, bu olguların anlamını kavramaya çalışmak da en az o kadar önemlidir. Biz sanat tarihinin, özellikle de edebiyat tarihinin büyük bir öneme sahip olduğunun her zaman bilincindeyiz; o halde, sanat gibi, edebiyat gibi konuların büyük bir değer taşımaması düşünülemez.</p>
				<p class="normal">[Güzellik kavramı Hegelci felsefede şu şekilde açımlanır:</p>
				<p class="normal">Evrendeki yaşam mutlak ideanın gelişme sürecidir. Evren, ancak mutlak ideanın eksiksiz gerçekleşmesiyle kendi varoluş süresince ve kendi sonsuzluğu içinde var olacaktır. Oysa mekân ve zamanla sınırlandırılmış bilinen bir şeyde, mutlak idea hiçbir zaman tam olarak gerçekleşmez; gerçekleşirken de belli idealar zincirine ayrılır. Bu arada, her belli idea da ancak onun kucakladığı şeylerin veya varlıkların bütün sonsuz çokluğu içinde gerçekleşir, ama hiçbir zaman ayrı bir varlığın içinde tam olarak gerçekleşmez.</p>
				<p class="normal">Fakat] tinsel etkinliğin bütün alanları dolaysızlıktan dolaylılığa yükseliş yasasına bağlıdır. Bu yasadan ötürü, ancak düşünmeyle (dolaylı algılama biçimiyle) eksiksiz kavranan [mutlak] idea, başlangıçta dolaysızlık veya düşünce biçimindeki tin olarak ortaya çıkar. Bu nedenle, zaman ve mekânla sınırlı olan ayrı varlık, insan tinine onun anlamına uygunmuş ve idea da bu ayrı varlıkta tam olarak gerçekleşmiş gibi görünür, bu belli ideada ise genel olarak bir idea eksiksiz gerçekleşmiştir. Böyle bir nesne anlayışı, ideanın ayrı bir nesnede hiçbir zaman <span class="ideitalik">tam</span> <span class="ideitalik">olarak</span> ortaya çıkmayacağı konusunda bir imgedir (ist ein Schein); ama bu imgenin altında bir gerçek saklıdır, çünkü belirlenmiş ideada, gerçekten, <span class="ideitalik">bir ölçüde</span> genel bir idea gerçekleşir, belirlenmiş ideanın kendisi de bir ölçüde ayrı bir nesnede gerçekleşir. Altında bir gerçeği saklayan ideanın bu ortaya çıkış imgesi tamamen ayrı bir varlıkta güzelliktir (das Schöne).</p>
				<p class="normal">Güzellik anlayışı egemen estetik sistemde böyle bir gelişme gösteriyor. Bu temel anlayıştan şu tanımlar çıkıyor: Güzellik, sınırlı bir belirme biçimindeki ideadır; güzellik, kendini ideanın saf bir ifadesi olarak gösteren ayrı bir duygusal objedir, bu nedenle bu ayrı objede duygusal olarak açığa çıkmamış hiçbir şey ideada kalmaz, ayrı olan duygusal bir objede de ideanın saf ifadesi olmayan hiçbir şey yoktur. Ayrı obje, bu noktada görünüş (das Bild) olarak adlandırılır. O halde, güzellik, idea ile görünüşün tam uyumu, birebir özdeşliğidir.</p>
				<p class="normal">Hegel’in güzellik tanımının çıktığı temel görüşlerin iler tutar tarafının olmadığının bugün artık kabul edilmiş olmasından söz edecek değilim; güzelliğin [Hegel’de] aydın felsefi bir düşünceyle aydınlatılmayan basiretsiz bir bakıştan doğan sadece bir “imge” olmasından ve bu “imge”nin ideanın ayrı bir objede ortaya çıkışındaki bütünlük gibi görünerek felsefi düşünce karşısında yok oluşundan da söz etmeyeceğim, çünkü [Hegel’in sistemine göre] düşünce ne denli üst düzeyde gelişirse, güzellik onun karşısında daha çok yok olur, sonuç olarak, tamamen gelişen düşünce için sadece gerçek vardır, güzellik yoktur. Bunu, gerçekten, insanda düşüncenin gelişmesinin ondaki estetik duyguyu hiçbir şekilde yıkamayacağı gerçeğiyle çürütmeye çalışmayacağım: Bu defalarca dile getirildi. Yukarıda açıklanan güzellik anlayışı [Hegel sisteminin temel ideasının] sonucu ve metafizik sistemin bir parçası olarak, bu sistemle birlikte yıkılıyor. Ama bir sistem yanlış olabilir, bağımsız olarak alınmış ve bu sisteme girmiş özel bir düşünce de kendine özgü dayanaklar üzerinde güçlenerek doğruluğunu koruyabilir. Bu nedenle, [bugün yıkılmış olan onun metafizik sistemiyle] bağlantısı dışında ele alınarak, [Hegelci güzellik tanımının] iler tutar tarafının olmadığını göstermek kalıyor geriye.</p>
				<p class="normal">“Güzel varlık, bu varlığın ideasının tam anlamıyla ifadesini bulduğu varlıktır” önermesini basit bir dile çevirecek olursak şu anlama gelir: “Kendi türü içinde mükemmel olan, güzeldir; güzel, bu tür içinde daha iyisi hayal edilemeyendir.” Bir objeye güzel denmesi için, onun kendi türü içinde mükemmel olması gerektiği düşüncesi bütünüyle haklı bir düşüncedir. Örneğin, bir orman güzel olabilir, ama ancak “iyi” bir orman uzun, düzgün ağaçlardan oluşmuş, gür, kısacası mükemmel bir ormandır; gelişememiş, cılız, bodur ağaçların oluşturduğu seyrek bir orman, güzel bir orman olamaz. Gül güzeldir; ama ancak “iyi”, taze, örselenmemiş bir gül güzeldir. Kısacası, güzel olan her şey kendi türü içinde mükemmeldir. Ama kendi türü içinde mükemmel olan her şey güzel değildir; bir köstebek, köstebek türü içinde mükemmel bir örnek olabilir, ama hiçbir zaman “güzel” olarak görünmez; aynı şey amfibilerin büyük bir bölümü, pek çok balık türü, hatta kuş türleri için de söylenebilir: Böyle bir türün bir hayvanı doğa bilimcisi için ne kadar iyi olursa olsun, yani o hayvanda onun kendi ideası ifadesini ne kadar eksiksiz bulursa bulsun, estetik açıdan güzel değildir. Bir bataklık kendi türü içinde ne kadar iyiyse, estetik açıdan da o kadar kötüdür. Güzel, kendi türü içinde mükemmel olan her şey demek değildir, çünkü bütün obje türleri güzel değildir. [Hegel’in] güzellik tanımı, ayrı bir objenin onun kendi ideasına tamı tamına uygun olarak, son derece geniştir. Bu tanım, söz konusu objeler ve olgular kategorisinde yer alan, güzelliğe erişebilecek ve en iyi gibi görünen obje ve olguları güzel olarak ifade etmektedir sadece; ama objeler ve olgular kategorilerinin, neden içinde güzellik olanlar ve içinde hiçbir güzellik görmediğimiz diğerleri olarak ayrıldığını açıklamıyor.</p>
				<p class="normal">Ama bununla birlikte bu son derece dar bir tanımdır. “Güzel gibi görünen şey, ideanın doğuşuyla eksiksiz gerçekleşmiş gibi görünen şeydir.” Şu anlama da gelir: “Güzel bir varlıkta her şeyin olması için, o türün varlıklarında belki de sadece iyinin olması gerekir; aynı türün diğer varlıklarında hiçbir iyi şeyin bulunmaması için, o iyi şeyin güzel objede olmaması gerekir.” Gerçekten de, biz bunu o bir tek tür içindeki objelerin çeşitli tiplerinin olmadığı bir doğal ortamdaki güzel olaylardan ve objelerden sormak isteriz. Örneğin, bir meşede güzelliğin sadece bir özelliği olabilir: Meşe ağacı uzun ve gür yapraklı olacak. Bu özellikler güzel bir meşede her zaman bulunur, diğer meşelerde de başka hiçbir iyi özellik bulunmaz. Hayvanlar arasında bugün aynı cinsin çok çabuk evcilleşen değişik tipleri ortaya çıkıyor.</p>
				<p class="normal">Güzelliğin böyle değişik biçimleri insanda daha çoktur ve biz insan güzelliğinin bütün belirtilerinin bir insanda toplandığını hiç düşünemeyiz bile.</p>
				<p class="normal">Açıklama: “İdeanın bağımsız bir objede tam olarak açığa çıkmasına güzellik denir” ifadesi, hiç de güzelliğin tanımı değildir. Ancak bu ifadenin haklı bir tarafı var ki o da şudur: “Güzellik” soyut bir düşünce değil, bağımsız canlı bir objedir. Sanat yapıtlarının gerçek özelliğine yönelik de haklı bir ima var: Sanat yapıtları bir tek sanatçı için değil, genel olarak insan için ilginç olan bir içeriğe sahiptir her zaman (bu imanın özü, “her zaman ve her yerde devinen ortak şey” ideasıdır); bunun niçin böyle olduğunu yeri geldiğinde göreceğiz.</p>
				<p class="normal">Birincisine uygun olsun diye öne sürülen diğer bir ifade tamamen başka bir anlam taşıyor: “Güzellik, idea ile görünüşün birliğidir, ideanın görünüş ile tam olarak iç içe geçmesidir; bu ifadede sadece ortak güzellik ideasının değil, sanatta “şaheser” veya sanat yapıtı denen şeyin de gerçekten önemli bir göstergesine vurgu vardır: Bir sanat yapıtı, sanatçının vermek istediği her şeyi onda vermesi durumunda ancak güzel bir sanat yapıtı olur. Bir portre, kuşkusuz, ressamın resmetmek istediği insanı tam istediği gibi resmedebildiği zaman ancak güzeldir. Ama “bir yüzü güzel resmetmek” ile “güzel bir yüzü resmetmek” tamamen farklı şeylerdir. Sanatın özünü tanımlarken sanat yapıtının bu özelliğinden söz etmek gerekir. Burada, güzelliğin idea ile görünüşün birliği olarak tanımlanmasını belirtmeyi de gereksiz görmüyorum, ki bu tanımlamada kastedilen canlı doğanın güzelliği değil, estetik genel olarak sanatta güzel olanı canlı gerçeklikteki güzele üstün tutar şeklindeki eğilimin çekirdeğini veya sonucunu içinde saklayan sanattaki güzel yapıtlardır.</p>
				<p class="normal">Eğer güzelliği “idea ile görünüşün birliği” veya “ideanın bağımsız bir nesnede tam olarak ortaya çıkması” olarak tanımlamak olanaksızsa, o zaman gerçek anlamda güzellik nedir?</p>
				<p class="normal">Yeniyi yapmak, eskiyi yıkmak kadar kolay değildir ve bir şeyi savunmak, ona saldırmak kadar kolay değildir. Bu nedenle, bana doğruymuş gibi görünen güzelliğin özüne ilişkin düşüncenin, herkes için tatmin edici olmaması kuvvetle olasıdır. Ama eğer insanın canlı gerçeklik düşüncesi konusunda bugün egemen olan görüşlerden çıkarılan estetik yargılar, benim açıklamamda hâlâ eksik, tek taraflı ya da yerli yerine oturmamışsa, bu eksikliklerin, varılan yargıların değil de, sadece benim açıklamamın eksiklikleri olduğuna inanıyorum.</p>
				<p class="normal">Bizim için sevgili bir varlığın yokluğu nasıl ki bir duyguyla dolduruyor içimizi, insanda güzel olarak yaratılan şeyi duyumsamak da buna benzer aydınlık bir sevinçle doldurur. {Ben burada, bir şeyin sadece sanatsal olarak güzel betimlendiği için değil, taşıdığı öz bakımından güzel oluşundan söz ediyorum; güzel objelerden ve olgulardan söz ediyorum, onların sanat yapıtlarında güzel yansıtılmasından değil: Bir sanat yapıtı taşıdığı sanatsal nitelikleriyle estetik bir haz yaratarak, bir hüzün, hatta betimlenen şeyin kendisiyle bir tiksinti duygusu bile doğurabilir}. Biz bir güzelliği karşılık beklemeden <span class="ideitalik">severiz</span>, ona hayranlıkla, sevinç duyarak bakarız, çok sevdiğimiz bir insana baktığımız gibi. Güzel olanda kalbimiz için sevimli, değerli bir şey vardır sonucu çıkar bundan. Ama bu “bir şeyin” son derece geniş kapsamlı, en değişik biçimleri alma yeteneğinde, çok genel bir şey olması gerekir, çünkü bize güzel görünen objeler son derece çeşitli, birbirine hiç benzemeyen varlıklardır. Bundan, <span class="ideitalik">yaşam</span>ın insan için değerli, dünyadaki en tatlı şey olduğu gibi genel bir sonuç çıkar. İnsan nasıl bir yaşam sürmek istiyorsa, ne tür bir yaşamı seviyorsa, ona en yakın yaşam tarzı odur, dahası her türlü yaşamdır, çünkü ne de olsa yaşamak yaşamamaktan iyidir: Her canlı doğası gereği ölümden, yok olmaktan korkar ve yaşamayı sever. Sanırım, şöyle bir tanım yeterli olur:</p>
				<p class="normal"><span>“</span><span class="idebold">Güzellik yaşamdır.</span><span>”</span></p>
				<p class="normal">“Bizim anlayışımıza göre, kendisinde olması gereken tarzda bir yaşam gördüğümüz varlık güzeldir; kendi varlığında bir yaşamı gösteren veya bize yaşamı anımsatan obje güzeldir” −sanıyorum bu tanım, bizde güzellik duygusu yaratan bütün olguları yeterince açıklıyor. Bunu kontrol etmek için, gerçekliğin değişik alanlarında güzelliğin başlıca kendini gösterme biçimlerini izleyip görelim.</p>
				<p class="normal">“Güzel yaşam”, “olması gerektiği gibi olan yaşam”, halk için karnını doyurmak, güzel bir izbede yaşamak ve doyasıya uyumaktan ibarettir; ama bununla birlikte köylünün “yaşam” anlayışı her zaman bir çalışma düşüncesini de içerir: Çalışmadan yaşamak mümkün değildir, dahası böyle bir şey sıkıcı da olurdu. Büyük, ama çalışanı perişan etmeyen bir çalışma sayesinde yaratılan bolluk içindeki bir yaşamın sonucu olarak, genç köylü erkeğin veya kadının yüzü son derece canlı bir renk alacak ve yanakları al al olacaktır –halkın anlayışına göre güzelliğin birinci koşulu da budur. Çok çalışarak sağlam bir yapıya kavuşan genç köylü kadını, iyi bir beslenmeyle daha da zinde bir bünyeye sahip olacaktır ki bu da köylü güzelliğinin zorunlu bir koşuludur. “Bunaltıcı” bir yaşantı içindeki sosyete güzelliği, köylünün gözüne kesinlikle “renksiz” bir güzellik olarak görünür, dahası onda tatsız bir izlenim bırakır. Çünkü köylü, “sıskalığı” bir hastalığın veya “acı yazgının” sonucu olarak görmeye alışmıştır. Ama çalışma semirmeye izin vermez: Eğer genç bir köylü kadın şişmansa, bu bir tür hastalıktır, “gevşek” bir bünyenin belirtisidir ki halk aşırı şişmanlığı bir kusur sayar; genç ve güzel bir köylü kadının küçük elleri ve ayakları olamaz, çünkü o fazla çalışmaktadır –bizim halk şarkılarında bu tür şeylerden (şişmanlık, küçük eller ve ayaklar vb. -ç.n.) güzelliğin birer parçası olarak söz edilmez. Kısacası, halk şarkılarında betimlenen güzel kadında, sürekli ve ciddi ama yıpratıcı olmayan bir çalışma sayesinde yaratılan refah içindeki yaşantının her zamanki sonucu olarak çiçeklenmiş bir tazeliğin ve organizmadaki güçler dengesinin bir ifadesi olmayan güzelliğin bir tek belirtisine rastlanmaz. Sosyete güzeli konusu tamamen başka bir konudur: Onun ataları birkaç kuşaktan bu yana kol emeği harcamadan yaşamıştır. Hareketsiz bir yaşam tarzında kan vücudun uç noktalarına az gider, her yeni kuşakla birlikte kol ve bacak kasları zayıflar, kemikler daha da incelir. Bütün bunların zorunlu sonucu olarak küçük el ve ayakların olması gerekir –toplumun yüksek sınıflarına, (bedensel çalışmanın olmadığı) biricik yaşam tarzıymış gibi görünen böyle bir yaşamın göstergeleridir bunlar. Şayet bir sosyete kadınının elleri ve ayakları büyükse, bu, onun ya kötü bir vücut yapısına sahip olduğunun ya da iyi bir eski aileden gelmediğinin göstergesidir. Buna göre sosyete kadının kulakları da küçük olmak zorunda. Migren, bilinen ilginç bir hastalık olarak, nedensiz değildir: Kan, hareketsizlikten hep orta organlarda kalıyor ve beyne hücum ediyor; hareketsizlikten ötürü organizmada genel bir zayıflamaya bağlı olarak sinir sistemi de tahriş oluyor. Bütün bunların kaçınılmaz sonucu olarak sürekli baş ağrıları ve değişik sinirsel bozukluklar görülmektedir. Ne yapmalı peki? Bu ilginç hastalık, hoşumuza giden böylesi bir yaşam tarzının sonucuyken, imrenilecek bir şey değildir. Sağlık, gerçekten, insanoğlunun gözünde her zaman değerlidir, çünkü bolluk ve lüks içinde olunsa bile, bozuk bir sağlıkla iyi yaşamanın olanağı yoktur. Bundan ötürü al yanaklar ve sağlık olarak bir çiçek tazeliği sosyete insanları için de her zaman çekicidir; hastalıklı olmamak koşuluyla, zayıflık, uyuşukluk, gevşeklik halleri de bu insanlar için neredeyse parlak ve monoton bir yaşamın sonucuymuş gibi görülen güzelliğin ölçütleridir. Solgunluk, bitkinlik, zayıflık gibi haller sosyete insanları için hâlâ ayrı bir önem taşır. Bir köylü dinlence, dinginlik ararken, maddi sıkıntı ve bedensel yorgunluk nedir bilmeyen, ama buna karşılık avarelik ve maddi kaygının olmamasından çoğu zaman can sıkıntısı çeken kültürlü sınıfın insanları, sosyete yaşamına renk, çeşitlilik, çekicilik katarak onu o monotonluğundan ve renksizliğinden kurtaran “güçlü duygular, heyecanlar, ihtiraslar” aramaktadırlar. Kişi güçlü duygulardan, ateşli tutkulardan ötürü de çabuk yıpranır: Elbette gevşeklik ve solgunluk güzel kadının “çok yaşadığını” gösterirken, ondaki bu gevşeklik ve solgunluğa hayran kalmamak elde mi?</p>
				<p class="indentmetin"><span class="ideitalik">Bir çiçeğin tatlı, diri tazeliği</span></p>
				<p class="indentmetin"><span class="ideitalik">İşareti gençlik çağının,</span></p>
				<p class="indentmetin"><span class="ideitalik">Ama solgun renk, hüznün belirtisi.</span></p>
				<p class="indentmetin"><span class="ideitalik">Daha tatlı olanın.</span><sup class="calibre3"><a href="kitap_split_007.html#footnote-100-1" id="footnote-100-1-backlink" name="footnote-100-1-backlink">[1]</a></sup></p>
				<p class="normal">Ama renksiz, hastalıklı bir güzellik aşkı yapay ve yozlaşmış bir zevkin belirtisiyken, gerçekten kültürlü her insan, gerçek yaşamın akıl ve yürekle yaşamak olduğunu duyumsar. Güzellik her bireyin gözlerine kişiliğin bir ifadesi olarak bütün açıklığıyla yansır, bu nedenle halk şarkılarında çok az sözü edilen kişiliğin ifadesi, kültürlü bireyler arasında egemen olan güzellik anlayışlarında büyük önem kazanır. Bir insanın bize sadece güzel, anlamlı gözleri olduğu için güzel görünmesi, sıkça yaşanan bir durumdur.</p>
				<p class="normal">İnsan güzelliğine ait temel öğeleri, yerim el verdiği ölçüde yeniden gözden geçirdim ve bütün bu öğelerin bizim üzerimizde güzellik etkisi yarattığını, çünkü yaşamın bizim anladığımız biçimiyle bu öğelerde ortaya çıktığını gördüğümüzü düşünüyorum. Şimdi madalyonun öteki yüzüne bakmak, bir insanın neden çirkin olduğu üzerinde düşünmek gerekiyor.</p>
				<p class="normal">Bir insanın genel görüntüsünün çirkinliği olarak, herkes o insanın “kötü bir görüntüye”, “kötü bir vücut yapısına” sahip oluşunu gösterir. İyi biliyoruz ki çirkinlik, bir hastalığın veya gelişiminin ilk döneminde insanı kolayca çirkinleştiren tehlikeli olayların bir sonucudur. Yaşam ve yaşamın ortaya çıkışı güzellikse, hastalık ve onun sonucunun da çirkinlik olması çok doğaldır. Çirkin yapılı, ama aynı zamanda sakat olan bir insan, şekil bozukluğunu yaratan “kötü vücut yapısının” nedenlerini de ancak sınırlı ölçüde zayıflatabilir. Bir insan eğer kambur doğmuşsa, bu, onun gelişiminin ilk evresinde yaşanan talihsiz durumların bir sonucudur; hafif kamburluğun da tam kamburluk gibi, fakat daha düşük oranda, aynı nedenlerden doğmuş olması gerekir. Genel olarak, kötü vücut yapısına sahip bir insan, bir ölçüde çirkinleşmiş insandır; onun görüntüsü bize yaşamı, mutlu bir gelişimi değil, gelişimin sıkıntılı yönlerini, olumsuz koşulları anlatır. Vücut yapısının genel hatlarından yüze geçelim: Yüz hatları ya başlı başına ya da taşıdığı ifade yönünden çirkin olabilir. Bir yüzdeki “kötü”, “sevimsiz” ifade, yaşantımızı zehirleyen bir öfke zehri olması nedeniyle hoşumuza gitmez. Ama yüz “çirkinliği” büyük sıklıkla taşıdığı ifade yönünden değil, taşıdığı doğal hatlar bakımından çirkindir: Yüz hatları bazen yüz kemiklerinin kötü yapılanmasından, kıkırdak ve kasların gelişim sürecinde az çok uğradığı deformasyon izlerini taşımalarından, yani insanın ilk gelişim evresinin olumsuz koşullarda gerçekleşmesinden ötürü çirkinleşir.</p>
				<p class="normal">İnsan anlayışına uygun temiz bir yaşamın, tam bir sağlık halinin ve gücün ifadesini bulduğu şeyin, insana hayvanlar dünyasındaki güzellik olarak göründüğü düşüncesini ayrıntılarıyla kanıtlamaya koyulmanın hiç de gereği yok. Bizim gözümüzle karşılaştırıldığında insanın dış görünüşüne en yakın olan memeli hayvanlardaki organizmanın yuvarlak bir biçime, dolgunluğa ve canlılığa sahip olması insana mükemmel olarak görünür. Hareketin inceliği mükemmel olarak görünür, çünkü bir varlığın hareketleri, o varlık “iyi bir yapıya” sahipse, yani insana çirkin bir vücut yapısını değil, güzel bir yapıyı anımsattığında mükemmel olur. “Biçimi bozuk”, yani bizim anlayışımıza göre bir ölçüde biçimsiz olan, her yerde insanla benzerliği ortaya çıkan her şey çirkindir. Timsah, kertenkele, kaplumbağa gibi sürüngen türleri memeli hayvanları andırıyor, ama çirkin, bozuk, anlamsız bir biçimde; çünkü kertenkele, kaplumbağa iğrenç hayvanlardır. İğrenç türlerden olan kurbağada bir şey daha var ki, o da bir cesedin kaplı olduğu gibi soğuk sümüksü bir maddeyle kaplı olmasıdır; bu da bir kurbağayı daha iğrenç yapıyor.</p>
				<p class="normal">Bitkilerdeki renk canlılığı ve parlaklığının, zengin doğa güçlerine, yepyeni bir yaşama işaret eden tür zenginliğinin hoşumuza gidişinden ayrıntılı söz etmeye gerek yok. Solmuş bir bitki güzel değildir; içinde az özsu bulunan bitki güzel değildir.</p>
				<p class="normal">Bunun dışında hayvanların hareket ve çıkardıkları sesler bize insan yaşamındaki hareket ve sesleri anımsatır; bir ölçüde de bitkilerdeki hışırtıyı, dallarındaki sallanmayı ve sürekli titreşen yapraklarını da anımsatır ki bizim için güzelliğin bitkiler ve hayvanlar dünyasındaki başka bir kaynağı da budur: Canlılık varken manzara güzeldir.</p>
				<p class="normal">Güzelliğin yaşam olduğu, en başta gelen biçiminin de insanı ve insan yaşamını akla getiren bir yaşam olduğu gibi, doğadaki değişik âlemlere ilişkin düşüncenin ayrıntısına girmeyi gereksiz görüyorum, çünkü [Hegel de, Ficher de sürekli olarak] insanı akla getiren (veya Hegelci bir terimle ifade edilecek olursa, bireyi önceden haber veren) şeyin doğadaki güzelliği yarattığını, doğadaki güzelliğin sadece insanı ima eden bir güzellik anlamı taşıdığını [ne büyük, ne derin bir düşünce! Eğer bu düşünce Hegelci estetik içinde çok iyi geliştirilmiş olsaydı, ortaya konan ideada bir bütünlüğün fantastik tarzda aranması yerine, temel bir düşünce olarak öne sürülseydi, ne iyi olurdu!] ifade etmektedirler. Güzelliğin insanda yaşam olduğunu gösterdikten sonra, sadece insandaki güzelliği ve onun yaşamını, dahası yaşamın kendisini akla getirmesi nedeniyle insanın gözünde güzel olan şeyin, gerçekliğin diğer bütün alanlarında da güzel olduğunu kanıtlamaya gerek yok.</p>
				<p class="normal">İnsanın doğaya genel olarak bir sahip gözüyle baktığını, insan yaşamındaki mutluluk ve refahın bağlı olduğu şeyin de ona yeryüzündeki güzellik olarak göründüğünü eklememek olmaz. Güneş ve gün ışığı büyüleyici güzelliktedir, bununla birlikte, doğadaki yaşamın bütün kaynağı onlarda olduğundan, gün ışığı insanın yaşam fonksiyonlarını olumlu yönde doğrudan etkilediğinden, ondaki örgensel faaliyeti yükselterek, bu yolla ruhsal durumumuz üzerinde de olumlu etkide bulunur.</p>
				<p class="normal">[Genel olarak, Hegel estetiğinde gerçeklikteki güzellikten söz edilen yerleri okuyarak, doğada bize yaşamı gösteren şeyi bilinçsizce güzellik olarak aldığını, bu arada güzelliği ideanın ortaya çıkışındaki bütünlük içinde bilinçli şekilde öne sürdüğü düşüncesine varılacağı söylenebilir. Ficher’in “Doğadaki Güzellik Üzerine” adlı bölümünde, güzelliğin sadece canlı veya canlıymış gibi görünen şey olduğundan söz ediliyor sürekli olarak. Ve Hegel’in en gelişmiş güzellik ideası tanımında “yaşam” sözcüğüne sıkça rastlandığından, sonuç olarak, bizim “güzellik yaşamdır” tanımımız ile onun “güzellik, idea ile görünüşün tam birliğidir” tanımı arasında önemli bir fark var mıdır? [Hegel’in] “ideasından”, kendi gerçek varlığını bütün ayrıntılarıyla ortaya koyan “genel bir kavram” anlaşıldığı için, böyle bir sorunun ortaya çıkması doğaldır; idea kavramı ile yaşam (ya da daha doğrusu, yaşama gücü) kavramı arasında da doğrudan bir bağlantı vardır. Bizim önerdiğimiz tanım, süpekülatif felsefenin egemen terminolojisinin belirlenmesinde kullanılan o alışılmış dile yönelik sadece bir açıklama değil midir?</p>
				<p class="normal">Güzelliği anlamadaki bu iki tarz arasında önemli bir fark olduğunu görüyoruz. Güzellik, ideanın bağımsız bir varlıkta eksiksiz ortaya çıkışı olarak tanımlanırken, şu sonuca varmamız gerekir: “Güzellik, gerçekliğe bizim hayal gücümüz olarak yerleştirdiğimiz bir görüntüdür sadece”; bundan da “güzellik, aslında bizim hayal gücümüzle yaratılmaktadır, oysa gerçeklik içinde (veya [Hegel’e göre] doğada), gerçek güzellik yoktur” sonucu çıkar. ‘Doğada gerçek güzellik yoktur’dan da “sanat kendi kaynağı olarak, insanın nesnel gerçeklik içindeki güzelliğin eksikliğini tamamlama istencine sahiptir” ve “sanatla yaratılan güzellik, nesnel gerçeklikteki güzellikten yücedir” gibi sonuçlara varılır. Bütün bu düşüncelerin [Hegelci estetiğin özünü oluşturması ve onun içinde şekillenmesi] bir rastlantı sonucu olmayıp, temel güzellik anlayışının sıkı mantıksal gelişiminden ötürüdür.</p>
				<p class="normal">Bunun aksine, “güzellik yaşamdır” tanımından, gerçek ve en yüce güzellik, sanatla yaratılan değil, tam da insanın gerçek dünyada karşılaştığı güzelliktir anlamı çıkar. Gerçeklik bağlamında açıklanan böyle bir güzellik anlayışında, sanatın tamamen başka bir kaynaktan doğmuş olması gerekir, bunun ardından da sanatın yaşamsal önemi tamamen başka bir dünyada ortaya çıkar.</p>
				<p class="normal">Şu halde, güzelliğin özüne ilişkin yeni anlayışın, gerçek dünyanın hayali dünyayla ilişkisi konusunda daha önce bilimde egemen olan görüşlerden bütünüyle farklı genel görüşlerin bir sonucu olarak, estetik bir sisteme, hem de onu son zamanlarda egemen olan sistemlerden önemli ölçüde farklı kılan bir sisteme kavuştuğunu ve kendi başına alındığında da, güzelliğin özü konusunda geçmişteki anlayışlardan önemli ölçüde farklı olduğunu söylemek gerekir. Ama bununla birlikte, bu yeni anlayış, o sistemlerin gelecekteki zorunlu gelişimi olarak kendini gösteriyor. Egemen estetik sistemle öne sürülen estetik sistem arasındaki önemli farkı sürekli göreceğiz. Bu iki sistem arasındaki sıkı yakınlık noktasını belirtmek için, yeni anlayışın görünüşte eski estetik sistem içinde ortaya konan en önemli estetik olguları açıklamasından söz edeceğiz. Örneğin, güzellik alanında neden soyut düşüncelerin değil de, sadece ayrı ayrı varlıkların olduğu, “güzellik yaşamdır” tanımından anlaşılır: Biz yaşamı sadece gerçek, canlı varlıklarda görürüz; onun soyut, genel düşüncelerin yaşam alanında yeri yoktur.</p>
				<p class="normal">Daha önceki güzellik anlayışı ile bizim ortaya koyduğumuz anlayış arasındaki önemli farka gelince, bu fark, bizim söylediğimiz gibi, her adımda kendini gösteriyor. Bunun birinci kanıtı, bizce, egemen estetik sistemde güzelliğin birbirine bağlı iki biçimi olarak görülen ve güzelliğin iki etmeni, yani idea ile görünüş arasındaki farklı ilişkiden doğduğu kabul edilen yücelik ve komikliğin güzellikle ilişkisi hakkındaki görüşlerdedir. [Hegel sisteminde] idea ile görünüşün tam birliği, asıl güzellik olarak adlandırılır; ama idea ile görünüş arasında her zaman bir denge bulunmaz: Bazen idea görünüşe baskın olur ve bize kendi genelliği, sonsuzluğu içinde görünerek, bizi mutlak ideanın, sonsuzluğun alanına götürür –buna yücelik (das Erhabene) deniyor; bazen de görünüş ideayı bastırır, onu bozar –buna da komiklik (das komische) deniyor.</p>
				<p class="normal">En önemli anlayışı eleştirdikten sonra, ondan doğan görüşü eleştirmek, yücelik ile komikliğin özünü ve bunların güzellikle ilişkilerini de ele almak zorundayız.</p>
				<p class="normal">Egemen estetik sistem güzelliğin iki tanımını verdiği gibi, yüceliğin de iki tanımını veriyor bize: “Yücelik, ideanın görünüşe üstünlüğüdür” ve “yücelik, mutlak olanın ortaya çıkmasıdır.” Aslında, güzelliğin egemen sistem tarafından verilen iki tanımını bizim çok farklı bulmamız gibi, bu iki tanım da bütünüyle farklı tanımlardır. Gerçekten de, ideanın görünüşe üstünlüğü, esasen yücelik düşüncesi değil, “bulanıklık, belirsizlik” düşüncesidir, “çirkinlik” (das Hässliche) düşüncesidir [bu düşünce, son dönem estetikçilerden biri olan Fischer’in yücelik üstüne tezinde ve komiklik üstüne tezinin önsözünde nasıl da güzel geliştiriliyor]. Buna karşın, “yücelik, bizde bir sonsuzluk ideası doğurur (veya [Hegelci okulun terimleriyle söyleyecek olursak] kendini gösterir)” formülü, yüceliğin asıl tanımı olarak kalacaktır. Bu nedenle bu tanımların her birinin özellikle incelenmesi gerekiyor.</p>
				<p class="normal">“Yücelik, ideanın görünüşe üstünlüğüdür” ifadesinin yücelik tanımına yaklaşmadığını göstermek çok kolaydır; bunu kabul eden Fischer’in kendisi, ideanın görünüşe üstünlüğünden (aynı düşünceyi alışıldık bir dille ifade edersek: maddede ortaya çıkan gücün, onun kısıtladığı her şeye egemen olmasından veya organik doğadaki bir gücün, onun kendisinin ortaya çıkardığı organizmanın yasalarına egemen olmasından) çirkinlik veya belirsizliğin (eğer kelime oyununa düşmekten korkmasaydım, çirkinliği çirkinlikle karşılaştırarak, “çirkinlik” derdim) doğduğunu açıklayarak bu gösterme işini yaptı. Bu iki düşünce de yücelik düşüncesinden büsbütün farklıdır. Gerçi çirkinlik, korkunçken yüceltilmiş oluyor ve sisli belirsizlik korkunç veya çok büyük olan tarafından yaratılan yüceliğin etkisini artırıyor. Ama çirkin olan, eğer korkunç değilse, sadece iğrenç veya güzellikten uzaktır; bulanık, belirsiz olan şey, eğer çok büyük veya korkunç değilse, herhangi bir estetik edimde bulunmaz. Çirkinlik veya sisli belirsizlik olarak nitelendirilen yüceliğin bütün türleri değildir, çirkinlik veya belirsizlik de her zaman bir yücelik niteliğine sahip değildir. Bu görüşlerin yücelik görüşünden farklı olduğu görülüyor. Bir şey kendi gücünün fazlalığından yıkılırken, “ideanın görünüşe üstünlüğü” tanımının sert bir ifadeyle söylenmesi, ahlak dünyasındaki olayların ve maddi dünyadaki olguların türüyle ilintilidir. Bu olguların sıklıkla son derece yüce bir niteliğe sahip oldukları yadsınamaz. Ama kendi gücüyle kendi yıkımına bakmadan, ancak kendi kabını parçalayan güç yücelik niteliği taşır veya o gücün yıktığı şey bize yüce görünür. Yücelik konusunda başka söylenecek şey de yok. Niagara Şelalesi, onu yaratan kaya kütlesini yıktıktan sonra, kendi gücünün baskısıyla kendi kendini yok etmiş oluyor; Makedonya kralı Aleksandr, kendi enerjisinin fazlalığından ötürü yok olduktan, Roma, kendi ağırlığının altında kalarak yıkıldıktan sonradır ki bu olaylar yüce olaylar olmuştur. Ama Niagara Şelalesi, Roma İmparatorluğu, Makedonya kralı Aleksandr’ın kişiliği, bugün bu yüzden kendiliğinden yücelik alanına aittir. Yaşam nasılsa ölüm de öyledir, hareketlilik nasılsa yıkım da öyledir. Burada yüceliğin gizi “ideanın olaya üstünlüğünde” değil, olayın kendi niteliğindedir; bir olay kendi yüceliğini ve o yüceliğin yıkımını, ancak yıkıcı olan büyüklüğünden ötürü kendinde taşır. İçsel gücün, kendisinin geçici olarak ortaya çıkışı karşısındaki üstünlüğünden ötürü kendiliğinden ortadan kalkması, henüz yüceliğin ölçütü değildir. “İdeanın görünüşe üstünlüğü” tanımının, bir yaprak oğulcuğunun gelişerek, onun doğurduğu tomurcuk zarını çatlatması olgusu çerçevesinde yapıldığı çok açık; ama bu olgu kesinlikle yücelik olguları kategorisi kapsamında değildir. Yüceliğin olumsuz denen biçimi olumlu biçiminden, bir şeyin kendisinde gelişen güçlerin fazlalığından ötürü yıkımıyla, “ideanın görünüşe üstünlüğü”yle, ayrılır. Olumsuz yüceliğin olumlu yücelikten üstte olduğu doğrudur. Bu nedenle kabul etmek gerekir ki yüceliğin etkisi “ideanın görünüşe üstünlüğü” olarak artmaktadır, pek çok başka nedenle artabilmesi, yüce bir olgunun ayrı olması gibi (örneğin, açık çöldeki bir piramit diğer büyük yapılar arasında çok daha görkemli görünürken, onun bu görkemli görüntüsü yüksek tepeler arasında ortadan kalkar). Ama etkiyi güçlendiren neden henüz etkinin kaynağı değildir, üstelik ideanın görünüşe, gücün olguya üstünlüğü çok sık olumlu yücelik şeklinde olmaz. Her estetik akımın içinde bunun çok sayıda örneği araştırılıp bulunabilir.</p>
				<p class="normal">[Hegelci dille] “yücelik, sonsuzluk ideasının ortaya çıkmasıdır” denen ya da bu felsefi formülün basit bir dille “yücelik, bizde sonsuzluk ideasını uyandıran şeydir” şeklinde ifade edildiği diğer bir yücelik tanımına geçelim. Yücelik tezine bugünün estetikçilerinde görülen yüzeysel bakış, bizi, bu yücelik tanımının konuya ilişkin [Hegelci] görüşlerin özünde yattığına inandırıyor. Üstelik, yücelik olgularıyla insanda bir sonsuzluk sezgisi uyandırıldığı düşüncesi, klasik bilime uzak insanların da anlayışına egemendir; en ilgisiz bir gerekçe söz konusu olurken bile, bu düşüncenin ifade edilmediği bir yapıtı bulabilme olasılığı çok düşüktür. Görkemli bir manzaranın neredeyse her betiminde, herhangi korkunç bir olay hakkındaki her hikâyede, benzer şekilde konudan uzaklaşma veya onu kullanma tutumu görülür. Bu nedenle, ideanın görünüşe üstünlüğü anlayışını içinde taşıyan bundan önceki görüşten ziyade, mutlak ideanın görkemli bir şekilde ortaya çıktığı düşüncesine ve birkaç sözcükle yeterince sınırlandırılmış olan eleştiriye daha fazla dikkat çekmek gerekiyor.</p>
				<p class="normal">Ne yazık ki, “mutlak” ideanın veya sonsuzluk ideasının çözümlemesini yapmanın ve mutlaklığın metafizik anlayışlardaki gerçek anlamını göstermenin yeri burası değil; sadece bu anlamı yakaladığımızda, sonsuzluğun yüceliği altındaki anlayışın bütün temelsizliğini bize gösterecektir. Ama metafizik tartışmalarına girmeden de, olgulara bakarak, sonsuzluk ideasının her zaman o kadar da anlaşılır olmadığını veya daha iyi bir ifadeyle, neredeyse hiçbir zaman yücelik ideasına bağlı olmadığını görebiliriz. Bir yüceliği seyrettiğimiz zaman içimizde nasıl bir şeyin doğduğunu doğru ve tarafsız olarak gözlemleyerek, şuna inanırız: 1) Nesnenin kendisi bize yüceltilmiş gibi görünür, yoksa bu nesnenin herhangi bir şekilde doğurduğu düşünceler değil; örneğin, kendi başına ele alındıklarında Kazbek ulu bir dağdır, bir deniz çok büyüktür, Sezar veya Cato’nun kişiliği görkemlidir. Kuşkusuz, yüce bir varlığı seyrederken, onun üzerimizde yarattığı etkiyi güçlendiren değişik türde düşünceler uyanabilir kafamızda; ama bu düşüncelerin doğup doğmaması, yüceliğini koruyan varlıktan bağımsız olarak, rastlantı sonucu gerçekleşir: Duyumsamayı güçlendiren düşünceler veya anılar, her türlü duyumsama sırasında doğar, ama bu düşünceler veya anılar ilk duyumsamanın nedeni değil, sonucudur. Eğer Muzio Scaevola’nın kahramanlığı üzerinde düşünseydim, şu düşünceye varırdım: “Evet, yurtseverliğin sınırsız gücü”; bu düşünce, Muzio Scaevola’nın, söz konusu düşünceden bağımsız olarak sergilediği <span class="ideitalik">kendi davranışıyla </span>benim üzerimde yarattığı etkinin bir sonucudur sadece, yoksa bu etkinin nedeni bu düşünce değildir. Çok güzel bir yüzün betimlendiği bir portreye bakarak düşünürken, bende doğabilecek olan “yeryüzünde insandan daha güzel hiçbir şey yoktur” şeklindeki aynı düşünce, benim güzellik olarak hayran kaldığım portreye hayranlığımın nedeni değil, bu düşünceden önce ve bu düşünceden bağımsız olarak bana güzel görünen bir yüzün yarattığı sonuçtur. Bu nedenle, bir yüceliğin seyrinin her zaman sonsuzluk ideasına varacağını kabul edecek olsak bile, bu düşüncenin doğurmadığı, aksine o düşünceyi doğuran yüceliğin bizi sonsuzluk ideasına değil de başka bir şeye yönelten kendi etkisinin nedenine sahip olması gerekir. Ama yüce bir şey hakkındaki düşüncemizi gözden geçirirken, biz şunu ortaya koyuyoruz: 2) Bir varlık, kesinlikle sınırsız olmadığı hep göz önündeyken ve sonsuzluk ideasıyla kesin bir biçimde çelişirken, bize çok sık olarak yüceymiş gibi görünür. Örneğin, Mont Blanc veya Kazbek yüce, görkemli doğal oluşumlardır; ama hiçbirimiz bu varlıklarda sınırsız veya muazzam bir ululuk görmenin gözlerimize aykırı geldiğini düşünmeyiz. Kıyıları görünmediği zaman bir deniz sonsuzmuş gibi görünür, ama bütün estetikçiler kıyıları görünen bir denizin, kıyılarının görünmediği zamankinden çok daha büyükmüş gibi göründüğünü kabul ederler (bütünüyle haklılar da). İşte, yücelik ideasının sonsuzluk ideası tarafından yaratılmadığını değil sadece, onunla (çok sık) çelişebildiğini, sonsuzluk koşulunun yüceliğin yaratacağı etkiye olumlu bir katkı sağlayamayacağını da gösteren bir olgu. Yücelik duygusu üzerinde yarattıkları etkinin büyüklüğü ölçüsünde, bir dizi olguyu yeniden gözden geçirerek devam edelim. Fırtına en büyük doğa olaylarından biridir, ama fırtına ile sonsuzluk arasında ne tür bir bağıntı olduğunu görmek için, coşku dolu bir hayal gücüne sahip olmak gerekir. Fırtına sırasında, yalnızca fırtınanın kendisini düşünerek bir hayranlık duyarız. “Ama fırtına sırasında, insan, doğa güçleri karşısında bir hiç olduğu duygusunu yaşar; doğa güçleri, onun sahip olduğu güçlerin kat kat üstündeymiş gibi gelir ona.” Fırtınanın gücünün, bize, sahip olduğumuz güçlerin çok üstündeymiş gibi göründüğü doğrudur, ama bir olay insan için karşı konulamaz ise, bundan, o olayın bize ölçüye gelmez, sınırsız bir güç olarak görünmesi gerekmez. Aksine, insan fırtınaya bakarak, onun yeryüzünde güçlü olmadığını, önüne çıkan ilk küçük tepenin bir kasırga ya da yıldırımın bütün yıkıcılığını sarsılmaz bir şekilde savuşturduğunu çok iyi anımsar. Doğru, yıldırım çarpması insanı öldürebilir; ama ne çıkar bundan? Fırtınanın bana çok şiddetli görünmesi nedeni bu düşünce değildir. Bir yel değirmeninin kanatlarının nasıl döndüğüne bakarken, yine çok iyi biliyorum ki, dokunmam halinde dönen kanatlar beni bir yonga gibi paramparça edecektir. Ben “sahip olduğum güçlerin, bir yel değirmeni kanadı karşısında bir hiç olduğunun bilincindeyim, ama buna karşın bir kimsenin dönen yel değirmenine ilişkin görüşünün bir yücelik duygusu yaratacağını da sanmam. “Ama burada kendim için bir korku uyanıyor değil bende; ben yel değirmeni kanadının bana ilişmeyeceğini bilirim; bir fırtınanın yaratacağı türden bir korku yok içimde.” Doğru, ancak bununla ifade edilen şey, hiç de daha önce söylenen şey değildir. Bu sözlerle ifade edilen şudur: “Yücelik korkudur, dehşettir.” Gerçekten estetikçilerde bulduğumuz bu “doğa güçlerinin yüceliği” tanımına bir bakalım: Korkunç bir şey çok sık olarak yüce olmaktadır, bu doğru; ancak korkunç olan her zaman yüce olmaz: çıngıraklı yılan, akrep, tarantula gibi canlılar aslandan daha korkunçtur, ama bunlar yücelikleriyle değil, iğrençlikleriyle korkunç canlılardır. Korku duygusu yücelik hissini güçlendirebilir, ama korku ve yücelik tamamen farklı iki kavramdır. Bir dizi büyük olaya bakarak devam ediyoruz. Doğada doğrudan sonsuzluğu gösteren hiçbir şey görmüş değiliz. Buradan çıkan sonucun aksine, “gerçek yüceliğin doğada değil, insanın kendisinde olduğu” görülebilir. Bununla birlikte doğada da birçok gerçek yücelik olduğunu kabul ediyoruz. O halde “sınırsız” bir sevginin kendisi veya “her şeyi kırıp yıkan” bir öfkenin şiddeti neden bize “yüce” görünür? Bu eğilimlerin “karşı konulamaz” gücü, “sonsuzluk ideasını kendi karşı konulamazlığıyla yaratıyor” olmasın? Öyleyse, çok daha karşı konulamaz olan gereksinim uykudur: En tutkulu bir âşığın dört gün uykusuz kalabilmesi olanaksızdır. Yeme içme gereksinimi de “sevme” gereksiniminden çok daha karşı konulamazdır; bu, gerçek sınırsız bir gereksinimdir, çünkü bu gereksinimin gücünü kabul etmeyen insan yoktur. Buna karşın, pek çok insan sevgi hakkında bir görüşe bile sahip değildir. Beslenme gereksinimi için, aşkın “her şeye kadir” gücünden çok daha büyük ve çok daha zahmetli bir çaba gösterilir. Öyleyse neden beslenme düşüncesi yüce değil de, sevgi ideası yücedir? Karşı konulamaz olan o kadar da yüce değildir; sınırsızlık ve sonsuzluğun ululuk ideasıyla hiç de bir ilişkisi yoktur.</p>
				<p class="normal">Bu saptamadan sonra, “yücelik, ideanın görünüşe üstünlüğüdür” veya “yüceliğin özü sonsuzluk ideasının uyandırılmasıdır” düşüncesini paylaşmanın mümkün olacağını sanmıyorum. Öyleyse bu düşüncenin temeli nedir? Çok basit bir yücelik tanımı, yüceliğin alanına ait bütün olayları bütünüyle kapsar ve yeterince açıklar gibi görünüyor.</p>
				<p class="normal">“Yüce varlık, bizim karşılaştırdığımız her şeyden çok daha büyük olandır.” “Yüce varlık, karşılaştırdığımız varlıkları kendi ölçüleriyle çok çok aşan varlıktır; yüce olay da, karşılaştırmada bulunduğumuz diğer olaylardan çok daha güçlü olan olaydır. Mont Blanc ve Kazbek yüce dağlardır, çünkü bizim görmeye alıştığımız sıradan dağlardan ve tepelerden çok daha yüksek dağlardır; “görkemli” bir ormanın ağaçları bizim elma veya akasya ağaçlarından yirmi kat daha uzun, ormanın kendisi bahçe ve korularımızdan binlerce kat daha geniştir. Volga nehri, Tvertsa ve Klyazma nehirlerinden çok daha geniştir; bir denizin yüzeyi, gezginlerin defalarca karşılaştıkları gölcük veya küçük göllerin yüzeyinden çok daha geniştir; bir denizin dalgaları bu göllerin dalgalarından çok daha yüksektir, o nedenle hiç kimse için bir tehlike yaratmasa da, denizdeki fırtına büyük bir olaydır. Fırtına sırasında esen azgın rüzgâr, normal zamanlardaki rüzgârdan yüz kat daha güçlüdür, sesi ve uğultusu normal zamanlardaki sert bir rüzgârın çıkardığı gürültüden, seslerden çok daha güçlüdür. Fırtına sırasında hava normal zamanlardakinden çok daha karanlıktır, bu karanlık zifiri bir karanlığa dönüşebilir; şimşek bütün ışıklardan daha göz alıcıdır; bütün bunlar fırtınayı yüce bir olay haline getirmektedir. Aşk, bizim gündelik küçük hesaplarımızdan ve isteklerimizden çok daha güçlüdür; öfke, kıskançlık, genel olarak her türlü ihtiras da bu gündelik sorunlarımızdan çok çok güçlüdür, çünkü ihtiras yüce bir olgudur. Julius Caesar, Othello, Desdemona, Ofelya, yüce kişiliklerdir, çünkü Julius Caesar bir başkomutan ve devlet adamı olarak, yücelik bakımından kendi zamanının bütün başkomutan ve devlet adamlarının çok ilerisindedir. Othello pek çok insandan çok daha büyük bir tutkuyla sevmekte ve kıskançlık duymaktadır; Desdemona ve Ofelya, her kadında asla bulunamayacak büyük bir sadakatle sever ve acı çekerler. İşte yüceliğin ayırt edici çizgisi: “çok daha büyük, çok daha güçlü.”</p>
				<p class="normal">Eklemek gerekir ki, “yücelik” (das Erhabene) terimi yerine “büyüklük” (das Grosse) terimini kullanmak, çok daha anlaşılır, daha karakteristik ve çok daha iyi olurdu. Julius Caesar, Mary “yüce” değil, “büyük” karakterlerdir. Ahlaki yücelik, genel olarak büyüklüğün sadece özel bir biçimidir.</p>
				<p class="normal">Estetikteki eğilimleri daha iyi gözden geçirdikten sonra, estetiğin en önemli türlerinin bu kısa incelememizde bizim kabul ettiğimiz yücelik veya büyüklük kavramı altına sokulduğuna inanmak daha kolay olacaktır. Geriye, yüceliğin özüne ilişkin bizim kabul ettiğimiz görüşün, bugün estetiğin bilinen akımlarında ifade edilen benzer anlayışlarla ne kadar ilgisi olduğunu göstermek kalıyor.</p>
				<p class="normal">Kant’ta ve ondan sonra gelen estetikçilerde [Hegel’de, Fischer’de] ‘çevre üzerindeki üstünlüğün sonucu’ denilen “yücelik” konusunda söylenen şudur: “Biz, diyorlar, uzaydaki yüceliği onu çevreleyen nesnelerle kıyaslarız; bunun için, kıyaslama yaparken, yüce bir nesnede o nesnenin onu çevreleyen varlıklardan kaç kat daha büyük olduğunu hesaplama olanağı veren hafif parçaların olması gerekir, örneğin, bir dağ, üzerinde yetişen bir ağaçtan daha büyüktür. Hesaplamanın sonu gelmez, içinde kayboluruz; bittikten sonra yeniden başlaması gerekir, çünkü hesaplayamamışızdır, yeniden hesaplarken de başarısız oluruz. Böylece, sonuç olarak, bize öyle geliyor ki bir dağ ölçülemeyecek kadar büyüktür, sonsuz derecede büyüktür.” “Bir nesnenin, çevresindeki nesnelerle kıyaslanması için, yüce görünmesi gerekir” düşüncesi, yüceliğin temel göstergesine ilişkin bizim kabul ettiğimiz görüşe çok yakındır. Ama bu düşünce, genel olarak sadece boşluktaki yüceliğe yaklaşıyor, oysa aynı şekilde yüceliğin bütün biçimlerine de uygulanması gerekir. Basitçe söylenen şudur: “Yücelik, ideanın görünüşe üstünlüğünden ibarettir, bu üstünlük de yüceliğin küçük ölçülerde bir nesnenin çevresindeki nesnelerle büyüklük bakımından karşılaştırılmasıyla anlaşılır.” Şöyle demek gerekirmiş gibi geliyor bize: “Büyüklüğün (veya yüceliğin), küçük ve sıradan olan karşısındaki üstünlüğünü ululuk (mekânda veya zamanda yücelik) veya çok büyük bir güç (doğa güçlerinin yüceliği ile insandaki yücelik) oluşturur.” Yücelik tanımlanırken, onun ikinci derece ve özel bir belirtisinden hareketle, büyüklük bakımından bir karşılaştırma ve üstünlük başlıca ve genel bir düşünce düzeyine çıkarılmış olmalıdır.</p>
				<p class="normal">Demek ki, kabul ettiğimiz yücelik anlayışı, güzelliğin özü konusunda daha önceki görüşe yönelik görüşümüz gibi, tam da yüceliğin bilinen tanımıyla ilgilidir. Her iki durumda da, zamanında özel ve ikinci derece bir gösterge sayılan, bizim ikinci derece olarak bir kenara ittiğimiz ve diğer anlayışların etkisine kapatılmış olan şey, genel ve önemli bir kaynak düzeyine yükseltiliyor.</p>
				<p class="normal">Bakış açısının değişmesinden ötürü, yücelik de güzelliğe benzer şekilde, bize, göründüğünden daha bağımsız ama yine de insana daha yakın bir olguymuş gibi görünür. Bununla birlikte yüceliğin özüne ilişkin görüşümüz onun gerçekliğini kabul eder, buna karşın genel olarak, yüce bir varlık ya da olgunun hacim veya gücünü sınırsızlık düzeyinde büyüten hayal gücümüzün işe karışmasından dolayı, gerçekten yüce bir varlığın bize sanki sadece yüceymiş <span class="ideitalik">gibi geldiği</span> sanılır. Gerçekten de, yücelik eğer sonsuzluksa, o zaman duyularımız ve aklımızla erişilebilir bir yücelik dünyada yok demektir.</p>
				<p class="normal">Ama bizim kabul ettiğimiz güzellik ve yücelik tanımlarına uygun olarak, güzel olan ile yüce olana hayal gücünden bağımsız bir ekleme yapılırken, öte yandan bu tanımlarla genel olarak insana ve insanın güzel ve yüce bulduğu nesne ve olgulara ilişkin düşüncelerine yaklaşımda birinci plana çıkarılan bir ekleme de yapılmaktadır: Güzellik, kendisinde bizi hoşnut eden, <span class="ideitalik">bizim</span> anladığımız ve istediğimiz gibi bir yaşamı gördüğümüz şeydir; <span class="ideitalik">bizim</span> kendisiyle kıyasladığımız nesnelerden çok daha yüksek olan şey de büyüktür. Bunun aksine, bilinen [Hegelci] tanımlardan, tuhaf bir çelişkiye uygun olarak, şu sonuç çıkıyor: Güzellik ve büyüklük insanın nesnelere bakışı olarak gerçekliğe taşınır, insan tarafından yaratılır, ama insanın görüşleriyle, onun nesnelere bakışıyla hiçbir ilişkisi yoktur. Tanımlarla biri diğerine tabi kılınan bu görüşlerin, bize doğruymuş gibi gelen güzellik, yücelik tanımlarıyla doğrudan ilişkilerinin altüst olduğu da açıkça görülüyor: “Güzellik, idea ile biçim arasındaki dengedir”, “yücelik, ideanın görünüşe üstünlüğüdür.” Gerçekten, “güzellik yaşamdır”, “yücelik, yakın veya benzer olan her şeyden çok daha büyük olandır” tanımlarını kabul ederken, güzellik ile yüceliğin tamamen farklı kavramlar olduğunu, birbirlerine bağımlı olmadığını, sadece genel bir kavrama, estetik kavramlara çok uzak olan “enteresan” kavramına bağlı olduğunu söylemek zorundayız.</p>
				<p class="normal">Bu nedenle, eğer estetik –güzellik bilimi olarak− iyiden, gerçekten vb. söz etme hakkına sahip değilse, yücelikten de söz etme hakkına sahip değildir. Estetik biliminden eğer sanat anlaşılıyorsa, bu durumda, hiç kuşku yok ki estetik bilimi yücelikten söz etmek zorundadır, çünkü yücelik sanat alanına giren bir kavramdır.</p>
				<p class="normal">Ama yücelikten söz ederken, genel olarak yüceliğin daha yüksek, daha derinleştirilmiş bir türü kabul edilen trajik olana şimdiye kadar değinmedik. Trajedi konusunda bugün bilimde egemen olan görüşler, sadece estetikte değil, diğer birçok bilim kolunda da (örneğin, tarihte) çok önemli rol oynamakta, hatta yaşama ilişkin gündelik düşüncelerle iç içe geçmektedir. Bu nedenle, eleştirime temel sağlamak için, bu görüşlerin yeterince ayrıntılı açıklanmasını gereksiz görmüyorum. Açıklamalarımda, bugünün Almanyası’nın en iyi estetikçisi sayılan Fischer’i sıkı sıkıya takip edeceğim.</p>
				<p class="normal">“Özne, doğası gereği etkin varlıktır. Hareket ederken kendi iradesini dış dünyaya taşır ve böylelikle dış dünyada egemen olan zorunluluk yasasıyla çatışmaya girer. Ama dünyanın nesnel ilişkisinin mutlak birliğini bozduğu için de, öznenin hareketinin bireysel sınırlılıkla akla sokulması gerekir. Hakaret bir suçtur (die Schuld) ve bununla öznede, (mutlak -ç.n.) birliğin bağlarıyla bağlı dış dünyanın, öznenin hareketiyle bir bütün halinde altüst olduğu ve öznenin bu bağımsız hareketinin yardımıyla artık onun kendi hareket ve istemini bilmediği sınırsız ve öngörülmemiş birçok sonucun doğmasını gerektirdiği düşüncesi çıkar ortaya; üstelik, sonraki bütün bu olayların kendi hareketiyle zorunlu ilişkisinin bilincinde olmak ve kendisini onlardan sorumlu hissetmek zorundadır. O, yapmak istemediği ama yaptığı şeyin sorumluluğunu, sonuç olarak öznenin acısını, yani birtakım şeylerin etkisiyle bozulmuş dış dünyadaki şeylerin bozuk gidişatından doğan karşı hareketin dile getirilmesi için taşır. Bu karşı hareketin ve acının gerekliliği, tehlikeli öznenin sonuçlarla birlikte kendinde bir kötülüğü önceden görmesiyle güçlenir, ama kaçınmak istediği aynı araçlar vasıtasıyla da o kötülüğe maruz kalır. Acı, özneyi ve onun işini mahvedecek kadar güçlü olabilir. Ancak öznenin işi görünüşte mahvolur, bütünüyle olmaz: Öznenin ölümü birçok nesnel sonuç doğurur ve bu ölüm yavaş yavaş bütünle kaynaşarak, özneden alınmış kendi bireysel darlığından arınır. Özne ölürken, eğer kendi acısındaki gerçekliğin bilincine varır, işinin mahvolmadığını, arındığını ve ölümü yenmekte olduğunu anlarsa, o zaman tam bir çakışma gerçekleşir, öznenin kendisi de arınmış ve utku kazanmış işi içinde kendini aydınlanmış bir şekilde yaşar. Bu hareketin tümü yazgı ya da “trajedi” olarak adlandırılır. Trajedi değişik şekillerde yaşanır: Birinci şekli, öznenin fiili olarak değil, sadece bir ihtimal suçlu olması durumunda ve onu öldüren güç, içsel güzelliklerinden çok zenginliğinin vb. dış parıltısıyla farklılıklar gösteren başka bir öznedeki kör doğal güç olduğunda yaşanan trajedidir ki, bireysel olanın ölmek zorunda olduğunu, çünkü onun bireysel olduğu örneğini gösterir bize. Öznenin ölümü, burada bir ahlak yasasından değil, ifadesini ve haklılığını herkesin kabul ettiği ölümün genel bir zorunluluk olduğu düşüncesinde bulan bir olgudan hareketle gerçekleşir. Basit bir suçun (die einfache Schuld) trajedisi içinde, suçun gerçek bir suça dönüşme olasılığı vardır. Ama suç zorunlu nesnel çelişkide değil, öznenin hareketiyle bağlantılı çapraşık herhangi bir şeydedir. Bu suç, dünyanın herhangi bir şeydeki ahlaki bütünlüğünü bozar. Suçtan diğer özneler zarar görür, burada bir tarafta suç olduğundan, başlangıçta, bu özneler suçsuz yere acı çekiyorlarmış gibi görünür. Ama bu durumda özneler diğer bir özne için temiz bir nesne olurdu ki, bu da öznelliğin anlamıyla çelişir. Çünkü onlar, kendi güçlü taraflarıyla bağlantılı olan zayıf yönlerini bir kusur olarak ortaya koymak ve bu yolla zayıf yönlerini ortadan kaldırmak zorundalar; asıl öznenin acısı, onun davranışının ters yönü olarak, kendi suçu yüzünden yaralanmış ahlak düzeninin gücünü yitirmesidir. Suç aracı, ya hakarete uğramış özneler ya da suçunun bilincinde olan suçlunun kendisi olabilir. Sonuç olarak, trajedinin en üst biçimi, trajik ahlaki çatışmadır. Genel ahlak yasası, kendi aralarında sık sık çelişebilen özel gerekler yönünde bölünür, insanın bir kimseyi hoşnut ederken, diğerini incitmesi gerektiği gibi. Bir rastlantıdan değil, içsel gereklilikten doğan bu çatışma, bir insanın yüreğinde bir iç çatışma olarak kalabilir. Sofokles’in Antigonesi’nin yüreğindeki böyle bir çatışmadır. Ama her şey sanatsal olarak ayrı biçimlerde canlandırılır; genel olarak ahlak yasasının iki gerekliliğinin çatışması sanatta iki kişinin çatışması olarak kendini gösterir. Çelişen iki istekten biri daha haklı, onun için de diğerinden daha güçlüdür; bu güçlü istek, karşı isteğin hukuka uygun hakkını çiğneyerek, ona direnen her şeyi başlangıçta alt eder ve böylelikle haksız olur. Şimdi, bir yanda ilkin yenilgiye uğratılmış olan haklılık ve özünde daha çok haklı olan istek var; bu istek, (kendi haklılığı içinde incitilmiş olarak, karşı hareketin başlarında gerçeğin ve haklılığın bütün gücüne kendi adına sahip) karşı isteğin darbeleriyle kendi haksızlığının ağırlığı altında yok oluyor, ama galip gelen isteğin kendisi de, karşısındakini yenmekle, aynı şekilde, bir yıkım veya acıyı kaçınılmaz kılan haksız konuma düşüyor. Trajedinin izlediği bu çizgi, Shakespeare’in “Julius Caesar” oyununda mükemmel bir gelişme gösterir: Roma, monarşik bir yönetim kurma peşindedir; bu isteğin temsilcisi Julius Caesar’dır. Bu istek, Roma’nın eski yerleşik düzenini korumaya çalışan karşı eğilimden güçlü olduğu için de haklı bir istektir; Julius Caesar Pompei’yi yenilgiye uğratır. Ama öteden beri yaşayagelen düzen, varlığını sürdürme hakkına da sahiptir [o düzen Julius Caesar tarafından yıkılır ve onun çiğnediği yasallık, Brutus’un kişiliğinde ona başkaldırır]. Caesar ölür; ama komplocular, öldürdükleri Caesar’ın kendilerinden büyük olduğu bilinciyle acı çekerler, onun temsil ettiği güç de, Triumviraların kişiliğinde yeniden canlanır. Brutus ile Cassius öldürülür; ama Antony ile Octavia, Brutus’un mezarı başında onun için üzüntülerini dile getirirler. Sonuçta, her biri kendi tek yanlılığı içinde hem haklı hem haksız olan ve bu tek yanlılığı onlardan her birinin yıkımıyla yavaş yavaş ortadan kalkan karşıt emellerin çakışması böyle gerçekleşir; çatışma ve yıkımdan birlik ve yeni bir yaşam doğar.”</p>
				<p class="normal">İnsanın trajik yazgısı, genel olarak “insanın yazgıyla çatışması”, “yazgının işe karışmasının” bir sonucu olarak ortaya çıktığından, bu açıklamaya bakıldığında trajedi kavramının Alman estetikçide yazgı kavramıyla iç içe geçtiği görülür. Yazgı kavramı, onu bizim bilimsel kavramlarımızla açıklamaya, hatta onlara bağlamaya çalışan Avrupalı yazarların yeni çıkan kitaplarında genel olarak tahrif ediliyor, o nedenle bu kavramı bütün saflığı ve çıplaklığıyla vermek gerekir. Bu sayede, yazgı kavramı, özünde onunla çelişen bilimsel kavramlarla saçma bir şekilde karıştırılmaktan kurtulmuş olacak, mizacımız üzerinde en son yeniden şekillendirilmeler yoluyla kendisinin gizlenen bütün temelsizliğini gösterecek. Canlı ve sahici yazgı kavramı antik Yunanlılarda (yani, felsefenin ortaya çıkışından önceki Yunanlılarda) vardı ve pek çok Doğu toplumunda hâlâ yaşamaktadır; Heredot’un anlatılarında, Yunan mitlerinde, Hint destanlarında, “Binbir Gece Masalları”nda vb. yazgı kavramı egemendir. Dünya hakkında bilimle ulaşılmış görüşün etkisi altında bu temel düşüncedeki son değişimlere gelince, biz bu değişimleri hesaplamayı gereksiz görüyor ve onları eleştirmeye daha az gereksinim duyuyoruz. Çünkü bunların tümü, zamanımız estetikçilerinin trajedi konusundaki görüşlerine benzer şekilde, uzlaşmaz olanı –yarı yabanıl fantastik düşünceler ile bilimsel görüşleri− uzlaştırmak arzusunun bir sonucu olarak ortaya çıkarken, günümüz estetikçilerinin trajedi konusundaki anlayışı gibi temelsiz olmanın sıkıntısını yaşamaktalar: Tek fark, karşıt ilkeleri, trajedi konusunda son derece derin diyalektik bir düşünceyle oluşturulmuş anlayışa bağlamaktan çok, daha önceki uzlaştırma çabalarına bağlamadaki yapaylığın gözle görülür olmasıdır. Bu nedenle, yazgıya ilişkin tahrif edilmiş bütün bu düşünceleri, ilk ilkenin bugün trajediye yönelik egemen estetik bakışta ustalıkla örtündüğü diyalektik kılıf altından bile nasıl kaba göründüğüne işaret etmeyi yeterli sayarak, onu açıklamayı gerekli görmüyoruz.</p>
				<p class="normal">Yazgı konusunda gerçek bir görüşe sahip halklar, bakın nasıl anlıyor insan yaşantısının gidişini: Eğer bir felakete karşı herhangi bir önlem almazsam, sağ kalabilirim ve hemen hemen her zaman da sağ kalırım; ama önlem almam durumunda, mutlaka ölürüm, özellikle de kurtuluşu bir şeyde aradığım için ölürüm. Yola çıkmaya karar veriyor ve yolda başıma gelebilecek felaketlere karşı bütün önlemlerimi alıyorum; bu arada, her yerde tıbbi yardım bulmanın olanaklı olmadığını bilerek, yanıma gerekli birkaç flokan ilaç alıyor ve bunları yaylı arabamın yan tarafındaki bir göze koyuyorum. Eski Yunanlıların düşüncelerine göre bundan nasıl bir sonucun çıkması gerekir? Arabam yolda devriliyor, ilaç flokanları yere saçılıyor; ben de yuvarlanarak bir şakağım flokanlardan birinin üstüne gelecek şekilde düşüyorum, flokan şakağımın altında kırılıyor, cam kırıkları şakağıma saplanıyor ve ölüyorum. Eğer bu önlemi almamış olsaydım, başıma da böyle bir felaket gelmeyecekti. Ama ben bir felakete karşı önlem almak istedim ve güvenlik aradığım şey yüzünden kendimi öldürdüm. İnsan yaşamına bu tarz bir bakış bizim düşüncelerimize o kadar az yaklaşıyor ki, bizim için sadece fantastik bir ilgidir; Doğu’nun veya Antik Yunan’ın yazgı ideasına dayanan trajedi, başka bir şekle dönüştürülerek çirkinleştirilmiş bir masal değeri taşıyacaktır bizim için. Oysa Alman estetikçinin trajedi konusundaki görüşünün bizim tarafımızdan şu ana kadar verilen açıklaması, yazgı kavramını çağdaş bilimin kavramlarıyla birleştirme denemesidir sadece. Yazgı kavramının estetik bir görüş aracılığıyla, aslında trajedi yoluyla bilim alanına bu girişi, bilime uzak yaşam anlayışlarını bilimsel anlayışlarla uzlaştırmaya çalışan akılların büyük gücünü gösteren oldukça derin bir düşünceyle yapıldı. Ama bu derin düşünceli girişim, bu tür isteklerin hiçbir zaman başarıyla sonuçlanmadığını gösteren bir kesin kanıt işlevi görüyor: Bilim, yarı yabanıl insandaki fantastik düşüncelerin doğuşunu sadece açıklayabilir, ama onları gerçekle bağdaştırmaz. Yazgı anlayışı şimdi anlatacağımız şekilde doğdu ve gelişti.</p>
	<p class="normal">Kültürlülüğün insan üzerindeki etkilerinden biri, onun görüş ufkunu genişleterek, ona, onun yaşam alanına doğrudan yabancı olayları kavrayamayan eğitimsiz aklı için sadece bazıları iyi anlaşılır gibi gelen ve kendisine en yakın olan olaylarla benzerlik göstermeyen olayları gerçek anlamları içinde kavrama olanağı vermesidir. Bilim, doğadaki yaşamın, bitki ve hayvanların yaşamının insan yaşamından büsbütün farklı olduğu bilgisini verir. Yabanıl veya yarı yabanıl insanın tasavvur ettiği yaşam, insan yaşamı olarak onun doğrudan bildiği yaşamdan başkası değildir: O, bir ağacın insan gibi konuştuğunu, hissettiğini, tat aldığını ve acı çektiğini; hayvanların tıpkı insanlar gibi bilinçli hareket ettiğini –ve onların kendi dilleri olduğunu− sanır. Hatta sinsi olanlar konuşmaktan çok, ancak sessizlikle daha fazla kazanacaklarını umdukları için insan diliyle konuşmazlar. O, bir nehrin, bir kayanın yaşamını da aynı şekilde düşünür: Kaya duygu ve düşünce taşıyan taşlaşmış bir yiğittir; nehir ise ırmak perisi, denizkızı, su cinidir. Sicilya depremleri, bu adayı kaplayan devin, organlarındaki ağırlığı atmaya çalıştığı için olmaktadır. Yabanıl insan, bütün doğada insan yaşamına benzer bir yaşam görür, bütün doğa olayları insansı varlıkların bilinçli eylemlerinden doğar. O, rüzgârı, soğuğu, sıcağı (içlerinden kimin en güçlü olduğunu tartışan köylü-rüzgâr, köylü-ayaz ve köylü-güneş hakkındaki masalımızı anımsayalım), hastalığı (kolera, on iki hummalı kız kardeş, iskorbüt hikâyeleri; iskorbüt Spitsbergen sanayicileri arasında görülüyordu) insanileştirdiği gibi, aynı şekilde olayın gücünü de insanileştiriyor. Yabanıl insanın insansı varlığın dayanaktan yoksun davranışına olan etkisini kaydetmek, diğer doğa ve yaşam olaylarını bu şekilde açıklamaktan çok daha kolaydır, çünkü başka güçlerin yarattığı olayın etkisinden çok, asıl bir olayın etkisi geçici istek, keyfi davranış ve insan kişiliğini benzersiz kılan bütün nitelikler konusunda bir düşünce doğurabilir. Yabanıl ve yarı yabanıl halklar tarafından yazgıya yüklenen bütün bu niteliklerin, bir olaya ilişkin görüşten insansı varlık sorununa doğru nasıl ve ne şekilde geliştiğine bir bakalım: İnsan tarafından tasarlanan iş ne kadar önemliyse, o işin tam düşünüldüğü gibi gerçekleşmesi için de o kadar çok koşul gerekir. Neredeyse hiçbir zaman insanın ümit ettiği gibi bütün koşullarla karşılaşılmaz, bu yüzden önemli bir iş neredeyse hiçbir zaman <span class="ideitalik">tam</span> insanın istediği gibi olmaz. Planımızı bozan rastlantı, bizim dediğimiz gibi, yabanıl insana bir insansı varlık, <span class="ideitalik">yazgı</span> işiymiş gibi gelir. Çağdaş yarı yabanıl insanların, birçok Doğu halkının ve eski Yunanlıların yazgıya yüklediği bütün nitelikler, rastlantı veya yazgıda belirtilen bu temel özellikte kendiliğinden görülür. En önemli işlerin yazgının oyuncağı olduğu açıktır (onun için, bizim dediğimiz gibi, bir iş ne kadar önemliyse o kadar çok koşula bağlıdır, öyleyse rastlantılar için de o kadar geniş bir alana sahiptir). Devam edelim: Rastlantı bizim hesabımızı bozar –demek oluyor ki, yazgı hesabımızı bozmayı seviyor, insanla ve onun hesaplarıyla alay etmeyi seviyor; rastlantının bir işin nasıl olacağını öngörmesi, neden başka türlü değil de böyle olduğunu söylemesi olanaksızdır–demek ki, yazgı kaprislidir, maymun iştahlıdır. Rastlantı, insan için çoğunlukla mahvedicidir –o halde, yazgı insana zarar vermeyi seviyor, dolayısıyla zararlıdır. Ve gerçekten de Yunanlılarda yazgı insana düşmandır; kötü ve güçlü bir insan, özellikle en iyi, en akıllı, en mutlu insanlara zarar vermekten haz duyar –yazgı da çoğu zaman onları mahvetmeyi sever. Kötücül, kaprisli ve çok güçlü kişi, kimi mahvetmek istediğini önceden söyleyerek, sahip olduğu kudreti göstermeyi sever: “Sana gününü göstermek istiyorum; benimle savaşmayı dene bakalım!” –yazgı da, onun karşısındaki acizliğimizi bize kanıtlayarak, ona karşı başarısız savaş girişimlerimizle, ondan sakınmamızla alay ederek, kötücül bir sevinç tatmak için kararını böyle önceden bildirir. Bu tür düşünceler tuhaf gibi geliyor bugün bize. Ama bu düşüncelerin trajedinin estetik teorisine nasıl yansıdığına bakalım.</p>
				<p class="normal">Trajedinin estetik teorisi der ki: “İnsanın özgür eylemi doğanın doğal seyrini bozuyor; doğa ve yasaları kendi haklarına saygısızlık edene başkaldırıyor. Hareket, eğer doğa ve doğa yasalarında ciddi bir karşı hareket doğuracak düzeyde güçlüyse, bunun sonucu eylemdeki kişinin çekeceği acı ve uğrayacağı yıkım olmaktadır: Bu nedenle yüce olan her şey trajik yazgının hükmü altındadır.” Doğa, bu noktada, kendi dokunulmazlığı konusunda son derece alıngan, oldukça hassas canlı bir varlık olarak gösterir kendini. Acaba doğa gerçekten incinir mi, gerçekten öç alır mı? Hayır, doğa devinimini kendi yasalarına göre durmaksızın sürdürür; o, insanı ve insanın sorunlarını, onun mutluluğunu ve yıkımını bilmez. Onun yasaları insan ve insanın sorunları için yıkıcı bir etkiye sahip olabilir ve sık sık da oluyor. Ama zaten her türlü insan eylemi bu doğa yasalarına dayanmaktadır. Doğa, insana karşı duygusuzdur, ona ne düşmandır ne de dost: O, insanın eylemleri için bazen uygun, bazen uygun olmayan bir alandır. Şuna kuşku yok ki, insanın her türlü önemli sorunu doğa veya diğer insanlarla zorlu bir mücadeleyi gerektirir. Ama bu niçin böyledir? Bir sorun kendi başına ne denli önemli olursa olsun, eğer zorlu bir mücadeleyle gerçekleşmemişse, bizim onu önemli saymamaya alışkın olmamızdan ötürü böyledir sadece. Örneğin, soluk almak insan yaşamının en önemli fonksiyonudur, ama biz onu dikkate bile almayız, çünkü genel olarak hiçbir engelle karşılaşmaz. Beslenme, ekmek ağacından aldığı meyvelerle emek harcamadan beslenen bir yabanıl için de, ekmeğini ancak ağır bir tarımsal çalışmayla elde eden Avrupalı için de aynı öneme sahiptir. Ama ekmek ağacının meyvelerinin toplanması işi “önemli değil”, çünkü kolay bir iştir; toprağın işlenmesi “önemlidir”, çünkü ağır bir iştir. Demek ki, taşıdığı yaşamsal değer bakımından önemli işlerin tümü mücadele gerektirmiyor; ama biz, özünde önemli olan işlerden sadece zahmetli olanları önemli saymaya alışmışız. Hiç değer verilmeyen pek çok değerli şey var, çünkü emek harcanmadan elde edilebiliyorlar, su ve güneş ışığı gibi. Ve sadece kolay yapıldıkları için hiçbir değer verilmeyen pek çok önemli şey var. Ama bilinen o süslü ifadeye hak verelim; varsın sadece ağır bir mücadele gerektiren işler önemli olsun. Acaba bu mücadele her zaman trajik midir? Kesinlikle hayır, oluşuna göre bazen trajik, bazen değildir. Bir denizci denizle, fırtınalarla, su altı kayalıklarıyla mücadele eder; onun çalışma alanı zorluklarla doludur. Ama bu alanın trajik olması gerekir mi? Fırtınanın kayalıklara çarparak parçalayacağı bir gemiye karşılık, limana sağ selim varan yüzlerce gemi düşer. Mücadele varsın her zaman zorunlu olsun, ama bu mücadele her zaman bir felaketle sonuçlanmaz. Fakat iyi geçen bir mücadele, ne kadar zorlu olursa olsun acı değil, haz verir, trajik değil, sadece dramatiktir. Ve şayet bütün gerekli önlemler alınmışsa, sorunun hemen her zaman mutlu bir sonla noktalanacağı doğru değil midir? Peki, doğada trajik olanın zorunluluğu nerededir? Doğayla mücadeledeki trajedi, rastlantısaldır. Teori, onda “evrenin yasası”nı gördüğü bu bir tek şeyle (rastlantısallıkla -ç.n.) yıkılıyor. “Ya toplum? Ya diğer insanlar? Her büyük insan, topluma ya da diğer insanlara karşı giriştiği zorlu mücadelede direnç göstermek zorunda değil mi?” Bir kez daha söylemek gerekir ki, tarihteki büyük olaylar her zaman çetin savaşlarla olmaz, ama biz kötüye kullanılan bir dille, sadece büyük çatışmalarla yaşanan olayları büyük olaylar saymaya alışmışız. Franklarda vaftiz büyük bir olaydı, ama nerede vaftiz sırasındaki çetin savaş? Rusların vaftiz edimleri sırasında da çetin bir savaş söz konusu değildi. Büyük insanların yazgısı trajik midir? Bazen trajik, bazen değil, küçük insanların yazgısı gibi; burada hiçbir zorunluluk yoktur. Büyük insanların yazgısının, sıradan insanların yazgısından genelde daha kolay olduğunu da eklemek gerek. Bununla birlikte, mükemmel insanlara sempati veya sıradan insanlara antipati duyulması kendilerine özgü yazgılarından ötürü değil, sadece birincilerin daha büyük güç sahibi, daha akıllı, daha enerjik olmalarından, diğer insanların onlara daha çok saygı, sempati beslemelerinden, onlara anında desteğe hazır olmalarından dolayıdır. İnsanlarda eğer başkasının büyüklüğüne imrenme eğilimi varsa, bu durumda onlarda büyüklüğe daha çok saygı gösterme eğilimi var demektir. Toplum, eğer kendisi için zararlı sayacağı olağandışı, rastlantısal nedenler yoksa büyük bir insana saygı gösterecektir. Büyük insanların yazgılarının trajik olup olmaması koşullara bağlıdır. Tarihte de yazgısı trajik olan büyük insanlara daha az rastlanır; bu tür insanların yaşamlarında trajediden çok dram vardır. Krezüs’ün, Pompei’nin, Julius Caesar’ın yazgıları trajikti, ama Numa Pompilius, Mariya, Sulla, Augustus yaşamlarını mutlu bir şekilde noktaladılar. Büyük Karl, Büyük Petro, Friedrich II’nin yazgısında, Luther’in, Volter’in [Hegel’in kendisinin?] yaşamında trajik kesitler bulunabilir. Bu insanların yaşamları mücadelelerle doludur; ama genel bir ifadeyle, kabul etmek gerekir ki onların bir taraflarında başarı ve mutluluk vardı. Cervantes sefalet içinde öldüyse, yaşamda mutlu bir sonu en az Cervantes kadar isteyebilmiş ve kendi önemsizlikleri yüzünden trajedi yasasına hiç tabi olamamış binlerce ‘önemsiz’ insan “sefalet içinde” ölmüyor mu? Yaşamdaki rastlantı, önemli ve önemsiz insanları fark gözetmeden yenilgiye uğratır, fark gözetmeden şu veya bu kişilere elverişli koşullar yaratır. Ama biz alıntımıza devam edelim ve trajediye ilişkin genel anlayıştan “basit suç” trajedisine geçelim.</p>
				<p class="normal">“Büyük insanın karakterinde, diyor egemen estetik teori, her zaman zayıf bir yön vardır; mükemmel bir insanın eyleminde her zaman yanlış veya cinayet sayılabilecek bir şey vardır. Bu zayıflık, bu suç, bu cinayet onu mahvediyor. Oysa bu öğelerin onun karakterinin derinliklerinde yatıyor olması gerekir, büyük insanın büyüklüğünün kaynağı neyse, ölümü de aynı şeyden olmaktadır.” Bu, gerçekten, hiçbir kuşkuya yer bırakmadan her zaman olan bir şeydir: Ardı arkası kesilmeyen savaşlar Napolyon’u yüceltti, ama onu mahveden de aynı savaşlardı; Louis XIV için de hemen hemen aynı şey oldu. Ancak her zaman böyle olmuyor. Büyük insanlar çoğunlukla kendilerinin herhangi bir suçları olmadan ölüyorlar. Henry IV böyle öldürüldü, Sulla da onunla birlikte öldürüldü. Bu bir ölçüde masum denebilecek ölümü, yazarların kendi düşüncelerine bağlı olmalarına karşın, trajedilerde buluruz: Desdemona, kendi ölümüne gerçekten kendi mi sebep olmuştu? Lago’nun sadece alçakça hilelerinin onu öldürdüğünü herkes görüyor. Acaba Romeo ile Juliet’in ölümünün sebebi kendileri miydi? Kuşkusuz, eğer istersek her öldürülen kişide mutlaka bir suçluyu görürüz, o zaman da herkesi suçlayabiliriz: Desdemona, saf bir yüreği olduğundan ve iftiraları önceden göremediğinden dolayı suçludur; Romeo ile Juliet, birbirlerini sevdikleri için suçludur. Her ölen kişide bir suçlu görme düşüncesi, katı, acımasız bir düşüncedir. Bu düşüncenin Yunan yazgı ideası ve onun farklı biçimleriyle ilişkisi olduğu çok açık. Burada bu ilişkinin bir yönüne dikkat çekilebilir: Yunan yazgı anlayışlarına göre, bir insanın ölümünden her zaman o insanın kendisi suçludur; ölen kişi eğer başka türlü davranmış olsa, başına ölüm olayı gelmeyecekmiş.</p>
				<p class="normal">Estetik, trajedinin diğer bir türünü −ahlaki çatışmadaki trajediyi− aynı düşünceden çıkarır, ama başka türlü alarak: İmgesel gerçek, basit suçun trajedisi içinde trajik yazgının temeli sayılır ki her tür felaket, özellikle de felaketlerin en büyüğü olan ölüm, işlenen suçun bir sonucudur. Ahlaki çatışmanın trajedisinde, suçlunun işlediği suçtan ötürü her zaman ya ölümle ya da çekeceği vicdan azabıyla cezalandırılmayı zorunlu kıldığı düşüncesine [dayanıyor Hegelci okulun estetikçileri]. Ve bu düşünce, açık biçimde, kaynağını bir suçluyu kırbaçlayan azgın karılar hakkındaki söylenceden almaktadır. Kendiliğinden anlaşılacağı gibi, bu düşüncede kastedilen suçlar, her zaman devletin yasalarınca cezalandırılan cezai kovuşturmalar olmayıp, genel olarak ancak ya rastlantıların bir araya gelmesiyle ya toplumsal yargılarla ya da suçlunun kendisinin vicdan azabı çekmesiyle cezalandırılabilecek ahlaki suçlardır.</p>
				<p class="normal">Rastlantıların bir araya gelmesiyle cezalandırmaya gelince, biz öteden beri “sonunda erdemin her zaman galip geldiği ve ahlak bozukluğunun cezalandırıldığı” eski romanlarla alay ediyoruz. Bununla birlikte, doğrusu, zamanımızda da benzer romanların yazılmakta olduğunu unutamazdık (Dickens’ın romanlarının büyük bir kısmını örnek gösterebiliriz). Ama biz, ne olursa olsun, dünyanın mahkeme yeri değil, bir yaşam alanı olduğunu kavramaya başlıyoruz. Ama yine de romancılar ve estetikçiler, kusurların ve suçların mutlaka dünyada cezalandırılmasını istemekteler. Ve işte sonunda suçların ve kusurların daima bir toplumsal düşünce ve vicdan azabıyla cezalandırılmasını savunan teori ortaya çıkıyor. Ancak her zaman da böyle oluyor değil. Toplumsal düşünceye değinecek olursak, o, ahlaki suçların çoğuna yakındır. Eğer toplumun sesi vicdanımızı her an canlı tutmuyorsa, o zaman içimizdeki vicdan olayların büyük çoğunluğunda da uyanmaz ya da uyandıktan sonra çabucak uykuya dalar. Her kültürlü insan, dünyaya, Herodot zamanının Yunanlılarının baktığı gözlerle nasıl komiklikle bakıldığını bilir. Bugün herkes çok iyi biliyor ki büyük insanların acılarında ve ölümlerinde hiçbir zorunluluk söz konusu değildir; her ölen kişi işlediği suç yüzünden ölmediği gibi, her suçlu da ölmüyor; her suç toplumsal bir düşüncenin yargılamasıyla cezalandırılmıyor vb. Bu nedenle, trajedinin bizde her zaman bir zorunluluk ideası uyandırmadığını ve onun insana etkisinin temelinin ve özünün hiç de zorunluluk ideasında olmadığını söylemeden geçmek olmaz. Peki, trajedinin özü nedir?</p>
				<p class="normal">Trajedi insanın acısı veya ölümüdür; bu acıda, bu ölümde “son derece kudretli ve karşı konulamaz hiçbir güç” ortaya çıkmasa bile, içimizin korku ve acıyla dolması için bütünüyle yeterlidir bu. Rastlantı veya zorunluluk –insanın acısının ve ölümünün nedeni− fark etmez, acı ve ölüm korkunç şeylerdir. Bize deniyor ki: “Saf rastlantısal ölüm trajedide saçmalıktır”; bu, belki yazarların kaleme aldığı trajedilerde olabilir, ama gerçek yaşamda hayır. Bir edebi yapıtta, yazar “yapıtındaki düğümden sonuç çıkarmayı” zorunlu bir görev sayar; yaşamda düğüm çoğunlukla tamamen rastlantısaldır, trajik yazgı da sürekli trajik olmayıp, bütünüyle rastlantısal olabilir. Biz Macbeth ile Lady Macbeth’in, konum ve işlerinden doğmuş olması gereken yazgılarının trajik olduğunu kabul ediyoruz. Ama şenlik ve zafer yolunda, Lutzen yakınlarındaki çatışmada tamamen bir rastlantı sonucu ölen Gustavus Adolphus’un yazgısı trajik değil midir?</p>
				<p class="normal"><span class="idebold">Trajedi, insan yaşamında korkunç olandır </span>tanımı, yaşamda ve sanatta trajedinin tam anlamıyla kusursuz bir tanımı olacak gibi görünüyor. Doğrusu, sanat yapıtlarının çoğu şu ifadeyi ekleme hakkı veriyor: “İnsanın başına gelen korkunç şey, bir ölçüde kaçınılmazdır”; ancak, birinci nokta, gerçekten bu korkunç olan şey çoğu durumda hiç de kaçınılmaz olmayıp, en temizinden rastlantısal olarak gerçekleşirken, sanatın onu hemen her zaman kaçınılmaz göstererek ne kadar doğru davrandığı kuşkuludur. İkincisi, öyle görünüyor ki, her büyük sanat yapıtında çoğunlukla sadece alışkanlıklara bağlı olarak bir “zorunlu olaylar zinciri”, “hareketin özünden gelen etkinin zorunlu gelişimi” bulunmaya çalışılıyor. “Olayların akışındaki zorunluluğu”, bu zorunluluğun hiç olmadığı yerde de, örneğin, Shakespeare’in tragedyalarının çoğunda yarım yamalak buluruz.</p>
				<p class="normal">“Komedi, görünüşün ideaya üstünlüğüdür” şeklindeki egemen komedi tanımıyla söylenen şey, başka bir ifadeyle şudur: İçsel boşluk ile hiçliğin, içerik ve gerçek anlam iddiası taşıyan bir örtüyle örtüldüğünü kabul etmemek mümkün değil; ama bununla birlikte, [Almanya’nın en iyi estetik yazarı Ficher’in] kavramların geliştirilmesindeki [Hegelci] diyalektik yöntemi korumak adına, komedi kavramını sadece bir yücelik kavramı olarak öne sürerek, onu [gereğinden fazla sınırlandırdığını] da söylemeli. Komik bir küçüklük, komik bir aptallık veya dar kafalılık, kuşkusuz, yücelikle bağdaşmaz; ama komik bir çirkinlik, komik bir biçimsizlik yücelikle değil, güzellikle çelişir. Yücelik, Ficher’in kendi ifadesine göre, çirkin olabilir; peki, komik çirkinlikle yücelik kendi aralarında özde değil de derece olarak, nitelik olarak değil de nicelik olarak farklıyken, çirkin dar kafalılık komikliğe ve çok büyük veya korkunç çirkinlik yüceliğe özgüyken, komik çirkinlik nasıl oluyor da yücelikle çelişiyor? Çirkinliğin güzelliğe aykırı olduğu çok açıktır. Güzellik ve yücelik kavramlarının özüne ilişkin düşüncelerin çözümlemesini bitirdikten sonra, şimdi güzellik ideasının değişik uygulama biçimlerine yönelik egemen görüşlerin çözümlemesine geçmek gerekiyor.</p>
				<p class="normal">Bu noktada, bu inceleme içinde bu kadar çok yer tutan çözümleme, sanırım temel görüşlerin önemini her şeyden çok daha açıkça göstermektedir: Sanatın asıl içeriğinin ne olduğuna ilişkin egemen görüşe aykırı bir düşüncenin, sanatın özü konusundaki anlayışta da bir değişikliğe yol açması gerekir. Günümüzün egemen estetik sistemi, tamamen haklı olarak, onun içinde kavranan güzelliğin, hatta güzelliğin değişik türleri olarak yücelik ve komikliğin varlığının üç biçimini görüyor. (Biz sadece güzellikten söz edeceğiz, çünkü aynı şeyi üç kez yinelemek bıktırıcı olur; bugünün egemen estetik sisteminde güzellik konusunda söylenen her şey, güzelliğin bu sistem içindeki değişik türleri için de bütünüyle geçerlidir. Güzelliğin değişik biçimleri konusunda egemen anlayışa yönelik aynı tarz eleştirimiz ve sanattaki güzelliğin gerçeklikteki güzellikle ilişkisi konusundaki düşüncemiz, aralarında yücelik ve komiklik de olmak üzere, sanatın içeriğinde bulunan diğer bütün öğelerle de tam anlamıyla bağlantılıdır.)</p>
				<p class="normal">İçinde güzelliğin olduğu üç değişik biçim şunlardır: Gerçek yaşamdaki güzellik veya [Hegelci okulun ifadesiyle] (doğadaki) güzellik, düşlemdeki güzellik ve sanattaki güzellik (sanata insanın yaratıcı düşlemiyle verilen [gerçek varlıktaki] güzellik). Burada karşılaşılan temel sorunlardan biri, gerçek yaşamdaki güzelliğin düşlemdeki ve sanattaki güzelliğe dönüşmesi sorunudur. [Hegelci estetik] bu sorunu şöyle çözüyor: Nesnel gerçeklik içindeki güzel bir varlığın, onun sahip olduğu güzelliği yok eden kusurları var, bu nedenle bizim düşlemimiz o güzel nesneyi onun gerçek varlığından ayrılmaz olan kusurlarından arındırarak, onu gerçekten güzel kılmak için, nesnel gerçeklikte keşfedilen bir güzelliği yeniden yaratmak zorundadır. Ficher, nesnel güzelliğin çözümlemesine diğer estetikçilerden daha mükemmel ve daha sert bir tutumla girer. Bundan dolayı onun çözümlemesini de bir eleştiriye tabi tutmak gerekiyor. Görünüşte Alman estetikçiler tarafından gösterilen nesnel güzellikteki kusurları benim bilerek hafifletişim kınanmasın diye, burada Ficher’in gerçek yaşamdaki güzellik eleştirisini olduğu gibi vermek zorundayım (Aesthetik, II Theil, Seite 299 und folg).</p>
				<p class="normal">“Güzelliğin bütün nesnel varoluş biçimlerinin içsel temelsizliği, güzelliğin tarihsel devinimin hedefleri konusunda, hatta güzelliğin öyle ki en çok elde edildiği alanda son derece güvenilmez bulunmasında (yani <span class="ideitalik">insanda: tarihsel olaylar pek çok güzelliği sık sık yok ediyor; örneğin, diyor Ficher, reform hareketi, XIII−XV. yüzyılların Alman yaşantısının o neşe dolu özgürlüğünü ve çok renkliliğini öldürdü</span>) ortaya çıkıyor. Ama genel olarak bölüm 67’de ne düşünüldüğü, bölüm 234’te bir olaydaki lütfun gerçek yaşamda çok az yeri olduğu açıkça görülüyor. (234) şöyle diyor: Güzellik gerçekleşirken kötü rastlantıların bir müdahalesinin olmaması, güzelliğin varlığı için gereklidir (der stồrende Zufall). Rastlantının özü şu ki, o belki de yoktur ya da başka türlü vardır; demek ki, kötü rastlantı kimi zaman da maddede olmayabilir. Bu yüzden, çirkin bireylerle birlikte gerçekten güzellerin de olması gerekirmiş gibi görünüyor. Ayrıca, özellikle gerçek yaşamdaki güzel nesnenin mutlak üstünlüğünü sağlayan canlılık bakımından (Lebendigkeit), o güzel nesnenin güzelliği geçicidir. Bu geçiciliğin temeli, gerçek yaşamdaki güzelliğin güzele duyulan arzudan doğmamasıdır; o, herhangi bir tasarım olarak değil, sadece rastlantısal nedenlerin sonucunun ortaya çıkışı sırasında, doğanın yaşama yönelik genel eğilimine uygun olarak doğar ve varlığını sürdürür (ailes Naturschöne nich gewolt ist).</p>
				<p class="normal">Tarihte güzelliğin parıltısı enderdir; genel olarak doğada da eksiksiz güzellik çok azdır. Güzelliğin ülkesinde yaşamış olan Raffaello, ünlü mektubunda carestia di belle donne’den<sup class="calibre3"><a href="kitap_split_008.html#footnote-100-2" id="footnote-100-2-backlink" name="footnote-100-2-backlink">[2]</a></sup> yakınır. Ve Roma’da, Rumor zamanındaki Albanolu Vittoriya gibi modellere pek sık rastlanmaz. “Giderek daha yüceyi yaratma peşindeki doğanın son eseri güzel insandır. Gerçi, güzel insanı <span class="ideitalik">seyrek</span> yaratıyor doğa, çünkü onun idealarına direnç gösteren koşullar oldukça fazladır.” (Goethe) Yaşayan her şeyin yığınla düşmanı vardır. Bu düşmanlarla mücadele yücelikle veya komiklikle olabilir; ama çirkinliğin komikliğe veya yüceliğe evrildiği olaylar çok azdır. Biz yaşam ile onun sonsuz çeşitlilik gösteren ilişkileri arasında duruyoruz. Bu nedenle doğadaki güzellik canlıdır, ama bu güzellik, sayısız farklı ilişkiler arasında bulunurken, onu her yönden bozan çatışmalara maruz kalır; çünkü doğa bir tek nesneye değil, bütün bir nesneler kümesine sahip çıkar; asıl korunması gereken güzellik değil, doğanın kendisidir. Eğer böyleyse, o zaman doğanın güzellik tarafından desteklenmeye gereksinimi yoktur ve bu durumda doğanın rastlantıyla yarattığı çok az güzellik vardır: Yaşam, biçimin ölümüne aldırmadan ilerler ya da onu sadece çirkinleşmiş haliyle korur. “Doğa kendi yaratılarının güzelliğini veya çirkinliğini umursamadan, yaşam ile varlığın korunması ve çoğalması için savaşır. Doğuştan belirlenen biçim güzel olur, herhangi bir parçada tesadüfen bozulma görülebilir; diğer parçalar da bundan hemen olumsuz yönde etkilenirler. Çünkü bozulan parçanın düzeltilmesi için, doğanın bu durumda birtakım güçlere gereksinimi olur ve bu güçleri, gelişmesini frenlemesi gereken diğer parçalardan söküp alır. Varlık artık olması gerektiği gibi değil, olabildiği gibi olur.” (Diderot İçin Bir Açıklama –Goethe) Varlık sürekli yıkıma uğradıkça, bozulma gözle görülür derecede veya fark edilmez şekilde yinelenir ve şiddetlenir. Doğadaki her güzelliğin acı yazgısı geçicidir, kırılgandır. Bir manzaranın sadece güzel aydınlatılması değil, organik yaşamın çiçeklenme zamanı da bir anlıktır. “Kesin bir ifadeyle, güzel insanın ancak bir anlık süre zarfında güzel olduğu söylenebilir.” “İnsan bedeninin güzel olarak nitelendirilebildiği süre oldukça kısa bir zaman dilimidir.” (Goethe)... Yüce bir güzelliğin −bir karakterin fiziksel hatlarında ve davranışlarında görülen güzelliğin− gençliğin solgun güzelliğinden doğduğu doğrudur. Ama bu güzellik de geçicidir; çünkü bir karakter ahlaki amaçlar konusunda özen gösterir, bireyin güzelliği ve ahlaki amaçlara erişilirken sergilenen hareket konusunda değil. Aynı zamanda kişiliğin kendi ahlaki amacının bilinciyle gerçekleşmesi, sözcüğün en derin anlamıyla güzelliktir. Ama başka zaman insan, kendi yaşam amacıyla sadece dolaylı bir bağı bulunan herhangi bir şeyle meşgul olur, buna karşın karakterin gerçek özü kişiliğin ifadesi olarak ortaya çıkmaz. İnsan, kendisine kimi zaman sadece yaşamsal veya çok önemli bir zorunluluğun dayattığı bir işle meşgul olur, bununla birlikte her türlü yüksek ifade bir kayıtsızlığın ya da can sıkıntısının, isteksizliğin altında yok olur. Ahlaki alana ait olsun olmasın, doğanın her noktasında bu böyledir... Savaşan bir savaşçılar grubu, Mars’ın ruhuyla coşmuşçasına konuşlanıyor ve hareket ediyordu, ama bir dakika içinde darmadağın oldu, hareketlerin güzelliği son buldu, en iyi insanlar şimdi yaralı veya birer ölü olarak yerlerde yatıyor. Bu savaşlar tableau vivant (nature morte) değil, savaşçılar savaşı düşünür, verdikleri savaşın güzel bir görüntüye sahip olmasını değil. Kasıtsızlık (das Nichtgewolltsein), doğadaki her güzel şeyin özüdür; bu kasıtsızlık o güzel şeyin özünde öylesine yer eder ki, eğer biz gerçek güzelliğin atmosferinde özellikle güzelliğe yönelik herhangi bir kasti hesabın olduğunu fark edersek, üzerimizde hiç hoşa gitmeyecek bir etkide bulunur. Kendi güzelliğinin bilincinde olmak ve onunla ilgilenmek varken, uzun süre ayna karşısında güzel olmaya çalışarak elde edilecek güzellik boş, yani hiçbir önemi olmayan güzelliktir. Gerçekten, mevcut güzelliğin yapaylığı, gerçek zarafete büsbütün aykırıdır. Güzelliğin rastlantısallığı, bilinçli olmaması, onun kendisi hakkındaki bilgisizliği ölümün tohumudur ama gerçek yaşamdaki güzelliğin de büyüsüdür. Bireyin güzelliği, bilinçli bir çevrede bireyin o güzelliğin bilincine vardığı anda yok olacağından, ondan haz duymaya başlar. İş, basit insanın uygarlığına geldiği anda, onun naifliği biter; halk şarkılarına dikkat çekildiğinde, onları derlemeye başladıklarında, bu şarkılar yok olur. Yarı yabanıl halklar, onların resimli-boyalı giysilerini incelemeye gelen bir ressamın koketli frakını gördükleri zaman, kendi giysileri artık hoşlarına gitmemeye başlayacaktır; resimli-boyalı bir giysiyle büyülenen uygarlık, eğer onu korumak isterse, o giysi artık bir maskeye dönüşmüş demektir ve o halk da o giysiyi giymeyi bırakır.</p>
				<p class="normal">Ama bir olayın elverişliliği sadece ender ve geçici bir durum değildir −bu elverişliliğin genel olarak sadece bağıntılı bir elverişlilik sayılması gerekir: Eğer biz doğadaki güzellik kavrayışının (Wahrnehm ng) üzerini zamanın ve mekânın uzaklığıyla örten parlak maskeyi bir yana atacak ve nesneye tüm dikkatimizle bakacak olursak, kötü, çirkinleştirici rastlantısallığın doğada her zaman bütünüyle yenilmediğini görürüz. Çirkinleştirici rastlantısallık, öyle görünüyor ki, mükemmel olan şeye, onun kusursuz güzelliğine çok fazla zarar veren birkaç nesnenin oluşturduğu bir grubu taşır; üstelik bu kötü rastlantısallık, başlangıçta bize bütünüyle güzel görünen bağımsız nesneye de müdahale eder, biz de rastlantısallığın egemenliğinden hiçbir şeyin eksilmediğini görürüz. Kusurları eğer başlangıçta fark etmemiş olsak, bu, bir olayın başka bir elverişli durumundan –özneye nesneyi net bir bakış açısıyla görme yeteneği kazandıran mutlu ruh halimizden− ortaya çıkar. En önemli şekliyle bizde böylesi bir ruh halini, çirkinleştirici olgudan kendi bağıntılı saflığıyla nesnenin kendisi yaratır.</p>
				<p class="normal">Gerçeklikteki güzelliğin gerçekten güzel olmadığına inanmak için, ona sadece daha yakından bakmalı; gözle görülür gerçeği bugüne dek yalnız kendimizden sakladığımız işte o zaman anlaşılacaktır. Bu gerçek, çirkinleştirici olgunun zorunlu ve her yerde görülen egemenliğidir. Onun tamamen her şeye yayıldığını kanıtlamak zorunda değiliz, ama karşı düşüncenin kanıtlara gereksinimi vardır, dünyadaki her şeyin sonsuz çeşitliliğine ve birbirine sıkı sıkıya bağlı olmasına karşın, her ayrı nesnenin bütünlüğünün bütün engellerden, güçlüklerden, çirkinleştirici çatışmalardan korunabileceği düşüncesi kanıtlara gereksinim duyar. Biz sadece, duygularımıza seslenen hayalin nereden doğduğunu, değişik nesnelerin güya çirkinleştirici olguya bağımlılığın genel yasasının dışında kaldıklarını ele almak zorundayız; bunu daha sonra yapacağız. Şimdilik sadece gözle görülür genel kural dışılıkların gerçekten bir hayal, bir imge (ein Schein) yarattığını gösterelim. Bazı güzel nesneler pek çok nesnenin birliğini oluşturur; bu durumda daha dikkatli bakarak, ilk önce, bu nesneleri her zaman böyle bir bağıntı içinde, sadece böyle bir karşılıklı ilişki içinde gördüğümüz yargısına varırız, çünkü rastlantısal olarak belli bir yerde duruyorlar, rastlantısal olarak onlara belli bir açıdan bakıyoruz. Bu, özellikle manzaralarla ilintilidir: Manzaralardaki ovalar, dağlar, ağaçlar birbirlerini hiç bilmezler; resmin bütünlüğü içinde bir araya gelmeyi düşünemezler; uyumlu hatlarda ve renklerde biz sadece onları görürüz, çünkü biz o şeyin üzerinde durmaktayız, başka bir yerin değil. Ama bu olumlu bakış açısıyla birlikte şurada uyumu bozan bir çalılık, ötede bir tepe buluruz; burada yüceliğin, orada gölgenin eksikliğini görürüz. Ve iç gözün manzarayı yeniden yarattığını, onu tamamladığını, düzelttiğini kabul etmemiz gerekecek. Aynı şey hareket eden, devinen canlı varlıklar grubuyla da olmaktadır. Sahne bazen gerçekten de anlam ve ifade yüklü olabilir; ama sahnedeki gruplar önemli ölçüde bağlantılı ve alanlara bölünmüştür, iç göz manzarayı yeniden ortadan kaldırır, bağlantılı olanı yakınlaştırır, gereksiz, fazlalık olanı atar. Diğer nesnelerin de her birinin ayrı güzelliği vardır. O halde biz, çoğu zaman farkında olmadan ve bir kasıt taşımaksızın ortamın güzelliğini reddediyoruz, ortamı düşünceden ayırıyoruz, nesneyi ortamdan ayırma eyleminde bulunuyoruz. Güzel bir kadın bir topluluğa girdiğinde gözlerimiz salt ona odaklanır, diğer yüzleri unuturuz. Ama gerek bu olayda, gerekse başka bir olayda, ayrı bir nesnede ya da nesneler grubunda bir güzellik buluruz, eğer güzelliği daha ciddi bir gözle inceleyecek olursak, sonuç yine de değişmez. Güzel bir nesnenin üzerinde, şahane bir nesneler grubunda bulduğumuz aynı şeyi buluruz: Çok güzel parçalar arasında pek güzel olmayan parçalar da bulunur, her rastlantı her ne kadar bir nesneye uygun koşullar sağlamasa da bunlar tek tek her nesnede de bulunur. Gözümüzün bir mikroskop olmaması ve basit bir görme işleviyle nesneleri idealize etmesi daha da güzeldir; yoksa temiz bir sudaki çamur ve haşlamlılar, yumuşak deri üstündeki pislik, bizim için bütün güzelliğin ortadan kalkması demek olurdu. Biz ancak belli bir ölçüde uzaktan görürüz. Uzaklık da kendi kendini idealize eder ve yüzeyin pisliğini saklamakla kalmaz, bünyesel bileşimin bünyeleri toprağa perçinleyen ayrıntılarını genellikle ortadan kaldırır, kum taneciği sanılan bayağı açıklığı, kesinliği, “her ince elenip sık dokunan” şeyi çekip alır. Zaten görme sürecinin kendisi nesnenin temiz bir biçime yükseltilmesi çabasının bir kısmını kendine saklar; zaman içindeki uzaklık, tıpkı boşluk içindeki uzaklık gibi hareket eder: Tarih ve anı, büyük bir insana veya büyük bir olaya ilişkin bütün küçük ayrıntıları vermez bize; büyük bir olayın küçük, ikinci dereceden nedenleri ve zayıf yönleri konusunda susarlar; büyük insanların yaşamlarında giyinme ve soyunmaya, yemeye içmeye, nezleye vb. ne kadar zaman harcandığı konusunda bir şey söylemezler. Dahası bu sayede önemsiz ve güzelliğe engel olan şey bizden saklanır; çok güzel bir nesnenin dikkatli incelenmesi sırasında çok sayıda önemli ve önemsiz kusuru herhalde açıkça görürüz. Örneğin, eğer bir insan figüründe hiçbir çirkinleştirici rastlantının izi yoksa, bu durumda temel biçimlerde mutlaka orantısal bir bozulmayı fark ederiz. Gerçek bir yüzden bire bir çıkarılmış alçıdan bir modele bakar bakmaz, açıkça göreceğimiz şey bu olacaktır. Rumor “İtalyan Araştırmaları” adlı çalışmasına yazdığı önsözde, bu alana ait bütün kavramları çok fazla karıştırmış: Doğayı kendi saf ve değişmez biçimleri içinde ıslah etmeye çalışan sanattaki sahte idealizmin yanlışlığını ortaya koymak istiyor. Bu tür bir idealizme karşı, kendi sonsuz biçimlerini gereken şekilde ve sürekli olarak sanata sunan doğanın bu sonsuz biçimlerinin, sanat tarafından yeniden yaratılamayacağını söylemekte haklıdır. Ancak sorun, gerçekten sanat açısından doğanın temel, bozulmamış biçimlerinin bütünüyle gerçek bir gelişim içinde var olup olmadığı sorunudur. Rumor, buna, “doğanın kendini bize egemen bir olgu olarak gösteren bağımsız bir madde olmayıp, bütün canlı biçimlerin bir toplamı, onun kendisi tarafından yaratılmış şeylerin bir toplamı ya da daha iyi bir ifadeyle, yaratıcı gücün kendisi olduğu” savıyla yanıt verir −sanatçının birtakım modellerle yetinmeyerek, doğaya sarılması gerekir. Bu çok doğru. Ama sonrasında Rumor, izlemek istediği natüralizme düşüyor, sahte idealizme düştüğü gibi: Onun “doğa her şeyi kendi biçimleriyle en iyi şekilde gösteriyor” savı ayrı bir olaya uygulandığında tehlikeli oluyor, yukarıda söyledikleriyle de çelişiyor; örneğin, “Roma’daki bütün sanat yapıtlarından daha güzel ve güzelliği sanatçılar için erişilmez olan” Albanolu Vittoriya gibi “mükemmel modellerin” gerçeklikte var olduğunu iddia ediyor gibi sanki. Biz, Vittoriya’yı model olarak alan sanatçılardan hiçbirinin onun bütün güzel hallerini keşfettiği biçimiyle yapıtına aktaramadığına kesinlikle inanıyoruz. Çünkü Vittoriya, <span class="ideitalik">apayrı</span> bir güzelliğe sahip bir kadındır, ama birey mutlak olamaz. Sorun bununla çözülmüş oluyor; Rumor’un ortaya koyduğu sorun konusunda daha fazla bir şey söylemek istemiyoruz. Güzelliğin bütün temel biçimlerinin Vittoriya’da eksiksiz bulunduğunu kabul etsek bile, kan, sıcaklık, güzelliği bozan unsurlarıyla ciltte iz bırakan bir yaşam çizgisi gibi bütün bu ayrıntılar, Rumor’un sözünü ettiği ve sadece imgesel kanı, sıcaklığı, yaşam çizgisinin ciltteki izlerini vb. yansıtan yüksek sanat yapıtlarından çok çok aşağılarda olan canlı bir varlığı ortaya koymak için yeterli olurdu.</p>
				<p class="normal">Demek ki, ender rastlanan güzellik olgularına ait bir nesne, daha yakından bir gözden geçirmenin gösterdiği gibi, gerçekten güzel değildir, güzelliğe diğer nesnelerden sadece daha yakın, çirkinleştirici rastlantılara daha uzaktır.”</p>
				<p class="normal">Gerçeklikteki güzelliğe yönelik bazı olumsuzlamaları eleştirmekten çok, ilkin güzel bir varlığın, çok da büyük olmayan bütün kusurlarına karşın, gerçekten güzel olduğunu ve sağlıklı bir insanı tam anlamıyla tatmin ettiğini cesaretle söylemek gerekir. Kuşkusuz, her konuda hayal ürünü anlamsız şeyler söylenebilir: “Burada bu öyle değil, bu eksik kalıyor, şu fazlalıktır vb”, ama hayal gücünün hiçbir şeyle yetinilmeyen bu düzeyini bir hastalık belirtisi kabul etmeli. Sağlıklı bir insan, olduğu gibi kalmamaları veya daha iyi olmaları için bakarken, aklının başından gitmesini istemediği bu tür nesne ve olaylarla gerçek yaşamda çok fazla karşılaşır. Eğer “mükemmellik” kavramıyla, mümkün olan bütün meziyetleri kendinde toplamış ve nesnede soğuk kalpli veya bıkkın bir insanın hayal gücünü arayıp bulmak anlamına gelen bütün kusurlardan uzak bir nesne anlaşılacaksa, bu durumda insana mutlaka bir “mükemmellik” düşüncesi –fantastik düşünce− gerekliymiş. Benim için “mükemmellik”, benim açımdan tam anlamıyla kendine özgü tatmin edici olan şeydir. Sağlıklı bir insan da bu tür olayları gerçek yaşamda çok sık görür. İnsanın kalbi boşken, hayal gücüne özgürlük tanıyabilir; ama belli bir ölçüde de olsa ortada bir gerçeklik varken, hayal gücünün kanatları bağlıdır. Düşlem, genel olarak, gerçek yaşamda sadece çok zayıf olduğumuz zamanlar sarıldığımız bir şeydir. Kuru bir tahtanın üzerinde yatarken, insan bazen muhteşem bir yatağın, az bulunur, çok değerli bir ağaçtan yapılma bir karyolanın, kuş tüyü bir döşeğin, dantel işlemeli yastıkların, eşsiz Lion kumaşından bir örtünün hayalini kurar; ama sağlıklı bir insan, muhteşem değilse de yeterince yumuşak ve rahat bir yatağı varken, acaba bütün bu saydıklarımızı hayal eder mi? “İyilikte iyilik aranmaz.” Bir insan eğer Sibirya tundraları arasında veya Volga’nın sol yakasındaki tuzlaklarda yaşamak zorundaysa, dalları mercan, yaprakları zümrüt, meyveleri yakut olan yeryüzünde görülmemiş ağaçlarla kaplı büyüleyici bir bahçeyi düşleyebilir. Ama Kursk ilinin herhangi bir yerine göç edip de, çok zengin olmamakla birlikte orta halli elma, vişne, armut bahçelerini doyasıya gezme olanağı bulduktan sonra, düş kuran bir insanın aklına büyük olasılıkla sadece “Bin Bir Gece” bahçeleri değil, İspanya’nın limonlukları da gelmez. Hayal gücü, gerçekten sadece güzel bir evden yoksun olunduğunda değil, iyi kötü bir izbenin yokluğunda bile düşsel şatolar kurar. Duyguların dizginlenemediği zamanlarda hayal gücü alevlenir; gerçek yaşamdaki yoksulluk, düşsel bir yaşamın kaynağıdır. Ama gerçek yaşam birazcık olsun fena denmeyecek düzeyde olduğunda, hayal gücünün yarattığı bütün hayaller bu yaşam karşısında can sıkıcı ve tatsızmış gibi gelir bize. Güya “insanların isteklerinin sınırsız olduğu” yargısı, genel olarak anlaşıldığı biçimiyle yanlıştır, “hiçbir yaşam düzeyi onları tatmin edemez” anlamında yanlıştır; aksine, insan “gerçekten, olabilecek en iyisiyle” tatmin olduğu gibi, orta halli bir yaşamdan da hoşnut kalır. Sadece söylenen şeyi, gerçekten hissedilen şeyden ayırt etmek gerekir. Çok sıradan olsa bile, sadece sağlıklı gıdaların hiç olmaması durumunda, istekler, hayali şekilde yüksek gerilim yaratacak düzeyde insanı öfkelendirir. Bu, bütün bir insanlık tarihince tanıtlanmış ve yaşayıp kendini gözlemleyen her insanın kendi üzerinde tecrübe ettiği bir olgudur. Bu olgu insan yaşamının genel yasasının özel bir durumunu yaratır: Tutkular ancak insanın kapıldığı normal olmayan bir düşüncenin normal olmayan gelişme düzeyine varır ki, bu durumda da herhangi bir tutkunun doğurduğu gereksinim doğal ve aslında son derece masum olduğu halde, çok uzun süre kendine uygun masum ve makul bir tatmin aracı bulamaz. İnsan organizması, kuşkusuz, çok büyük istekler ve tatmin araçları gerektirmediği gibi, bunları kaldıramaz da; sağlıklı bir insanın istekleri organizmasının gücüyle orantılıdır. Bu genel bakış açısından özel bir bakış açısına geçelim:</p>
				<p class="normal">Duygularımızın çabuk yorulduğu ve usandığı, yani doygunluğa ulaştığı bilinir. Bu, haklı olarak, sadece alt duyular (dokunma, koku, tat alma) için değil, üst duyular (görme, işitme) için de geçerlidir. Estetik duygu, görme ve işitme duyularıyla sıkı sıkıya bağlantılıdır ve onlarsız düşünülemez. İnsanın güzel bir varlığı seyretme isteği, yorgunluktan ötürü ortadan kalktığında, bu güzel varlıktan estetik tat alma gereksiniminin de ortadan kalkmaması olası değildir. Ve eğer insan, Raffaello’nun bile olsa, bir tabloya yorgunluktan bir ay boyunca her gün bakamıyorsa, kuşkusuz, onun sadece gözlerinin değil, estetik duygusunun da bir zaman için doyuma ulaşarak usandığına kuşku yoktur. Tat almanın göreliliği mutlaktır, aynı şekilde onun yeğinliğinden de söz etmeli. Normal bir doyumda estetik tat alma gücünün kendi sınırları vardır. Bu güç eğer zaman zaman bu sınırları aşıyorsa, bu, içsel ve doğal bir gelişmenin değil, az çok rastlantısal ve normal dışı özel nedenlerin bir sonucu olarak gerçekleşmektedir (örneğin, ondan tat almak için istediğimiz kadar zamanımızın olmayacağı çok güzel bir varlıktan kısa süre sonra ayrılmak zorunda olduğumuzu bildiğimizde, apayrı bir coşku duyarak ona hayran kalırız vb). Kısacası, öyle görünüyor ki, diğer bütün duygular gibi, estetik duygumuzun da kendi gerilimli durumunun devamlılığı ve şiddetinin normal sınırları olduğu, bu iki anlamda onun doyumsuz veya sınırsız olarak nitelendirilemeyeceği gerçeğinden kuşkulanmanın olanağı yoktur.</p>
				<p class="normal">Estetik duygumuzun, aynı şekilde açıklık, incelik, titizlik veya mükemmelliğe susuzluk denilen konularda da (oldukça dar) sınırları vardır. Gerçek yaşamda, sahip olduğu güzellik bakımından hiç de mükemmel olmadığı halde, estetik duyguyu tatmin eden ne kadar çok şeyin bulunduğundan ileride söz etme fırsatımız olacak. Biz burada, estetik duygumuzun açıklığının aslında sanat alanında da çok hoş görür olduğunu söylemek istiyoruz. Bir sanat yapıtının sadece bir tek açıdan taşıdığı değerden dolayı yüzlerce kusurunu bağışlıyoruz; dahası, eğer çok çirkin değilseler, bu kusurları fark etmiyoruz bile. Roma dönemi şiirin büyük kısmı buna yeterli bir örnek olarak gösterilebilir. Salt estetik duygunun yetersizliğinden ötürü Horatius’a, Virgilius’a, Ovidius’a hayran kalınmıyor olabilir. Ama bu şairlerin o kadar zayıf yönleri var ki! Aslında bunların hepsinde görülen zayıflık, dilin süslenmesi ile düşüncelerin geliştirilmesinin aynı rom içinde karıştırılmasındadır. Bu şairlerde içerik ya büsbütün yoktur ya da son derece önemsiz niteliktedir; özgünlük yok, canlılık yok, sadelik yok; Virgilius ile Horatius’un yapıtlarının neredeyse hiçbir yerinde içtenlik ve insanı çeken bir şey bile yoktur. Ama eleştiri varsın bize bütün bu eksiklikleri göstersin −bununla birlikte, tatmin olmak ve tat almak için, bu şairlerdeki biçimin yüksek bir mükemmellik düzeyine ulaştırıldığını ve güzelliğin bu bir damlasının bizim estetik duygumuza yeteceğini de eklemektedir. Oysa bu şairlerin hepsinin biçimsel süslemelerinde de önemli eksiklikler var: Ovidius ile Virgilius’un söyleyişlerinde hemen her zaman bir uzunluk söz konusudur, odları genellikle uzun ve yığıntı halindedir; tekdüzelik bu üç şairde de had safhadadır; hoşa gitmeyen biçimsel özellikler olarak yapaylık, soğukluk sıkça göze çarpar. Zararı yok, yine de onlardan iyi bir şeyler kalmış ve biz de bunlardan tat alıyoruz. Dış süslemelerin bu şairlerle tam olarak nasıl çeliştiğine halk şiirini örnek verebiliriz. Ne de olsa halk şarkılarının biçimi ilk biçimdir, ama bu şarkılar bize hemen her zaman tahrif edilmiş, biçimleri değişmiş ya da parça parça ulaşmaktadır; bunlardaki tekdüzelik de çok belirgindir. Sonuç olarak, bütün halk şarkılarında, kendilerini onlarsız asla geliştiremedikleri mekanik biçemlerin ve ortak etkenlerin olduğu göze çarpar; ama halk şiirinde pek çok canlı öğe, sadelik gibi özellikler de vardır –bu da halk şiirine hayranlık duymak açısından estetik duygumuz için yeterlidir.</p>
				<p class="normal">Kısacası, estetik duygusu, her sağlıklı duygu gibi, her gerçek gereksinim gibi, ciddiyetle yakınmaktan çok, doyuma ulaşmak yönünde büyük bir arzu taşır içinde. Bu duygu, doğası gereği, doyuma ulaşarak hoşnut kılınmış olur –iyi kötü bir ilk nesneyle doyuma ulaşmaya hazır olduğundan, yiyecek yokluğunda mutsuz oluyor. Estetik duygusundaki ciddiyetin azlığı, birinci sınıf yapıtlara sahipken, ikinci sınıf yapıtları önemsememesiyle tanıtlanır. Rafaello’nun tabloları bizi Greuze’nin kötü yapıtlarını bulmaya yöneltmez; Shakespeare’e sahipken, ikinci sınıf, hatta pek önemli olmayan yazarların bile yapıtlarını tat alarak okuyoruz. Estetik duygu güzeli arar, düşsel mükemmelliği değil. Bu nedenle, gerçek bir güzelde çok fazla önemli kusur olsa bile, biz yine de ondan haz duyarız. Ama gerçek yaşamdaki güzelliğe yönelik olumsuz eleştirilerin ne kadar haklı ve onlardan çıkarılan sonuçların ne ölçüde doğru olduğuna daha yakından bakalım:</p>
				<p class="normal">I. “Doğadaki güzellik bilinçle yaratılmış bir güzellik değildir; o, bir tek bu nedenle sanatta belli bir bilinçle yaratılan güzellik gibi olamaz.” Gerçekten de cansız doğa, kendi yaratılarının güzelliğini düşünmez, bir ağacın kendi meyvelerinin lezzetli olmasını düşünmediği gibi. Bununla birlikte kabul etmek gerekir ki, bizim sanatımız bugüne dek tropik bölgelerin muhteşem meyveleri bir yana, portakal veya elma gibi hiçbir meyveyi yaratabilmiş değildir. Kuşkusuz, bilinçle yaratılmış bir yapıt, bilinç dışı yaratılandan nitelikçe daha üstün olur, ama ancak üreticilerin güçleri eşitken. Oysa insanın sahip olduğu güçler doğa güçlerinden oldukça zayıftır, insanın çalışması doğanın işleyişine göre son derece kabadır, acemicedir, hantaldır. Ayrıca bilinçsiz güzellik, duygusuz ve cansız olarak yalnızca doğada bulunur: Kuşlar ve hayvanlar kendi dış görünüşlerine özen gösterir, kendilerine devamlı çekidüzen verir ve neredeyse hepsi de temizliği severler. Güzelliğin insanda bütünüyle bilinç dışı olması enderdir: Dış görüntümüz konusundaki tasa hepimizde oldukça güçlüdür. Elbette biz burada güzel görünmeyi sağlayan güzellik araçlarından söz etmiyoruz, halk sağlığının bir parçasını da oluşturan dış güzellik konusundaki sürekli kaygıları kastediyoruz. Ama diğer yandan, eğer doğadaki güzellik, doğa güçlerinin sürekli devinimi olarak, klasik anlamda bilinçli bir güzellik olarak nitelenemiyorsa, bu durumda, güzelliğin yaratılması yönünde doğanın hiç çaba göstermediğini söylemenin olanağı yoktur; tersine, güzelliği yaşamın bütünlüğü olarak kavrarken, yaşama arzusunun güzelliği yaratma arzusuyla birlikte bütün doğaya nüfuz ettiğini kabullenmemiz gerekecek. Doğada her zaman bir amaç değil de, sadece sonuçları görmek zorundaysak, bu yüzden de güzelliği doğanın amacı olarak niteleyemiyorsak, bu durumda onu, yaratılmasına bütün doğa güçlerinin seferber edildiği en önemli sonuç olarak nitelememek olmaz. Bu yönün kasti (das Nkhtgewolltsein), bilinçli olmayışı, onun gerçekliğine en ufak bir engel yaratmaz, tıpkı arıdaki geometrik amacın bilinçli olmayışı gibi, bitkisel bir güçteki simetri amacının bilinçli olmayışının petek gözeneğinin altı yüzeyli yapısının kusursuzluğuna ya da bir yaprağın iki yarısının simetrisine hiç engel olmaması gibi.</p>
				<p class="normal">II. “Gerçek yaşamda güzelliğe az rastlanması, doğadaki güzelliğin bilinçli olarak yaratılmamış olmasından kaynaklanır.” Ama gerçekten öyle olsaydı, güzelliğin çok az rastlanırlığı, bu az sayıdaki bir takım olay ve maddenin güzelliğini hiç azaltmadan, sadece bizim estetik duygumuz için hazin olurdu. Güvercin yumurtası büyüklüğünde elmaslara çok az rastlanır; pırlanta düşkünleri, haklı olarak, bunları sakınabilirler, bununla birlikte bu çok ender bulunur elmasların çok güzel olduğu konusunda da hemfikirdirler. Ama gerçek yaşamda güzelliğin az bulunmasından yakınmanın hiçbir haklılığı yoktur; kuşkusuz, gerçek yaşamda güzellik, en azından Alman estetikçilerin iddia ettikleri gibi, hiç de o kadar az değildir. Mükemmel ve görkemli manzaralar oldukça fazladır. Her adımda İsviçre’yi, Alpleri, İtalya’yı aratmayan ülkeler ve yerler vardır, örnek olarak Finlandiya’yı, Kırım’ı, Dinyepr kıyılarını, hatta Volga kıyılarını gösterebiliriz. İnsan yaşamında sürekli karşılaşılmaz görkemlilikle, ama görkemliliğin daha sık görülmesini insanın kabul edip etmediği belli değildir. Yaşamın büyük anları insana çok pahalıya mal olmakta, onu fazlasıyla zayıf düşürmektedir. Yüksek duygular arama gereksinimi duyan ve bunların etkisini ruhuna aktarma gücüne sahip olan kimse, her adımda bu duyguları yakalayacağı fırsatları bulabilir. Mertliğin, özverinin, alçak ve zararlı olana, insanların sefalet ve ahlak bozukluklarına karşı büyük savaşın yolu hiçbir zaman ve kimseye kapalı değildir. Ve her zaman, her yerde bütün yaşamları yüce duygular ve işler olan binlerce insan olmuştur. Aynı şekilde insan yaşamındaki çekici, güzel anlara da işaret etmeli. Genel olarak insanın bu anların azlığından yakınması olanaksızdır, çünkü yaşamının güzel ve yüce şeylerle ne ölçüde dolu olduğu insanın kendisine bağlıdır.</p>
				<p class="normal">Yaşam öylesine geniş ve çok yönlü ki, insan şiddetle gereksinim duyduğu ve aradığı, gerçeğe uygun her şeyi hemen her zaman onda bulur. Gösteriş yapmak arzusu dışında, gerçekte kendine özgü hiçbir duygu ve isteğe sahip olma yeteneği taşımayıp, duygular ve isteklerden söz eden sadece renksiz kişiliklerin yaşamı boş ve renksizdir. Onun içindir ki insan yaşamının ruhu, yönü, rengi ona, yani yaşama insanın kendi karakteri tarafından verilir; yaşamdaki olaylar insana bağlı değildir ama bu olayların ruhu onun karakterine bağlıdır: “Vahşi hayvan avcıya koşar.” Sonuç olarak, sadece güzellik denen şeyin açıklanması, kadın güzelliğinin ne denli az rastlanan bir olgu olduğu sorununu ele almak gerekiyordu. Ama bu, belki de, soyut tezimize bütünüyle uygun değildir; biz sadece, hemen her kadın çoğu kimseye gençliğinin en parlak günlerinde güzelmiş gibi görünür düşüncesiyle sınırlı kalacağız –bu nedenle, güzelliğin az rastlanan bir olgu oluşundan değil de, olsa olsa insanların çoğunun estetik duygusundaki belirsizlikten söz edilebilirdi burada. Yüz olarak güzel insanların sayısı, iyi kalpli, akıllı vb. insanlardan hiç de az değildir.</p>
				<p class="normal">Rafaello’nun İtalya’da, güzelliğin bu klasik ülkesinde güzel kadın azlığından yakınması nasıl açıklanır? Çok basit: O, en güzel kadını aramıştır, en güzel kadın da bütün dünyada, elbette, bir tanedir; peki nerede arayıp bulacak onu? Son derece basit bir nedenden ötürü, kendi türünün en iyisi olan her zaman çok azdır: Çok sayıda en güzeli bir araya getirdiğimizde, onları tekrar sınıflandıracak, topu topu bir iki kişide bulunan şeyi en iyi nitelik olarak adlandıracağız; geriye kalanların hepsini de ikinci sınıf olarak niteleyeceğiz. Ve genel bir ifadeyle söylemek gerekir ki, “yaşamda güzelliğe az rastlanıyor” düşüncesi, “bütünüyle” ve “birinci” sözcüklerindeki anlamların karıştırılmasına dayanıyor: Pekâlâ birçok görkemli nehir var ve bu görkemli nehirlerin birincisi, kuşkusuz, bir tanedir. Pek çok büyük başkomutan vardır da, dünyadaki birinci başkomutan onlardan biridir. Genel olarak şöyle düşünülür: Benim gözümde <span class="ideitalik">A</span> nesnesinden daha yüce olan <span class="ideitalik">X</span> nesnesi vardır veya olabilir, o zaman <span class="ideitalik">A</span> aşağıdır; ama sadece böyle düşünülüyor, gerçekten öyle hissedilmiyor: Missisippi Volga’dan daha görkemli bulunurken, biz yine de Volga’yı görkemli bir nehir saymayı sürdürüyoruz. Alışıldığı üzere deniyor ki, şayet bir nesne diğerinden büyükse, bu durumda birincinin ikinci üzerindeki üstünlüğü ötekinin kusurudur; hiç değil. Hayatta kusur olumlu bir şeydir, diğer nesnelerin üstünlüğünden kaynaklanan bir şey değil. Bazı noktalarda derinliği bir fut olan bir nehir, sığ sayıldığından değil, ondan çok daha derin nehirler olmasındandır; o nehir hiçbir karşılaştırma olmaksızın, kendiliğinden sığdır. Sığdır, çünkü su trafiği için uygun değildir. Otuz fut derinliği olan bir kanal gerçekte sığ değildir, çünkü su trafiği için tam anlamıyla uygundur. Dover Boğazı’nın, derinliğiyle o kanalı çok geride bıraktığı herkesçe bilinse de, onu sığ olarak nitelemek kimsenin aklına gelmez. Soyut matematiksel karşılaştırma gerçek yaşam anlayışı değildir. Onun için biz <span class="ideitalik">X</span> nesnesini <span class="ideitalik">A</span>’dan güzel bulurken, yaşamda <span class="ideitalik">A</span> nesnesini güzel bulmaktan hiç de vazgeçmiş olmayız. Diyelim ki, “Othello” “Macbeth”ten üstündür ya da “Macbeth” “Othello”dan –bu tragedyalardan birinin diğerinden üstünlüğüne karşın, her ikisi de mükemmel olarak kalacaktır. “Othello”nun iyi yönleri “Macbeth”in kusurlarından sorumlu olamaz, ya da tersi. O halde gözlerimizi sanat yapıtlarına çevirelim. Yine hayattaki mükemmel şeylere bakacak olursak, bir nesnenin güzelliğinin kusursuzluğunu çok sık itiraf etmemiz gerekecek, başka bir nesnenin güzelliği daha üst düzeyde olsa bile. Gerçekten de Antil veya Hint adalarının doğası çok daha zengin olsa da, bir kimse acaba İtalya’nın doğasını çok güzel değil diye niteler mi? Oysa estetik bilimi, gerçekliğin dünyasında güzelliğin güya ‘ender rastlanan bir olgu’ olduğunu, ancak insanın gerçek duygularında ve düşüncelerinde doğrulanmayan benzer görüşlerle iddia edebilir.</p>
				<p class="normal">III. “Yaşamda güzelin güzelliği geçicidir.” Kabul ediyoruz; ama bundan ötürü güzel daha mı az güzeldir? Üstelik bu her zaman doğru değildir: Bir çiçek gerçekten çabuk solar ama bir insan uzun yıllar güzel kalabilir. İnsan güzelliğinin, ondan haz duyan bir insana gerektiği kadar sürdüğü bile söylenebilir. Bu savın ayrıntılı bir tanıtlamasına girmek, belki de soyut tezimizin niteliğine bütünüyle uygun düşmeyecekti, bu yüzden, sadece şunu söyleyelim ki, her kuşağın bir güzelliği vardır ve o güzellik o kuşağın kendisi için olmak zorundadır. Şayet bir kuşağın güzelliği onunla birlikte solacak olursa, o kuşağın uyumunu hiç bozmayacak ve onun estetik gereksinimlerine hiç aykırı gelmeyecektir –sonraki kuşakların yeni bir güzelliği olacak ve burada ne bir kimseye yakınılacak ne de bir şeyden şikâyet edilecektir. “Hep genç kalmak” isteğinin fantastik bir istek olduğunu, gerçekten yaşı ilerlemiş bir insanın, eğer normal bir yaşam sürmüş ve üst tabakaya mensup insanlardan değilse, yaşlı bir insan olmayı isteyeceğini burada ayrıntılı şekilde kanıtlamaya kalkışmak da belki yersiz olacaktı. Ama bu, ayrıntılı kanıtlar olmasa da anlaşılır bir durumdur. Biz insanlar “üzülerek” çocukluğumuzu anımsar ve zaman zaman “o mutlu yıllara dönmek isterdim” deriz, ama bir kimsenin gerçekten çocukluk çağına geri dönmeye razı olacağını sanmam. “Gençliğimizin güzelliği geçti” sözleriyle ifade edilen üzüntü konusunda da aynı şey söylenmeli –eğer gençlik çağı, bir ölçüde iyi geçmişse, bu sözlerin gerçekte bir anlamı yoktur. Yaşananları tekrar yaşamak sıkıcı olurdu, ilk anlatıldığında çok ilginç gelmiş olsa bile, bir anekdotu ikinci kez dinlemenin sıkıcı olması gibi. Gerçek istekleri, hiç de tatmin edici olması istenmeyen fantastik, sanal isteklerden ayırmak gerek; gerçek hayattaki güzelliğin uçup gitmemesini istemek, bu tür düşsel bir istektir. “Yaşam hızla ileri doğru akar ve gerçekliğin güzelliğini de akıntısıyla birlikte sürükleyip götürür” diyor [Hegel ile Ficher] –doğru, ama isteklerimiz de yaşamla birlikte ileri doğru akar, yani içerikleri değişir; öyleyse güzel bir şeyin yok olmasından duyulan üzüntüler fantastiktir; güzel şey, işini yaptıktan, o güne sığabilecek düzeyde bir tada ulaştıktan sonra yok olur. Yarın yeni gereksinimlerle birlikte yeni bir gün olacak ve ancak yeni bir güzellik bu gereksinimleri karşılayabilecektir. Yaşamdaki güzellik hareketsiz ve değişmez, yani estetikçilerin istediği gibi “ölümsüz” olsaydı, bizi bıktırır, kabak tadı verirdi. Canlı insan, yaşamdaki hareketsiz şeyi sevmez ve hiçbir zaman canlı güzelliği doyasıya seyretmediği için de, [gerçeklikten nefret eden] eşsiz sanat âşıklarının canlı sahnelere tercih ettiği o hareketsiz şeyin canlı tablosu (<span class="ideitalik">tableau vivant</span>) onu çok çabuk bıktırır. Ama sanat âşıklarına göre, güzellik sadece sonsuz değil, aynı zamanda kendi sonsuzluğu içinde değişmez olmalıdır; bu nedenle yaşamdaki güzelliğe karşı olmak yeni bir suçtur.</p>
				</body>
</html>