<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/ogz.css" rel="stylesheet" type="text/css" />
</head>

<body>
  <h1><b>Kırk Yedinci Bölüm: Holden</b></h1>

  <p>Yeniden yapılandırılmış suni omletin ıslak selülozu andıran tadı bile Holden’ın keyfini kaçırmak için yeterli değildi. Sahte yumurtaları ağzına tıkıştırırken sırıtmamaya çalışıyordu. Yemekhane masasında onun solunda oturan Amos dudak şapırdatan bir hevesle yemeğini yiyordu. Holden’ın sağındaki Alex tabağındaki pelte gibi yumurtaları en az onlar kadar sahte bir dilim kızarmış ekmekle sıyırıyordu. Masanın karşısındaki Naomi ise çayını yudumluyor ve saçlarının altından ona bakıyordu. Holden kadına göz kırpmamak için kendini zor tutuyordu.</p>

  <p>Haberi mürettebata nasıl vereceklerine dair konuşmuş fakat bir uzlaşmaya varamamışlardı. Holden bir şeyleri gizlemekten nefret ederdi. İlişkisini sır gibi saklamak onu kirli ve utanç verici bir şeymiş gibi göstermekteydi. Ebeveynleri onu seksin yüz kızartıcı olduğu için değil, mahrem olduğu için gizli saklı yapılması gereken bir şey olduğuna inanacak şekilde yetiştirmişlerdi. Beş babası ve üç annesiyle evlerindeki uyuma düzeni daima karmaşık olmuştu; fakat kimin kimle yatağa girdiği ondan asla saklanmamıştı. Bu da Holden’ın kendi faaliyetlerini saklamaya yönelik güçlü bir isteksizlik geliştirmesine yol açmıştı.</p>

  <p>Öte yandan Naomi bulmuş oldukları narin dengeyi bozacak bir şey yapmamaları görüşündeydi ve Holden onun içgüdülerine güveniyordu. Naomi grup dinamikleri konusunda Holden’ın genelde yokluğunu çektiği bir kavrayışa sahipti. O yüzden Holden şimdilik kadının dediğini yapıyordu.</p>

  <p>Zaten böbürlenesi geliyordu ve öyle bir şey kabalık olurdu.</p>

  <p>Holden sesini tarafsız ve profesyonel tutarak konuştu. “Naomi, rica etsem karabiberi uzatır mısın?”</p>

  <p>Amos başını hızla kaldırdı ve çatalı yüksek bir takırtıyla tabağına düştü.</p>

  <p>“Vay anasım, siz işi pişirmişsiniz!”</p>

  <p>“Şey,” dedi Holden. “Ne?”</p>

  <p><i>“Roci’</i>ye döndüğümüzden beri bir tuhaflık var ama ne olduğunu bir türlü çıkaramıyordum. Demek buymuş! Siz ikiniz nihayet sansarı sakla oynuyorsunuz.”</p>

  <p>İri yarı tamirciye bakarak gözlerini iki defa kırpıştıran Holden ne diyeceğini bilemiyordu. Destek almak için Naomi’ye baktı, fakat kadının başı önüne eğikti ve saçları yüzünü tamamıyla örtüyordu. Omuzlarıysa sessiz kahkahalarla sarsılıyordu.</p>

  <p>“Tanrı aşkına be Kaptan,” dedi Amos, geniş suratında bir tebessümle. “Amma ağırdan aldın. Naomi kendini benim kollarıma öyle atmış olsaydı şimdiye boynuma kadar o bokun içindeydim.”</p>

  <p>“Şey,” diyen Alex, Amos’un sezgilerini paylaşmadığını açıkça belli edecek kadar şaşırmış gözüküyordu. “Vay canına.”</p>

  <p>Naomi gülmeyi kesti ve gözlerinin köşelerinde biriken yaşları sildi. “Yakalandık,” dedi.</p>

  <p>“Bakın çocuklar. Bunun sizlerle aramızdaki ilişkiyi etkilemeyeceğini—” dedi Holden, fakat Amos alaycı bir kahkahayla onun sözünü kesti.</p>

  <p>“Hey, Alex,” dedi tamirci.</p>

  <p>“Ne?” dedi Alex.</p>

  <p>“İS’in kaptanla düşüp kalkması seni boktan bir pilot haline mi getirecek?”</p>

  <p>“Hiç sanmam,” diye sözcükleri daha da yuvarlayarak cevap verdi Alex. O da sırıtıyordu.</p>

  <p>“Nedense bana da uyduruk bir tamirci olacakmışım gibi gelmiyor.”</p>

  <p>Holden yeniden denedi. “Bence önemli olan—”</p>

  <p>“Kaptan?” diye devam etti Amos, onu duymazdan gelerek. “Kimsenin umursamadığını ve bizi işimizden alıkoymayacağını düşünüp keyfini çıkarmaya bak. Nasılsa birkaç güne kalmadan büyük ihtimalle hepimiz ölmüş olacağız.”</p>

  <p>Naomi yeniden gülmeye başladı.</p>

  <p>“İyi,” dedi kadın. “Bunu terfi etmek için yaptığımı herkes biliyor zaten. Aa, bir dakika. Tabii ya. Ben zaten ikinci kaptanım. Hey, artık kaptan olabilir miyim?”</p>

  <p>“Hayır,” dedi Holden, gülerek. “Kaptanlık boktan bir iş. Bunu senden asla isteyemem.”</p>

  <p>Naomi sırıtıp omuz silkti. <i>Gördün mü? Hep haklı olamam.</i> Holden kendisini hakiki bir sevecenlikle süzmekte olan Alex’e göz ucuyla baktı. Adamın bu birliktelikten hoşlandığı belliydi. Her şey yolunda gözüküyordu.</p>

  <p style="text-align: center;">♦</p>

  <p>Eros patates biçimli bir topaç gibi kendi ekseninde dönüyor, kayalardan oluşan kalın postu içerideki dehşeti gözlerden saklıyordu. Alex İstasyonu derinlemesine taramak için onları yaklaştırdı. Asteroit Holden’ın ekranında neredeyse dokunulabilecek kadar büyüdü. Naomi diğer operasyon santralinde yüzeyi ladardan geçirerek birkaç gün geriden gelen Tycho şileplerinin mürettebatları için tehlikeli olabilecek bir şeyler aradı. Holden’ın taktiksel ekranındaki BMD bilim gemisi bir yavaşlama manevrasıyla Eros’a yaklaşmayı sürdürüyordu. Refakatçisi de yanındaydı.</p>

  <p>“Hâlâ konuşmuyorlar, öyle mi?” diye sordu Holden.</p>

  <p>Naomi başını iki yana salladı, sonra da ekranına dokunarak iletişim sisteminin izleme bilgisini onun iş santralına yolladı.</p>

  <p>“Hayır,” dedi kadın. “Ama bizi görüyorlar. Bir-iki saattir üstümüzden radar yansıtıyorlar.”</p>

  <p>Holden koltuğunun kol dayanağında bir ritim tutturarak seçeneklerini düşündü. Tycho’nun <i>Roci</i> üzerinde gerçekleştirdiği gövde modifikasyonlarının Dünyalı korvetin tanımlama yazılımını kandırıyor olması mümkündü. <i>Roci</i>’nin tesadüfen o bölgede bulunan bir gaz taşıyıcısı olduğunu düşünerek onu göz ardı edebilirlerdi. Fakat nasıl bir gövde konfigürasyonu gösterirse göstersin <i>Roci</i>’nin aktarıcısını kapalı tutması onu yasadışı kılmaktaydı. Korvetin karanlık uçan bir gemiyi ikaz ederek oradan uzaklaştırmaya çalışmaması Holden’ı tedirgin ediyordu. Kuşak ile iç gezegenler arasında sıcak savaş vardı. Kimliği belirsiz bir Kuşak gemisi Eros’un etrafında dolanırken Dünyalı iki gemi de oraya yaklaşıyordu. Kafası çalışan hiçbir kaptan onları yok saymazdı.</p>

  <p>Korvetin sessizliği başka bir anlam taşıyordu.</p>

  <p>“Naomi, içimden bir ses o korvetin bizi vurmaya çalışacağını söylüyor,” dedi Holden, iç geçirerek.</p>

  <p>“Ben olsam öyle yapardım,” diye karşılık verdi kadın.</p>

  <p>Holden koltuğunda son bir karmaşık ritim tuttu, ardından kulaklığını taktı.</p>

  <p>“Pekala. Madem öyle, sanırım söze ilk ben gireceğim,” dedi.</p>

  <p>Konuşmalarını aleni hale getirmek istemeyen Holden, <i>Rocinante</i>’nin lazer çanağıyla Dünyalı korvete nişan aldı ve genel bir bağlantı talebinde bulundu. Birkaç saniye sonra yeşil bir <i>bağlantı kuruldu</i> ışığı yandı ve Holden’ın kulaklıkları hafif bir arka plan parazitiyle cızırdamaya başladı. Holden beklediyse de BMD gemisi herhangi bir selamlamada bulunmadı. Önce onun konuşmasını istiyorlardı.</p>

  <p>Holden mikrofonunu kapatıp gemi içi iletişimi açtı.</p>

  <p>“Alex, bizi yürüt. Şimdilik bir g’de. Blöfümüzü yemezlerse çatışmaya gireceğiz. Ateş açmaya hazır ol.”</p>

  <p>“Anlaşıldı,” dedi Alex ağır ağır. “Tedbir olsun diye şerbet de içeceğim.”</p>

  <p>Holden dönüp Naomi’nin santraline bir göz attı, fakat kadın çoktan taktiksel ekrana geçmiş olup yaklaşan iki gemiye karşı atış çözümlemeleri ve sinyal bozma taktikleri hesaplıyordu. Naomi o güne kadar tek bir çatışmada bulunmasına rağmen deneyimli bir asker gibi tepki vermekteydi. Holden kadının sırtına bakarak gülümsedi, sonra da Naomi izlendiğinin farkında varmadan önüne döndü.</p>

  <p>“Amos?” dedi adam.</p>

  <p>“Her şey kilit altında ve çalışır vaziyette Kaptan. <i>Roci</i> sabırsızlanıyor. Gidip şunların kıçına tekmeyi basalım.”</p>

  <p><i>Dua edelim de öyle bir şeye gerek kalmasın,</i> diye düşündü Holden.</p>

  <p>Mikrofonunu tekrar açtı.</p>

  <p>“Ben <i>Rocinante</i> kaptanı James Holden. Yaklaşmakta olan ve çağrı parolası bilinmeyen Birleşmiş Milletler Donanması korvetinin kaptanını arıyorum. Lütfen cevap verin.”</p>

  <p>Parazit dolu bir duraklama sonrasında karşı taraftan ses geldi. <i>“Rocinante,</i> uçuş yolumuzdan derhal çekilin. Mümkün olan en yüksek hızda Eros’tan uzaklaşmaya başlamazsanız üstünüze ateş açılacak.”</p>

  <p>Ses genç birine aitti. Asteroit haritası çıkaran bir geminin peşi sıra eski model bir korvetle dolanmak gibi usandırıcı bir göreve rağbet edilmeyeceği muhakkaktı. Gemiye bir hamisi veya yaklaşan bir terfii bulunmayan bir teğmen kaptanlık ediyor olmalıydı. Adam muhtemelen tecrübesizdi; fakat böyle bir yüzleşmeyi kendini üstlerine ispatlamak için bir fırsat olarak görebilirdi. Bu da sonraki birkaç dakikayı kazasız belasız atlatmayı zora sokuyordu.</p>

  <p>“Kusura bakmayın,” dedi Holden. “Çağrı parolanızı veya isminizi hâlâ bilmiyorum. Fakat isteğinizi yerine getiremem. Hatta birilerinin Eros’a inmesine de izin veremem. Sizden istasyona yaklaşmamanızı istemek durumundayım.”</p>

  <p><i>“Rocinante,</i> sanırım bizi—”</p>

  <p>Holden, <i>Roci</i>’nin hedefleme sistemini devraldı ve yaklaşan korveti hedefleme lazeriyle işaretledi.</p>

  <p>“Bakın burada neler olduğunu izah edeyim,” dedi. “Sensörlerinize baktığınızda gemi tanımlama sisteminize saç baş yolduran külüstür bir gaz taşıyıcısı görüyorsunuz. Ve o gemi ansızın, yani <i>tam şu anda</i> sizi son model bir hedef tespit sistemiyle işaretliyor.”</p>

  <p>“Öyle bir şey—”</p>

  <p>“Yalan söyleme. Aynen öyle olduğunu biliyorum. Olay şu: nasıl görünürse görünsün gemim sizinkinden daha yeni, daha hızlı, daha dayanıklı ve daha iyi silahlı. Bunu ancak ateş açarak ispatlayabilirim ve öyle bir şey yapmamayı umuyorum.”</p>

  <p>“Bizi tehdit mi ediyorsunuz <i>Rocinante?”</i> dedi Holden’ın kulaklığındaki genç ses, tam da küstahlık ve hayret karışımı bir tonda.</p>

  <p>“Sizi mi? Hayır,” dedi Holden. “Ben asıl korumanız gereken o büyük, yavaş ve silahsız gemiyi tehdit ediyorum. Eros’a doğru uçmayı sürdürürseniz elimdeki her şeyi ona atacağım. O uçan bilim laboratuvarını gökten sileceğimi garanti ederim. Biz bunu yaparken sizin de bizi haklamanız mümkün; ama öyle bir durumda göreviniz zaten başarısızlıkla sonuçlanmış olur, değil mi?”</p>

  <p>Hat tekrar sessizliğe büründü; Holden’a kulaklığının kapanmadığını gösteren tek şey arka plan radyasyonunun cızırtısıydı.</p>

  <p>Cevap geminin dahili iletişiminden geldi.</p>

  <p>“Duruyorlar Kaptan,” dedi Alex. “Hızla yavaşlıyorlar. İzleme sistemi iki milyon kilometre ötede nispi olarak duracaklarını söylüyor. Onlara doğru uçmaya devam edeyim mi?”</p>

  <p>“Hayır, bizi Eros’un üzerindeki sabit konumumuza geri götür,” diye cevap verdi Holden.</p>

  <p>“Anlaşıldı, ”</p>

  <p>“Naomi,” dedi Holden, ona bakmak için koltuğunu döndürerek. “Başka bir şey yapıyorlar mı?”</p>

  <p>“Egzozlarının gürültüsünden duyabildiğim kadarıyla <i>hayır.</i> Fakat diğer istikamete dar ışınla mesaj yolluyorlarsa bilmemize imkan yok,” dedi kadın.</p>

  <p>Holden dahili iletişimi kapattı. Bir dakika boyunca başını kaşıdı, sonra da kemerini çözdü.</p>

  <p>“Eh, şimdilik onları durdurduk. Ben tuvalete gidiyorum. Sonra da kendime içecek bir şey alacağım. Sen de ister misin?”</p>

  <p style="text-align: center;">♦</p>

  <p>“Biliyorsun; haksız değildi,” dedi Naomi, o gecenin ilerleyen saatlerinde.</p>

  <p>Operasyon güvertesindeki Holden sıfır yerçekiminin etkisiyle santralının birkaç adım ötesinde uçuyordu. Güverte ışıklarını kısmıştı ve kabin mehtaplı bir gece kadar loştu. Alex ile Amos iki güverte aşağıda uyumalarına rağmen sanki bir milyon ışık yılı uzaktaydılar. iki metre ilerideki kendi santralının yakınında süzülen Naomi’nin açık duran saçları siyah bir bulut gibi başının çevresinde uçuşmaktaydı. Arkasındaki panel kadının yüzünü profilden aydınlatıyordu: yüksek alın, basık burun, dolgun dudaklar. Holden kadının gözlerinin kapalı olduğunu görebiliyor, ona evrende ikisinden başkası yokmuş gibi geliyordu.</p>

  <p>“Kim haksız değildi?” dedi Holden, sırf bir şey söylemiş olmak için.</p>

  <p>“Miller,” diye yanıtladı Naomi, her şey apaçık ortadaymışçasına.</p>

  <p>“Neden bahsettiğine dair en ufak bir fikrim yok.”</p>

  <p>Naomi güldü, sonra da vücudunu çevirmek ve onunla havada yüz yüze gelebilmek için bir eliyle kulaç attı. Gözleri artık açık olmasına rağmen arkasındaki panel ışıkları sebebiyle kapkara havuzlara benziyordu.</p>

  <p>“Miller’ı düşünüyordum,” dedi kadın. “Tycho’da ona kötü davrandım. Sen kızgınsın diye onu hiçe saydım. Daha iyi bir muameleyi hak ediyordu.”</p>

  <p>“Niye?”</p>

  <p>“Eros’ta senin hayatını kurtardı.”</p>

  <p>Holden alaycı bir kahkaha atsa bile Naomi konuşmaya devam etti.</p>

  <p>“Sen donanmadayken,” dedi, “gemideki biri aklını kaçırırsa ve herkesi tehlikeye atan işlere kalkışırsa ne yapman gerekirdi?”</p>

  <p>Holden hâlâ Miller’dan bahsettiklerini düşündü. “O kişiyi zaptedersin ve gemiye ya da mürettebata karşı tehlike teşkil etmesin diye nezarethaneye atarsın. Ama Fred—”</p>

  <p>Naomi onun sözünü kesti.</p>

  <p>“Peki ya savaş zamanıysa?” dedi. “Bu olay bir muharebe sırasında gerçekleşirse?”</p>

  <p>“Saldırgan kolaylıkla zaptedilemiyorsa görevli subayın hangi yoldan olursa olsun gemiyi ve mürettebatı koruma yükümlülüğü vardır.”</p>

  <p>“Söz konusu şahsı vurmak da buna dahil mi?"</p>

  <p>“Tek yol oysa evet,” diye cevap verdi Holden. “Elbette. Fakat yalnızca en zor şartlar altındayken.”</p>

  <p>Naomi bir el işaretiyle onaylayarak vücudunu öteki yönde yavaşça döndürdü, sonra da bilinçsizce yaptığı bir hareketle kendini durdurdu. Holden sıfır yerçekiminde fena sayılmazdı; fakat asla onun kadar iyi olamayacaktı.</p>

  <p>“Kuşak bir şebekedir,” dedi Naomi. “Pek çok farklı yere yayılmış koca bir gemiye benzer. Hava, su, elektrik veya yapısal malzemeler üreten birimlerimiz vardır. O birimler milyonlarca kilometrelik uzayla birbirinden ayrılsa bile bu aralarındaki bağı zayıflatmaz.”</p>

  <p>“Sözü nereye bağladığını görebiliyorum,” dedi Holden, iç geçirerek. “Dresden gemideki deliydi ve Miller bizi korumak için onu vurdu. Tycho’dayken aynı konuşmayı o da yaptı. Ama o zaman da yutmadım.”</p>

  <p>“Niçin?”</p>

  <p>“Çünkü,” dedi Holden, “Dresden acilen başa çıkılması gereken bir tehlike değildi. Pahalı birtakım elbise giyen şeytani bir adamdı, hepsi bu. Elinde ne bir silah vardı ne de parmağı bir bombanın tetiğindeydi. Ve ben kendisi sırf öyle istiyor diye insanları idam edebileceğine inanan bir adama asla güvenmem.”</p>

  <p>Holden ayağını duvara dayadı ve Naomi’ye birkaç adım yaklaşacak kadar sertçe kendini itti. Artık gözlerini görebilecek ve tepkisini yüzünden okuyabilecek kadar yakındı ona.</p>

  <p>“Eğer o bilim gemisi yeniden Eros’a doğru uçmaya başlarsa gemideki tüm torpilleri ona atarım ve kendi kendime güneş sisteminin geri kalanını Eros’taki şeyden koruduğumu söylerim. Fakat <i>belki</i> yeniden Eros’a doğru uçabilir diye ona ateş açmam, çünkü öyle bir şey cinayet olur. Miller orada cinayet işledi.”</p>

  <p>Naomi adama gülümsedi, sonra da onu uçuş elbisesinden tutup bir öpücük kondurabilecek kadar yakınma çekti.</p>

  <p>“Bugüne kadar tanıdığım en iyi kalpli insan olabilirsin. Fakat doğru olduğuna inandığın konularda hiç taviz vermiyorsun ve Miller’ın da o yönünden nefret ediyorsun.”</p>

  <p>“Öyle mi?”</p>

  <p>“Evet,” dedi Naomi. “O da hiç taviz vermiyor, ama o işlerin nasıl yürüdüğüne dair farklı fikirlere sahip. Bundan nefret ediyorsun. Miller’ın gözünde Dresden gemideki bir tehditti. Canlı kaldığı her saniye etrafındakileri tehlikeye sokuyordu. Miller kendince meşru müdafaada bulundu.”</p>

  <p>“Ama yanılıyor. Adam savunmasızdı.”</p>

  <p>“O adam şirketine son model gemiler verilmesi için BM donanmasını ikna etti,” dedi Naomi. “O adam bir buçuk milyon insanın katledilmesi için şirketini ikna etti. Miller protomolekülün bizde kalmasının daha iyi olacağı konusunda her ne dediyse onların aynısı Dresden için de geçerliydi. Dresden satın alabileceği bir gardiyan bulmadan önce bir DGİ hapishanesinde ne kadar kalacaktı?”</p>

  <p>“O bir mahkumdu,” diyen Holden, argümanının parmakları arasından kayıp gittiğini hissediyordu.</p>

  <p>“Güce, nüfuza ve bilimsel projesinin devam etmesi için her türlü bedeli ödemeye hazır müttefiklere sahip bir canavardı,” dedi Naomi. “Ve bir Kuşaklı olarak sana Miller’ın yanılmadığını söylüyorum.”</p>

  <p>Holden karşılık vermedi; Naomi’nin yanında asılı kalmaya devam ederek kendini onun yörüngesinde tuttu. Acaba Dresden öldürüldüğü için mi, yoksa Miller kendisinin beğenmediği bir karar aldığı için mi daha kızgındı?</p>

  <p>Miller biliyordu üstelik. Holden ona Tycho’ya kendi başına dönmesini söylediğinde dedektifin hüzünlü yüzünde bunu görmüştü. Miller neler olacağını tahmin etmiş, tartışmak veya karşı çıkmak için bir girişimde bulunmamıştı. Bu da Miller’ın karar verirken daha sonra ödeyeceği bedelin tamamen farkında olması ve onu ödemekten çekinmemesi demekti. Bunun bir anlamı vardı. Holden o anlamın ne olduğundan pek emin değildi ama yine de vardı.</p>

  <p>Duvarda kırmızı bir ikaz ışığı yanıp sönmeye başladı. Naomi’nin paneli hemen devreye girerek ekrana birtakım veriler yansıttı. Kadın koltuğunun arkalığını kullanarak kendini panelin önüne kadar çekti, sonra da çabucak birkaç komut girdi.</p>

  <p>“Kahretsin,” dedi.</p>

  <p>“Ne oldu?”</p>

  <p>“Korvet veya bilim gemisi yardım çağırmış olmalı,” dedi Naomi, ekranını işaret ederek. “Sistemin her yanından gemiler geliyor.”</p>

  <p>“Kaç tane?” diye sordu Holden, ekranı daha net görmeye çalışarak.</p>

  <p>Naomi’nin genzinden kahkahayla öksürük arası bir ses çıktı.</p>

  <p>“Tahminen mi? Hepsi.”</p>

  <p><a id="bookmark51"></a></p>
</body>
</html>
