<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/ogz.css" rel="stylesheet" type="text/css" />
</head>

<body>
  <h1><b>Yirmi Birinci Bölüm: Holden</b></h1>

  <p>Gemiler küçüktü. Boş alan daima kısıtlıydı ve <i>Donnager</i> gibi bir canavarda bile koridorlar ile kamaralar sıkışık ve konforsuz olurdu. <i>Rocinante</i>’de Holden’ın duvarlara dokunmadan kollarını iki yana açabildiği yegane yerler yemekhane ve kargo hangarıydı. Hayatını uçarak kazanan hiç kimse klostrofobik olmamasına rağmen en kıdemli Kuşak madencisi bile gemide yaşamanın yarattığı tedirginliği bilirdi. Bu, kapana kısılmış hayvanın o kadim stresiydi; durduğun yerden baktığında göremediğin hiçbir yere gidemeyecek olmanın bilinçaltındaki bilgisiydi. Bir limana yanaşıldığında karaya çıkmak o gerilimin aniden ve bazen baş döndürücü bir şekilde boşalmasını sağlardı.</p>

  <p>İçkili bir oyun bu iş için sıkça başvurulan bir yöntemdi.</p>

  <p>Holden da tüm profesyonel gemiciler gibi kimi zaman uzun uçuşların ardından körkütük sarhoş olurdu. Birden fazla kez bir geneleve girip boş bir hesapla, ağrıyan bir kasıkla ve de Sahra Çölü kadar kuru bir prostatla dışarı atılana kadar içeride kaldığı olmuştu. O yüzden Amos istasyonda geçirdiği üç günün ardından yalpalayarak odalarına girdiğinde Holden iri yarı tamircinin kendini nasıl hissettiğini çok iyi biliyordu.</p>

  <p>Holden ile Alex paylaştıkları koltuktan bir haber bültenini seyrediyorlardı. Ekranda iki spiker Kuşaklı faaliyetlerini suçlu, <i>terörist</i> ve <i>sabotaj</i> gibi kelimelerle tartışmaktaydı. Onlara göre Marslıların tek amacı “barışı korumak” idi. Tabii ekrandaki bir Mars haber kanalıydı. Amos burun kıvırıp kanepeye yığıldı. Holden ekranı sessize aldı.</p>

  <p>“Kıyı iznin nasıl geçiyor, gemici?” diye sırıtarak sordu Holden.</p>

  <p>“Bir daha hiç içki içmeyeceğim,” diye inledi Amos.</p>

  <p>“Naomi o suşi restoranından bir şeyler yaptırıp gelecek,” dedi Alex. “Sahte deniz yosununa sarılı şöyle güzel bir çiğ balık yiyeceğiz.”</p>

  <p>Amos yeniden inledi.</p>

  <p>“Yaptığın hiç hoş değil Alex,” dedi Holden. “Bırak da adamın karaciğeri huzur içinde can versin.”</p>

  <p>Süitin kapısı yeniden açıldı ve Naomi üst üste dizili beyaz kutulardan oluşan yüksek bir yığınla içeri girdi.</p>

  <p>“Yemekler geldi,” dedi kadın.</p>

  <p>Alex kutuları açtı ve tek kullanımlık küçük tabaklar dağıtmaya başladı.</p>

  <p>“Yemek getirme sırası ne zaman sana gelse hep somon ruloları alıyorsun. Bu da kısıtlı bir hayal gücünü gösteriyor,” dedi Holden, tabağına yiyecek koymaya başlarken.</p>

  <p>“Ne yapayım, somondan hoşlanıyorum,” karşılığını verdi Naomi.</p>

  <p>Yemekler yenilirken oda sessizleşti; çıkan tek ses plastik yemek çubuklarının tıkırtısı ve wasabi ile soya sosuna batırılmış şeylerin ıslak şapırtısıydı. Yemek bittiğinde Holden sinüslerindeki acının etkisiyle akan gözlerini sildi ve koltuğunu olabildiğince arkaya yasladı. Amos yemek çubuklarından biriyle alçısının altını kaşıdı.</p>

  <p>“Kemikleri yerine oturturken iyi iş çıkarmışsınız,” dedi adam. “Şu an vücudumun en az ağrıyan yeri orası.”</p>

  <p>Naomi, Holden’ın koltuğunun kol dayanağındaki kumandayı kaptı ve sesi tekrar açtı. Farklı kanallar arasında mekik dokumaya başladı. Alex gözlerini kapatarak divanda kaykıldı ve parmaklarını karnının üstünde kenetleyip mutlulukla iç geçirdi. Holden bu kadar rahat oldukları için mürettebatına karşı ani ve mantıksız bir asabiyete kapıldı.</p>

  <p>“Fred’in memesini emmekten bıkmadınız mı?” dedi. “Şahsen ben çoktan bıktım.”</p>

  <p>“Sen neden bahsediyorsun?” dedi Amos, başını iki yana sallayarak. “Ben daha yeni başladım.”</p>

  <p>“Demek istiyorum ki,” karşılığını verdi Holden, “daha ne kadar Tycho’da oyalanıp Fred’in hesabından kafaları çekecek, fahişelerle yatıp kalkacak ve suşi yiyeceğiz?”</p>

  <p>“Yapabildiğimiz kadar?” dedi Alex.</p>

  <p>“Daha iyi bir planın varsa dinleyelim,” dedi Naomi.</p>

  <p>“Bir planım yok, ama oyuna dönmek istiyorum. Buraya ilk geldiğimizde haklı bir öfkeyle ve intikam hayalleriyle doluyduk. Ama bir-iki saksodan ve içki aleminden sonra hiçbir şey olmamış gibi davranıyoruz.”</p>

  <p>“İntikam almak için intikam alınabilecek birileri gerekir Kaptan,” dedi Alex. “Fark ettin mi bilmiyorum ama o konuda eksiğimiz var.”</p>

  <p>“O gemi hâlâ oralarda bir yerde. Onun ateş etmesini sağlayanlar da,” dedi Holden.</p>

  <p>“Yani,” dedi Alex yavaşça, “buradan ayrılacak ve o gemiye rastlayana kadar uzayda spiral mi çizeceğiz?”</p>

  <p>Naomi gülerek ona bir paket soya sosu attı.</p>

  <p>“Ne yapacağımızı bilmiyorum,” dedi Holden, “ama gemimizi yok eden insanlar <i>kendi</i> işleriyle meşgulken bizim böyle boş oturmamız beni delirtiyor.”</p>

  <p>“Daha üç gündür buradayız,” dedi Naomi. “Rahat bir yatağı, doğru düzgün bir yemeği ve biraz stres atmayı hak ediyoruz. Böyle bir fırsatı değerlendirdiğimiz için bize kendimizi kötü hissettirmeye çalışma.”</p>

  <p>“Hem zaten Fred duruşmada o pezevenklere derslerini vereceğimizi söyledi,” dedi Amos.</p>

  <p>“Tabii eğer duruşma diye bir şey olursa,” diye karşılık verdi Holden. <i>“Eğer.</i> Zaten olsa bile ona daha aylar, belki de yıllar var. O gün geldiğinde bile Fred antlaşma peşinde koşuyor olacak. Genel af da bir pazarlık kozu olabilir, değil mi?”</p>

  <p>“Fred’in şartlarını çabucak kabul etmiştin Jim,” dedi Naomi “Yoksa fikrini mi değiştirdin?”</p>

  <p>“Fred kendimizi toparlayıp biraz dinlenmemiz karşılığında sadece ifadelerimizi almak istiyorsa düşük bir bedel istiyor. Ama bu bir duruşmanın her şeyi çözeceğini düşündüğüm veya öyle bir şey olana kadar kuzu kuzu bekleyeceğim anlamına gelmez.”</p>

  <p>Holden etraflarındaki sahte deri kaplı kanepeyi ve devasa duvar ekranını işaret etti.</p>

  <p>“Ayrıca bu da bir hapishane sayılır. Güzel bir yerde oturuyor olabiliriz, ama Fred kesenin ağzını kontrol ettiği müddetçe bize sahip demektir. Sakın yanlış bir izlenime kapılmayın.”</p>

  <p>Naomi’nin alın kırıştı, gözlerindeki bakış ciddileşti. “Diğer seçeneğimiz nedir efendim?” diye sordu. “Buradan gitmek mi?”</p>

  <p>Kollarını göğsünde kavuşturan Holden söylediklerim ilk defa duyuyormuşçasına aklında geçirdi. Onları dile getirmek hepsine netlik kazandırır gibiydi.</p>

  <p>“Bence iş aramamız lazım,” dedi. “İyi bir gemimiz var. Daha da önemlisi sinsi bir gemimiz var. Üstelik hızlı da. Gerekirse aktarıcıyı kapatarak yol alabiliriz. Ortada bir savaş varken pek çok insan oradan oraya bir şeyler taşıtmak isteyecektir. Böylece hem Fred’in duruşmasını beklerken uğraşacak bir şeyimiz olur, hem de cebimize biraz para koyarak başkasının eline bakmaktan kurtuluruz. Üstelik oradan oraya uçarken gözlerimizi ve kulaklarımızı açık tutabiliriz. Ne bulacağımızı kim bilir. Hem cidden, siz üçünüz daha ne kadar istasyon faresi olabilirsiniz ki?”</p>

  <p>Kısa bir sessizlik yaşandı.</p>

  <p>“Ben... bir hafta daha olabilirim,” dedi Amos.</p>

  <p>“Fena fikir değil Kaptan,” dedi Alex, başını sallayarak.</p>

  <p>“Karar senin Kaptan,” dedi Naomi. “Ben yanındayım ve yine kendi paramı kendim kazanma fikri hoşuma gidiyor. Ama umarım acelen yoktur. Birkaç gün daha izin yapabilmeyi çok isterim.”</p>

  <p>Holden ellerini çırpıp ayağa fırladı.</p>

  <p>“Sorun değil,” dedi. “Bir plana sahip olmak bile büyük bir fark yaratır. Biteceğini bildiğin zaman tatilin keyfini çıkarmak daha kolaydır.”</p>

  <p>Alex ile Amos birlikte ayağa kalkıp kapıya yöneldiler. Alex dart oynarken birkaç dolar kazanmıştı ve şimdi Amos’la beraber onu kumar masasında daha da arttırmanın peşindeydi.</p>

  <p>“Bizi bekleme Patron,” dedi Amos, Naomi’ye. “Bugün kendimi şanslı hissediyorum.”</p>

  <p>Onlar gittikten sonra Holden kahve yapmak için küçük mutfağa yollandı. Naomi onu takip etti.</p>

  <p>“Bir şey daha var,” dedi kadın.</p>

  <p>Holden kahve paketinin ağzını açınca güçlü aroma hemen odayı doldurdu.</p>

  <p>“Söyle bakalım,” dedi adam.</p>

  <p>“Fred, Kelly’nin naaşıyla ilgili tüm düzenlemeleri yapıyor. Kurtuluşumuz halka açıklanana kadar onu burada tutacak. Sonra da Mars’a yollayacak.”</p>

  <p>Holden kahve makinesini musluk suyuyla doldurup çalıştırdı. Makine hafif hafif höpürtü sesleri çıkarmaya başladı.</p>

  <p>“Güzel. Teğmen Kelly ona verebileceğimiz tüm saygıyı ve itibarı hak ediyor.”</p>

  <p>“Bu bana üzerindeki o veri küpünü düşündürdü. Küpü bir türlü kıramadım. Başıma ağrılar sokan bir tür süper askeri şifreye sahip. O yüzden de...”</p>

  <p>“Evet?” dedi Holden, kaşlarını çatarak.</p>

  <p>“Onu Fred’e vermek istiyorum. Riske girdiğimizin farkındayım. Küpte ne olduğuna dair hiçbir fikrimiz yok ve tüm misafirperverliğine rağmen Fred hâlâ DGİ’den. Ama eskiden yüksek rütbeli bir BM askeriydi. Ayrıca emrinde işini iyi bilen uzmanlar var. Küpü o açabilir.”</p>

  <p>Holden kısa bir süre düşündükten sonra başını salladı.</p>

  <p>“Tamam, bırak biraz kafa yorayım. Yao’nun o gemiden ne kurtarmaya çalıştığını ben de merak ediyorum ama—”</p>

  <p>“Biliyorum.”</p>

  <p>Kahve pişerken dostane bir sessizliğe gömüldüler. İş bitince Holden iki kupayı doldurup birini Naomi’ye verdi.</p>

  <p>“Kaptan,” dedi kadın, sonra da duraksadı. “Jim. Şimdiye kadar baş belası bir İS oldum. Vaktimizin yüzde seksenini panik halinde ve korku içinde geçirdim.”</p>

  <p>“Eğer gerçekten öyleyse bunu saklamayı iyi becerdin,” diye karşılık verdi Holden.</p>

  <p>Naomi kafa sallayarak iltifatı geçiştirdi.</p>

  <p>“Her neyse olmamam gereken bazı konularda ısrarcı oldum muhtemelen.</p>

  <p>“Sorun değil.”</p>

  <p>“Bırak bitireyim,” dedi kadın. “Bilmeni isterim ki bizi hayatta tutma konusunda çok başarılı olduğunu düşünüyorum. Kendimize acıyacağımız yerde, çözebileceğimiz sorunlara odaklanmamızı sağladın. Hepimizi yörüngende tuttun. Bunu herkes yapamaz. Ben yapamazdım. Ve o istikrara ihtiyacımız vardı.”</p>

  <p>Holden’ın içi gururla doldu. Bunu beklemediği gibi, kapıldığı hisse güvenmiyordu da; ama yine de güzel bir histi.</p>

  <p>“Teşekkürler,” dedi adam.</p>

  <p>“Amos ve Alex adına konuşamam, ama ben seninle kalmayı planlıyorum. Sırf McDowell öldüğü için kaptan değilsin. Bana göre sen <i>bizim</i> kaptanımızsın. Bunu bilmeni istedim.”</p>

  <p>Önemli bir itirafta bulunmuşçasına yüzü kızaran Naomi boynunu büktü. Belki bulunmuştu da.</p>

  <p>“İşimi yüzüme gözüme bulaştırmamaya çalışırım,” dedi Holden.</p>

  <p>“İşte ona minnettar kalırım efendim.”</p>

  <p style="text-align: center;">♦</p>

  <p>Fred Johnson’ın ofisi tıpkı sahibi gibiydi: büyük, göz korkutucu ve yapılması gereken şeylerle dolu. Rahatlıkla iki buçuk metrekareyi bulan oda, <i>Rocinante</i> deki her bir kamaradan büyüktü. Hakiki ahşaptan yapılmış masası en az yüz yaşında gözüküyor ve limon yağı kokuyordu. Onunkinden birazcık daha alçak bir koltukta oturan Holden içerideki tüm yatay yüzeyleri kaplayan klasör yığınlarına bakıyordu.</p>

  <p>Fred onu yanına çağırtmış ve onun gelmesinden sonraki on dakikayı telefonda geçirmişti. Konuştuğu konu her neyse kulağa oldukça teknik gelmekteydi. Holden söylenenlerin dışarıdaki devasa nesil gemisiyle ilgili olduğunu tahmin ediyordu. Birkaç dakikalığına ihmal edilmekten rahatsızlık duyduğu yoktu, zira Fred’in arkasındaki duvarın tamamı pencere gibi gözüken aşırı derecede yüksek çözünürlüklü bir ekranla kaplıydı. Ekrana o sırada İstasyonun dönmesiyle birlikte önlerinden geçen <i>Nauvoo</i>’nun harikulade bir manzarası hakimdi. Fred ahizeyi yerine koyarak bu sahneyi mahvetti.</p>

  <p>“Kusura bakma,” dedi. “Atmosfer işleme sistemi ilk günden itibaren bir kâbus oldu. Yalnızca yanında taşıyabileceğin kadar havayla yüz küsur yıllık bir yolculuğa çıkacaksan kayıp payları alışılmıştan daha... sıkı oluyor. Bazen ince ayrıntıların önemini müteahhitlere bir türlü izah edemiyorsun.”</p>

  <p>“Manzaranın keyfini çıkartıyordum,” dedi Holden, ekranı işaret ederek.</p>

  <p>“Onu zamanında bitirip bitiremeyeceğimizi merak etmeye başlıyorum.”</p>

  <p>“Niye ki?”</p>

  <p>Fred iç geçirdi ve koltuğunu gıcırdatarak arkasına yaslandı.</p>

  <p>“Mars ile Kuşak arasındaki savaş yüzünden.</p>

  <p>“Hammadde eksiklikleri mi?”</p>

  <p>“Sırf o değil. DGİ adına konuştuklarını iddia eden korsan yayınlar iyice kontrolden çıktı. Ev yapımı torpil atan Kuşak maden gemileri Mars savaş gemilerine ateş açar oldu. Karşılık olarak yok ediliyorlar ama ara sıra o torpillerden biri hedefini bulup birkaç Marslı’yı öldürüyor.”</p>

  <p>“Bu da Mars’ın artık ilk ateş açan taraf olmaya başladığı anlamına gelir.”</p>

  <p>Fred kafa salladı, sonra ayağa kalkıp odada volta atmaya başladı.</p>

  <p>“O yüzden de meşru işlerle meşgul dürüst vatandaşlar bile evlerinden çıkmaktan kaygı duyuyorlar,” dedi adam. “Bu ay daha şimdiden bir düzineden fazla ürün tesliminde gecikme yaşandı ve böyle devam ederse gecikmelerin iptallere dönüşeceğinden korkuyorum.”</p>

  <p>“Biliyor musun, ben de aynı şeyi düşünüyordum,” dedi Holden.</p>

  <p>Fred onu duymamış gibi sözlerini sürdürdü.</p>

  <p>“Yer yer ben de aynı duruma düştüm,” dedi. “Tanımlanamayan bir gemi üzerine doğru gelir ve bir karar vermen gerekir. Hiç kimse düğmeye basmak istemez. Parmağım tetiğin üstündeyken bir geminin teleskopta giderek büyümesini seyrettiğim oldu. Onlara durmaları için yalvardığımı hatırlıyorum.”</p>

  <p>Holden hiçbir şey demedi. Bunu o da yaşamıştı. Söylenecek hiçbir şey yoktu. Fred kısa bir süreliğine sessizliğin havada asılı kalma sına izin verdi, sonra da başını iki yana sallayıp dimdik durdu. “Senden bir ricam olacak,” dedi.</p>

  <p>“Benden daima ricada bulunabilirsin Fred. En azından o kadarını hak ettin,” karşılığını verdi Holden “Gemini ödünç almam lazım.”</p>

  <p>“<i>Roci</i>’yi mi?” dedi Holden. “Niye?”</p>

  <p>“Bir şeyin teslim alınıp buraya getirilmesi gerekiyor ve sessiz kalabilecek, gerekirse Mars gözcü gemilerinden sakınabilecek bir gemiye ihtiyacım var. ”</p>

  <p>“Öyleyse <i>Rocinante</i> kesinlikle doğru gemi, ama bu dediklerin soruma cevap vermiyor. Niye?”</p>

  <p>Fred sırtını Holden’a dönüp görüntü ekranına baktı. <i>Nauvoo</i>’nun burnu o sırada gözden kaybolmaktaydı. Manzara yine hiçliğin o düz, yıldızlarla bezeli siyahlığına büründü.</p>

  <p>“Eros’tan birini aldırmam gerekiyor,” dedi Fred. “Önemli birini. Bunu yapabilecek adamlarım var, ama elimizde gemi olarak yalnızca hafif yük gemileri ve bir çift küçük mekik bulunuyor. Yani yolculuğu yeteri kadar hızlı gerçekleştirebilecek veya sorun çıkarsa kaçma ümidi olabilecek hiçbir şey yok.”</p>

  <p>“O kişinin bir adı var mı? Savaşmak istemediğini söyleyip duruyorsun, ama gemimin bir diğer eşsiz özelliği de buradaki silahlı tek gemi olması. DGİ’nin patlatmak istediği koca bir liste dolusu hedef olduğundan eminim.”</p>

  <p>“Bana güvenmiyorsun. ”</p>

  <p>“Hayır, güvenmiyorum.”</p>

  <p>Fred tekrar ona doğru dönüp sandalyenin arkalığını kavradı. Parmak eklemleri bembeyaz kesildi. Holden fazla ileri gidip gitmediğini merak etti.</p>

  <p>“Bak,” dedi Fred’e, “barıştan, duruşmalardan falan bahsediyorsun. Korsan yayınları yalanlıyorsun. İyi insanlarla dolu güzel bir İstasyonun var. Söylediğin kişi olduğuna inanmak için bir sürü sebep görüyorum. Ama üç gündür buradayız ve bana ancak gemimi gizli bir görev için almak istediğin zaman planlarından bahsediyorsun. Kusura bakma. Bu işin bir parçası haline geleceksem tam erişim isterim; aramızda sır olmamalı. Niyetinin iyi olduğunu kesinkes bilsem bile —ki bilmiyorum— gizli saklı işlere bulaşmam.”</p>

  <p>Fred bir süre gözlerini ondan ayırmadı, sonra da koltuğunun etrafından dolanıp yerine oturdu. Holden parmaklarını kullanarak bacağında endişeli bir tempo tuttuğunu fark etti ve kendini durmaya zorladı. Fred’in bakışları onun eline doğru indi, sonra tekrar kalktı. Holden’a dik dik bakmayı sürdürdü.</p>

  <p>Holden genzini temizledi.</p>

  <p>“Bak, burada patron sensin. Eskiden kim olduğunu bilmeseydim bile yine şimdiki gibi ödümü patlatırdın. O yüzden ciddiyetini ispatlamaya ihtiyacın yok. Ama ne kadar korkarsam korkayım bu konuda geri adım atmayacağım.”</p>

  <p>Fred’den gelmesini umduğu kahkaha gelmedi. Holden ses çıkarmadan yutkunmaya çalıştı.</p>

  <p>“Bahse varım ki bugüne kadar emrinde uçtuğun her kaptan senin tam bir baş belası olduğunu düşünmüştür,” dedi Fred nihayet.</p>

  <p>“Sanırım sicilim bu dediğini destekliyor,” dedi Holden, içinin ne kadar rahatladığını gizlemeye çalışarak.</p>

  <p>“Eros’a uçmam ve Lionel Polanski adlı bir adamı bulup Tycho’ya getirmem gerek.”</p>

  <p>“Elimizi çabuk tutarsak bir haftada hallederiz,” dedi Holden, gereken hesabı kafasında yaptıktan sonra.</p>

  <p>“Lionel’in gerçekte var olmaması görevi daha karmaşık bir hale getiriyor.”</p>

  <p>“Peki, tamam. İşte şimdi kafam karıştı,” dedi Holden.</p>

  <p>“Her şeyi bilmek mi istiyordun?” dedi Fred. Sözleri sakin bir şiddetle çıkmaya başlıyordu. “Artık biliyorsun. Lionel Polanski yalnızca kâğıt üzerinde yaşıyor ve Bay Tycho’nun sahip olmak istemediği şeylere o sahip. <i>Scopuli</i> adlı bir kurye gemisi de dahil.”</p>

  <p>Holden dikkat kesilerek koltuğunda öne eğildi, “İşte şimdi dikkatimi çektin,” dedi.</p>

  <p>“<i>Scopuli</i>’nin var olmayan sahibi Eros’un boktan katlarının birindeki bir pansiyona yerleşti. Bunu az önce öğrendik. Odayı tutan her kimse o kişinin operasyonlarımızı iyi bildiği, yardımımıza ihtiyaç duyduğu ve o yardımı açık açık isteyemediği varsayımından hareket etmek zorundayız.”</p>

  <p>“Bir saat içinde yola çıkabiliriz,” dedi Holden heyecanla.</p>

  <p>Fred, Dünyalı biri için şaşırtıcı derecede Kuşaklı gözüken bir hareketle ellerini kaldırdı.</p>

  <p>“Bu mesele ne zaman <i>sizin</i> yola çıkmanızı gerektirir oldu?” diye sordu.</p>

  <p>“Gemimi ödünç vermem, ama seve seve kiralarım. Zaten mürettebatım ve ben kısa bir süre önce iş bulmaktan konuşuyorduk. Bizi kirala. Verdiğin hizmetler karşılığında da makul bir bedeli hesaptan düş.”</p>

  <p>“Hayır,” dedi Fred. “Size ihtiyacım var.”</p>

  <p>“Hayır,” karşılığını verdi Holden. “Bizim ifadelerimize ihtiyacın var. Ve herkesin aklı başına gelene kadar bir-iki sene burada oturup bekleyecek değiliz. Hepimiz ifadelerimizi görüntülü olarak verecek ve onların doğruluğuna istinaden her ne beyanın altına imza atmamızı istiyorsan atacağız. Ama o veya bu şekilde kendimize bir iş bulacağız. Ben derim ki bu fırsatı değerlendirmeye bak.”</p>

  <p>“Hayır,” dedi Fred. “Hayatlarınızı riske atamayacak kadar değerlisiniz.”</p>

  <p>“Peki ya <i>Donnager</i>'ın kaptanının kurtarmaya çalıştığı veri küpünü de ortaya koyarsam?”</p>

  <p>Sessizlik geri geldi fakat bu sefer farklı bir havası vardı.</p>

  <p>“Bak,” dedi Holden konuşmasını sürdürerek. “Sana <i>Roci</i> gibi bir gemi lazım. Elimde öyle bir tane var. Ona bir de mürettebat bulman lazım. Bende o da var. Üstelik o küpün içinde ne olduğunu sen de benim kadar çok bilmek istiyorsun.”</p>

  <p>“Bu risk hiç hoşuma gitmiyor.”</p>

  <p>“Diğer seçeneğin bizi nezarethaneye atmak ve gemimize el koymak. Tabii onun da bazı riskleri yok değil.”</p>

  <p>Fred güldü. Holden gevşediğini hissetti.</p>

  <p>“Yine de sizi daha ilk başta buraya getiren sorun devam ediyor,” dedi Fred. “Aktarıcınız ne derse desin geminiz bir savaş gemisi gibi gözüküyor.“</p>

  <p>Holden ayağa fırlayıp Fred’in masasından bir kâğıt parçası kaptı. Dekoratif bir kalem setinden aldığı bir kalemle de onun üstüne yazmaya başladı.</p>

  <p>“Ben de onu düşünüyordum. Burada tam donanımlı bir üretim tesisiniz var. Ve bizim de bir hafif gaz taşıyıcısı olmamız gerekiyor. O yüzden,” deyip geminin kaba bir taslağını çizdi, “gövdenin etrafına iki takım halinde içi boş sıkıştırılmış gaz saklama tankları kaynaklayacağız ve onları torpil tüplerini saklamakta kullanacağız. Sonra gemiyi baştan aşağı boyayacağız. Gövde profilini bozsun ve bizi gemi tanıma yazılımından korusun diye de birkaç çıkıntı kaynaklayacağız. Gemi bir boka benzemeyecek ve aerodinamiği mahvolacak, ama zaten yakın bir zamanda atmosfere gireceğimiz yok. <i>Roci</i> tam da olması gerektiği gibi gözükecek: bir grup Kuşaklı'nın alelacele toparladığı bir şey.”</p>

  <p>Kâğıdı Fred’e verdi. Fred içten bir sesle ya o berbat çizime, ya da durumun saçmalığına gülmeye başladı.</p>

  <p>“Bir korsan gemisini çok fena şaşırtabilirsiniz,” dedi adam. “Bunu yaparsam sen ve mürettebatın ifadelerinizi videoya kaydedecek, Eros yolculuğu gibi işlerde bağımsız bir aracı olarak çalışacak ve barış antlaşmaları için masaya oturulduğunda benim tarafımda yer alacaksınız.”</p>

  <p>“Peki.”</p>

  <p>“Ayrıca sizi kiralamaya çalışan olursa fiyat arttırma hakkı istiyorum. Benim karşı teklifimi dinlemeden hiçbir kontratı kabul etmeyeceksiniz.”</p>

  <p>Holden elini uzattı ve Fred onu sıktı.</p>

  <p>“Seninle iş yapmak güzel Fred.”</p>

  <p>Holden ofisten ayrılırken Fred makine atölyesinin personeliyle iletişim kurmuştu bile. Holden portatif terminalini çıkarıp Naomi’yi aradı.</p>

  <p>“Evet?” dedi kadın.</p>

  <p>“Çocuklara söyle; Eros’a gidiyoruz.” <a id="bookmark25"></a></p>
</body>
</html>
