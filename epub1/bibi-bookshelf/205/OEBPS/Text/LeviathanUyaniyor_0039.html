<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/ogz.css" rel="stylesheet" type="text/css" />
</head>

<body>
  <h1><b>Otuz Beşinci Bölüm: Holden</b></h1>

  <p>“İletişim defterini buldum,” dedi Naomi, odaya süzülen Holden ile Miller ona arkadan yaklaşırken.</p>

  <p>Holden bir elini kadının omzuna koydu, sonra o eli geri çekti ve çekmiş olmaktan nefret etti. Bir hafta öncesine kadar Naomi bu tür basit bir yakınlık gösterisini dert etmişti ve Holden ondan gelebilecek bir tepkiden korkmazdı. Holden aralarındaki bu yeni mesafeden nefret etmesine rağmen hiçbir şey dememiş olsaydı kendinden daha fazla nefret ederdi. Bunu Naomi’ye de söylemek istiyordu. Onun yerine başka bir şey söyledi. “İyi bir şeyler bulabildin mi?” Kadın ekrana dokunarak kayıt defterini açtı.</p>

  <p>“İletişim disiplini konusunda çok katılarmış,” dedi, uzun bir tarih ve zaman listesini işaret ederek. “Hiçbir şey telsizden gitmemiş; hep dar ışın kullanmışlar. Ve her şey şifreliymiş. Kayıtlarda bir sürü bariz kod sözcüğü var.”</p>

  <p>Miller kaskının içinde ağzını oynattı. Holden yüz siperliğini işaret etti. Miller bezgince gözlerini yuvarladı ve iletişim bağlantısını genel kanala aktardı.</p>

  <p>“Pardon. Uzay elbiseleri içinde fazla vakit geçirmem,” dedi dedektif. “Elimizde işe yarar ne var?”</p>

  <p>“Fazla bir şey yok. Ama son iletişim düz İngilizceymiş,” dedi kadın, ardından listedeki son satıra tıkladı.</p>

  <p>THOTH İSTASYONU</p>

  <p>MÜRETTEBAT ÖLÜYOR. TAHMİNİ ZAYİAT %100. MATERYALLER GÜVENDE. ROTA VE SÜRAT SABİTLENDİ. VEKTÖR VERİLERİ İLİŞİKTE. GİRİŞ EKİPLERİ İÇİN YÜKSEK BULAŞMA TEHLİKESİ.</p>

  <p>KPT. HIGGINS</p>

  <p>Holden mesajı tekrar tekrar okuyarak Kaptan Higgins’i hastalığın mürettebatına yayılmasını çaresizce seyrederken hayal etti. Adamları uzaya karşı sıkıca kapatılmış bir metal kutunun içinde her yana kusuyor, gözlerinden ve ağızlarından siyah liflerle kaplı uzantılar çıkıyor, maddenin tek bir molekülü bile ölüm fermanı anlamına geliyordu. Sonra bir de reaktörü kaplayan o... çorba vardı. Holden ürperirken atmosfer elbisesinin bunu Miller’dan sakladığına minnettardı.</p>

  <p>“Yani şu Higgins denen adam mürettebatının kusmuk zombilerine dönüştüğünü fark etmiş ve patronlarına son bir mesaj yollamış, değil mi?” diyen Miller, Holden’ı daldığı düşüncelerden çıkardı. “Peki ya vektör verileri falan ne oluyor?”</p>

  <p>“Herkesin öleceğini biliyordu. O yüzden üstlerine gemiyi nasıl yakalayacaklarını söyledi,” diye yanıtladı Holden.</p>

  <p>“Ama yakalamadılar, çünkü Julie kontrolü ele geçirip onu başka bir yere uçurdu,” dedi Miller. “Bu da gemiyi hâlâ aradıkları anlamına gelir, öyle değil mi?”</p>

  <p>Holden bu yoruma aldırış etmeyip dostane bir gelişigüzellik olduğunu umduğu bir edayla elini tekrar Naomi’nin omzuna koydu.</p>

  <p>“Elimizde dar ışın mesajları ve vektör bilgileri var,” dedi. “Hepsi de aynı yere mi gidiyor?”</p>

  <p>“Sayılır,” dedi Naomi, bir el işaretiyle onaylayarak. “Aslında aynı yere değil; Kuşak’taki farklı noktalar gibi gözüken bazı yerlere. Ama yön değişikliklerine ve mesajların gönderiliş zamanlarına bakılırsa oranın Kuşak’ın içindeki tek bir hareketli nokta olduğu anlaşılıyor. Sabit bir yörüngede uçmayan bir nokta üstelik.”</p>

  <p>“Yani bir gemiye mi?”</p>

  <p>Naomi el işaretini tekrarladı. “Muhtemelen,” dedi. “Konumları kurcaladım ama kayıt defterinde muhtemel bir şeye rastlamadım. Ne bir istasyona ne de yerleşime açık bir kayaya. Bir gemi daha mantıklı gözüküyor. Ama—”</p>

  <p>Holden onun sözünü bitirmesini bekledi, fakat Miller sabırsızca öne eğildi.</p>

  <p>“Ama ne?” dedi adam.</p>

  <p>“Ama öyle bir geminin nerede olduğunu nasıl bilecekler?” dedi Naomi. “Kayıtlarda dışarıdan gelen bir iletiye rastlamadım. Eğer bir gemi Kuşak’ta rastgele uçuyorsa bu mesajları nereye göndereceklerini nasıl biliyorlardı?”</p>

  <p>Holden onun omzunu sıktı —muhtemelen ağır çevresel elbisenin içinde hissetmeyeceği kadar hafifçe— ve kendini yavaşça iterek tavana doğra süzüldü.</p>

  <p>“Demek ki rastgele değildi,” dedi. “Lazer iletilerini yolladıkları anlarda o şeyin nerede olduğunu gösteren bir tür haritaları vardı. Belki o da bir hayalet gemidir.”</p>

  <p>Naomi koltuğunda döndü ve başını kaldırıp ona baktı.</p>

  <p>“Bir istasyon da olabilir,” dedi.</p>

  <p>“Laboratuvarları,” diye araya girdi Miller. “Eros’ta bir deney yapıyorlarsa beyaz önlüklüleri yakında tutmaları gerek.”</p>

  <p>“Naomi,” dedi Holden. “‘Materyaller güvende.’ Kaptanın kamarasında hâlâ kilitli olan bir kasa var. Onu açabilir misin?”</p>

  <p>Naomi eliyle omuz silkti. “Bilmiyorum,” dedi. “Belki. Tabii Amos o koca silah kutusunda bulduğumuz patlayıcılarla onu patlatabilir herhalde.”</p>

  <p>Holden güldü.</p>

  <p>“Eh,” dedi. “Kasa muhtemelen o korkunç uzaylı virüsü taşıyan küçük tüplerle dolu olduğu için patlatma seçeneğine sıcak baktığım söylenemez.”</p>

  <p>Naomi iletişim defterini kapadı ve geminin genel sistemlerinin bir menüsünü açtı.</p>

  <p>“Bir araştırma yapıp bilgisayarın kasaya erişiminin olup olmadığına bakabilirim,” dedi. “Onu o şekilde açmayı deneriz. Tabii bu biraz zaman alabilir. ”</p>

  <p>“Elinden geleni yap,” dedi Holden. “Biz de ayak altından çekilelim.”</p>

  <p>Holden kendini tavandan iterek operasyon kompartımanının kapağına doğru uçtu ve oradan geçip ötedeki koridora çıktı. Miller birkaç saniye sonra onu takip etti. Dedektif ayağındaki manyetik botlarla güverteye tutundu ve gözünü Holden’a dikip bekledi.</p>

  <p>“Ne düşünüyorsun?” diye sordu Holden. “Tüm bunlar Protogen’in başının altından mı çıkıyor? Yoksa bu da öyle görünmesine rağmen öyle olmayan bir şey mi?”</p>

  <p>Miller iki uzun soluk boyunca sessiz kaldı.</p>

  <p>“Bu seferki gerçek gibi kokuyor,” dedi Miller. Sesi neredeyse gönülsüz çıkıyordu.</p>

  <p>Aşağıdaki mürettebat merdiveninden çıkagelen Amos büyük bir metal kutuyu peşi sıra çekiyordu.</p>

  <p>“Selam Kaptan,” dedi adam. “Makine atölyesinde reaktör için koca bir kutu dolusu yakıt topağı buldum. Bunları yanımıza alsak iyi olur.”</p>

  <p>“Aferin,” dedi Holden, Miller’ın beklemesi için bir elini kaldırarak. “Sen onları <i>Roci’ye</i> götür. Bir de bu gemiyi patlatmak için bir plan hazırlamanı istiyorum.”</p>

  <p>“Dur bir dakika. Ne?” dedi Amos. “Bu şey <i>zilyon</i> dolar değerinde Kaptan. DGİ’dekiler bir hayalet füze gemisi için ninelerini satarlar. Üstelik o tüplerin altısı hâlâ dolu. Ana gemi avcıları. Onlarla küçük bir ayı bile unufak edebilirsin. Ninelerini unut gitsin; DGİ o donanım için kızlarını bile satar. Bu şeyi ne bok yemeye patlatacakmışız ki?”</p>

  <p>Holden ona hayretler içinde bakakaldı. “Motor odasında ne olduğunu unuttun mu?” diye sordu.</p>

  <p>“Aman be Kaptan,” diye gülüp geçti Amos. “O halt donup kalmış. Bir kaynak hamlacıyla iki saat uğraşsam onu parçalara ayırıp hava kilidinden dışarı atabilirim. Yeni gibi olup çıkar.”</p>

  <p>Amos’un bir plazma kaynak hamlacıyla geminin eski mürettebatının erimiş bedenlerini parçalara ayırmasının, sonra da o parçaları hava kilidinden dışarı fırlatmasının hayali Holden’ı tam teşekküllü bir mide bulantısına sürükledi. İri yarı tamircinin görmek istemediği şeyleri görmezden gelme yeteneği dar ve yağlı motor kompartımanlarında sürünürken işine yarıyor olmalıydı. Fakat birkaç düzine insanın korkunç bir biçimde can vermesini bu kadar kolayca yok sayabilmesi Holden’ın tiksintisini öfkeye dönüştürmekle tehdit ediyordu.</p>

  <p>“O rezaleti,” dedi, “ve de o rezaleti <i>yaratan</i> enfeksiyon riskini unutsak bile birilerinin bu çok pahalı ve çok gizli gemiyi çılgınca aradığı gerçeğini unutamayız. Üstüne üstlük şimdiye kadar <i>Alex arayan gemiyi bulamadı."</i></p>

  <p>Holden konuşmayı bıraktı ve Amos söylenenler üzerinde düşünüp taşınırken tamirciye bakarak kafa salladı. Amos’un geniş suratının bir sonuç çıkarmaya uğraşırken şekilden şekle girdiğini görebiliyordu. <i>Bir hayalet gemi bulduk. Hayalet gemiyi arayan başkaları da var. Onu arayan diğer insanları göremiyoruz.</i></p>

  <p><i>Hay aksi.</i></p>

  <p>Amos’un beti benzi attı.</p>

  <p>“Tamam,” dedi. “Reaktörü patlamaya ayarlarım.” Elbisesinin kolundaki göstergede yer alan zamana bir göz attı. “Kahretsin. Burada çok uzun kaldık. Elimizi çabuk tutsak iyi olacak.”</p>

  <p>“Bence de,” diye doğruladı Miller.</p>

  <p style="text-align: center;">♦</p>

  <p>Naomi işinde iyiydi. Hem de çok iyi. Holden bunu <i>Canterbury’de</i> göreve başladıktan sonra keşfetmiş, aradan geçen yıllarda da onu <i>uzay soğuktur</i> ve <i>yerçekiminin yönü aşağısıdır</i> gibi maddelerin yer aldığı hakikatler listesine eklemişti. Su şilebinde bir şey arızalandığı zaman Naomi’ye onu tamir etmesini söylerdi ve o konuyu bir daha asla düşünmezdi. Naomi bazen bir şeyi onaramayacağım iddia etse bile bu yalnızca bir pazarlık taktiğiydi. Kısa bir diyalog, yedek parçalar veya bir sonraki limanda kiralanacak fazladan bir tayfa talebiyle sonuçlanırdı. Naomi’nin çözemeyeceği, elektronik veya uzay gemisi parçaları konulu hiçbir sorun yoktu.</p>

  <p>“Kasayı açamıyorum,” dedi kadın.</p>

  <p>Naomi kaptan kamarasındaki kasanın yanında asılı duruyor, el işaretleri yaparken dengesini korumak için bir ayağını hafifçe duvara dayıyordu. Holden bot mıknatısları açık olarak ayakta bekliyordu. Miller koridora çıkan kapının eşiğindeydi.</p>

  <p>“Neye ihtiyacın var?” diye sordu Holden.</p>

  <p>“Kasayı patlatmama veya kesmeme izin vermezsen onu açamam.”</p>

  <p>Holden başını iki yana salladıysa da Naomi bunu ya görmedi, ya da görmezden geldi.</p>

  <p>“Kasa ancak öndeki metal levhada belirli bir manyetik alan dizisi oluşturulursa açılacak şekilde tasarlanmış,” dedi kadın. “Birinin elinde bunu yapmak için bir anahtar olmalı. Fakat o anahtar gemide değil.”</p>

  <p>“Herhalde o istasyondadır,” dedi Miller. “Açamayacak olsalardı kasayı oraya göndermezlerdi.”</p>

  <p>Holden bir müddet gözünü kasaya dikerek parmaklarıyla yandaki duvarda ritim tuttu.</p>

  <p>“Onu kesmenin bir bubi tuzağını tetikleme ihtimali nedir?” dedi.</p>

  <p>“Çok yüksek Kaptan,” dedi Amos. Geride kalan altı torpilden birine enerji veren küçük füzyon reaktörünü kırdığı sırada konuşmalarım torpil hangarından dinliyordu. Kalkanı eksik olduğu için geminin ana reaktöründe çalışmak çok tehlikeliydi.</p>

  <p>“Naomi, o kasayı ve içindeki araştırma notlarıyla numuneleri gerçekten çok istiyorum,” dedi Holden.</p>

  <p>“Kasada ne olduğunu bilemezsin ki,” dedi Miller, sonra da güldü. “Hayır, elbette içinde o var. Ama kasa suratımızda patlarsa veya daha da kötüsü balçıkla sıvalı bir şarapnel güzelim uzay elbiselerimizde bir delik açarsa bize hiçbir faydası dokunmaz.”</p>

  <p>“Öyleyse onu yanımıza alacağız,” diye karşılık verdi Holden ve giysisinin cebinden bir parça tebeşir çıkarıp kasanın etrafındaki duvara bir çizgi çekti. “Naomi, duvarda küçük bir delik aç ve kahrolası şeyi kesip çıkarmamıza engel olacak bir şey var mı diye bak.”</p>

  <p>“Duvarın yarısını sökmemiz gerekecek.”</p>

  <p>“İyi.”</p>

  <p>Naomi kaşlarını çattı, omuz silkti ve sonra gülümseyip bir el işaretiyle kabullendi.</p>

  <p>“Pekala öyleyse,” dedi. “Onu Fred’in adamlarına götürmeyi mi düşünüyorsun?”</p>

  <p>Miller tekrar güldü. Attığı kuru ve neşesiz kahkaha Holden’ı tedirgin etti. Naomi ile Amos’un işlerini bitirmelerini bekledikleri sırada dedektif, Julie Mao’nun onu tutsak alanlarla girdiği kavgayı tekrar tekrar seyretmişti. Holden, Miller’ın o görüntüleri kafasına kazıdığı gibi huzursuz edici bir fikre kapılıyordu. Sanki Miller daha sonra yapmayı planladığı bir şey için yakıt depoluyordu.</p>

  <p>“Mars bunun karşılığında size yaşamlarınızı geri verir,” dedi Miller. “Zenginsen Mars’ın oldukça güzel bir yer olduğunu duymuştum.”</p>

  <p>“Sokayım zenginliğe,” diye homurdandı Amos, aşağıda çalışmayı sürdürürken. “Heykelimizi bile dikerler.”</p>

  <p>“Karşı teklifini dinlemeden hiçbir kontrat almayacağımıza dair Fred’le bir anlaşmamız var,” dedi Holden. “Tabii bu tam olarak bir kontrat sayılmaz...”</p>

  <p>Naomi gülümseyip ona göz kırptı.</p>

  <p>“Peki ne yapacağız Kaptan?” dedi, hafiften alaycı bir sesle. “DGİ’nin kahramanları mı olacağız? Marslı milyarderler mi? Kendi biyoteknoloji şirketimizi mi kuracağız? Planımız nedir?”</p>

  <p>Holden kasayı iterek oradan uzaklaştı ve diğer araç gereçlerle beraber hava kilidinde onları bekleyen kesme hamlacına doğru uçtu.</p>

  <p>“Henüz bilmiyorum,” dedi. “Fakat yeniden seçeneklerimizin olması bana kendimi çok iyi hissettiriyor.”</p>

  <p style="text-align: center;">♦</p>

  <p>Amos düğmeye yeniden bastı. Karanlıkta yeni bir yıldız parlamadı. Radyasyon ve kızılötesi sensörleri sessiz kaldı.</p>

  <p>“Bir patlama olması gerekiyor, değil mi?” diye sordu Holden. “Hem de nasıl,” dedi Amos, ardından da elindeki siyah kutunun düğmesine üçüncü kez bastı. “Bu öyle mühendis olmayı gerektiren bir iş değil. O füze iticileri olabildiğince basit şeyler. Sadece, duvarlarından birinin eksik olduğu bir reaktör işte. Tam olarak tahmin.”</p>

  <p>“Mühendis olmayı gerektirmiyor ha?” dedi Holden, bir kahkaha atarak.</p>

  <p>“Ne?” diye soran Amos kendisiyle dalga geçilmesi halinde kızmaya hazırdı.</p>

  <p>“‘Mühendis olmayı gerektirmiyor’ dedin,” diye cevap verdi Holden. “Sen bir roket mühendisisin Amos. Cidden. Füzyon reaktörleri ve uzaygemisi motorları üzerinde çalışarak geçimini sağlıyorsun. Bir-iki asır önce insanlar kızlarını seninle evlendirmek için sıraya girerlerdi.”</p>

  <p>“O da ne—” diye başladı Amos, fakat kokpit penceresinin dışında yeni bir güneş parlayıp çabucak sönünce durdu. “Gördünüz mü? İşe yarayacağını söylemiştim.”</p>

  <p>“Zaten hiç şüphe etmedim,” dedi Holden, sonra da Amos’un iri omuzlarından birine bir şaplak attı ve mürettebat merdivenini kullanarak geminin kıçına yollandı.</p>

  <p>“O da neydi öyle?” diye havaya sordu Amos, Holden oradan süzülerek uzaklaşırken.</p>

  <p>Holden operasyon güvertesinden geçti. Naomi’nin koltuğu boştu. Kadına biraz uyumasını emretmişti. Güverteye takılı halkalara kayışlarla hayalet geminin kasası bağlanmıştı. Kasa duvardan kesilip çıkarıldıktan sonra daha da büyük görünüyordu. Simsiyah ve heybetli. İnsanın güneş sistemi yok olana dek içinde bir şeyler tutabileceği türden bir kutu.</p>

  <p>Holden kasanın üstünden uçarken usulca konuştu. “Açıl susam açıl.”</p>

  <p>Kasa ona aldırış etmedi, fakat güverte kapağı açıldı ve Miller kendini kompartımanın içine çekti. Çevresel elbisesini bayat kokulu mavi bir tulumla ve yanından hiç ayırmadığı şapkasıyla değiştirmişti. Yüzündeki bakışta Holden’ı huzursuz eden bir şey vardı— yani her zamankinden daha fazla huzursuz eden.</p>

  <p>“Selam,” dedi Holden.</p>

  <p>Miller kafa sallamakla yetindi ve kendini iş santrallerinden birine çekti, sonra da oradaki bir koltuğa oturup kemerini taktı. “Bir hedef belirledik mi?” diye sordu.</p>

  <p>“Hayır. Bir-iki ihtimal hakkında Alex’e hesap yaptırıyorum, fakat daha karar vermedim.”</p>

  <p>“Haberleri hiç izliyor musun?” diye sordu dedektif.</p>

  <p>Holden başını iki yana salladı, ardından kompartımanın karşı tarafındaki bir koltuğa gitti. Miller’ın yüz ifadesi kanını donduruyordu.</p>

  <p>“Hayır,” dedi. “Ne oldu ki?”</p>

  <p>“Dediği dedik birisin Holden. Bu özelliğine hayranım.”</p>

  <p>“Ne oldu söylesene,” dedi Holden.</p>

  <p>“Hayır, ciddiyim. Pek çok insan bir şeylere inandığını iddia eder. ‘En önemli şey ailedir,’ derler, ama maaş gününde gidip elli dolarlık bir fahişeyi becerirler. ‘Ülkem önce gelir,’ derler, ama vergi kaçırırlar. Sen öyle değilsin. Herkesin her şeyi bilmesi gerektiğini söylüyorsun ve söylediğini aynen yapıyorsun.”</p>

  <p>Miller onun bir şey demesini bekledi, fakat Holden ne diyeceğini bilemiyordu. Bu konuşmada önceden hazırlanmış gibi bir hava vardı. Madem ki Miller bir kere başlamıştı, Holden ona bitirmesi için fırsat tanıyacaktı.</p>

  <p>“Mars, Dünya'nın gizliden gizliye gemi üretiyor olabileceğini öğrenir— bayrak taşımayan gemiler. Onlardan bazıları bir Mars amiral gemisini yok etmiş bile olabilir. Bahse varım ki Mars bunu doğrulamak için telefon açmıştır. Ne de olsa Dünya-Mars Koalisyon Donanması mutlu mesut yaşayan koca bir hegemonya. Neredeyse yüz yıldır güneş sistemini beraber kontrol altında tutuyorlar. Komuta subayları resmen birlikte yatıp kalkıyor. Yani ortada bir hata olmalı, değil mi?”</p>

  <p>“Peki,” dedi Holden ve bekledi.</p>

  <p>“O yüzden Mars telefon açmıştır,” dedi Miller. “Yani emin değilim ama her şeyin öyle başladığına bahse girebilirim. Mars’taki bir ensesi kalın, Dünya’daki bir ensesi kalını aramıştır.”</p>

  <p>“Kulağa mantıklı geliyor,” dedi Holden.</p>

  <p>“Sence Dünya nasıl cevap vermiş olabilir?”</p>

  <p>“Bilmiyorum.”</p>

  <p>Miller uzanıp ekranlardan birini açtı, sonra da üzerinde adının yazdığı ve tarih imi bir saatten daha kısa süre öncesini gösteren bir dosyayı ekrana getirdi. Bir Mars haber kaynağından gelen video kaydı bir Mars kubbesinin altından gece göğünü gösteriyordu. Gökyüzü ışık çizgileriyle ve patlamalarla doluydu. Görüntünün en altındaki kayan bantta, Mars yörüngesindeki Dünya gemilerinin ansızın ve uyarıda bulunmadan Marslı mevkidaşlarına ateş açtığı yazıyordu. Gökteki ışık çizgileri birer füzeydi. Patlamalarsa yok olan gemiler.</p>

  <p>Sonra bembeyaz ve devasa bir ışık patlaması birkaç saniyeliğine Mars gecesini gündüze çevirdi ve yazıda Deimos derin radar İstasyonunun yok olduğu yazdı.</p>

  <p>Holden güneş sisteminin sonunu gösteren videoyu capcanlı renklerde ve uzman yorumları eşliğinde seyretti. Işık çizgilerinin gezegene inmesini, kubbelerin nükleer ateşle paramparça olmasını beklediyse de, birileri bir dereceye kadar ihtiyat gösterdiğinden olacak ki muharebe gökyüzünde kaldı.</p>

  <p>Fakat ebediyen öyle kalacak hali yoktu.</p>

  <p>“Buna benim yol açtığımı söylüyorsun,” dedi Holden. “Verileri yayınlamasaydım o gemilerin hâlâ sapasağlam olacağını. O insanların hayatta kalacağım.”</p>

  <p>“Evet, öyle söylüyorum. Tabii bir de kötü adamların insanları Eros’a bakmaktan alıkoymak istiyorlarsa bunu başardıklarını.” <a id="bookmark39"></a></p>
</body>
</html>
