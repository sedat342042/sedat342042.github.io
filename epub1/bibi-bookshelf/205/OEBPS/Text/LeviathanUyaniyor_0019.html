<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/ogz.css" rel="stylesheet" type="text/css" />
</head>

<body>
  <h1 style="text-align: right;"><b>On Beşinci Bölüm: Holden</b></h1>

  <p>Holden hemen Naomi’yi yakaladı. Destek alabilecekleri veya hızlarını kesebilecekleri bir yer olmadığı için ikisi birlikte hangar boyunca döne döne uçtu. Odanın ortasında ve tamamıyla açıktaydılar.</p>

  <p>Patlama Kelly’yi beş metre havalandırıp bir paketleme kasasına çarpmıştı. Şimdi manyetik botlarından biri o kasanın yanına yapışık vaziyette havada asılı duruyor, diğeri güverteye tutunmaya çalışıyordu. Patlamaların yere serdiği Amos ise zeminde boylu boyunca yatıyordu ve bacağının alt kısmı ters bir açıda eğrilmişti. Alex onun yanında çökmüş vaziyetteydi.</p>

  <p>Holden başını çevirerek saldırganlara baktı. Kelly’yi vuran işgalci son bir kez ateş etmek için elindeki bomba atarı onlara doğrultuyordu. İşimiz <i>bitti,</i> diye düşündü Holden. Naomi uzaktaki adama hareket çekti.</p>

  <p>Ansızın küçük patlamalara maruz kalarak şiddetle sarsılan bomba atarlı adam bir kan yağmuru halinde dağıldı.</p>

  <p>“Gemiye gidin!” diye telsizden haykırdı Gomez. Kısmen acıyla, kısmen de çatışmanın heyecanıyla bağıran sesi cırtlak ve yüksekti.</p>

  <p>Holden, Naomi’nin elbisesindeki bağlantı kayışının ucunu tuttu.</p>

  <p>“Sen ne...?” diye başladı kadın.</p>

  <p>“Güven bana,” dedi Holden, sonra da ayağını onun karnına dayayıp sertçe itti. Kendisi güverteye çarparken Naomi tavana doğru döne döne savruldu. Holden bot mıknatıslarını devreye sokup yere tutundu ve ardından kadını kendisine doğru çekmek için kayışa asıldı.</p>

  <p>İçerisi aralıksız devam eden makineli tüfek ateşinin ışıklarıyla bezeliydi. “Başını aşağıda tut,” diyen Holden manyetik botlarının izin verdiği kadar büyük bir süratle Alex ve Amos’a doğru koştu. Tamirci o sırada uzuvlarını dermansızca da olsa oynattığına göre yaşıyor olmalıydı. Naomi’nin bağlantı kayışını hâlâ elinde tuttuğunu fark eden Holden onu elbisesindeki bir ilmiğe taktı. Birbirlerinden tekrar ayrılmayacaklardı.</p>

  <p>Holden güvertede yatan Amos’u kaldırdı, sonra da eylemsizliği kontrol etti. Tamirci homurdanarak müstehcen bir şeyler mırıldandı. Holden onun kayışını da elbisesine taktı. Gerekirse tüm mürettebatını taşımaya kararlıydı. Alex tek kelime etmeden kendi kayışını Holden’a tutturdu ve bitkin bir halde her şey yolunda işareti yaptı.</p>

  <p>“O ne biçim... hay sokayım,” dedi Alex.</p>

  <p>“Aynen,” dedi Holden.</p>

  <p>“Jim,” dedi Naomi. “Bak!”</p>

  <p>Holden kadının bakışlarını takip etti. Kelly onlara doğru sendeliyordu. Zırhının sol göğüs kısmı gözle görülür ölçüde ezilmişti ve elbisesinden sızan hidrolik yağı adamın peşinden havada asılı damlaların oluşturduğu bir iz bırakıyordu. Fakat Kelly buna rağmen hareket ediyordu—firkateyne doğru.</p>

  <p>“Tamam,” dedi Holden. “Gidelim.”</p>

  <p>Beşi beraber grup halinde gemiye doğru yürürken etrafları devam eden çatışmada kırılan paketleme kasalarının parçalarıyla doluydu. Holden’ın kolunda arı sokmasını andıran bir sızı oldu ve elbisesinin yüz göstergesi ona ufak çaplı bir deliğin kapatıldığı bilgisini verdi. Holden pazusundan aşağı sıcak bir akıntı hissetti.</p>

  <p>Rastgele ateş ederek hangarın dış hattında koşturan Gomez telsizden çılgınca bağırıyordu. Karşılık ateşi devamlıydı. Holden piyadenin tekrar tekrar vurulduğunu gördü. Adamın elbisesi küçük patlamalarla ve kısa süreli duman bulutlarıyla öylesine bezeniyordu ki Holden içeride hâlâ canlı bir şeyin olabileceğine inanmakta zorlanıyordu. Yine de Gomez düşmanın dikkatini üzerinde toplarken Holden ve mürettebat korvetin hava kilidinin kısmen güvenli muhafazasına ağır aksak ulaşabildi.</p>

  <p>Kelly zırh ceplerinin birinden küçük bir metal kart çıkardı. Kartı şöyle bir okutmak dış kapıyı açmaya yetti ve Holden havada asılı duran Amos’u içeri çekti. Naomi, Alex ve yaralı piyade onun peşinden girdiler ve hava kilidi basıncı eşitleyip iç kapıyı açarken hayretler içinde birbirlerine baktılar.</p>

  <p>“Kurtulduğumuza...” dedi Alex, sonra sesi yitip gitti.</p>

  <p>“Sonra konuşuruz,” diye çıkıştı Kelly. “Alex Kamal, sen MKCD gemilerinde hizmet verdin. Bu şeyi uçurabilir misin?”</p>

  <p>“Tabii Teğmen,” karşılığını verdi Alex, ardından gözle görülür ölçüde dik durdu. “Niye ben?”</p>

  <p>“Diğer pilotumuz dışarıda kendini öldürtmekle meşgul. Al şunu,” diyen Kelly metal kartı ona verdi. “Geri kalanlarınız koltuklara yerleşin. Zaten çok zaman kaybettik.”</p>

  <p>Yakından bakıldığında Kelly’nin zırhındaki hasar daha da belliydi. Adam göğsüne ciddi yaralar almıştı. Ayrıca elbisesinden akan tek sıvı hidrolik yağı değildi. Orada kesinlikle kan da vardı.</p>

  <p>“Dur sana yardım edeyim,” dedi Holden, ona doğru uzanarak.</p>

  <p>“Bana dokunma,” diyen Kelly’nin öfkesi Holden’ı şaşırttı. “Kemerini tak ve çeneni kapat. Hemen.”</p>

  <p>Holden itiraz etmedi. Elbisesindeki kayışları çıkardı ve Amos’u çarpışma koltuklarına götürüp kemerini takmakta Naomi’ye yardımcı oldu. Kelly üst güvertede kalmasına rağmen sesi geminin iletişim sisteminden yükseldi.</p>

  <p>“Bay Kamal, uçmaya hazır mıyız?” dedi adam.</p>

  <p>“Hazırız Teğmen. Biz buraya geldiğimizde reaktör çoktan ısınmıştı.”</p>

  <p><i>“Tachi</i> hazırda bekleyen gemiydi. Zaten ona bu yüzden bindik. Artık gidelim. Hangardan çıkar çıkmaz tam yol ileri.”</p>

  <p>“Anlaşıldı,” dedi Alex.</p>

  <p>Alex gemiyi güverteden kaldırıp hangar kapısına doğru çevirirken yerçekimi rastgele yönlerden kısa kısa geri geldi. Holden kemerini takmayı bitirdi ve Naomi ile Amos’un da yerlerine yerleştiklerinden emin olmak için dönüp baktı. Tamirci inildiyor ve koltuğunun kenarını bir daha hiç bırakmamacasına sıkı sıkıya tutuyordu.</p>

  <p>“Hâlâ bizimle misin Amos?” dedi Holden.</p>

  <p>“Şahaneyim Kaptan.”</p>

  <p>“Kahretsin! Gomez’i görebiliyorum,” dedi Alex iletişim sistemi üzerinden. “Yere yığıldı. Sizi gidi aşağılık orospu çocukları! Ona yerde yatarken bile ateş ediyorlar! Pezevenkler! ”</p>

  <p>Gemi hareket etmeyi bıraktı ve Alex usulca bir sesle konuştu. “Alın bakalım, it oğlu itler.”</p>

  <p>Gemi yarım saniyeliğine titreşti ve kısa bir duraksamanın ardından çıkışa doğru ilerleyişini sürdürdü.</p>

  <p>“Nokta savunma topları mı?” diye sordu Holden.</p>

  <p>“Yargısız adalet,” diye homurdanarak cevap verdi Alex.</p>

  <p>Holden saniyede beş bin metre yol kat eden teflon kaplı birkaç yüz tungsten-çelik merminin insan bedenine ne yapacağını hayal ederken Alex iticileri ateşledi ve bir oda dolusu fil Holden’ın göğsüne çöktü.</p>

  <p style="text-align: center;">♦</p>

  <p>Holden sıfır yerçekiminde kendine geldi. Göz yuvaları ve testisleri ağrıdığına göre uzunca bir süre yüksek itişte gitmiş olmalıydılar. Yanındaki duvar terminali ona aradan neredeyse yarım saat geçtiğini söylüyordu. Naomi koltuğunda kıpırdanmasına rağmen Amos baygın vaziyetteydi ve elbisesindeki bir delikten endişe verici miktarda kan sızıyordu.</p>

  <p>“Naomi, Amos’u kontrol et,” dedi Holden hırıltılı bir sesle. Konuşurken boğazı ağrıyordu. “Alex, rapor ver.”</p>

  <p><i>“Donnie</i> arkamızdan patladı Kaptan. Sanırım piyadeler direnemediler. Gemi artık yok,” dedi Alex zoraki çıkan bir sesle.</p>

  <p>“Peki ya saldırgan gemiler?”</p>

  <p>“Patlamadan beri onlardan bir iz görmedim. Herhalde onların da işi bitmiştir.”</p>

  <p>Holden kendi kendine başını salladı. Yargısız infaz diye asıl buna denirdi. Bir gemiye izinsiz yanaşmak, uzay muharebelerinin en riskli manevralarından biriydi. Motor odasına hücum eden işgalciler ile parmaklarını kendi kendini imha düğmesi üzerinde tutanların ortak iradesi arasındaki bir yarış olduğu da söylenebilirdi. Kaptan Yao’yu bir kez gördükten sonra Holden o yarışı kimin kazanacağını daha en başından söyleyebilirdi.</p>

  <p>Yine de birileri bunun öyle bir riske değeceğini düşünmüştü.</p>

  <p>Holden kemerlerini çözüp Amos’un yanına kadar süzüldü. Naomi bir ilkyardım çantası açmıştı ve ağır bir makasla tamircinin elbisesini kesmekteydi. Amos’un üzerindeki elbise zaten kırık olan incik kemiğine on iki g’de baskı yaptığı zaman kemiğin kırık ucu dışarı çıkarak o deliği açmıştı.</p>

  <p>Elbiseyi kesmeyi bitirdiği zaman Amos’un alt bacağının kan revan içindeki hali karşısında Naomi’nin beti benzi attı.</p>

  <p>“Şimdi ne yapacağız?” diye sordu Holden.</p>

  <p>Naomi ona bakakaldı, sonra da sert bir kahkaha attı.</p>

  <p>“Hiçbir fikrim yok,” dedi kadın.</p>

  <p>“Ama sen—” diye başladı Holden. Naomi onu dinlemedi bile.</p>

  <p>“Metalden yapılmış olsaydı onu çekiçle vura vura düzeltir, sonra da yerine kaynaklardım,” dedi kadın.</p>

  <p>“Ben—”</p>

  <p>“Fakat Amos gemi parçalarından oluşmuyor,” diye sözlerini sürdürdü Naomi. Sesi bir haykırış halini alıyordu. “O yüzden neyin yapılacağını niçin bana soruyorsun?”</p>

  <p>Holden yatıştırıcı bir hareketle ellerini kaldırdı.</p>

  <p>“Tamam, anladım. Şimdilik kanamayı durduralım yeter, tamam mı?”</p>

  <p>“Alex de ölürse benden gemiyi uçurmamı da isteyecek misin?”</p>

  <p>Holden cevap verecek gibi oldu, fakat sonra vazgeçti. Naomi haklıydı. Holden ne yapması gerektiğini bilmediği zamanlarda işi Naomi’ye havale ederdi. Yıllardır böyle yapıyordu. Naomi zeki, becerikli ve genelde tamamıyla soğukkanlıydı. Zamanla Holden için bir koltuk değneği halini almıştı. Ama bu sefer aynı travmaları o da yaşamıştı. Holden dikkatli davranmazsa onda ruhsal çöküntüye sebep olacaktı ve öyle bir şey yapmaması gerekiyordu.</p>

  <p>“Haklısın. Amos’la ben ilgilenirim,” dedi. “Sen yukarı çıkıp Kelly’yi kontrol et. Birkaç dakika içinde yanına gelirim.”</p>

  <p>Naomi soluk alıp verişleri yavaşlayana kadar ona gözünü kırpmadan baktı. “Peki,” dedi en sonunda ve mürettebat merdivenine yollandı.</p>

  <p>Holden tamircinin bacağına pıhtılaşma arttırıcı sıktı ve ilkyardım çantasından aldığı bezle onu sıkıca sardı. Ardından duvar terminalini kullanarak geminin veritabanına erişti ve açık kırıklar hakkında bir arama yaptı. Giderek artan bir ümitsizlikle okumayı sürdürürken Naomi aradı.</p>

  <p>“Kelly ölmüş,” dedi kadın, ifadesiz bir sesle.</p>

  <p>Holden’ın içi boşalır gibi oldu ve paniği sesinden uzak tutmak için kendine üç nefeslik bir süre tanıdı.</p>

  <p>“Tamam. Bu kemiği yerine oturtmak için yardımın gerekiyor. Aşağı gel. Alex? Amos’un üzerinde çalışırken bize yarım g’lik bir itiş ver.”</p>

  <p>“Belli bir yöne doğru mu Kaptan?” diye sordu Alex.</p>

  <p>“Ne tarafa gittiğimiz umurumda değil. Bize yarım g ver ve ben aksini söyleyene kadar telsizden uzak dur yeter.”</p>

  <p>Yerçekimi geri gelirken Naomi merdivenden aşağı kaydı.</p>

  <p>“Kelly’nin vücudunun sol tarafındaki bütün kaburgalar kırılmış gibiydi,” dedi kadın. “Herhalde itiş g’si tüm iç organlarını deldi.”</p>

  <p>“Başına bunun geleceğini biliyor olmalıydı,” dedi Holden.</p>

  <p>“Evet.”</p>

  <p>İşitme mesafesinde bulunmadıkları zamanlarda piyadelerle alay etmek kolaydı. Holden’ın donanma günlerinde askerlerle dalga geçmek küfretmek kadar doğaldı. Fakat onları <i>Donnager’</i>dan çıkarmak için dört piyade canını vermişti ve içlerinden üçü bunu bilinçli bir kararla yapmıştı. Holden bir daha onlarla asla alay etmeyeceğine dair kendi kendine söz verdi.</p>

  <p>“Kemiği yerine oturtmadan önce çekerek düzeltmemiz gerekiyor. Sen onu sabit tut, ben de ayağına asılayım. Kemik tekrar içeri girip hizalandığı zaman bana haber ver.”</p>

  <p>Naomi karşı çıkmaya hazırlandı.</p>

  <p>“Doktor olmadığını biliyorum. Sadece en iyi tahmininde bulun,” dedi Holden.</p>

  <p>Bu Holden’ın hayatı boyunca yaptığı en korkunç şeylerden biriydi. Amos prosedür sırasında haykırarak ayıldı. Holden bacağa iki defa asılmak zorunda kaldı, çünkü ilkinde kemikler hizalanmadı ve bıraktığında incik kemiğinin kırık ucu etrafa kanlar fışkırtarak tekrar dışarı fırladı. Neyse ki Amos ondan sonra bayıldı ve ikinci denemeyi çığlıklar olmadan yapabildiler. Bu seferki işe yarar gözüktü. Holden yaraya antiseptik ve pıhtılaştırıcı sıktı. Deliği zımbalayarak kapattı, üstüne hücre büyümesini hızlandıran bir bant yapıştırdı, sonra da çabuk şekillenen bir havalı alçıyla ve tamircinin baldırına yapıştırdığı bir antibiyotik etiketiyle işi bitirdi.</p>

  <p>Bunun ardından güverteye yığılıp kendini titremeye bıraktı. Naomi koltuğa çıkıp hıçkıra hıçkıra ağladı. Holden onu ilk defa gözyaşı dökerken görüyordu.</p>

  <p style="text-align: center;">♦</p>

  <p>Holden, Alex ve Naomi gevşek bir üçgen halinde Teğmen Kelly’nin cesedinin yattığı çarpışma koltuğunun etrafında asılı duruyorlardı. Aşağıdaki Amos ağır yatıştırıcıların etkisi altındaki bir uykudaydı. <i>Tachi</i> belirli bir hedef gözetmeksizin uzayda sürükleniyordu. Uzun zamandan beri ilk defa peşlerinde birileri yoktu.</p>

  <p>Holden diğer ikisinin kendisinden gelecek bir söz beklediğinin farkındaydı. Onları nasıl kurtaracağını duymayı bekliyorlardı. Umutlu gözleri üzerine çevriliyken Holden sakin ve düşünceli görünmeye çalışıyordu. Fakat içi panik doluydu. Nereye gideceklerine, ne yapacaklarına dair hiçbir fikri yoktu. <i>Scopuli’yı</i> bulduklarından beri güvenli olması gereken her yer bir ölüm tuzağına dönmüştü. <i>Canterbury, Donnager.</i> Holden ayak basmalarının hemen ardından patlayacağı korkusuyla <i>herhangi</i> bir yere gitmekten korkar olmuştu.</p>

  <p><i>Bir şeyler yapın,</i> dedi genç subaylarına, on sene önceki bir öğretmen. <i>Doğru şey olması gerekmez; yeter ki bir şey olsun.</i></p>

  <p>“Birileri <i>Donnager'</i>ın başına ne geldiğini soruşturacak,” dedi Holden. “Biz konuşurken bile Mars gemileri o noktaya doğru hızla ilerliyordur. <i>Tachi’nin</i> bölgeden uzaklaştığını çoktan biliyorlar, çünkü aktarıcımız patlamadan canlı çıktığımızı tüm güneş sistemine ilan ediyor.”</p>

  <p>“Hayır etmiyor,” dedi Alex.</p>

  <p>“Ne demek istediğinizi açıklayın Bay Kamal.”</p>

  <p>“Bu bir torpil bombardıman gemisi. Bir düşman ana gemisine saldırırken üzerine rahatça kilitlenilecek bir aktarıcı sinyali isteyeceklerini mi sanıyorsun? Hayır; kokpitte aktarıcıyı kapatabilen bir düğme var. Gemiden ayrılmadan önce o düğmeye bastım. Şu anda bize benzer milyonlarca hareketli nesneden biriyiz.”</p>

  <p>Holden iki uzun soluk boyunca sessiz kaldı.</p>

  <p>“Alex, bu dediğin evrenin tarihi boyunca yapılmış en harika şey olabilir,” dedi.</p>

  <p>“Ama hiçbir yere inemeyiz Jim,” dedi Naomi. “Birincisi, hiçbir liman aktarıcı sinyali olmayan bir gemiyi yanına yaklaştırmaz ve İkincisi, bizi görsel olarak tespit ettikleri anda bir Mars savaş gemisi olduğumuz gerçeğini gizleyemeyiz.”</p>

  <p>“Evet, işin bir de kötü tarafı var,” diye doğruladı Alex.</p>

  <p>“Fred Johnson,” dedi Holden, “bize onunla iletişim kurmamız için bir ağ adresi göndermişti. Çalıntı Mars savaş gemimizi bir yerlere indirmemizi sağlayabilecek tek grubun DGİ olduğu fikrindeyim.” “Gemi çalıntı falan değil,” dedi Alex. “Artık yasal olarak kurtarılmış bir mal.”</p>

  <p>“Tamam, MKCD bizi yakalarsa bu iddianı onlarla da paylaşırsın. Ama şimdilik yakalanmayacağımızdan emin olalım.”</p>

  <p>“Yani Albay Johnson bize dönüş yapana kadar burada öylece bekleyecek miyiz?” diye sordu Alex.</p>

  <p>“Hayır, ben bekleyeceğim. Siz ikiniz Teğmen Kelly’yi defnedilmesi için hazırlayacaksınız. Alex, sen MKCD’deydin. Gelenekleri biliyorsun. Her şeyi kuralına uygun yap ve kayıtlara geçir. Kelly bizi o gemiden kurtarırken can verdi ve ona hak ettiği saygıyı göstereceğiz. Bir yerlere iner inmez de bu işi resmi olarak yapsınlar diye tüm kayıtları MKCD’ye yollayacağız.”</p>

  <p>Alex başını salladı. “Her şey olması gerektiği gibi olacak efendim.”</p>

  <p style="text-align: center;">♦</p>

  <p>Fred Johnson mesaja o kadar çabuk yanıt verdi ki Holden adamın terminal başında oturup kendisini bekliyor olabileceğini düşündü. Johnson’ın mesajı yalnızca koordinatlardan ve <i>dar ışın</i> sözcüklerinden ibaretti. Holden lazer çanağını belirtilen konuma —Fred’in ilk mesajını ışınladığı yerin aynısına— doğrulttu, sonra da mikrofonu açıp tek bir kelime etti. “Fred?”</p>

  <p>Verilen koordinatlar on bir ışık dakikasından biraz daha uzak bir mesafedeydi. Holden cevabı almak için yirmi iki dakika beklemeye hazırlandı. Sırf yapacak bir iş olsun diye de konumu kokpite iletti ve Teğmen Kelly’yle işleri biter bitmez o yöne doğru bir g’de uçmaları için Alex’e talimat verdi.</p>

  <p>Yirmi dakika sonra itiş başladı ve Naomi merdiveni tırmandı. Uzay elbisesini çıkarmış olan kadının üzerinde boyu on beş santim kısa, bel kısmı da üç kat bol gelen kırmızı bir Mars tulumu vardı. Yüzü ve saçları temiz görünüyordu.</p>

  <p>“Burada duşakabinli bir tuvalet var. Gemiyi geri vermesek olur mu?” dedi.</p>

  <p>“Nasıl geçti?”</p>

  <p>“Kelly’yi hallettik. Mühendisliğin yanında büyükçe bir kargo hangarı var. Onu eve göndermenin bir yolunu bulana kadar naaşım oraya koyduk. Oradaki çevresel sistemleri de kapattım. Yani vücudu bozulmayacak.”</p>

  <p>Naomi elini uzatıp Holden’ın kucağına küçük bir siyah küp bıraktı.</p>

  <p>“Bu şey zırhının altındaki bir cepteydi,” dedi.</p>

  <p>Holden nesneyi havaya kaldırdı. Bir tür veri depolama cihazına benziyordu.</p>

  <p>“İçinde ne olduğunu bulabilir misin?” diye sordu.</p>

  <p>“Tabii. Bana biraz zaman ver yeter.”</p>

  <p>“Peki ya Amos?”</p>

  <p>“Kan basıncı normal,” dedi Naomi. “Bu da herhalde iyi bir şeydir.”</p>

  <p>İletişim konsolu öterek onları uyardı ve Holden gelen ses kaydını oynattı.</p>

  <p>“Jim, <i>Donnager</i>’ın haberi az önce ağda yayılmaya başladı. Senden haber aldığıma fazlasıyla şaşırdığımı itiraf etmeliyim,” dedi Fred’in sesi. “Senin için ne yapabilirim?”</p>

  <p>Holden vereceği cevaba zihnen hazırlanırken kısa bir süreliğine duraksadı. Fred’in kuşku duyduğu açıkça belliydi; fakat Holden’a tam o da bu sebeple bir anahtar sözcük vermişti.</p>

  <p>“Fred. <i>Halihazırda</i> bol bol düşmanımız olmasına rağmen dostlarımızın listesi oldukça kısaldı. Hatta listede bir tek senin kaldığını söyleyebilirim. Ben şu anda çalıntı—”</p>

  <p>Alex genzini temizledi.</p>

  <p><i>“Kurtarılmış</i> bir MKCD hücumbotundayım,” diye sözlerini sürdürdü Holden. “Bu durumu gizlemem gerekiyor. Görüldüğüm anda yok edilmeyeceğim bir yere gitmeliyim. Bana bu konuda yardım et.” Cevabın gelmesi yarım saati buldu.</p>

  <p>“Alt kanallardan birine bir veri dosyası ekledim,” dedi Fred. “içinde yeni aktarıcı kodun ve onu nasıl kurabileceğine yönelik talimatlar var. Kod yasal ve tüm kayıt sicillerinde onaylanacak. Ayrıca seni güvenli bir limana götürecek koordinatları da barındırıyor. Seninle orada buluşacağım. Konuşacak çok şeyimiz var.”</p>

  <p>“Yeni aktarıcı kodu mu?” dedi Naomi. “Nasıl oluyor da DGİ yeni aktarıcı kodları bulabiliyor?”</p>

  <p>“Ya Dünya-Mars Koalisyonu’nun güvenlik protokollerini kırmışlardır, ya da kayıt sicil bürosunda bir köstebekleri vardır,” dedi Holden. “Her iki durumda da bu oyunu sanırım artık birinci ligde oynuyoruz.”<a id="bookmark18"></a></p>
</body>
</html>
