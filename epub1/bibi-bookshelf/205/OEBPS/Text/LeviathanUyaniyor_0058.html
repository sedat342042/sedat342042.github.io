<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/ogz.css" rel="stylesheet" type="text/css" />
</head>

<body>
  <h1><b>Elli Dördüncü Bölüm: Miller</b></h1>

  <p>“Yapmam da yapmam,” diye homurdandı Eros’un sesi. Juliette Mao uykusunda konuşuyordu. “Yapmam da yapmam da yapmam.</p>

  <p>“Hadi artık,” dedi Miller. “Hadi artık seni gidi orospu çocuğu. Burada ol.”</p>

  <p>Revirlerin her santimi gür oluşumlarla kaplıydı. Bronz ve çelik lifli siyah helezonlar duvarlara tırmanıyor; muayene masalarını kabuk gibi kaplıyor; kırık malzeme dolaplarından dökülen uyuşturucu, steroid ve antibiyotik stokuyla besleniyordu. Miller bir eliyle bu keşmekeşi eşelerken elbise alarmı ötüyordu. Soluduğu havada geri dönüştürücülerden çok fazla geçmenin o ekşi tadı vardı. Hâlâ otomatik patlatma düğmesinin üzerinde olan başparmağı acı vermediği zamanlarda karıncalanmaktaydı.</p>

  <p>Kırılmamış bir saklama kutusunun üzerindeki neredeyse mantarsı oluşumu koluyla süpürerek kulpu buldu. İçeride dört adet tıbbi gaz silindiri vardı: iki kırmızı, bir yeşil, bir de mavi. Tüplerin vanalarına baktı. Protomolekül henüz oralara ulaşmamıştı. Kırmızı anestetikti. Maviyse nitrojen. Miller yeşil olanı aldı. Aktarım memesindeki steril muhafaza yerli yerindeydi. Bitmekte olan havasıyla derin bir iç geçirdi. Birkaç saat daha. Cep terminalini yere bıraktı <i>(bir</i>... <i>iki</i>...), muhafazayı çıkardı <i>(üç</i>...), memeyi elbisesinin girişine soktu (dört...) ve bir parmağını cep terminaline bastırdı. Oksijen tankının serinliğini elinde hissederek doğrulurken elbisesi de onun yaşam süresini yeniden değerliyordu. On dakika, bir saat, dört saat. Tıbbi silindirin basıncı elbiseninkiyle eşitlenince Miller onu yerinden çıkardı. Dört saat daha. Kendine dört saat daha kazanmıştı.</p>

  <p>Holden’la konuştuğundan beri bu üçüncü acil durum ikmaliydi. İlki bir yangın söndürme İstasyonunda, İkincisiyse bir yedek geri dönüşüm biriminde gerçekleşmişti. Limana geri dönecek olursa muhtemelen malzeme dolaplarında ve rıhtımdaki gemilerde biraz daha bozulmamış oksijene rastlayabilirdi. Hele ki yüzeye kadar çıkarsa DGİ gemilerinde de bol miktarda bulurdu.</p>

  <p>Fakat ona zaman yoktu. Aradığı şey hava değil Juliette’ti. Durup gerindi. Boynundaki ve sırtındaki tutulmalar onu krampa dönüşmekle tehdit ediyordu. Karışıma giren yeni oksijene rağmen elbisedeki karbondioksit seviyesi hâlâ kabul edilebilirin üzerindeydi. Elbisenin bakıma ve yeni bir filtreye ihtiyacı vardı. Ama onun da beklemesi gerekecekti. Arkasındaki arabada bulunan bomba kendi halinde sessiz sedasız duruyordu.</p>

  <p>Julie’yi bulması lazımdı. Bu koridor ve oda labirentinin, bu ölü şehrin bir yerinde Juliette Mao onları Dünya’ya götürüyordu. Miller dört sıcak nokta tespit etmişti. Bunlardan üçü devasa bir nükleer patlamaya yönelik asıl planı için makul adaylardı: organik görünümlü dev gibi göbeklerde birleşen kablo ve siyah lif demetleri. Dördüncüsüyse erime yolunda kontrolsüzce çalışan ucuz bir laboratuvar reaktörü çıkmıştı. Acil durum kapatma işlemini gerçekleştirmek için Miller’ın on beş dakika uğraşması gerekmişti ve muhtemelen buna zaman harcamasa daha iyi olurdu. Fakat nereye giderse gitsin Julie’den bir iz yoktu. Gerçeğinin yaşadığını bildiği için hayaletine yer kalmamış gibi zihnindeki Julie bile ortadan kaybolmuştu. Sadece bir göz yanılgısı olmasına rağmen Miller onunla konuşmayı özlüyordu.</p>

  <p>O sırada revirlerin içinden bir dalga geçip gitti; bir demir tozu yığınının altından mıknatıs geçirildiğinde olduğu gibi tüm o uzaylı oluşum ansızın yükselip alçaldı. Miller’ın kalp atışının hızlanmasıyla birlikte kanıma adrenalin karıştı, fakat olay tekrarlanmadı.</p>

  <p>Julie’yi bulması lazımdı. Hem de yakın bir zamanda. Üzerine bitkinlik çöktüğünü, bunun ufacık dişler gibi zihnini kemirdiğini hissedebiliyordu. Daha şimdiden düşünmesi gerektiği kadar net düşünemiyordu. Ceres’te olsa deliğine gider, bir gün boyunca uyur ve daha sonra sorunu dinç bir halde ele alırdı. Buradaysa öyle bir seçeneği yoktu.</p>

  <p>Başa dönmüştü. Onca şeyden sonra başa dönmüştü. Bir keresinde, farklı bir yaşamda kızı bulma işini üstlenmişti; daha sonra başarısız olunca da intikam almakla uğraşmıştı. Şimdi bir kez daha onu bulup kurtarma fırsatı yakalamıştı. Ve yine başaramazsa intikam almak için ucuz, tekerlekleri gıcırdayan bir el arabasını peşi sıra çekiştiriyordu.</p>

  <p>Başını iki yana salladı. Böyle anları çok fazla yaşar, kendi düşüncelerinde sık sık kaybolup gider olmuştu. Füzyon bombası yüklü arabayı sıkıca kavradı, ağırlığını öne verdi ve yola koyuldu. Etrafındaki istasyon tuzlu suyun ve dünya ile ay arasındaki o muazzam çekişmenin etkisiyle tahtaları eğrilip bükülen eski bir yelkenli geminin yapacağını hayal ettiği biçimde gıcırdıyordu. Fakat burada her şey taştandı ve Miller İstasyonun ne gibi kuvvetlerin etkisi altında olduğunu tahmin bile edemiyordu. Yine de cep terminali ile yükü arasındaki sinyali etkileyecek bir şey olmamasını umuyordu. Kazara atomlarına ayrılmak istemezdi ne de olsa.</p>

  <p>İstasyonu baştan sonra arayamayacağı giderek daha açık hale geliyordu. Başından beri bunun farkındaydı aslında. Julie kendini ücra bir yere kapattıysa —ölmek üzere olan bir kedi gibi bir oyuğa veya deliğe saklandıysa— onu bulamazdı. Miller da bu yüzden iyi bir el çekmeyi uman bir kumarbaz gibi davranmıştı.</p>

  <p>Eros’un sesi değişim geçirerek Hintçe bir şarkı söyleyen farklı farklı insan seslerine dönüştü. İstasyon bir çocuk korosu gibi gittikçe artan bir ses zenginliğiyle kendini armonize ediyordu. Miller artık neyi dinleyeceğini bildiğinden Julie’nin sesini diğerlerinin arasında gidip gelirken duyabiliyordu. Belki de hep orada olmuştu. Hissettiği hüsran artık bedensel bir acı halini almaya başlıyordu. Julie böylesine yakın olmasına rağmen ona bir türlü ulaşamıyordu.</p>

  <p>Miller tekrar ana koridor kompleksine çıktı. Hastane hangarları da kızı aramak için iyi bir yer olmuştu. Akla yatkın, fakat bir o kadar da sonuçsuz. İki farklı ticari biyoloji laboratuvarını gözden geçirmiş, hiçbir şey elde edememişti. Morgu, polis nezaret depolarını denemişti. Hatta plastik bidonlar dolusu kaçak uyuşturucuların ve el konulmuş silahların o koca parklardan birindeki meşe yaprakları gibi yerlere saçıldığı delil odasına bile bakmıştı. Odadaki eşyaların bir anlamı vardı. Her biri eskiden bir duruşmada veya en azından bir celsede aydınlatılmayı bekleyen küçük bir insan dramının bir parçası, ebediyen ertelenmiş bir adalet arayışının ufacık bir kısmıydı. Tüm hükümler geçersizdi artık.</p>

  <p>Kuşlardan daha hızlı uçan gümüşi bir şey Miller’ın üstünden geçip gitti. Sonra bir tane daha ve peşinden koskoca bir sürü. Balık pulları kadar parlak olan canlı metalden ışıklar yansıdı. Miller yukarısındaki boşlukta uzaylı molekülün doğaçlama yapmasını seyretti.</p>

  <p><i>Burada duramazsın,</i> dedi Holden. <i>Koşmayı bırakmak ve doğru yola çıkmak zorundasın.</i></p>

  <p>Miller başını çevirerek arkasına baktı. Hayali Julie’sinin olması gereken yerde duran kaptan hem gerçekti hem de değildi.</p>

  <p><i>İşte bu çok ilginç,</i> diye düşündü Miller.</p>

  <p>“Biliyorum,” dedi ona. “Ben sadece... Julie’nin nereye gittiğini bilmiyorum. Ve de... eh, çevrene bir bakın bakalım. Burası çok büyük bir yer.”</p>

  <p><i>Onu ya sen durduracaksın ya da ben,</i> dedi hayali Holden.</p>

  <p>“Nereye gittiğini bir bilsem,” dedi Miller.</p>

  <p><i>Gitmedi ki,</i> dedi Holden. <i>Hiçbir yere gitmedi.</i></p>

  <p>Miller dönüp ona baktı. Böcekler veya kötü ayarlanmış bir motor gibi öten o gümüşi sürü bir kez daha yukarıdan geçip gitti. Kaptan yorgun gözükmekteydi. Miller’ın hayal gücü adamın ağzının kenarını şaşırtıcı miktarda kanla kaplamıştı. Üstelik artık Holden değildi o; Havelock’tu. Diğer Dünyalı. Eski ortağı. Görüntü hemen akabinde Muss olup çıktı. Kadının gözleri de kendi gözleri kadar ruhsuzdu.</p>

  <p>Julie bir yerlere gitmemişti. Miller bir mezardan kötü kokular dışında bir şeyin çıkabileceğine inanmadığı zamanlarda, yani çok önceleri kızı o otel odasında görmüştü. Julie oradan bir ceset torbasıyla alınıp başka bir yere götürülmüştü. Protogen bilim adamları onu ele geçirmiş, protomolekülü hasat etmiş ve bir çiçek tarlasını polenleyen arılar misali Julie’nin baştan yaratılmış dokularını istasyon geneline yaymışlardı. İstasyonu kıza teslim etmiş, fakat öyle bir şey yapmadan önce onu güvenli olacağını sandıkları bir yere koymuşlardı.</p>

  <p>Güvenli oda. Virüsü dağıtmaya hazır olana kadar onu kontrol altında tutmak, daha doğrusu kontrol altında tutabilirmiş gibi davranmak istemişlerdi, ihtiyaç duydukları şeyi aldıktan sonra da kızın arkasını toplama zahmetine girmeleri pek muhtemel değildi. Başka birilerinin çıkagelip orayı kullanacak hali yoktu ya. O yüzden kızın hâlâ orada, yani götürüldüğü yerde bulunma ihtimali yüksekti. Bu da seçenekleri epeyce daraltıyordu.</p>

  <p>Hastanede karantina koğuşları olmalıydı; fakat Protogen kendi bünyesi dışındaki doktorların ve hemşirelerin neler döndüğünü merak edebilecekleri bir tesisi kullanmazdı. Öylesi gereksiz bir risk olurdu.</p>

  <p>Pekala.</p>

  <p>Limanın oradaki fabrikalardan birine yerleşmiş de olabilirlerdi. Orada insansız çalışan pek çok yer vardı. Fakat orası da tuzak hazır olmadan önce keşfedilme veya sorgulanma riski taşırdı.</p>

  <p><i>Bir uyuşturucu imalathanesi,</i> dedi zihnindeki Muss. <i>Hem mahremiyet hem de kontrol istiyorsan öyle bir yerden iyisini bulamazsın. Ölü bir kızdan virüs almak ile haşhaş tohumlarından uyuşturucu üretmenin kimyası farkı olabilir. Ama ikisi de birer suç.</i></p>

  <p>“Doğra söylüyorsun,” dedi Miller. “Üstelik kumarhaneler katına yakın... Hayır, orası olmaz. Kumarhaneler ikinci aşamaydı, ilki radyasyonla korkutmaktı. Radyasyon sığınaklarını insanlarla doldurup protomolekülü mutlu etmek için onları bir güzel kızarttılar. Hastalığı kumarhaneler katına ondan sonra bulaştırdılar.”</p>

  <p><i>Peki radyasyon sığınaklarına yakın olmasını istediğin bir uyuşturucu imalathanesini nereye kurarsın?</i> diye sordu Muss.</p>

  <p>Yukarıdaki gümüşi sürü havayı yararak önce sola, sonra sağa saptı. Yağmur gibi yağmaya başlayan minik metal talaşlar aşağı düşerken arkalarında dumandan incecik izler bırakıyordu.</p>

  <p>“Gerekli erişimim olsaydı? Yedek çevresel kontrollerin oraya. Orası bir acil durum tesisi. Birileri envanter çıkarmaya gelmediği sürece yaya trafiği bulamazsın. Üstelik tecrit için gereken tüm araç-gerece sahip. Öyle bir yerde iş görmek hiç de zor olmaz.”</p>

  <p><i>Üstelik Protogen o harcanabilir haydutları getirmeden önce de Eros’un güvenliğinden sorumlu olduğu için öyle bir şeyi kolayca ayarlayabilirdi,</i> dedi Muss ve neşeden yoksun bir tebessüm etti. <i>Gördün mü? Doğru bir sonuca varabileceğini biliyordum.</i></p>

  <p>Bir saniyeden kısa bir süreliğine Muss ortadan kayboldu ve onun yerini Julie Mao —kendi Juliesi— aldı. Gülümsemekte olan kız çok güzeldi. Adeta ışık saçıyor, sıfır yerçekiminde yüzüyormuş gibi saçları serbestçe uçuşuyordu. Derken o da kayboldu. Elbise alarmı Miller’ı giderek daha aşındırıcı hale gelen, bir çevre konusunda uyardı.</p>

  <p>“Sıkı dur,” dedi Miller yanan havaya. “Birazdan geliyorum.”</p>

  <p style="text-align: center;">♦</p>

  <p>Miller’ın Juliette Andromeda Mao’nun ölü olmadığını anlamasıyla acil durum kilidini açıp arabasını Eros’un yedek çevresel kontrol tesisine sokması arasında geçen süre otuz üç saatten biraz daha azdı. Tesisin yalın, basit hatları ve hata azaltıcı tasarımı protomolekülün oluşumları altında hâlâ kendini gösteriyordu—ama ucu ucuna. Siyah lif yumakları ile kabuksu helezonlar duvar köşelerini, zemini ve tavanı yumuşatıyordu. Yukarıdan İspanyol yosunlarını andıran ilmikler sarkıyordu. Yumuşak oluşumların altındaki tamdık LED ışıkları yanmayı sürdürse de asıl aydınlanma havada parıldayan silik mavi nokta sürüsünden geliyordu. Miller’ın zemine attığı ilk adım onu ayak bileğine kadar yerdeki gür halıya batırdı; bomba arabasının dışarıda kalması gerekecekti. Elbisesi egzotik gazlardan ve aromatik moleküllerden oluşan absürd bir karışım göstermesine rağmen Miller’ın aldığı tek koku kendisinden gelmekteydi.</p>

  <p>İç odaların tümü baştan yaratılmış, dönüşümden geçmişti. Atık su arıtma kontrol alanlarında, bir su altı mağarasındaki bir dalgıç gibi ilerledi Miller. Aralarından geçerken mavi ışıklar etrafında uçuşuyor, bunların birkaç düzinesi elbisesine yapışıp orada parıldamayı sürdürüyordu. Miller ölü ateşböcekleri misali ezilip leke bırakacaklarını düşündüğü için onları neredeyse süpürmeyecekti; fakat öyle yaptığında ışık noktaları tekrar havaya savruldu. Hava dönüşüm monitörleri hâlâ yanıp sönüyor ve parlıyor, protomolekülün dantel gibi kapladığı monitörlerde binlerce alarm ve durum raporunun silueti görünüyordu. Yakınlarda bir yerde su akıyordu.</p>

  <p>Julie bir tehlikeli madde analiz birimindeydi. Peri masallarındaki gibi kendi saçlarından teşkil koca bir yastıktan ayırt edilemez hale gelene kadar omuriliğinden çıkarak uzadıkça uzamış koyu renkli bir iplik yığınının üstünde yatıyordu. Yüzünde, kollarında, göğüslerinde minicik ışık noktaları parıldıyordu. Daha önce derisinin altından baskı yapan kemiksi mahmuzlar büyümüş, kızın etrafındaki gür örtüyle neredeyse mimari bir bağ kuran geniş uzantılara dönüşmüştü. Julie’nin iç içe geçen simsiyah uzaylı ağları arasında kaybolmuş bacakları gözükmüyor, kız o haliyle Miller’a yüzgeçlerini bir uzay İstasyonuyla takas etmiş bir denizkızını çağrıştırıyordu. Gözleri kapalı olmasına rağmen Miller onların göz kapakları altında kıpırdayıp dans ettiğini seçebiliyordu. Ayrıca kız nefes alıp veriyordu.</p>

  <p>Miller kızın yanında durdu. Julie onun hayalindeki haliyle aynı surata sahip değildi. Gerçek kadının çenesi daha genişti ve burnu Miller’ın hatırladığından daha yamuktu. Miller gözyaşlarını silmeye kalkana ve eldivenli elini kaskına vurana dek ağladığının farkına varmadı. Görüşü netleşene kadar gözlerini kırpıştırmakla yetinmesi gerekti.</p>

  <p>Onca zaman. Onca yol. Bulmak için geldiği şey nihayet karşısındaydı.</p>

  <p>“Julie,” dedi, boştaki elini kızın omzuna koyarak. “Hey. Julie. Uyan. Kalkman gerekiyor.”</p>

  <p>Elbisesinde tıbbi malzemeler vardı. Gerekirse kıza adrenalin veya amfetamin verebilirdi. Onun yerine evli olduğu uzak, neredeyse unutulmuş bir yaşamda uykulu bir Pazar sabahı Candace’a yaptığı gibi kızı nazikçe salladı. Julie kaşlarını çattı, ağzını açıp kapadı. “Julie. Artık uyanman lazım.”</p>

  <p>Kız inledi ve onu itelemek için bir kolunu acizce kaldırdı. “Kendine gel,” dedi Miller. “Kendine gelmek zorundasın.”</p>

  <p>Kızın gözleri açıldı. Artık insan gözü değillerdi—akları kırmızı ve siyah sarmallarla bezeliydi, irisler de havadaki ateşböcekleriyle aynı ışıltılı mavi renkteydi. İnsan değilse de o hâlâ Julie’ydi. Kızın dudakları sessizce kımıldadı. Sonra da konuştu.</p>

  <p>“Neredeyim ben?”</p>

  <p>“Eros İstasyonu’ndasın,” dedi Miller. “Burası eskiden olduğu gibi değil. Eskiden olduğu <i>yerde de</i> değil ama...”</p>

  <p>Miller eliyle bastırarak liflerden oluşan minderi sınadı, sonra da kızın yatağına otururcasına kalçasını onun yanına dayadı. Kendini çok yorgun, fakat aynı zamanda olması gerekenden daha hafif hissediyordu. Düşük yerçekiminden kaynaklanan bir hafiflik değildi bu. Gerçek dışı ağırsızlığının bitkin bedeniyle bir ilgisi yoktu.</p>

  <p>Julie yeniden konuşmaya uğraştı, zorlanıp vazgeçti, sonra tekrar denedi.</p>

  <p>“Sen kimsin?”</p>

  <p>“Tabii ya. Daha resmen tanışmadık, değil mi? Adım Miller. Ceres’teyken Yıldız Burgusu Güvenlik’te dedektif olarak çalışıyordum. Ebeveynlerin bizimle bağlantıya geçti. Aslında yukarıdakilerden birine ricada bulundular desem daha doğru olur. Seni bulmam, yakalamam ve kuyudan aşağı yollamam gerekiyordu.”</p>

  <p>“Yani bir adam kaçırma işi mi?” dedi kız. Sesi daha güçlüydü. Bakışları sanki daha odaklıydı.</p>

  <p>“Standart bir görev işte,” dedi Miller, sonra iç geçirdi. “Ama ben her şeyi karman çorman ettim.”</p>

  <p>Gözleri kırpışarak kapandıysa da kız konuşmayı sürdürdü. “Bana bir şeyler oldu,”</p>

  <p>“Evet. Oldu.”</p>

  <p>“Korkuyorum.”</p>

  <p>“Hayır hayır. Korkma. Her şey yolunda. Tepetaklak bir biçimde bile olsa öyle. Bak, istasyon şu an Dünya’ya gidiyor. Hem de çok büyük bir süratle.”</p>

  <p>“Rüyamda yarıştığımı gördüm. Eve gidiyordum.”</p>

  <p>“Evet ama buna bir son vermeliyiz.”</p>

  <p>Kızın gözleri yeniden açıldı. Şaşkın, acı içinde ve yalnız görünüyordu. Gözünün kenarından mavi renkli parlak bir gözyaşı aktı.</p>

  <p>“Bana elini ver,” dedi Miller. “Yok, cidden. Benim yerime bir şeyi tutman gerekiyor.”</p>

  <p>Julie kolunu yumuşak akıntıların etkisindeki bir deniz yosunu gibi yavaşça kaldırdı. Miller cep terminalini onun avucuna oturttu ve kızın başparmağını otomatik patlatma düğmesine bastırdı. “Parmağını orada tut. Sakın bırakma.”</p>

  <p>“Bu ne?” diye sordu Julie.</p>

  <p>“Uzun hikâye. Sen yeter ki bırakma.”</p>

  <p>Miller kaskını gevşetirken elbisesi ona var gücüyle öttü. Miller sesi kesti. Hava bir tuhaftı: asetat, kimyon ve kış uykusundaki hayvanları akla getiren derin ve güçlü bir koku. Julie onun eldivenlerini çıkarmasını seyretti. O sırada protomolekül Miller’a tutunuyor, derisine ve cildine gömülüyor, Eros’taki herkese yaptığını ona da yapmaya hazırlanıyordu. Miller bunu umursamıyordu. Cep terminalini geri aldı parmaklarını kızınkilerin arasına geçirdi.</p>

  <p>“Otobüsü sen sürüyorsun Julie,” dedi. “Bunu biliyor musun? Yani hissedebiliyor musun?”</p>

  <p>Kızın parmakları eline serin gelmesine rağmen soğuk değildi. “Bir şeyler hissedebiliyorum,” dedi Julie. “Aç mıyım? Değilim ama... bir şey istiyorum. Dünya’ya dönmek istiyorum.”</p>

  <p>“İşte onu yapamayız. Rotayı değiştirmen gerekiyor,” diye karşılık verdi Miller. Holden ne demişti? <i>Ona Venüs’ü ver.</i> “Gel Venüs’e gidelim.”</p>

  <p>“Onun istediği başka,” dedi kız.</p>

  <p>“Ama bizim elimizde bir tek orası var,” dedi Miller. Hemen sonra ekledi: “Eve gidemeyiz. Venüs’e gitmemiz gerek.”</p>

  <p>Julie uzunca bir müddet sessiz kaldı.</p>

  <p>“Sen bir savaşçısın Julie. Hiç kimsenin seni yönlendirmesine izin vermedim. Şimdi de verme. Dünya’ya gidersek—”</p>

  <p>“Onları da yer. Beni yediği gibi.”</p>

  <p>“Evet.”</p>

  <p>Kız başını kaldırıp ona baktı.</p>

  <p>“Evet,” dedi Miller tekrar. “Aynen öyle.”</p>

  <p>“Venüs’te ne olacak?”</p>

  <p>“Belki de öleceğiz. Bilmiyorum. Ama bir sürü insanı da yanımızda götürmeyeceğiz ve başka hiç kimsenin başına böyle bir şeyin gelmediğinden emin olacağız,” dedi adam, etraflarındaki su altı mağarasını andıran boşluğu işaret ederek. “Ölmezsek de... eh, işte öylesi ilginç olur.”</p>

  <p>“Yapabileceğimi sanmıyorum.”</p>

  <p>“Yapabilirsin. Tüm bunlara sebep olan şey var ya? Sen ondan daha akıllısın. Kontrol sende. Bizi Venüs’e götür.”</p>

  <p>Etraflarında uçuşan ateşböceklerinin mavi ışığı hafifçe yanıp sönüyordu: parlak ve sönük, parlak ve sönük. Miller kızın karar verdiği anı yüzünde gördü. Etraflarındaki tüm ışıkların parlamasıyla birlikte mağara yumuşak bir mavilikle doldu, sonra da kısılarak eski haline döndü. Miller boğaz enfeksiyonunun ilk uyarısı gibi ensesinde hafif bir uyuşma hissetti. Bombayı devre dışı bırakmak için zaman bulup bulamayacağını merak etti. Ardından Julie’ye baktı. Juliette Andromeda Mao. DGİ pilotu. Mao-Kwikowski şirket tahtının varisi. Hayalini kurduğu her şeyin ötesindeki bir geleceğin kökü. Evet, bol bol zaman bulacaktı.</p>

  <p>“Korkuyorum,” dedi kız.</p>

  <p>“Korkma,” dedi Miller.</p>

  <p>“Neler olacağını bilmiyorum.”</p>

  <p>“Hiç kimse bilmiyor. Bak, bunu tek başına yapmak zorunda değilsin,” dedi adam.</p>

  <p>“Zihnimin gerisinde bir şey hissediyorum. Anlamadığım bir şeyler istiyor benden. O kadar büyük ki.”</p>

  <p>Miller hiç düşünmeden kızın elinin üstünü öptü. Karnının derinliklerinde bir ağrı başlıyordu. Bir hastalanına hissi. Anlık bir mide bulantısı. Eros’a dönüşümünün ilk sancıları.</p>

  <p>“Endişelenme,” dedi Julie’ye. “Bize bir şey olmayacak.” <a id="bookmark58"></a></p>
</body>
</html>
