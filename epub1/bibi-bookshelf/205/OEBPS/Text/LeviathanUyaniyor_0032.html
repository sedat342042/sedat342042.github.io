<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/ogz.css" rel="stylesheet" type="text/css" />
</head>

<body>
  <h1><b>Yirmi Sekizinci Bölüm: Miller</b></h1>

  <p>Miller birini ilk defa güvenlik işindeki üçüncü yılında öldürmüştü. O sırada yirmi iki yaşındaydı, daha yeni evlenmişti ve karısıyla beraber çocuk sahibi olmayı düşünüyorlardı. Kontrata yeni girmiş biri olarak boktan işler hep ona veriliyordu; o kadar yüksek katlarda devriye geziyordu ki Coriolis etkisi yüzünden deniz tutmuş gibi oluyor, bir çöp bidonundan daha geniş olmayan deliklerden yapılan aile içi şiddet şikayetlerine bakıyor, bilinci kapalı olanlar tecavüze uğramasınlar diye sarhoşların bekletildiği hücrenin başında nöbet tutuyordu. Normal mesleki tacizler işte. Zaten böyle bir şeyi de bekliyor, onunla başa çıkabileceğini düşünüyordu.</p>

  <p>Çağrı neredeyse kütle merkezindeki yasadışı bir lokantadan gelmişti. Bölgede bir g’nin onda birinden daha küçük olan yerçekimi yok denecek kadar azdı ve dönüşteki değişiklik sebebiyle Miller’ın iç kulağı şaşırmış vaziyetteydi. Düşündüğünde sözcüklerin anlaşılamayacağı kadar hızlı ve bulanık çıkan yüksek insan seslerini şimdi bile hatırlayabiliyordu. Küvet imalatı peynirin kokusunu da. Ucuz elektrikli ızgaradan yükselen dumanın pusunu da.</p>

  <p>Her şey çabucak olup bitmişti. Suçlu bir elinde silah, diğerinde de saçlarından sürüklediği bir kadınla delikten dışarı çıkmıştı. Miller’ın ortağı olan on yıllık kıdemli polis Garson gerekli uyarıyı bağırmıştı. Bir videodaki dublör gibi dönen suçlu, silahını kol mesafesinde savurmuştu.</p>

  <p>Eğitim boyunca öğretmenler o an gelene kadar ne yapacağını bilmenin mümkün olmadığını söylemişlerdi. Başka bir insanı öldürmek zordu. Bazıları öyle bir şey yapamazdı. Suçlunun silahı hızla çevrilmişti; adam saçlarından tuttuğu kaçlım bırakıp bağırmıştı. Sonuçta en azından Miller için bir başkasını öldürmenin pek de zor olmadığı ortaya çıkmıştı,</p>

  <p>Miller olaydan sonra mecburi bir rehberlikten geçmişti. Ağlamıştı. Polislerin dile getirmekten kaçınarak sessizce katlandıkları kâbuslara, titremelere ve diğer şeylere katlanmıştı. Fakat o anlarda bile kafayı çekmişte sonradan kendi kendini kusarken izlermiş gibi her şey belirli bir mesafeden olup biter gibi gözükmüştü. Yaşadıkları fiziksel bir tepkiden ibaretti. Zamanla geçecekti.</p>

  <p>Önemli olan o sorunun cevabını artık biliyor olmasıydı. Evet, gerekirse birinin canını alabilirdi.</p>

  <p>Buna rağmen şimdi Eros’un koridorlarında yürüyene kadar bundan zevk almamıştı. O ilk silahlı çatışmadaki zavallı piç kurusunu indirmek bile yaptığı işin üzücü bir gereği gibi gözükmüştü. Öldürmekten zevk almaya ancak Julie’den sonra başlamıştı ve aslında hissettiği, gerçek hazdan ziyade acısının kısa bir süreliğine dinmesiydi.</p>

  <p>Silahını aşağıda tutuyordu. Holden rampadan inmeye başladığında Miller adamın önden gitmesine izin vererek Dünyalı’yı takip etti. Holden farklı farklı yerçekimlerinde yaşamış birinin göze batmayan atletizmiyle ondan daha hızlı yürümekteydi. İçinden bir ses Miller’a adamı tedirgin ettiğini söylüyor ve Miller bundan biraz pişmanlık duyuyordu. Öyle bir niyeti hiç olmamıştı ve Julie’nin sırlarını öğrenecekse Holden’ın gemisine binmeye mecburdu.</p>

  <p>Tabii ilk olarak sonraki birkaç saat içerisinde radyasyon zehirlenmesinden ölmemesi lazımdı. O konu ilkinden daha önemli gözüküyordu.</p>

  <p>“Tamam,” dedi Holden, rampanın sonuna vardıklarında. “Aşağı inmemiz gerekiyor ama Naomi’yle aramızda yanlış yöne giden iki adamı gördüğüne çok şaşıracak bir sürü muhafız var.”</p>

  <p>“Bak o bir sorun olabilir,” diye doğruladı Miller.</p>

  <p>“Bir fikrin var mı?”</p>

  <p>Miller kaşlarını çatıp zemin kaplamasını gözden geçirdi. Eros’un döşemeleri Ceres’inkilerden farklıydı. Altın sarısıyla bezeli laminant.</p>

  <p>“Metro çalışmasa gerek,” dedi. “Çalışıyorsa bile tecrit modundadır ve yalnızca kumarhanelerdeki ağıllara gidiyordur. Yani onu unutabiliriz.”</p>

  <p>“Yine bakım-onarım koridorlarını kullansak?”</p>

  <p>“Katlar arasında geçiş yapan birini bulabilirsek belki,” dedi Miller. “Biraz zorlanabiliriz, fakat zırh giyen bir-iki düzine yavşakla çatışmaya girmekten daha iyi bir seçenek gibi gözüküyor. Dostların yola çıkmadan önce ne kadar vaktimiz var?”</p>

  <p>Holden cep terminaline bir göz attı. Radyasyon alarmı halen koyu kırmızıydı. Miller uyarının ne kadar sürede kalkacağını merak etti.</p>

  <p>“iki saatten biraz daha fazla,” dedi Holden. “Yani sorun olmamalı.”</p>

  <p>“Gidip neler bulabileceğiz bir bakalım,” dedi Miller.</p>

  <p>Radyasyon sığınaklarına —ölüm tuzaklarına, kuvözlere— en yakın koridorlar boşaltılmıştı. Eros’u oyarak bir insan yerleşkesi haline getiren kadim inşaat araçlarının sığacağı genişlikteki geçitler yalnızca Holden ile Miller’ın ayak sesleriyle ve hava dönüştürücülerin uğultusuyla ürkütücü bir hal alıyordu. Miller acil durum duyurularının ne zaman kesildiğini fark etmemişti; fakat onların eksikliği ortama meşum bir hava katmaktaydı.</p>

  <p>Ceres’te olsalardı nereye gideceğini, her şeyin nereye çıktığını, bir etaptan diğerine nasıl zarifçe geçeceğini bilirdi. Eros’taysa bilinçli tahminlerden başka bir şeyi yoktu. Tabii bu da o kadar kötü değildi.</p>

  <p>Fakat yolculuğun uzun sürdüğünü ve ondan da beteri —bu konuyu ikisi de açmıyordu— normalden yavaş yürüdüklerini görebiliyordu. Henüz bilinç eşiği aşılmış değildi, fakat Miller ikisinin de vücudunun radyasyon hasarını hissetmeye başladığının farkındaydı. Üstelik durumları iyiye gitmeyecekti.</p>

  <p>“Tamam,” dedi Holden. “Buralarda bir yerde bir bakım-onarım geçidi olmalı.”</p>

  <p>“Metro İstasyonunu da deneyebiliriz,” dedi Miller. “Vagonlar vakumda gider ama ona paralel uzanan bazı hizmet tünelleri olabilir.”</p>

  <p>“Herkesi bir araya toplarken oraları da kapatmamışlar mıdır?”</p>

  <p>“Belki,” dedi Miller.</p>

  <p>“Hey! Siz ikiniz! Burada ne halt ettiğinizi sanıyorsunuz?”</p>

  <p>Miller omzunun üzerinden arkasına baktı. İsyan teçhizatıyla donanmış iki adam tehditkar bir edayla onlara el sallıyordu. Holden bıyık altından sert bir söz sarf etti. Miller gözlerini kıstı.</p>

  <p>İşin aslı o adamların amatör olduklarıydı, ikilinin yaklaşmasını seyrederken Miller’ın zihninde bir fikir belirmeye başladı. Onları öldürüp teçhizatlarını almak işe yaramazdı. Hiçbir şey ortada bir terslik olduğunu yanık izleri ve kan kadar belli etmezdi. Fakat...</p>

  <p>“Miller,” dedi Holden, sesinde bir ikazla.</p>

  <p>“Evet,” dedi Miller. “Biliyorum.”</p>

  <p>“Burada ne halt ettiğinizi sordum,” dedi güvenlikçilerden biri. “İstasyon kilit altında. Herkes aşağıdaki kumarhaneler katında veya yukarıdaki radyasyon sığınaklarında toplanıyor. ”</p>

  <p>“Biz... şey... kumarhaneler katına inmenin bir yolunu arıyorduk,” dedi Holden, tehditkar gözükmeme gayretiyle gülümseyerek. “Buralı değiliz ve—”</p>

  <p>İki muhafızdan ona daha yakın olanı tüfeğinin dipçiğini Holden’ın bacağına sertçe indirdi. Dünyalı sendelerken Miller muhafızı yüz siperliğinin hemen altından vurdu, sonra da ağzı bir karış açık kalakalan diğerine doğru döndü.</p>

  <p>“Sen Mikey Ko’sun, değil mi?” dedi ona.</p>

  <p>Yüzü daha da solmasına rağmen adam kafa salladı. Holden inleyerek doğruldu.</p>

  <p>“Ben Dedektif Miller,” dedi Miller. “Seni dört yıl falan önce tutuklamıştım. Bir barda içkiyi fazla kaçırmıştın. Tappan’ın yeriydi galiba. Bilardo ıstakasıyla bir kıza mı ne vurmuştun.”</p>

  <p>“Ah, selam,” dedi adam, korkulu bir sırıtışla. “Evet, seni hatırladım. Nasıl gidiyor?”</p>

  <p>“Hem iyi hem kötü,” dedi Miller. “Bilirsin işte. Silahını Dünyalı’ya ver.”</p>

  <p>Bakışları Miller ile Holden arasında gidip gelen Ko dudaklarını yalayarak kurtulma şansını değerlendirdi. Miller başını iki yana salladı.</p>

  <p>“Cidden,” dedi adam. “Silahını ona ver.”</p>

  <p>“Evet, tabii. Sorun değil.”</p>

  <p>Miller’ın aklında bunun Julie’yi öldürecek türde bir adam olduğu geçti. Aptal. İleriyi göremeyen. Ruhunun olması gereken yerde fırsatçılık anlayışıyla doğmuş biri. Miller’ın hayalindeki Julie başını tiksinti ve kederle iki yana salladı; Miller kızın o sırada tüfeğini Holden’a vermekte olan haydudu mu yoksa kendisini mi kastettiğini bilemedi. Belki de her ikisiydi.</p>

  <p>“Burada neler dönüyor Mikey?” diye sordu Miller.</p>

  <p>“Ne demek istiyorsun?” dedi muhafız, sorgu odasındaymışlar gibi salak ayağına yatarak. Vakit kazanmaya çalışıyordu. Hâlâ bir anlamı varmışçasına o eski polis ve suçlu senaryosunu izliyordu. Miller boğazında beliren bir düğümlenme karşısında şaşırdı. Bunun sebebini bilmiyordu.</p>

  <p>“İşten bahsediyorum,” dedi gangstere. “İş ne?”</p>

  <p>“Bilmi—”</p>

  <p>“Hey,” dedi Miller nazikçe. “Az önce dostunu öldürmedim mi?”</p>

  <p>“Üstelik o bugün üçüncüydü,” dedi Holden. “Bizzat tanık oldum.”</p>

  <p>Miller adamın gözlerindeki kurnazlığı, değişikliği, bir stratejiden diğerine geçişi görebiliyordu. Onun bu hali, aşağı akan su kadar tanıdık ve öngörülebilirdi.</p>

  <p>“Hey,” dedi Ko. “Sadece bir iş işte. Aşağı yukarı bir sene önce bize büyük bir hamle yapacağımız söylendi, tamam mı? Ama hiç kimse ne olduğunu bilmiyordu. Birkaç ay evvel bizi başka başka yerlere götürmeye başladılar. Polis gibi eğittiler falan, bilirsin ya?”</p>

  <p>“Sizi kim eğitiyordu?” dedi Miller.</p>

  <p>“Geçen seferki adamlar. Bizden önce kontratı tutanlar,” dedi Ko.</p>

  <p>“Protogen mi?”</p>

  <p>“Evet, onun gibi bir şey,” dedi adam. “Sonra onlar gittiler ve yerine biz geçtik. Bilirsin, sadece kaba kuvvet. Biraz da kaçakçılık.”</p>

  <p>“Ne kaçakçılığı?”</p>

  <p>“Her türlü şey,” dedi Ko. Kendini güvende hissetmeye başlıyor, bu durum duruş ve konuşma biçiminden de anlaşılıyordu, “izleme ekipmanı, iletişim çanakları, kendi yerleşik jel yazılımları olan en hasından sunucular. Ve de bilimsel ekipmanlar. Suyu, havayı falan kontrol etmek için ıvır zıvırlar. Bir de uzay kazılarında kullanılan cinsten eski tip uzaktan kumandalı robotlar. Her türlü şey.”</p>

  <p>“Bunlar nereye gönderiliyordu?” diye sordu Holden.</p>

  <p>“Buraya,” dedi Ko; havayı, taşı, İstasyonu işaret ederek. “Hepsi burada. Kurmaları aylar sürdü. Sonra da haftalarca hiçbir şey olmadı.”</p>

  <p>“Hiçbir şey olmadı da ne demek?” diye sordu Miller.</p>

  <p>“Hiçbir şey işte. Onca çalışmadan sonra saksı gibi oturup bekledik.”</p>

  <p><i>Bir terslik çıktı,</i> diye düşündü Miller. Phoebe virüsü yerine ulaşamamış, fakat sonra Julie çıkagelmiş ve oyun kaldığı yerden devam etmişti. Miller kızı apartman dairesindeki haliyle bir kez daha gördü. O şey her ne boksa onun sarmaşıklar gibi yayılan uzantıları. Kızın tenini deldi delecek kemik mahmuzlar. Gözlerinden dökülen köpüksü siyah lifler.</p>

  <p>“Yine de ücret hiç fena değil,” dedi Ko kalenderce. “Hem biraz boş oturmak da güzel oldu.”</p>

  <p>Miller başıyla onu doğruladı, adama yaklaştı ve silahının namlusunu Ko’nun karnındaki zırh plakalarının arasına sokup onu vurdu.</p>

  <p>“Ne yaptın!” dedi Holden, Miller tabancasını ceket cebine sokarken.</p>

  <p>“Ne olacağını sanıyordun ki?” dedi Miller, karnından vurduğu adamın yanına çömelerek. “Gitmemize göz yumacak değildi ya.”</p>

  <p>“İyi, tamam,” dedi Holden. “Ama...”</p>

  <p>“Onu kaldırmama yardım et,” dedi Miller, bir kolunu Ko’nun omzunun altından geçirerek. Miller onu yerden kaldırırken Ko çığlık attı.</p>

  <p>“Ne?”</p>

  <p>“Diğer taraftan tut,” dedi Miller. “Adamın tıbbi yardıma ihtiyacı var, değil mi?</p>

  <p>“Şey, evet,” dedi Holden.</p>

  <p>“Öyleyse sen de onu diğer taraftan tut.”</p>

  <p>Radyasyon sığınaklarından sonraki ilk kontrol noktasına varmaları Miller’ın beklediğinden daha kısa sürdü. Bunun hem iyi hem de kötü bir tarafı vardı. İyi tarafı Ko’nun hâlâ yaşıyor ve haykırıyor olmasıydı. Miller öyle bir şeye niyetlenmemişse de adamın bilincinin yarı açık olması şanslarını arttırmaktaydı. Muhafız grubuna yaklaşırlarken Ko’nun çıkardığı sesler, planın işe yaramasına yetecek kadar anlamsız geliyordu kulağa.</p>

  <p>“Hey!” diye bağırdı Miller. “Yardım edin!”</p>

  <p>Rampanın başındaki dört muhafız önce birbirlerine baktılar, sonra merakları temel operasyon prosedürlerine baskın gelince onlara doğru hareketlendiler. Holden da Miller gibi soluk soluğaydı. Ko o kadar ağır değildi. Bu kötüye işaretti.</p>

  <p>“Bu da ne?” dedi muhafızlardan biri.</p>

  <p>“Orada bir yere kapanmış bazı insanlar var,” dedi Miller. “Direnişçiler. Bu katı baştan aşağı temizlediniz sanıyordum.”</p>

  <p>“O bizim işimiz değildi,” dedi adam. “Biz sadece kumarhanelerden gelen grupların sığınaklara girdiğinden emin oluyoruz.”</p>

  <p>“Eh, öyleyse birileri işini becerememiş,” diye çıkıştı Miller. “Aracınız var mı?”</p>

  <p>Muhafızlar bir kez daha bakıştılar.</p>

  <p>“Bir tane çağırabiliriz,” dedi arkadaki biri.</p>

  <p>“Boş ver,” dedi Miller. “Siz gidip ateş edenleri bulun.”</p>

  <p>“Dur bir dakika,” dedi ilk adam. “Siz de kim oluyorsunuz?” “Protogen’den gelen teknisyenleriz,” dedi Holden. “Bozulan sen- sörleri değiştiriyoruz. Bu adamın bize yardım etmesi gerekiyordu.”</p>

  <p>“Ben öyle bir şey duymadım,” dedi liderleri.</p>

  <p>Miller bir parmağını Ko’nun zırhının altına sokup sıktı. Çığlık atan Ko kıvranarak ondan uzaklaşmaya çalıştı.</p>

  <p>“Vakit bulunca gidip patronunla konuşursun,” dedi Miller. “Hadi ama. Şu hıyarı bir an önce revire yetiştirelim.”</p>

  <p>“Ağır ol!” dedi ilk muhafız. Miller iç geçirdi. Adamlar dört kişiydiler. Ko’yu bırakıp siper alacak olursa... ama siper alacak pek bir yer yoktu. Hem Holden’ın ne yapacağını kim bilebilirdi?</p>

  <p>“Saldırganlar nerede?” diye sordu muhafız. Miller gülümsememek için kendini zor tuttu.</p>

  <p>“Dönüşün aksi istikametine doğru yaklaşık çeyrek kilometre geride,” dedi Miller. “Diğerinin cesedi hâlâ orada. Mutlaka görürsünüz.”</p>

  <p>Miller tekrar rampaya yöneldi. Arkasındaki muhafızlar kendi aralarında konuşuyorlar; ne yapacaklarını, kimi arayacaklarını, kimleri göndereceklerini tartışıyorlardı.</p>

  <p>“Sen büsbütün aklını kaçırmışsın,” dedi Holden, yarı bilinçli bir halde ağlayan Ko’nun üzerinden.</p>

  <p>Belki haklıydı da.</p>

  <p style="text-align: center;">♦</p>

  <p><i>İnsan</i>, diye düşündü Miller, <i>ne zaman insanlıktan çıkar?</i> Öncesinde başka, sonrasında başka biri olduğun bir an, aldığın bir karar olmalıydı. Eros’un katlarından inerken, Ko’nun kan kaybeden bedeni Holdenla arasında asılıyken Miller işte bunu merak ediyordu. Muhtemelen radyasyon zehirlenmesinden ölüyordu. Sırf insanların onlardan korkmalarına alışkın oldukları ve Miller korkmadığı için geçmelerine izin veren yarım düzine adamı yalan söyleyerek aşıyordu. Son iki saatte üç kişiyi öldürmüştü. Ko’yu da sayarsa dört. Öyleyse dört demek daha doğruydu muhtemelen.</p>

  <p>Zihninin analitik kısmı, yıllarca içinde taşıdığı o küçük ve sabit ses onun hareketlerini izleyerek tüm kararlarını gözden geçiriyordu. Yaptığı her şey o sırada çok anlamlı gelmişti. Ko’yu vurmak. Diğer üçünü de. İstasyonun boşaltılma sebebini araştırmak amacıyla mürettebatın sığındığı güvenli saklanma yerini terk etmek. Duygusal bakımdan tüm bunlar bariz seçimlerdi. Yalnızca dışarıdan gözlemlediği zaman tehlikeli gözüküyorlardı. Bunları başka birinin —Muss, Havelock, Sematimba— yaptığını görse o kişinin aklını oynattığına hüküm vermesi bir dakikadan uzun sürmezdi. Fakat yapan kendisi olduğu için fark etmesi daha uzun sürmüştü. Holden haklıydı yine de. Bir ara yoldan çıkmıştı.</p>

  <p>Bunun Julie’yi bulmaktan, onun vücuduna neler olduğunu görmekten, onu kurtaramadığını bilmekten kaynaklandığına inanmak istiyordu, ama sırf öylesi işine geldiği için. Gerçekteyse ondan önceki kararlarından hiçbiri —Julie’nin izini sürme amacıyla Ceres’i terk etmek, kariyerinden olana kadar içmek, onca yıl önceki ilk adam öldürüşünden sonra bir gün daha polis olarak kalmak— objektif bir açıdan bakıldığında anlamlı gözükmüyordu. Bir zamanlar sevdiği kadınla olan evliliğini yitirmişti, insanlığın en kötü örnekleriyle iç içe yaşamıştı. Başka bir insanı öldürebileceğini ilk elden öğrenmişti. Ve tüm bu süreç boyunca, aklı başında bir adam olduğu, sonra aniden öyle olmaktan çıktığı bir an bulunduğunu söyleyemezdi.</p>

  <p>Belki sigara içmek gibi birikimli bir durumdu bu. Bir tanesinin fazla zararı dokunmazdı. Beşinin de. İçine gömdüğü her duygu; reddettiği her insani temas; sırt çevirdiği her aşk, dostluk ve şefkat anı onu kendisinden bir adım daha uzaklaştırmıştı. Şimdiye kadar çekinmeden adam öldürebilmiş, gönlünce plan yapmasına ve hareket etmesine olanak tanıyan bir inkarla yaklaşan ölümüne göğüs gerebilmişti.</p>

  <p>Julie Mao hayalinde başını yana eğerek onun düşüncelerini dinliyordu. Hayalinde erotikten ziyade huzur verici bir biçimde bedenini onunkine dayayarak ona sarılıyordu. Onu teselli ediyordu. Onu affediyordu.</p>

  <p>İşte kızı bu yüzden aramıştı. Julie onun insansı duyguları hissedebilen parçası, bu duruma düşmeseydi nasıl biri, olabileceğinin sembolü haline gelmişti. Hayalindeki Julie’nin gerçekteki kadınla bir benzerliği olduğunu düşünmek için herhangi bir sebep yoktu. Miller’ın onunla tanışması her ikisini de düş kırıklığına uğratırdı.</p>

  <p>Miller kendisini daha önce sevgiden ayıran her şeye inandığı gibi buna da inanmak zorundaydı.</p>

  <p>Holden’ın durmasıyla birlikte Ko’nun vücudu —artık cesedi— Miller’ı geriye çekti.</p>

  <p>“Ne?” dedi Miller.</p>

  <p>Holden önlerindeki erişim panelini başıyla işaret etti. Miller panele boş gözlerle baktı, sonra onu tanıdı. Başarmışlardı. Saklanma yerine geri dönmüşlerdi.</p>

  <p>“İyi misin?” dedi Holden.</p>

  <p>“Evet,” dedi Miller. “Biraz dalmışım. Kusura bakma.”</p>

  <p>Ko’yu bıraktı ve haydut kederli bir patırtıyla yere yığıldı. Miller’ın kolu uyuşmuştu. Onu sallamasına rağmen karıncalanma geçmedi. Bir baş dönmesine ve mide bulantısına kapıldı. <i>Belirtiler,</i> diye aklında geçirdi.</p>

  <p>“Zaman bakımından ne durumdayız?” diye sordu Miller.</p>

  <p>“Sınırı biraz aştık. Beş dakika. Sorun olmaz,” dedi Holden ve kapağı kaydırarak açtı.</p>

  <p>Daha önce Naomi, Alex ve Amos’un bulunduğu tünel artık boştu.</p>

  <p>“Hasiktir,” dedi Holden. <a id="bookmark32"></a></p>
</body>
</html>
