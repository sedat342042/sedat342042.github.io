<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/ogz.css" rel="stylesheet" type="text/css" />
</head>

<body>
  <h1 style="text-align: right;"><b>Yedinci Bölüm: Holden</b></h1>

  <p>Holden yarım g’de kahve içebilirdi. Hatta oturup bardağı burnunun altında tutabilir ve aromanın yükselmesine izin verebilirdi. Onu dilini yakmadan yavaşça yudumlayabilirdi. Kahve içmek mikrogravitede pek de iyi yapılabilecek bir faaliyet olmamasına rağmen yarım g’de altından kalkılabilirdi.</p>

  <p>Holden o nedenle <i>Şövalye'nin</i> minik yemekhanesinin sessizliğinde otururken yalnızca kahveyi ve yerçekimini düşünmek için kendini çok zorluyordu. Normalde konuşkan olan Alex bile suskundu. Amos koca tabancasını masanın üstüne koymuştu ve korkutucu bir dikkatle ona bakıyordu. Shed uyuyordu. Naomi odanın karşı tarafında oturarak çay içiyor ve bir gözünü yanındaki duvar panelinde tutuyordu. Operasyon merkezini oraya aktarmıştı.</p>

  <p>Holden aklını kahvede tuttuğu sürece Ade’nin son bir korku nidası attığını ve hemen ardından ışıltılı bir buhara dönüştüğünü düşünmek zorunda değildi.</p>

  <p>Alex konuşarak onun bu çabasını mahvetti.</p>

  <p>“Bir ara nereye gideceğimize karar vermemiz lazım,” dedi.</p>

  <p>Holden başını salladı, kahvesinden bir yudum aldı ve gözlerini kapadı. Kasları gerili teller gibi titreşiyor, periferik görüşü hayali bir ışığın belirip kaybolan benekleriyle doluyordu. Şerbet sonrası krizinin ilk sancıları başlamaktaydı ve bu seferki oldukça kötü geçecekti. Holden acı baş göstermeden önceki bu son dakikaların keyfini çıkarmak istiyordu.</p>

  <p>“Alex haklı Jim,” dedi Naomi. “Koca bir çember üzerinde sonsuza kadar yarım g’de uçamayız.”</p>

  <p>Holden gözlerini açmadı. Göz kapaklarının arkasındaki karanlık parlak, faal ve biraz mide bulandırıcıydı.</p>

  <p>“Sonsuza kadar beklemeyeceğiz,” dedi, “Satürn İstasyonu’nun bana cevap vermesi ve gemileriyle ne yapacağımızı söylemesi için elli dakika bekleyeceğiz. <i>Şövalye</i> hâlâ P ve K’nin malı. Biz hâlâ oranın çalışanlarıyız. Bana yardım istememi söylediniz, ben de istedim. Şimdi o yardımın nasıl olacağını görmek için bekliyoruz.”</p>

  <p>“Öyleyse Satürn İstasyonu’na doğru uçmaya başlamamız gerekmez mi Patron?” diye sordu Amos, Naomi’ye hitaben.</p>

  <p>Alex gülüp geçti. <i>“Şövalye’nin</i> motoruyla olmaz. Öyle bir yolculuk için gereken yakıta sahip olsaydık bile —ki değiliz— önümüzdeki üç ay boyunca bu konserve kutusunda oturmak istemiyorum,” dedi. “Hayır. Bir yere gideceksek orası Kuşak veya Jüpiter olmalı. Şu an ikisinin tam arasındayız.”</p>

  <p>“Ben Ceres’e doğru yola devam edelim derim,” dedi Naomi. “P ve K’nin orada büroları var. Jüpiter tesisindeki hiç kimseyi tanımıyoruz.”</p>

  <p>Holden gözlerini açmadan başını iki yana salladı.</p>

  <p>“Hayır, bizi aramalarını bekleyeceğiz.”</p>

  <p>Naomi bıkkın bir ses çıkardı. Holden en küçük bir sesten bile kimin konuştuğunun anlaşılabilmesinin ne kadar komik olduğunu düşündü. Bir öksürük veya bir iç geçirme yeterliydi. Ya da Ade’nin ölmeden önce attığı o küçük nida.</p>

  <p>Holden doğrulup oturdu ve gözlerini açtı. Elleri titremeye başladığından kahve bardağını dikkatle masaya bıraktı.</p>

  <p>“Ceres’e doğru güneş istikametinde uçmak istemiyorum, çünkü torpil gemisi o yöne gitti ve onları kovalama hakkındaki uyarın doğruydu Naomi. Jüpiter’e uçmak da istemiyorum, çünkü tek bir yolculuğa yetecek kadar yakıtımız var ve bir kez o tarafa doğru uçmaya başlarsak yönümüzü değiştiremeyiz. Burada oturup kahve içiyoruz, çünkü hem bir karar vermem gerekiyor, hem de P ve K o kararda söz sahibi. O nedenle onlardan cevap gelmesini bekleyeceğiz ve sonra bir karar vereceğim.”</p>

  <p>Holden yavaşça ve dikkatle ayağa kalkıp mürettebat merdivenine doğru yürümeye başladı. “Birkaç dakikalığına uzanıp titremelerin azalmasını bekleyeceğim. P ve K ararsa bana bildirin.”</p>

  <p style="text-align: center;">♦</p>

  <p>Holden ağzına yatıştırıcı tabletler attı—ağızda ekmek küfü gibi bir tat bırakan ince, acı haplar. Fakat uyuyamadı. McDowell elini onun koluna koyup durdu ve Jim diye seslendi. Becca gülüp bir denizci gibi küfretti. Cameron buzdaki hünerleriyle böbürlendi.</p>

  <p>Ade’nin nefesi kesildi.</p>

  <p>Holden, <i>Canterbury’</i>yle Ceres-Satürn seferini dokuz kez yapmıştı. Yılda iki geliş gidişten neredeyse beş yıl. Mürettebatın çoğu tüm bu zaman boyunca gemide çalışmıştı. <i>Cant'</i>la uçmak berbat bir iş olabilirdi, fakat bu aynı zamanda gidecek başka bir yer bulunmadığı anlamına geliyordu. Orada kalan insanlar gemiye bir ev gözüyle bakarlardı. Holden donanmadaki bitmek bilmez görev yeri değişikliklerinin ardından bu istikrarın kıymetini bilmiş, o da gemiyi kendine ev bellemişti. McDowell tam olarak duyamadığı bir şey dedi. <i>Cant</i> yüksek itişteymişçesine inledi.</p>

  <p>Ade gülümseyip ona göz kırptı.</p>

  <p>Tarihteki en korkunç bacak krampı Holden’ın vücudundaki tüm kasları aynı anda vurdu. Holden kauçuk ağızlığını sertçe ısırarak çığlık attı. Acı beraberinde neredeyse insanın yüreğine su serpen bir unutkanlık getiriyordu. Holden’ın zihni, bedeninin ihtiyaçları karşısında geri plana atıldı. Neyse ki —veya maalesef— ilaçlar o anda etkisini göstermeye başladı. Kasları gevşedi. Sinirleri haykırmayı bıraktı ve bilinci çekine çekine okula dönen bir öğrenci gibi geri geldi. Ağızlığı çıkartırken Holden’ın çenesi ağrıyordu. Kauçukta diş izleri bırakmıştı.</p>

  <p>Holden soluk mavi kamara ışığında nasıl bir insanın sivil bir gemiyi yok etme emrine uyabileceğini düşündü.</p>

  <p>Donanmadayken kendisini geceleri uyutmayan bazı şeyler yapmıştı. Şiddetle karşı çıktığı bazı emirleri uygulamıştı. Fakat elli kişiyi taşıyan sivil bir gemiye kilitlenip altı nükleer silah fırlatan düğmeye basmak? İşte bunu reddederdi. Komuta subayı ısrar edecek olursa Holden verilen emrin yasadışı olduğunu duyurur, idari subaydan geminin kontrolünü almasını ve kaptanı tutuklamasını talep ederdi. Onu silah kontrol masasından kaldırmaları için de vurmaları gerekirdi.</p>

  <p>Fakat o tür bir emri uygulayacak türden insanlar tanımıştı. Kendi kendine onların sosyopat ve hayvan olduklarını, gemine çıkıp motorunu söken ve havanı çalan korsanlardan daha iyi olmadıklarını, insan sayılamayacaklarını söylemişti.</p>

  <p>Yine de içinin nefretle dolduğu, ilaç kaynaklı hiddetinin nihilistik bir huzur verdiği o anda bile saldırganların budalaca davrandıklarına inanamıyordu. Zihninin gerisindeki bir fısıltı soru sormayı sürdürüyordu. <i>Niye? Bir buz taşıyıcısını yok etmekten kim kazançlı çıkar? Kim bu işten para kazanır? Para kazanan biri daima vardır.</i></p>

  <p><i>Seni bulacağım. Seni bulacağım ve hayatını karartacağım. Ama öyle yapmadan önce senden bir açıklama koparacağım.</i></p>

  <p>İlaçların ikinci dalgası da kan dolaşımında patladı. O sıcak ve gevşek halinde damarları şurupla dolu gibiydi. Tabletler onu bayıltmadan hemen önce Ade gülümseyip göz kırptı.</p>

  <p>Ve toz halinde dağıldı.</p>

  <p style="text-align: center;">♦</p>

  <p>İletişim sistemi öterek onu uyardı. Derken Naomi’nin sesi duyuldu. “Jim, P ve K’nin cevabı nihayet geldi. Mesajı sana yollamamı ister misin?”</p>

  <p>Holden sözcüklerden bir anlam çıkarmaya uğraştı. Gözlerini kırpıştırdı. Ranzasında bir terslik vardı. Gemide de. Neler olduğunu yavaş yavaş hatırladı.</p>

  <p>“Jim?”</p>

  <p>“Hayır,” dedi Holden. “Onu sizinle beraber operasyon merkezinde seyretmek istiyorum. Ne zamandır uyuyordum?”</p>

  <p>“Üç saat,” dedi kadın.</p>

  <p>“Tanrım. Bize dönüş yapmakta hiç acele etmemişler, değil mi?”</p>

  <p>Holden yana doğru yuvarlanarak yatağından kalktı ve kirpiklerini bir arada tutan çapağı sildi. Uykusunda ağlamıştı. Kendi kendine bunun şerbetin etkilerinden kaynaklandığını söyledi. Göğsündeki ağrının sebebi de sadece aşırı yorulmuş bir kıkırdaktı.</p>

  <p><i>Bizi aramadan önce üç saat ne yaptınız?</i> diye düşündü merakla.</p>

  <p>Naomi onu iletişim santralinde bekliyordu. Önündeki ekranda konuşmak için ağzını açmış bir adamın yüzü donup kalmıştı. Adamın tanıdık bir siması vardı.</p>

  <p>“Bu operasyon müdürü değil.”</p>

  <p>“Hayır. P ve K’nin Satürn İstasyonu’ndaki hukuk danışmanı. Hani malzeme hırsızlığına karşı önlem alındıktan sonra o konuşmayı yapan adam var ya?” dedi Naomi. “‘Bizden çalmak sizden çalmaktır.’ İşte o.”</p>

  <p>“Yani bir avukat,” dedi Holden, yüzünü ekşiterek. “Öyleyse haberler kötü demektir.”</p>

  <p>Naomi mesajı baştan başlattı. Avukat hareketlendi.</p>

  <p>“James Holden, ben Wallace Fitz. Satürn İstasyonu’ndan arıyorum. Yardım çağrını ve olay hakkındaki raporunu aldık. <i>Canterbury</i>'nin yok edilişi için Mars’ı suçladığın yayınını da. Yaptığın en iyi ifadeyle ihtiyatsızlıktı. Yayınının ulaşmasının üzerinden beş dakika bile geçmeden Mars’ın Satürn İstasyonu’ndaki temsilcisi ofisime geldi. MKC, hükümetleri tarafından korsanlık yapıldığına yönelik asılsız suçlamalar olarak gördüğü iddia karşısında oldukça kızgın.</p>

  <p>“MKCD meseleyi incelemek ve varsa gerçek suçluları bulup çıkarmak için Jüpiter sistemindeki gemilerinden birini sizi almaya yolluyor. Geminin adı MKCD <i>Donnager.</i> P ve K’den verilen emirlerin şöyle: Mümkün olan en yüksek süratle Jüpiter sistemine uçacaksınız. MKCD <i>Donnager</i> veya Mars Kongresel Cumhuriyet Donanmasının herhangi bir subayı tarafından verilen talimatlara harfi harfiyen uyacaksınız. <i>Canterbury</i>’nin yok edilişine dair olarak yapılacak araştırmada MKCD’ye yardım edeceksiniz. Biz veya <i>Donnager</i> dışında hiç kimseye yayın yapmayacaksınız.</p>

  <p>“Şirketten ve Mars hükümetinden gelen bu talimatları uygulamazsanız P ve K’yle olan kontratınız sonlandırılacak. Ayrıca bir P ve K uzay mekiğine yasadışı yollardan sahip olmuş sayılacaksınız ve kanunun izin verdiği en ağır ceza istemiyle hakkınızda dava açılacak.</p>

  <p>“Wallace Fitz tamam.”</p>

  <p style="text-align: center;">♦</p>

  <p>“Olmaz,” dedi Amos. “Kesinlikle olmaz.”</p>

  <p>Yemekhane küçük bir alandı. Beşi birden orada rahat rahat oturamıyordu. Gri laminant duvarlarda bir zamanlar küf tutmuş, sonrasında mikrodalgalarla ve çelikpamuğuyla temizlenmiş yerlerdeki sarmal biçimli parlak çizikler göze çarpıyordu. Shed sırtını duvara vermişti ve Naomi masanın karşısında oturmaktaydı. Alex kapı eşiğinde ayakta duruyordu. Avukat daha ilk cümlesini bile bitirmeden Alex odanın arka kısmında volta atmaya başlamıştı—iki hızlı adım, sonra bir dönüş.</p>

  <p>“Ben de durumdan hoşnut değilim. Ama şirket merkezinden gelen emirler böyle,” dedi Holden, yemekhanedeki ekranı işaret ederek. “Sizin de başınızı belaya sokmak istememiştim.”</p>

  <p>“Sorun değil Holden. Ben hâlâ doğru şeyi yaptığını düşünüyorum,” karşılığını verdi Shed, bir elini seyrek sarı saçlarının içinden geçirerek. “Sizce Marslılar bize ne yapacak?”</p>

  <p>“Bence Holden telsizin başına dönene ve saldıranın onlar olmadığını söyleyene kadar tırnaklarımızı sökecekler,” dedi Amos. “Bu ne biçim iş böyle? Önce bize saldırıyorlar, şimdi de onlarla <i>iş birliği</i> yapmamız gerekiyor. Onlar kaptanı öldürdüler!”</p>

  <p>“Amos,” dedi Holden.</p>

  <p>“Kusura bakma Holden... şey, Kaptan,” dedi Amos. “Ama Tanrı aşkına. Burada bizi resmen domaltıyorlar. İstediklerini yapmayacağız, değil mi?”</p>

  <p>“Sonsuza kadar bir Mars hapishane gemisinin içinde kaybolmak istemiyorum,” dedi Holden. “Bana kalırsa önümüzde iki seçenek var. Ya emirlere uyacağız —ki bu kendimizi onların insafına bırakmak demektir— ya da Kuşak’a gidip saklanmaya çalışacağız.”</p>

  <p>“Benim oyum Kuşak’a,” dedi Naomi, kollarını göğsünde kavuşturarak. Amos elini kaldırarak bu fikri destekledi. Shed de yavaşça kendi elini kaldırdı.</p>

  <p>Alex başını iki yana salladı.</p>

  <p><i>“Donnager</i>’i bilirim,” dedi. “Bir gezinti teknesi değil, MKCD’nin Jüpiter filosunun amiral gemisidir. Savaş gemisi. Çeyrek milyon tonluk bir dev. o boyuttaki bir gemide hizmet ettin mi hiç?”</p>

  <p>“Hayır. Destroyerden daha büyük bir şeyde bulunmadım,” diye cevapladı Holden.</p>

  <p>“Ben ana filodayken <i>Bandon</i>'da hizmet etmiştim. Öyle bir geminin bizi bulamayacağı hiçbir yere gidemeyiz. O gemilerde her biri bizim gemimizin tamamından daha büyük dört ana motor bulunur. Gemideki her tayfayı ağzına kadar şerbetle doldurup uzun zaman yüksek g’de gitmek üzere tasarlanırlar. Ondan kaçamayız efendim. Kaçsak bile sensör paketi güneş sisteminin öteki ucundaki bir golf topunu bulup onu bir torpille vurabilir.”</p>

  <p>“Sen onu boş ver Kaptan,” dedi Amos, ayağa kalkarak. “O Marslı ibneler <i>Cant'ı</i> patlattılar! Ben kaçalım derim. En azından işlerini zorlaştıralım.”</p>

  <p>Naomi bir elini onun koluna koydu. İri yarı tamirci duraksadı, başını iki yana salladı ve yerine oturdu. Yemekhane sessizliğe büründü. Holden, McDowell’ın hiç böyle bir karar vermek zorunda kalıp kalmadığını ve yerinde olsa yaşlı adamın ne yapacağını düşündü.</p>

  <p>“Jim, karar senin,” dedi Naomi, fakat bakışları sertti. <i>Hayır, mürettebatının dört üyesini emniyete alacaksın. Hepsi o kadar.</i></p>

  <p>Holden başını salladı ve parmaklarını hafif hafif dudaklarına vurdu.</p>

  <p>“P ve K bu olayda arkamızı kollamıyor. Muhtemelen kaçamayız; ama ortadan kaybolmak da istemiyorum,” dedi Holden. “Sanırım isteklerini yerine getireceğiz, ama sessiz sedasız değil,” diye de ekledi. “Niye emrin ruhuma karşı gelmiyoruz?”</p>

  <p style="text-align: center;">♦</p>

  <p>Naomi iletişim paneli üzerinde çalışmayı bitirdi. Sıfır yerçekiminde saçları siyah bir bulut gibi başının etrafında uçuşuyordu.</p>

  <p>“Tamamdır Jim. Tüm gücü iletişim çanağına aktarıyorum. Bunu Titania’ya kadar açıkça alacaklar,” dedi kadın.</p>

  <p>Holden kaldırdığı elini terden kafasına yapışmış saçlarında gezdirdi. Bu hareketi yerçekimsiz ortamda onları her yöne dikmekten başka bir işe yaramadı. Akabinde uçuş elbisesinin fermuarım çekip kayıt düğmesine bastı.</p>

  <p>“Ben eskiden <i>Canterbury’</i>de, şimdiyse <i>Şövalye</i>’de görevli James Holden. <i>Canterbury’yi</i> kimin yok ettiğinin tespitine yönelik soruşturmada işbirliği yapıyoruz ve o soruşturmanın gereği olarak geminiz MKCD <i>Donnager</i>’a çıkmayı kabul ediyoruz. Bu işbirliğinin esir alınmayacağımızı veya zarar görmeyeceğimizi garantilemesini umuyoruz. Öyle bir davranış <i>Canterbury</i>’nin bir Mars gemisi tarafından yok edildiği fikrini güçlendirecektir. James Holden tamam.”</p>

  <p>Holden arkasına yaslandı. “Naomi, onu genişbanttan yolla.” “Bak bu kurnazca bir numara oldu Patron,” dedi Alex. “Artık bizi kolay kolay ortadan kaldıramazlar.”</p>

  <p>“Ben şeffaf toplum idealine inanan biriyimdir Bay Kamal,” dedi Holden. Alex sırıttı, kendim geriye doğru itti ve iskeleden aşağı süzüldü. İletişim paneline son bir kez dokunan Naomi genzinden ufak ve hoşnut bir ses çıkardı.</p>

  <p>“Naomi,” dedi Holden. Kadın ondan tarafa dönerken ikisi birlikte boğuluyormuşçasına saçları tembel tembel savruldu. “Bu iş kötü sonuçlanırsa senden isteğim... senden isteğim.</p>

  <p>“Seni kurtlara yem etmem,” dedi kadın. “Tüm suçu senin üstüne yıkmam ve ötekileri Satürn İstasyonu’na sağ salim götürmem.” “Evet,” dedi Holden. “Kahramanlık etme.”</p>

  <p>Sözcüklerdeki ironi kaybolana kadar kadın onların havada asılı kalmasına izin verdi.</p>

  <p>“Öyle bir şey yapmak aklımın ucundan bile geçmedi efendim,” dedi Naomi.</p>

  <p style="text-align: center;">♦</p>

  <p><i>“Şövalye,</i> ben MKCD <i>Donnager</i>'dan Kaptan Theresa Yao,” dedi iletişim ekranındaki ciddi görünümlü kadın. “Mesajınız alındı. Lütfen daha fazla genel yayın yapmaktan kaçının. Navigatörüm rota bilgisini size az sonra yollayacak. O rotayı aynen takip edin. Yao tamam.” Alex bir kahkaha attı.</p>

  <p>“Galiba onu fena kızdırdın,” dedi adam. “Rota bilgisi geldi. Bizi on üç gün içinde alacaklar. Hem böylece öfkesini iyice biriktirmesi için Yao’nun bol bol zamanı olur.”</p>

  <p>“Demek zincire vurulup tırnaklarımın altına iğneler batırılmadan önce on üç günüm var,” diyen Holden iç geçirip koltuğunda arkasına yaslandı. “Eh, hapis ve işkenceye doğru yapacağımız yolculuğa bir an önce başlasak iyi olacak. İletilen rotaya kilitlenebilirsiniz Bay Kamal.”</p>

  <p>“Anlaşıldı Kap— Hıh?” dedi Alex.</p>

  <p>“Bir sorun mu var?”</p>

  <p>“Şey, <i>Şövalye</i> çarpabileceği nesnelere karşı itiş öncesi bir tarama yaptı,” dedi Alex. “Ve rotamız altı adet Kuşak nesnesininkiyle kesişiyor.”</p>

  <p>“Kuşak nesnesi mi?”</p>

  <p>“Aktarıcı sinyali olmayan hızlı temaslar,” cevabını verdi Alex, “Bunlar gemi ama karanlık uçuyorlar. Bize Donnager’dan yaklaşık iki gün önce ulaşacaklar.”</p>

  <p>Holden görüntüyü önüne açtı. Renkleri sarı-turuncudan kırmızıya kayan altı küçük simge. Yüksek itiş.</p>

  <p>“Eee,” dedi Holden ekrana, “peki <i>siz</i> kimsiniz?” <a id="bookmark9"></a></p>
</body>
</html>
