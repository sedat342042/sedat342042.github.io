<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/ogz.css" rel="stylesheet" type="text/css" />
</head>

<body>
  <h1><b>Kırk Birinci Bölüm: Holden</b></h1>

  <p><i>Rocinante</i> manevra iticilerinin son nefesiyle Thoth İstasyonu’na yanaştı. Holden İstasyonun yanaşma kıskaçlarının gövdeyi sıkıca kavradığını hissetti ve yerçekimi üçte birlik bir oranda geri geldi. Plazma savaş başlığının yakın mesafedeki infilakı mürettebat hava kilidinin dış kapısını yerinden koparmış ve odayı aşırı ısınmış gazla doldurarak onu adeta kaynaklamıştı. O sebeple geminin arka kısmındaki kargo hava kilidini kullanmaları ve istasyona kadar bir uzay yürüyüşü yapmaları gerekiyordu.</p>

  <p>Bunda bir sorun yoktu; nasılsa hâlâ uzay elbiselerinin içindeydiler. <i>Roci</i> artık hava dönüşüm sisteminin başa çıkabileceğinden daha fazla deliğe sahipti ve geminin dahili O<sub>2</sub> stoku hava kilidini yok eden patlamada uzaya boşalmıştı.</p>

  <p>Alex kokpitten inerken kaskı yüzünü örtse de atmosfer elbisesine rağmen belli olan göbeği onu ele veriyordu. Naomi santralini kapatmayı ve geminin gücünü kesmeyi bitirdi, sonra da Alex’e katıldı. Üçü birlikte mürettebat merdivenini kullanarak geminin kıçına indi. Onları orada bekleyen Amos elbisesinin sırtına bir ADF çantası bağlıyor ve onu bir depolama tankındaki sıkıştırılmış nitrojenle dolduruyordu. Tamirci ADF manevra çantasında İstasyonun dönüşüne baskın gelebilecek ve onları bir hava kilidine götürebilecek kadar itiş olduğuna dair Holden’ı daha önceden temin etmişti.</p>

  <p>Hiç kimse konuşmadı. Holden bir geyik muhabbeti başlayacağını düşünmüştü. Geyik yapmak isteyeceğini de. Fakat <i>Roci</i>’nin aldığı hasar herkesi sessizliğe sürüklemiş gibiydi. Hatta belki huşuya.</p>

  <p>Holden kargo hangarının duvarına yaslanıp gözlerini kapadı. Duyabildiği tek ses, hava stokunun düzenli tıslaması ve iletişimin hafif parazitiydi. Kanla tıkalı kırık burnuyla hiçbir koku alamıyordu ve ağzı bakırımsı bir tatla doluydu. Ama tüm bunlara rağmen bir tebessümü suratından uzak tutamıyordu.</p>

  <p>Kazanmışlardı. Protogen’in burnunun dibine kadar uçmuş, şeytani piç kurularından gelen tüm tehlikelere göğüs germiş ve onlara hadlerini bildirmişlerdi. DGİ askerleri o anda bile istasyona yapılan taarruzu sürdürüyor, Eros’un yok edilmesinde parmağı olan insanları vuruyorlardı.</p>

  <p>Holden o insanlar için üzülmemenin normal olduğuna karar vermişti. Durumun ahlaki karmaşıklığı onun idrak kabiliyetini aştığı için zaferin coşkusu içerisinde gevşemekle yetiniyordu.</p>

  <p>İletişim sistemi öttü ve Alex’in sesi duyuldu. “Gitmeye hazırız.”</p>

  <p>Holden başını salladı, hâlâ atmosfer elbisesinin içinde olduğunu hatırladı ve konuştu. “Tamam. Herkes sıkı tutunsun.”</p>

  <p>O, Alex ve Naomi elbise kayışlarını Amos’un geniş beline bağladılar. Amos kargo hava kilidini açtı ve ardında ufak gaz bulutları bırakarak kapıdan dışarı uçtu. İstasyonun dönüşü sebebiyle gemiden derhal uzaklaştılar; fakat Amos onları çabucak kontrol altına aldı ve Thoth’un acil durum hava kilidine doğru yükseldi.</p>

  <p>Amos onları <i>Roci</i>’nin yanından geçirirken Holden geminin dışını inceleyerek tamirat gereksinimlerini listelemeye çalıştı. Geminin pruvasında ve kıçında yer alan bir düzine delik iç kısımdakilerle uyumluydu. Savaş mekiğindeki gauss topunun mermileri <i>Roci</i>’nin içinden geçerken herhalde hissedilir ölçüde yavaşlamamıştı bile. Mermilerden hiçbiri reaktöre denk gelip onda bir delik açmadığı için mürettebat çok şanslıydı.</p>

  <p>Deliklere ek olarak, <i>Roci</i>’yi bir sıkıştırılmış gaz taşıma gemisi gibi gösteren sahte üstyapıda kocaman bir göçük mevcuttu. Holden zırhlı dış gövdede de en az onun kadar çirkin bir yara olduğunu biliyordu. Hasar iç gövdeye kadar inmemişti, yoksa gemi ikiye ayrılırdı.</p>

  <p>Hava kilidinin aldığı hasar ve gerek oksijen depolama tanklarının gerekse hava dönüşüm sisteminin tümüyle hurdaya çıkmış olması da düşünülürse, geminin onarımı için milyonlarca dolar harcamak ve tamirhanede haftalar geçirmek gerekecekti; tabii bir tamirhaneye kadar gidebilirlerse.</p>

  <p>Belki <i>Molinari</i> onları çekebilirdi.</p>

  <p>Amos ADF sırt çantasının sarı ikaz ışıklarını üç kere yakıp söndürdü ve İstasyonun acil durum hava kilidi açıldı. Amos onları savaş zırhları içindeki dört Kuşaklı'nın beklemekte olduğu içeri uçurdu.</p>

  <p>Hava kilidinin içi havayla dolar dolmaz Holden kaskını çıkardı ve burnuna dokundu. Burnu normalden iki kat büyükmüş gibi geliyor ve her kalp atışında zonkluyordu.</p>

  <p>Naomi uzandı ve şaşırtıcı derecede nazik bir dokunuşla başparmaklarını adamın burnunun iki yanına dayayıp yüzünü sabit tuttu. Holden’ın başını sağa sola çevirerek zararın boyutlarını inceledi, sonra da onu bıraktı.</p>

  <p>“Estetik ameliyat olmazsan biraz çarpık kalacak,” dedi kadın. “Ama daha önce fazla yakışıklıydın zaten. Böylesi yüzüne biraz karakter katar.”</p>

  <p>Holden suratında yavaş yavaş bir tebessüm belirdiğini hissetti, fakat karşılık veremeden önce DGİ askerlerinden biri söze girdi.</p>

  <p>“Çatışmayı seyrettik hermano. Kıçlarına tekmeyi fena bastınız.”</p>

  <p>“Sağ ol,” dedi Alex. “Burada durum nasıl? ”</p>

  <p>Bu sefer DGİ ambleminde en çok yıldız bulunan asker konuştu. “Beklenenden daha az direnişle karşılaştık, ama Protogen güvenliği İstasyonun her metrekaresi için savaşıyor. Sivillerden bazıları bile bize karşı koydu. Birkaçını vurmamız gerekti.”</p>

  <p>Adam hava kilidinin iç kapısını işaret etti.</p>

  <p>“Fred operasyon merkezine çıkıyordu. Sizin de hemen gelmenizi istiyor.”</p>

  <p>“Yolu göster,” diye karşılık verdi Holden. Burnu sebebiyle sözcükler <i>yoğu göstey</i> olarak çıktı.</p>

  <p style="text-align: center;">♦</p>

  <p>“Bacağın nasıl Kaptan?” diye sordu Amos beraber istasyon koridorlarında yürürlerken. Holden baldırına aldığı, kurşun yarasından dolayı topalladığını unutmuştu.</p>

  <p>“Acımıyor ama kaslar da eskisi kadar esnemiyor,” cevabını verdi.</p>

  <p>“Ya seninki?”</p>

  <p>Amos sırıtarak aylar önce <i>Donnager'</i> dayken kırılan ve hâlâ topallayan bacağına bir baktı.</p>

  <p>“Yok bir şeyim,” dedi tamirci. “Canını almayanlar sayılmaz.”</p>

  <p>Holden karşılık verecek oldu, sonra grup köşeyi dönüp de bir mezbahayla karşı karşıya gelince durdu. Taarruz ekibinin kullandığı yoldan geçtikleri açıkça belliydi; çünkü artık koridor cesetlerle, duvarlar da mermi delikleriyle ve yanık izleriyle doluydu. Holden cesetlerden çoğunun DGİ teçhizatı yerine Protogen güvenliğine ait zırhlar giydiğini görünce rahatladı. Fakat yerde yüreğini burkacak kadar çok sayıda ölü Kuşaklı da vardı. Laboratuvar önlüklü bir cesedin yanından geçerken yere tükürmemek için kendini zor tuttu. Güvenlikçiler yanlış takımda işe girerek kötü bir karar vermiş olabilirlerdi, fakat istasyondaki bilim adamları sırf neler olacağını görmek için bir buçuk milyon kişinin canına kıymışlardı. Holden’ın gözünde ne kadar ölseler azdı.</p>

  <p>Bir şey dikkatini çekince durakladı. Ölü bilim adamının yanında mutfak bıçağına benzer bir nesne duruyordu.</p>

  <p>“Ne?” dedi Holden. “Size onunla saldırmadı ya?”</p>

  <p>“Saldırdı. Delice, değil mi?” dedi refakatçilerinden biri. “Silahlı çatışmaya bıçakla girildiğini ilk defa gördüm.”</p>

  <p>“Operasyon merkezi ileride,” dedi üst rütbeli asker. “General sizi bekliyor.”</p>

  <p style="text-align: center;">♦</p>

  <p>Holden İstasyonun operasyon merkezine girdiğinde Fred’i, Miller’ı, bir grup DGİ askerini ve pahalı birtakım elbise giyen bir yabancıyı gördü. Protogen üniformalı bir sıra teknisyen ve operasyon personeli bileklerinden kelepçelenmiş olarak oradan götürülmekteydi. Odayı yerden tavana kadar kaplayan ekranların ve monitörlerin çoğundan okunamayacak kadar süratle yazılar akıp geçiyordu.</p>

  <p>“Bakalım doğru anlamış mıyım,” diyordu Fred. “Sadece önünde eğilip sana bir defa tapacak olursam bana Dünya'nın tüm krallıklarını vereceksin, öyle mi?”</p>

  <p>“Nereden alıntı yaptığınızı bilmiyorum,” dedi yabancı.</p>

  <p>Miller onları görünce Fred’in omzuna dokundu ve başka her ne söylenecekse yarım kaldı. Holden dedektifin kendisine sıcak bir tebessüm ettiğine yemin edebilirdi; tabii adamın asık suratından bir şey anlamak güçtü.</p>

  <p>“Jim,” dedi Fred, sonra da ona yaklaşmasını işaret etti. Elindeki mat siyah bir kartviziti okuyordu. “Protogen biyolojik araştırmalar bölümünün müdür yardımcısı ve Eros projesinin mimarı Antony Dresden’le tanış.”</p>

  <p>Takım elbiseli yavşak el sıkışacaklarmış gibi kolunu kaldırdı. Holden ona aldırış etmedi.</p>

  <p>“Fred,” dedi. “Zayiat?”</p>

  <p>“Şaşırtıcı derecede az.”</p>

  <p>“Güvenlik güçlerinin yarısında ölümcül olmayan silahlar vardı,” dedi Miller. “İsyan bastırma amaçlı. Yapışkan mermiler gibi.” Holden başını iki yana sallayıp kaşlarını çattı.</p>

  <p>“Koridorda bir sürü Protogen güvenlikçi cesedi gördüm. Niye o kadar adam bulundurup da onlara işgalcileri püskürtecek silahlar verilmez ki?”</p>

  <p>“İyi bir soru,” diye hemfikir oldu Miller.</p>

  <p>Dresden gevrek gevrek güldü.</p>

  <p>“Tam da bunu kastediyordum Bay Johnson,” dedi Dresden ve Holden’a döndü. “Jim miydi? Bak Jim. Bu İstasyonun güvenlik gereklerini anlamıyor olmanız, neye bulaştığınıza dair en ufak bir fikrinizin bile bulunmadığını gösteriyor. Ve sanırım siz de benim kadar bunun farkındasın. Az önce Fred’e de söylediğim gibi—” “Anthony, o lanet çeneni kapa,” dedi Holden, ansızın içini kaplayan öfkeden şaşırarak. Dresden hüsrana uğramış gibi gözüktü.</p>

  <p>Pezevengin kendini rahat hissetmeye, böyle alaycı konuşmaya hakkı yoktu. Holden adamın dehşete düşmesini, hayatının bağışlanması için yalvarmasını istiyordu; kültürlü aksanının arkasında onları hor görmesini değil.</p>

  <p>“Amos, eğer izin verilmeden benimle tekrar konuşmaya kalkışırsa onun çenesini kır.”</p>

  <p>“Zevkle Kaptan,” dedi Amos ve yarım adım öne çıktı.</p>

  <p>Dresden bu tehdit karşısında alaycı bir tebessüm ettiyse de ağzını kapalı tuttu.</p>

  <p>“Ne biliyoruz?” diye sordu Holden, Fred’e hitap ederek.</p>

  <p>“Eros verilerinin buraya geldiğini ve yönetimin bu bok çuvalında olduğunu biliyoruz. Buranın altını üstüne getirdikten sonra hasmı da öğreneceğiz.”</p>

  <p>Holden dönüp Dresden’e tekrar bakarak Avrupalı soylulara özgü yakışıklılığına spor salonunda şekil verilmiş vücut yapısına, pahalı saç tıraşına dikkat etti. Dresden silahlı adamlarla çevriliyken bile idareyi elinde tutuyormuş gibi görünebiliyordu. Holden adamın saatine bir göz attığını ve bu istilanın kıymetli zamanını daha ne kadar alacağını merak ettiğini hayalinde canlandırabiliyordu.</p>

  <p>“Ona bir şey sormalıyım,” dedi Holden.</p>

  <p>Fred başını salladı. “O kadarını fazlasıyla hak ettin.”</p>

  <p>“Neden?” diye sordu Holden. “Nedenini bilmek istiyorum.” Dresden ona acırcasına gülümsedi ve bir liman barında spor üzerine konuşan bir adamın rahatlığıyla ellerini ceplerine soktu.</p>

  <p>“‘Neden’ çok büyük bir soru,” dedi Dresden. “Tanrı öyle istediği için mi demeliyim? Belki biraz daha net konuşmalısın.”</p>

  <p>“Neden Eros?”</p>

  <p>“Bak Jim—”</p>

  <p>“Bana Kaptan Holden diyebilirsin. Ben sizin şu kayıp geminizi bulan adamım. Phoebe’den gelen videoyu seyrettim. Protomolekülün ne olduğunu biliyorum.”</p>

  <p>“Demek öyle!” diyen Dresden’in tebessümü yarım derece daha içten hale geldi. “Bulaşıcı maddeyi Eros’ta bize geri verdiğiniz için size ne kadar teşekkür etsek azdır. <i>Anubis</i>'i kaybetmek programımızı aylarca geciktirecekti. Hastalıklı bedeni istasyonda hazır bulmak büyük bir lütuf oldu.”</p>

  <p><i>Biliyordum. Adım gibi biliyordum,</i> diye düşündü Holden. Sonra sesli konuştu. “Neden?”</p>

  <p>“Maddenin ne olduğunu biliyorsun,” dedi Dresden, Holden odaya girdiğinden beri ilk kez şaşırmış gözükerek. “Sana başka ne söyleyebilirim ki? Bu insan ırkının karşılaştığı en önemli şey. Hem evrende yalnız olmadığımızın kanıtı, hem de bizi bu küçücük kaya ve hava kabarcıklarına hapseden sınırlamalarımızdan kurtulmanın bir yolu.”</p>

  <p>“Bana cevap vermiyorsun,” dedi Holden, tehditkar olmak istemesine rağmen kırık burnu yüzünden sesinin biraz komik çıkmasından nefret ederek. <i>“Neden</i> bir buçuk milyon insanı öldürdüğünüzü bilmek istiyorum.”</p>

  <p>Fred genzini temizledi, fakat araya girmedi. Dresden’in bakışları Holden ile albay arasında gidip geldi.</p>

  <p>“Cevap veriyorum zaten Kaptan. Bir buçuk milyon insanın lafı bile edilmez. Üzerinde çalıştığımız şey ondan çok daha büyük,” dedi Dresden ve bir koltuğa gidip oturdu. Bacak bacak üstüne atarken pantolonunu biraz yukarı çekti ki kumaş fazla gerilmesin. “Cengiz Han’a aşina mısınız?”</p>

  <p>Holden’la Fred hemen hemen aynı anda, “Ne? dedi?” dediler. Miller ifadesiz bir yüzle Dresden’e bakmakla yetindi ve tabancasının namlusuyla kendi zırhlı baldırında yavaş bir ritim tutturdu.</p>

  <p>“Cengiz Han. Yaptığı fetihler sırasında onun Dünya’daki toplam nüfusun çeyreğini öldürdüğünü veya göçe zorladığını iddia eden tarihçiler var,” dedi Dresden. “Cengiz Han bunu öldüğü gün dağılmaya başlayacak bir imparatorluk kurmak için yaptı. Bugünün ölçeğinden bakarsak bu tek bir nesli etkilemek için neredeyse on milyar insanı öldürmeye benziyor. Hadi bilemedin bir buçuk nesli. Eros ona kıyasla bir küsurat hatası bile sayılmaz.”</p>

  <p>“Cidden umurunda değil,” dedi Fred kısık bir sesle.</p>

  <p>“Ve Cengiz Han’ın aksine biz kısa süreli bir imparatorluk kurmak için böyle yapmıyoruz. Aklınızdan ne geçtiğini biliyorum. Kendimizi yüceltmeye, güç kazanmaya çalıştığımızı düşünüyorsunuz.”</p>

  <p>“Öyle bir şey istemiyor musunuz yani?” dedi Holden.</p>

  <p>“Elbette istiyoruz.” Dresden’in sesi bıçak gibiydi. “Fakat çok küçük düşünüyorsunuz. İnsanlığın en büyük imparatorluğunu kurmak, dünyanın en yüksek karınca yuvasını inşa etmek gibidir. Önemsizdir. Orada bir yerde iki milyar yıldan daha uzun bir zaman önce protomolekülü yaratıp bize fırlatmış medeniyet var. O noktada <i>zaten</i> birer ilahtılar. Acaba şimdiye kadar ne olmuşlardır? İki milyar yıl daha geliştikten sonra?”</p>

  <p>Holden adamı giderek artan bir dehşetle dinliyordu. Bu konuşmanın daha önce de yapılmış gibi bir havası vardı. Belki de pek çok defa. Üstelik işe yaramıştı. Güçlü insanları ikna etmişti. Protogen o sayede Dünya tersanelerinde üretilmiş hayalet gemilere ve neredeyse sınırsız boyutta gizli desteğe sahipti.</p>

  <p>“Onlara yetişmek için önümüzde daha çok uzun bir yol var baylar,” diyordu Dresden. “Fakat neyse ki bunu yaparken düşmanımızın silahını kullanabiliriz.”</p>

  <p>“Yetişmek mi?” dedi Holden’ın solundaki bir asker. Dresden adama gülümseyip başını salladı.</p>

  <p>“Protomolekül yerleştiği organizmayı moleküler seviyede başkalaştırabilir; çok kısa bir sürede genetik değişikliklere yol açabilir. Sadece DNA’da değil, herhangi bir kararlı çoğaltıcıda da. Ama o sadece bir makine. Kendi başına düşünemez. Talimatlara uyar. Programlamayı nasıl değiştireceğimizi öğrenebilirsek o değişimin mimarları <i>biz</i> oluruz.”</p>

  <p>Holden söze karıştı. “Dünya’daki yaşamı ortadan kaldırmak ve yaratıcıları her ne istediyse yerine onu koymak için tasarlanmış bir şeyi niçin kendi üstümüzde kullanalım ki?”</p>

  <p>“Harika bir soru,” dedi Dresden, ders vermek üzere olan bir üniversite profesörü gibi işaret parmağını kaldırarak. “Protomolekül beraberinde bir kullanma kılavuzuyla gelmedi. Hatta onu asıl programlandığı şeyi yaparken izleme imkânı bile bulamadık. Molekül direktiflerini uygulayacak kadar bilgi işleme gücü geliştirmek için hatırı sayılı miktarda kütleye ihtiyaç duyuyor. O direktifler her neyse tabii.”</p>

  <p>Dresden etraflarındaki verilerle dolu monitörleri gösterdi.</p>

  <p>“Onu iş başındayken izleyeceğiz. Ne yapmayı amaçladığına ve onu nasıl yaptığına bakacağız. Ve umarım o süreç esnasında programını nasıl değiştirebileceğimizi öğreneceğiz.”</p>

  <p>“Bunu bir tank dolusu bakteride de yapabilirdiniz,” dedi Holden.</p>

  <p>“Ben bakterileri yeniden yaratmakla ilgilenmiyorum,” dedi Dresden.</p>

  <p>Amos, “Sen kafayı yemişsin,” dedi ve Dresden’e doğru bir adım daha attı. Holden elini iri yarı tamircinin omzuna koydu.</p>

  <p>“Eee,” dedi Holden. “Diyelim ki virüsün nasıl çalıştığını öğrendiniz. Sonra ne olacak?”</p>

  <p>“Sonra her şey olacak. Uzay elbisesi giymeden bir geminin dışında çalışabilecek Kuşaklılar. Koloni gemilerinde asırlarca uyuyabilme yeteneğine sahip insanların yıldızlara yolculuğu. Oksijen ile suyun kölesi olarak bir g’de ve bir atmosferlik basınçta gerçekleşen milyonlarca yıllık evrime bağımlı kalmaktan kurtulacağız. Ne olmak istediğimize karar vereceğiz ve kendimizi öyle olmaya programlayacağız. Protomolekül bize işte bunu verecek.”</p>

  <p>Konuşmasını yaparken tekrar ayağa kalkmış olan Dresden’in suratı bir peygamberin şevkiyle parlıyordu.</p>

  <p>“Bizim yaptıklarımız insanlığın kurtuluşunun en iyi ve tek umudu. Dışarı açıldığımız zaman <i>tanrılarla</i> karşı karşıya geleceğiz.”</p>

  <p>“Peki ya dışarı açılmazsak?” diye sordu Fred. Sesi düşünceli çıkıyordu.</p>

  <p>“Bizi bir kez yok etmeye çalıştılar,” dedi Dresden.</p>

  <p>Oda bir süreliğine sessiz kaldı. Holden kendine duyduğu güvenin azalmaya başladığını hissetti. Dresden’in argümanındaki her şeyden nefret etse bile onu haksız çıkaracak bir yol göremiyordu. Söylenenlerin bir açıdan tamamıyla yanlış olduğunu iliklerinde hissetmesine rağmen uygun kelimeleri bulamıyordu.</p>

  <p>Naomi’nin sesi onu ürküttü.</p>

  <p>“Onları böyle mi ikna ettiniz?” diye sordu kadın.</p>

  <p>“Efendim?” dedi Dresden.</p>

  <p>“Bilim insanları. Teknisyenler. Bunu gerçekleştirmeniz için gerekli olan herkes. Bu işi yaparken ellerini kirletmeleri gerekiyordu. Eros’un dört bir tarafındaki insanlar ölürken çekilmiş videoları seyretmeleri gerekiyordu. O radyoaktif katliam odalarını tasarlamaları gerekiyordu. Yani güneş sistemindeki tüm seri katilleri bir araya toplayıp bir lisansüstü programa göndermediyseniz bunu nasıl yaptınız?”</p>

  <p>“Bilim ekibimizi etik kısıtlamalardan muaf bırakacak biçimde modifiye ettik.”</p>

  <p>Holden’ın kafasındaki bir düzine ipucu yerine oturdu.</p>

  <p>“Sosyopatlar,” dedi. “Onları sosyopata çevirdiniz.”</p>

  <p>“Yüksek verimlilikli sosyopatlara,” dedi Dresden, başını sallayarak. Bunu açıklamaktan memnun gibi görünüyordu. “Ayrıca çok meraklı sosyopatlara. Onlara çözebilecekleri ilginç problemler ve sınırsız kaynaklar sağladığımız sürece hallerinden memnunlardı.”</p>

  <p>“Tabii memnun olmayanlar için isyan teçhizatlı büyük bir güvenlik ekibi bulundurmayı da ihmal etmediniz,” dedi Fred.</p>

  <p>“Evet, arada sırada sorun yaşanmadı değil,” dedi Dresden. Etrafına bakınırken alın belli belirsiz kırıştı. “Biliyorum. Bunun canavarca olduğunu düşünüyorsunuz, ama ben <i>insan ırkını</i> kurtarıyorum. İnsanlığa <i>yıldızları</i> sunuyorum. Aynı fikirde değil misiniz? Peki. Öyleyse size bir soru sorayım. Eros’u kurtarabilir misiniz? Hemen şimdi.”</p>

  <p>“Hayır,” dedi Fred, “ama—”</p>

  <p>“Verileri heba edebilirsiniz,” dedi Dresden. “Eros’ta ölen her erkeğin, kadının ve çocuğun boşu boşuna can vermesine sebep olabilirsiniz.”</p>

  <p>Oda yine sessizliğe büründü. Fred kaşlarını çatmış, kollarını göğsünde kavuşturmuştu. Holden adamın zihnindeki ikilemi anlıyordu. Dresden’in söylediği her şey iğrenç ve ürkütücü olmasına rağmen kulağa fazlasıyla doğru geliyordu.</p>

  <p>“Veya,” dedi Dresden, “bir ücret üzerinde anlaşırız, siz yolunuza gidersiniz ve ben de—”</p>

  <p>“Tamam. Bu kadarı yeter,” dedi Miller, Dresden sunumuna başladığından beri ilk kez konuşarak. Holden dedektife bir göz attı. Adamın ifadesiz yüzü kaya gibi sertleşmişti. Artık tabancasının namlusuyla bacağında ritim tutmuyordu.</p>

  <p><i>Hasiktir.</i></p>

  <p><a id="bookmark45"></a></p>
</body>
</html>
