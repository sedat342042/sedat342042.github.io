<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/ogz.css" rel="stylesheet" type="text/css" />
</head>

<body>
  <h1><b>Yirmi Dokuzuncu Bölüm: Holden</b></h1>

  <p>“Hasiktir,” dedi Holden; hemen ardından da ekledi: “Bizi bırakıp gitmişler.”</p>

  <p>Hayır. Asıl <i>kadın onu</i> bırakıp gitmişti. Naomi gideceğini söylemişse de Holden ona cidden inanmadığını ancak gerçekle yüzleştiğinde fark etmişti. Ama işte kanıt önünde duruyordu: Eskiden Naomi’nin bulunduğu boş alan. Kalbi hızla atarken boğazı düğümleniyor, kesik kesik soluk alıp veriyordu. Karnındaki bulantı ya ümitsizlikten ya da zarını atmakta olan bağırsaklarından geliyordu. Eros’taki ucuz bir otelin önünde can verecekti, çünkü Naomi tam olarak yapacağını söylediği —kendisinin de yapmasını emrettiği— şeyi yapmıştı. Buna rağmen Holden’ın kırgınlığı akıl mantık dinlemiyordu.</p>

  <p>“İşimiz bitti,” dedi Holden ve eğreltiotlanyla dolu saksının kenarına oturdu.</p>

  <p>“Ne kadar vaktimiz var?” diye sordu Miller, koridorda sağına soluna bakıp silahını kurcalayarak.</p>

  <p>“Hiçbir fikrim yok,” cevabını veren Holden terminalinin yanıp sönen kırmızı radyasyon sembolünü öylesine işaret etti. “Herhalde etkileri cidden hissetmeye başlamamıza daha saatler vardır, ama bilemiyorum. Tanrım, keşke Shed hâlâ burada olsaydı.”</p>

  <p>“Shed mi?”</p>

  <p>“Bir arkadaşım,” dedi Holden. Fazla ayrıntıya giresi yoktu. “İyi bir tıp teknisyeniydi.”</p>

  <p>“Naomi’yi ara,” dedi Miller.</p>

  <p>Holden terminaline bakıp ekrana birkaç kez hafifçe vurdu.</p>

  <p>“Şebeke hâlâ kapalı,” dedi.</p>

  <p>“Pekala,” dedi Miller. “Gemine gidelim öyleyse. Hâlâ limanda olup olmadığına bakalım.”</p>

  <p>“İstasyonu çoktan terk etmişlerdir. Naomi mürettebatı hayatta tutuyor. Beni uyardı ama ben—”</p>

  <p>“Biz yine de gidelim,” dedi Miller. Ağırlığını bir ayağından ötekine verip duruyor, konuşurken koridorun ilerisini tarıyordu.</p>

  <p>“Miller,” dedi Holden, ardından sustu. Miller’ın gergin olduğu belliydi ve o zamana kadar dört kişiyi vurmuştu. Holden eski polisten giderek daha fazla korkuyordu. Miller onun aklından geçeni okumuşçasına Holden’a yaklaştı ve iki metrelik boyuyla ona tepeden baktı. Gözlerinde cesaret kıracak denli nazik bir ifade vardı. Adam esefle gülümsedi. Holden o gözlerin tehditkar bakmasını tercih etti edecekti.</p>

  <p>“Görebildiğim kadarıyla bu iş üç farklı şekilde yürüyebilir,” dedi Miller. “Bir, gemini limanda beklerken buluruz, ihtiyaç duyduğumuz ilaçları alırız ve belki hayatta kalırız. İki, gemine ulaşmaya çalışırken yolda bir grup mafyayla karşılaşırız ve bir mermi yağmuru altında anlı şanlı ölürüz. Üç, burada oturup gözlerimizden ve götümüzden kan gelmesini bekleriz.”</p>

  <p>Holden bir şey söylemedi; kaşlarını çatarak polisi süzmekle yetindi.</p>

  <p>“Ben ilk ikisini sonuncusuna yeğlerim,” dedi Miller, Sesi özür diler gibi çıkıyordu. “Ya sen?”</p>

  <p>Holden kendine hakim olamayarak bir kahkaha attı, fakat Miller alınmış gibi gözükmedi.</p>

  <p>“Tabii,” dedi Holden. “Bir dakikalığına kendime acımam gerekiyordu. Gel gidip mafyanın elinde can verelim.”</p>

  <p>Bu sözleri hissettiğinden daha büyük bir cesaretle söylemişti. İşin aslı ölmek istemediğiydi. Donanmadaki günlerinde bile vazife esnasında ölmek hep uzak ve gerçek dışı bir ihtimal gibi gelmişti. <i>Onun</i> gemisi asla yok edilmezdi ve edilse bile <i>o</i> kaçış mekiğine ulaşırdı. Onsuz bir evren kulağa hiç de mantıklı gelmiyordu. Riske girdiği olmuştu; başkalarının öldüğünü görmüştü. Sevdiklerinin bile. Fakat şimdi ilk defa kendi ölümü de gerçek bir hal almıştı.</p>

  <p>Polise göz ucuyla baktı. Adamı bir günden daha kısa süredir tanıyordu, ona güvenmiyordu ve ondan pek hoşlanmıyordu. Ve şimdi onunla beraber ölecekti. Holden ürperdi ve doğrulup silahını kemerinden çıkardı. Panikle korkunun altında derin bir sakinlik hissi yatıyor, Holden bunun uzun süreceğini umuyordu.</p>

  <p>“Önden buyur,” eledi eski polise. “Kurtulursak bana annelerimi aramayı hatırlat.”</p>

  <p style="text-align: center;">♦</p>

  <p>Kumarhaneler patlamaya hazır bir barut fıçısı gibiydi. Tahliye aramaları kısmen bile başarılı olmuşsa, İstasyonun üç katına bir milyon veya daha fazla insan tıkılmış demekti. İsyan teçhizatı içindeki sert görünümlü adamlar kalabalıkların arasında geziniyor, radyasyon sığınaklarına götürülene kadar herkese yerinde kalmasını söylüyor, kalabalığı korku içinde tutuyorlardı. Arada sırada küçük bir vatandaş grubunun alınıp götürüldüğü oluyor, onların nereye gittiğini bilmek Holden’ın içini yakıyordu. Bunların sahte polisler olduklarını, insanları öldürdüklerini bağırası geliyordu. Fakat bu kadar kısıtlı bir alanda bunca insanın karışacağı bir ayaklanma bir kıyma makinesinden farksız olurdu. Belki öyle bir şey kaçınılmazdı, fakat onu başlatan Miller olmayacaktı.</p>

  <p>Zaten başka birilerinden ona fırsat kalmadı.</p>

  <p>Holden yükselen bazı sesler ve kalabalığın öfkeli homurtularını duyabiliyordu. Bunu isyan kaskı takan birinin elektronik olarak güçlendirilmiş sesiyle insanlara geri çekilmelerini bağırması izledi. Sonra bir silahın patlaması, kısa bir duraksama ve bir yaylım ateşi. İnsanlar çığlık çığlığa bağrıştılar. Holden ile Miller’ın etrafındaki tüm o kalabalık iki zıt istikamete aktı; bazı insanların çatışma sesine doğru gitmelerine rağmen çok daha fazlası ondan kaçmaya başladı. Vücutların akışı arasında kalan Holden kendi ekseninde döndü; Miller uzanıp onu gömleğinden yakaladı ve sıkıca tutarak Holden’a yakınında kalmasını bağırdı.</p>

  <p>Koridorun yaklaşık on iki metre ilerisinde, bir kalenin bel yüksekliğindeki siyah demir bir parmaklıkla ayrılan oturma alanında bir düzine vatandaş, mafya haydutlarından birini grubundan ayırmıştı. Silahını çekmiş olan adam geri geri yürüyor ve onlara yolundan çekilmelerini bağırıyordu. Yüz ifadeleri topluluk şiddetinin o çılgınlığıyla dolu olan insanlarsa adamın üstüne yürümeyi sürdürüyorlardı.</p>

  <p>Mafya haydudu bir defa ateş etti ve küçük bir beden önce ileri doğru sendeledi, sonra da haydudun ayakları dibine yığıldı. Holden vurulanın bir oğlan mı yoksa bir kız mı olduğunu göremedi; fakat on üç ya da on dört yaşından büyük olamazdı. Ayakları dibindeki ufak tefek surete bakan haydut öne çıktı ve silahını tekrar onlara doğrulttu.</p>

  <p>Bu kadarı da fazlaydı.</p>

  <p>Holden kendini hayduda doğru koridordan aşağı koşarken buldu. Silahı elindeydi ve insanlara önünden çekilmelerini haykırıyordu. Haydutla arasında yaklaşık yedi metre kaldığında kalabalık onun ateş etmesine izin verecek kadar ayrıldı. Holden’ın atışlarından yarısı ıska geçerek kafenin tezgahına ve duvarlarına denk geldi. Mermilerden biri bir seramik tabak yığınını havaya savurdu. Yine de birkaçı hayduda isabet ederek onu geriye sendeletti.</p>

  <p>Bel yüksekliğindeki parmaklığın üstünden atlayan Holden sahte polisten ve onun kurbanından üç metre uzakta kayarak durdu. Silahı son bir defa ateş etti ve ona şarjörün boşaldığını göstermek için sürgüsü açık konumda kilitlendi.</p>

  <p>Haydut yere devrilmedi. Doğruldu, kendi göğsüne baktı, sonra da başını kaldırıp silahım Holden’ın suratına çevirdi. Holden haydudun isyan teçhizatının ağır göğüs zırhına çarpıp ezilmiş üç mermiyi sayacak kadar vakit buldu. Bir <i>mermi yağmuru altında anlı şanlı öleceğim,</i> diye geçirdi aklından.</p>

  <p>“Beyinsiz orospu ço—” dedi haydut ve tam o anda başı kıpkırmızı bir püskürtüyle geriye savruldu. Adam yere yığıldı.</p>

  <p>“Boyundaki açıklık demiştim, hatırladın mı?” dedi Miller tam arkasından. “Göğüs zırhı bir tabanca için çok kalın.”</p>

  <p>Ansızın başı dönen Holden nefes almaya çalışarak eğildi. Genzinde limon tadı aldı ve kusmamak için iki defa yutkundu. Kusmuğunun kanla ve mide zarıyla dolu olacağından korkuyordu ve öyle bir şey görmeye hiç ihtiyacı yoktu.</p>

  <p>“Sağ ol,” dedi nefes nefese, başını Miller’a doğru çevirerek.</p>

  <p>Miller başını ona doğru hafifçe salladı, sonra da muhafızın yanına gidip adamı ayağıyla dürttü. Holden doğruldu ve intikam hırsıyla yanıp tutuşan mafya fedailerinin kaçınılmaz bir dalga halinde üzerlerine saldırmalarını bekleyerek koridora bakındı. Onlardan hiçbirini göremedi, O ve Miller kıyametin orta yerindeki sessiz bir sükunet adasında duruyorlardı. Her yanda etkisini giderek arttıran şiddet olayları çıkmaktaydı. İnsanlar dört bir yana koşuşturuyorlardı; mafya haydutları yükseltilmiş gümbür gümbür sesleriyle bağırıp çağırıyor, tehditlerini periyodik atışlarla vurguluyorlardı. Fakat onlar yalnızca birkaç yüz kişiyken karşılarında panik halinde ve öfkeli binlerce vatandaş bulunuyordu. Miller eliyle kargaşayı işaret etti.</p>

  <p>“Olacağı buydu,” dedi adam. “Bir avuç serseriyi böyle donatırsan kendilerini bir şey zannederler.”</p>

  <p>Holden yerde yatan çocuğun yanına çömeldi. Belki on üç yaşlarında olan çocuk Uzakdoğulu yüz hatlarına ve koyu renk saçlara sahip bir oğlandı. Göğsündeki açık yaradan dışarı kan fışkıracağı yerde sızıyordu. Holden’ın tespit edebildiği kadarıyla nabzı atmıyordu. Holden onu yine de kollarına aldı ve çocuğu götürebileceği bir yer bakındı.</p>

  <p>“Öldü,” dedi Miller, ateşlediği kartuşların yerini doldururken.</p>

  <p>“Cehenneme kadar yolun var. Emin olamayız. Onu gemiye kadar götürebilirsek belki.</p>

  <p>Üzgün fakat dalgın bir ifadeyle Holden’ın kollarındaki çocuğa bakan Miller başını iki yana salladı.</p>

  <p>“Kütle merkezine yüksek kalibreli bir mermi yedi,” dedi Miller. “O öldü.”</p>

  <p style="text-align: center;">♦</p>

  <p>"Hasiktir,” dedi Holden.</p>

  <p>“Öyle deyip duruyorsun."</p>

  <p>Kumarhane katlarından çıkarak aşağıdaki liman rampalarına açılan koridorun üzerinde parlak bir neon tabela yanıp sönüyordu. OYNADIĞINIZ ÎÇİN TEŞEKKÜRLER, diye yazıyordu tabelada. Bir de EROS’TA DAİMA KAZANIRSINIZ. Onun altında ağır savaş zırhları içindeki iki sıra adam yolu kapıyordu. Kumarhanelerde kalabalığı kontrol altında tutmaktan vazgeçmiş olabilirlerdi, fakat hiç kimsenin gitmesine izin vermiyorlardı.</p>

  <p>Holden ile Miller askerlerden yüz metre ilerideki ters dönmüş bir kahve arabasının arkasına sindi. Onlar seyrederlerken bir düzine kadar insan muhafızlara doğru depara kalktı ve hemen oracıkta makineli tüfek ateşiyle biçildi. Cesetleri aynı şeyi daha önce denemiş olanların yanına yığıldı.</p>

  <p>“Otuz dört sayıyorum,” dedi Miller. “Sen kaçıyla başa çıkabilirsin?”</p>

  <p>Şaşıran Holden hızla ona doğru döndü, fakat Miller’ın espri yaptığı suratından anlaşılıyordu.</p>

  <p>“Şaka bir yana, bunu sahiden de nasıl aşacağız?” diye sordu Holden.</p>

  <p>“Makineli tüfeği ve açık görüş hattı olan otuz adam. Üstelik son yirmi metrede hiç siper yok,” dedi Miller. “Bunu aşamayacağız.”<a id="bookmark33"></a></p>
</body>
</html>
