<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/ogz.css" rel="stylesheet" type="text/css" />
</head>

<body>
  <h1 style="text-align: right;"><b>Yirmi Üçüncü Bölüm: Holden</b></h1>

  <p>Eros’un kumarhaneler katı, duyulara yapılan topyekûn bir saldırı gibiydi. Holden bundan nefret etti.</p>

  <p>“Buraya bayıldım,” dedi Amos, sırıtarak.</p>

  <p>Holden gülüşüp bağrışan orta yaşlı, sarhoş kumarbazların oluşturduğu bir insan yumağını iterek geçti ve bir sıra halinde uzanan dakika başı ödemeli duvar terminallerinin bulunduğu küçük bir boşluğa çıktı,</p>

  <p>“Amos,” dedi, “gideceğimiz kat bu kadar turistik değil; o yüzden arkamızı kolla. Aradığımız pansiyon kötü bir mahallede.”</p>

  <p>Amos kafa salladı. “Anlaşıldı Kaptan.”</p>

  <p>Naomi, Alex ve Amos onu gözlerden saklarlarken Holden elini arkasına atıp kemerini rahatsız edici bir biçimde sıkıştıran tabancayı düzeltti. Eros polisleri silah taşıyarak ortalıkta gezmenlere müsamaha göstermeseler de Holden’ın “Lionel Polanski” adlı kişiyi silahsız bir halde aramaya hiç niyeti yoktu. Amos ve Alex de onun gibi silahlıydı, fakat Amos kendisininkini ceketinin sağ cebinde taşıyor ve elini oradan hiç çekmiyordu. Silah taşımayı kesinlikle reddeden tek kişi Naomi’ydi.</p>

  <p>Holden grubu yakınlardaki yürüyen merdivenlere doğru götürürken geriden gelen Amos arada bir arkalarına göz gezdiriyordu. Eros’un kumarhaneleri bitmek bilmez gibi gözüken üç kat boyunca uzanıyordu ve mümkün olduğu kadar hızlı yürümelerine rağmen gürültüden ve kalabalıklardan uzaklaşmaları yarım saatlerini aldı. Meskun bir mahalle olan bir yukarıdaki kat, kumarhanelerin kargaşa ve gürültüsünden sonra insanı afallatacak kadar sessiz ve tertipliydi. Holden içinde hoş bir eğreltiotu demetinin bulunduğu büyük bir saksının kenarına oturup soluklandı.</p>

  <p>“Ben de senin gibiyim Kaptan. Orada beş dakika geçirmek bile başımı ağrıtmaya yeter,” dedi Naomi, onun yanına oturarak.</p>

  <p>“Siz benimle dalga mı geçiyorsunuz?” dedi Amos. “Keşke daha çok vaktimiz olsaydı. Tycho’dayken Alex ve ben kumar masalarındaki o kerizlerden neredeyse bin kafa kopardık. Herhalde buradan milyoner olarak ayrılırız.”</p>

  <p>“Bak onu iyi bildin,” dedi Alex ve iri yarı tamircinin omzuna hafif bir yumruk attı.</p>

  <p>“Eh, şu Polanski işi boş çıkarsa gidip kumar masalarında bizim için bir milyon dolar kazanmanıza izin veriyorum. Ben sizi gemide beklerim,” dedi Holden.</p>

  <p>Metro sistemi ilk kumarhane katında sona eriyor ve bulundukları kata kadar da yeniden başlamıyordu. Paranızı masalarda harcamamayı seçebilirdiniz, fakat öyle yaptığınız için de cezalandırılmaktan kaçamazdınız. Mürettebat bir vagona binip Lionel’ın oteline doğru yola çıktığında Amos gidip Holden’ın yanına oturdu.</p>

  <p>“Biri bizi takip ediyor Kaptan,” dedi sohbet havasında. “İki vagon arkamıza binene kadar emin değildim. Kumarhanelerde de peşimizdeydi.”</p>

  <p>Holden iç geçirip yüzünü avuçlarına gömdü.</p>

  <p>“Peki neye benziyor?” diye sordu.</p>

  <p>“Kuşaklı. Ya ellilerinde, ya da kırklarında ama çabuk yıpranmış. Beyaz gömlek, koyu renk pantolon. Gülünç bir şapka takıyor.”</p>

  <p>“Polis mi?”</p>

  <p>“Kesinlikle. Ama silah kılıfı göremedim,” dedi Amos.</p>

  <p>“Pekala. Gözün üzerinde olsun ama şimdilik endişelenmeye gerek yok. Burada yasadışı hiçbir şey yapmıyoruz,” dedi Holden.</p>

  <p>“Yani çalıntı bir Mars savaş gemisiyle gelmemiz dışında mı efendim?” diye sordu Naomi.</p>

  <p>“Tüm evraklarının ve sicil verilerinin <i>tamamen yasal</i> olduğunu söylediği <i>tamamen yasal</i> gaz taşıyıcımızı mı kastediyorsun?” diye ince bir tebessümle karşılık verdi Holden. “Hilemizi fark etmiş olsalardı peşimizde dolanmayıp bizi rıhtımda durdururlardı.”</p>

  <p>Duvardaki bir reklam ekranı, çakan şimşeklerle bezeli alacalı bulutların harikulade bir manzarasını gösterdi ve Holden’ı Titan’da- ki kubbeli tatil merkezlerinde olağanüstü bir tatil geçirmeye teşvik etti. Holden hayatı boyunca hiç Titan’da bulunmamıştı. Ansızın oraya gitmeyi çok istedi. Birkaç hafta boyunca geç saate kadar uyumak, lüks lokantalarda yemek yemek ve bir hamağa uzanarak Titan’ın rengarenk atmosferinin yukarıda fırtınalar koparmasını seyretmek kulağa çok hoş geliyordu. Eh, madem ki fantezi kuruyordu, ellerinde bir çift meyveli içkiyle hamağına doğra yürüyen Naomi’yi de araya sokuverdi.</p>

  <p>Naomi ağzını açarak fanteziyi mahvetti.</p>

  <p>“Durağımıza geldik,” dedi kadın.</p>

  <p>“Amos, dostumuzu gözle ve bak bakalım trenden bizimle beraber inecek mi,” dedi Holden, yerinden kalkıp kapıya doğru yönelirken.</p>

  <p>Trenden indikten ve koridordan aşağı bir düzine adım yürüdükten sonra Amos fısıldadı. “Evet,” dedi Holden’ın arkadan. <i>Hay aksi.</i> Eh, takip edildikleri kesindi; fakat gidip Lionel’a bakmamaları için de bir sebep yoktu. Fred onlara <i>Scopuli</i>’nin sahibi gibi davranan kişiye herhangi bir şey yapmalarını söylememişti. Sırf bir kapıyı çaldılar diye de tutuklanamazlardı ya. Holden yürürken yüksek ve şen bir ezgiyle ıslık tutturarak gerek mürettebatına, gerekse de peşlerindeki kişiye hiçbir şeyden endişe duymadığını gösterdi.</p>

  <p>Pansiyonu görünce ıslığı sonlandırdı.</p>

  <p>Loş ve köhne bina tam da insanların soyuldukları veya daha kötü şeylere maruz kaldıkları türden bir yerdi. Kırık ışıklar karanlık köşeler yaratıyordu ve görünürde tek bir turist bile yoktu. Holden dönüp Alex ile Amos’a manalı bir bakış attı ve Amos elini biraz daha cebine soktu. Alex de pardösüsünün altına uzandı.</p>

  <p>Bir ucunda üstü dergilerle kaplı bir sehpa ve onun yanında bir çift koltuk bulunan lobi çoğunlukla boş alandan ibaretti. Uykulu gözüken yaşlıca bir kadın o dergilerden birini okumaktaydı. Karşı duvara gömülü olan asansörler, üstünde MERDİVEN yazan bir kapının yanında yer alıyordu. Ortadaki bir kayıt masasında gerçek bir resepsiyon görevlisinin yerine konmuş dokunmatik bir ekran, misafirlerin odaları için ödeme yapmalarına imkân sağlıyordu.</p>

  <p>Holden masanın yanında durdu ve dönüp koltukta oturan kadına bir göz attı. Kadının saçları ağarmaktaysa bile hoş yüz hatlarına ve atletik bir vücut yapısına sahipti. Bu böyle bir pansiyonda raf ömrünün sonlarına yaklaşan bir hayat kadını anlamına gelirdi. Kadın onun bakışlarını ısrarla yok saydı.</p>

  <p>“Adam hâlâ peşimizde mi?” diye usulca sordu Holden.</p>

  <p>“Dışarıda bir yerde durdu. Herhalde şu anda kapıyı gözetliyordur,” cevabını verdi Amos.</p>

  <p>Holden kafa sallayıp kayıt ekranındaki sorgulama düğmesine bastı. Basit bir menü sayesinde Lionel Polanski’nin odasına mesaj yollayabilirlerdi; fakat Holden sistemden çıktı. Lionel’ın hâlâ pansiyonda olduğunu öğrenmişlerdi ve Fred onlara oda numarasını daha önceden vermişti. Birileri bir oyun oynuyorsa Holden kapıyı çalmadan önce onları haberdar etmenin anlamı yoktu.</p>

  <p>“Tamam, adamımız hâlâ burada. Artık—” dedi Holden, sonra da koltuktaki kadını Alex’in yanı başında dururken görünce sustu. Kadının yaklaştığını ne görmüş ne de duymuştu.</p>

  <p>“Benimle gelmeniz gerek,” dedi kadın, sert bir sesle. “Yavaşça merdivenlere doğru yürüyün ve benimle aranızda en az üç metre mesafe bulunsun. Dediğimi hemen yapın.”</p>

  <p>“Polis misin?” diye kıpırdamadan sordu Holden.</p>

  <p>“Silahı olan biriyim,” diyen kadının sağ elinde âdeta bir sihirbazlık numarası yaparcasına küçük bir silah belirdi. Silahı Alex’in başına doğrulttu. “O yüzden dediğimi yapın.”</p>

  <p>Kadının küçük, plastik silahına bir tür pil takımı bağlıydı. Amos kendi ağır fişek atarını çıkarıp kadının suratına hedefledi.</p>

  <p>“Benimki daha büyük,” dedi adam.</p>

  <p>“Amos, sakın—” dedi Naomi, fakat o daha fazlasını söyleyeme- den merdiven kapısı çarparak açıldı ve kompakt otomatik silahlarla donanmış yarım düzine erkek ile kadın onlara silahlarını bırakmalarını bağırarak odaya doluştu.</p>

  <p>Holden ellerini kaldırmaya başladığı sırada içlerinden biri ateş açtı. Silah, mermileri öyle hızlı kustu ki çıkan ses bir zımpara kâğıdının yırtılmasını andırıyordu; her bir atışı ayrı ayrı işitmek mümkün değildi. Amos kendini yere attı. Göğsünde bir dizi mermi deliği beliren şok tabancalı kadın son kez çıkardığı hafif bir sesle sırtüstü devrildi.</p>

  <p>Holden uzanıp Naomi’yi elinden tuttu ve onu kayıt masasının arkasına çekti. Diğer gruptaki biri, “Ateş etmeyin! Ateş etmeyin!” diye bağırsa da Amos yattığı yerden karşılık vermeye başlamıştı bile. Bir acı nidası ile bir küfür Holden’a tamircinin muhtemelen birini vurmuş olduğunu söyledi. Masaya doğru yuvarlanan Amos, zemini ve duvarı paramparça edip masayı şiddetle sarsan bir mermi yağmurundan son anda kaçındı.</p>

  <p>Holden elini silahına attı, fakat arpacık beline takıldı. Silaha asılarak iç çamaşırını yırttı, sonra da masanın köşesine kadar emekleyip dışarı baktı. Koltuklardan birinin öteki tarafında bulunan Alex bembeyaz bir suratla ve silahı çekili olarak yerde yatıyordu. Holden ona bakarken koltuğa isabet eden bir yaylım ateşi havaya dolgu maddesi saçtı ve koltuğu delip geçerek Alex’in başının topu topu yirmi santim yukarısında yan yana delikler açtı. Pilot tabancasını koltuğun köşesinden uzattı ve bas bas bağırarak körü körüne altı kez ateş etti.</p>

  <p>“Orospu çocukları!” diye bağırdı Amos, ardından yuvarlanarak masanın arkasından çıktı. İki defa daha ateş etti ve karşı ateş başlamadan önce yine yuvarlanarak geri kaçtı.</p>

  <p>“Neredeler?” diye ona seslendi Holden.</p>

  <p>“ikisi vuruldu, diğerleri merdivendeler!” diye karşılık ateşinin arasından bağırarak cevap verdi Amos.</p>

  <p>Bir anda Holden’ın dizinin hemen yanına bir dizi mermi çarpıp yerden sekti. “Kahretsin, biri yandan saldırıyor!” diye haykırdı Amos, sonra da masanın arkasına daha da sinerek atışlardan sakındı.</p>

  <p>Holden masanın diğer tarafına kadar sürünüp etrafa bir göz attı. Biri başını aşağıda tutarak otelin girişine doğru hızla ilerliyordu. Holden masanın arkasından uzanarak ona iki kez ateş etti, fakat merdiven kapısından ateş açan üç silah onu yerine dönmeye zorladı.</p>

  <p>“Alex, girişe yaklaşan biri var!” diye avazı çıktığı kadar bağıran Holden, çapraz ateşe alınarak hep birlikte delik deşik edilmeden önce pilotun düşmanı vurabilmesini umuyordu.</p>

  <p>Girişin oradan bir tabanca üç kez patladı. Holden oraya bir göz atma riskine girdi. Gülünç şapkalı takipçileri elindeki silahla kapının yanına çökmüştü ve makineli tüfeğiyle yandan gelen saldırgan onun ayakları dibinde hareketsiz yatıyordu.</p>

  <p>“Hiç kimse şapkalı adamı vurmasın!” diye bağırdı Holden ve masanın arkasına geri çekildi.</p>

  <p>Amos sırtını masaya dayayıp tabancasının şarjörünü çıkardı. “Herif herhalde polistir,” dedi, yenisini bulmak için ceplerini yoklarken.</p>

  <p><i>“Özellikle</i> bir polisi vurmayın,” dedi Holden, ardından merdiven kapısına doğru birkaç el daha ateş etti.</p>

  <p>“Hepsi polis olabilir,” dedi silahlı çatışmayı o âna kadar kollarıyla başını örterek yerde geçirmiş olan Naomi.</p>

  <p>Holden birkaç el daha ateş ettikten sonra başını iki yana salladı.</p>

  <p>“Polisler küçük, kolay saklanabilir makineli tüfekler taşıyıp da insanlara merdivenlerde pusu kurmazlar. Öylelerine ölüm timleri denir,” diye konuşmasına rağmen sözlerinin çoğu merdivenlerin oradan gelen bir yaylım ateşin arasında boğuldu. Sonrasında birkaç saniyelik bir sessizlik çöktü.</p>

  <p>Holden başını masanın arkasından çıkarmıştı ki kapının kapandığını gördü.</p>

  <p>“Galiba kaçıyorlar,” dese bile silahını kapıya doğrultmayı sürdürdü. “Bir yerlerde başka bir çıkış olmalı. Amos, gözünü kapıda tut. Açılırsa ateş et.” Naomi’nin omzuna dokundu. “Yerde kal.” Holden harap haldeki kayıt masasının arkasından çıktı. Masanın ön cephesi darmadağın olmuştu ve altındaki taş açıkça görülüyordu. Holden silahını namlusu yukarı bakacak şekilde tutarak ellerini iki yana açtı. Şapkalı adam doğruldu, ayaklarının dibindeki cesede düşünceli gözlerle baktı ve Holden yanına yaklaşırken kafasını kaldırdı.</p>

  <p>“Sağ ol. Benim adım Jim Holden. Sen kimsin?”</p>

  <p>Adam kısa bir süreliğine konuşmadı. Konuştuğundaysa sesi sakin, hatta neredeyse bitkindi. “Polisler yakında burada olur. Birini aramam lazım, yoksa hep beraber hapsi boylayacağız.”</p>

  <p>“Sen de polis değil misin?” diye sordu Holden.</p>

  <p>Diğer adam bir kahkaha patlattı; çıkan ses buruk ve kısa olmasına rağmen altında gerçek bir neşe yatıyordu. Anlaşılan Holden komik bir şey söylemişti.</p>

  <p>“Hayır. Adım Miller.” <a id="bookmark27"></a></p>
</body>
</html>
