<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/ogz.css" rel="stylesheet" type="text/css" />
</head>

<body>
  <h1><b>Elli Beşinci Bölüm: Holden</b></h1>

  <p>Holden rüya görüyordu.</p>

  <p>Hayatının büyük bölümünde hep açık seçik rüyalar görmüştü; o yüzden kendini Montana’daki eski evinde, ebeveynlerinin mutfağında oturarak Naomi’yle konuşurken bulunca hemen anladı. Kadının neler dediğini tam olarak anlayamasa da Naomi kurabiye tıkınıp çay içerken gözlerinin önüne düşen saçlarını yana çekip duruyordu. Ayrıca Holden kurabiyelerden bir tane bile yiyememesine rağmen onların kokusunu alabiliyordu ve Elise Anne’nin çikolata parçacıklı, yulaflı kurabiyelerinin anısı bile bir harikaydı.</p>

  <p>Güzel bir rüya görüyordu yani.</p>

  <p>Ansızın mutfak kırmızı bir ışıkla doldu ve bir şeyler değişti. Holden durumun yanlışlığını, rüyanın sıcak hatıralardan çıkarak bir kâbusa doğru kaydığını hissetti. Naomi’ye bir şeyler söylemeye çalıştı, fakat sözcükleri telaffuz edemedi. Oda tekrar kırmızı bir ışıkla dolmasına rağmen Naomi bunu fark etmiş gibi değildi. Holden ayağa kalktı ve mutfak penceresine kadar gidip dışarı baktı. Oda üçüncü kez kırmızıya boyandığında buna neyin sebep olduğunu gördü. Gökten meteorlar düşüyor, arkalarında kan renginde ateşten kuyruklar bırakıyordu. Holden onların atmosfere dalan Eros’un parçaları olduğunu her nasılsa biliyordu. Miller başaramamıştı. Nükleer saldırı sonuçsuz kalmıştı.</p>

  <p>Julie evine gelmişti.</p>

  <p>Naomi’ye kaçmasını söylemek üzere döndü; fakat kapıdan içeri simsiyah dokunaçlar dalmış ve onu sarıp sarmalayarak pek çok farklı noktadan vücuduna saplanmıştı. Dokunaçlar kadının ağzından ve gözlerinden fışkırıyordu.</p>

  <p>Holden onun yanına koşmaya, ona yardım etmeye çalıştı; fakat kıpırdayamadı ve aşağı baktığında dokunaçların gelip kendisini de yakaladığını gördü. Biri beline dolanıp onu sabit tuttu. Bir diğeri ağzına, girdi.</p>

  <p>Holden kırmızı ışıkların yanıp söndüğü karanlık bir odada bağırarak uyandı. Beline bir şey dolanmıştı. Panik halinde o şeyi çekiştirirken sol elindeki tırnaklardan birini yerinden sökecek gibi oldu. Sonra zihninin mantıklı tarafı ona nerede olduğunu hatırlattı. Sıfır yerçekiminde, kemeri bağlı olarak operasyon güvertesindeki koltuğunda oturmaktaydı.</p>

  <p>Kemer tokalarından birine çarpıp yaraladığı parmağını ağzına sokarak rahatlatmaya çalıştı ve birkaç defa burnundan derin nefes aldı. Güverte boştu. Naomi aşağıdaki kamarasında uyuyordu. Görevde olmayan Alex’le Amos da muhtemelen uykudaydı. Eros’u yüksek g’de takip ederlerken neredeyse iki gün boyunca dinlenememişlerdi. Holden herkese biraz kestirmelerini emretmiş ve ilk nöbeti tutmak için gönüllü olmuştu.</p>

  <p>Ve sonra o da bir güzel uykuya dalmıştı. İşte bu hiç iyi değildi.</p>

  <p>Oda tekrar kırmızı ışığa boğuldu. Holden uykunun son etkilerini de üzerinden atmak için başını iki yana salladı ve dikkatini konsoluna verdi. Orada bir kırmızı ışık yanıp sönüyordu. Holden menüyü açmak için ekrana dokundu. Uyarı, tehdit ekranından geliyordu. Birileri onlara bir hedefleme lazeri doğrultmuştu.</p>

  <p>Holden tehdit penceresini açıp aktif sensörleri çalıştırdı. Milyonlarca kilometre dahilindeki tek gemi <i>Ravi</i>’ydi ve onları hedef alan da oydu. Otomatik kayıtlara bakılırsa bu durum birkaç saniye önce başlamıştı.</p>

  <p>Holden iletişimi çalıştırmak için uzandı. Tam <i>Ravi</i>’yi arayacağı sırada gelen mesaj ışığı yandı. Hemen bağlantıyı kurdu ve bir saniye sonra McBride’ın sesi duyuldu. <i>“Rocinante,</i> manevra yapmayı bırakın, dış hava kilidinizi açın ve geminize çıkılması için hazırlanın.”</p>

  <p>Holden konsoluna bakarak kaşlarını çattı. Bu sulu bir şaka mıydı?</p>

  <p>“McBride, ben Holden. Şey, ne?”</p>

  <p>Kadın hiç de umut vadetmeyen sert bir ses tonuyla cevap verdi.</p>

  <p>“Holden, dış hava kilidini aç ve gemine çıkılması için hazırlan. Tek bir savunma sisteminin bile faaliyete geçtiğini görürsem size ateş edeceğim. Anlaşıldı mı?”</p>

  <p>“Hayır,” dedi Holden, asabiyetini pek gizleyemeden. “Anlaşılmadı. Gemime çıkmanıza izin vermeyeceğim ayrıca. Burada neler oluyor?”</p>

  <p>“BMD Komutanlığı tarafından geminin kontrolünü ele geçirmem emredildi. BMD askeri operasyonlarına müdahale etmekle, BMD askeri varlıklarına kanunsuzca el koymakla ve şu anda okumakla uğraşmayacağım başka suçlarla itham ediliyorsunuz. Derhal teslim olmazsanız size ateş açmak zorunda kalacağız.”</p>

  <p>“Ah,” dedi Holden. BMD attığı füzelerin rota değiştirdiğini öğrenmiş, onları yeniden programlamaya çalışmış ve füzelerin komutlara uymadığını keşfetmişti.</p>

  <p>Ve buna çok kızmıştı.</p>

  <p>“McBride,” dedi Holden, çok geçmeden. “Gemime çıkmanız hiçbir işe yaramaz. O füzeleri size geri veremeyiz. Zaten buna gerek de yok. Kısa bir tur atıyorlar, hepsi bu.”</p>

  <p>“Kısa bir tur mu?” dedi kadın. “Üç bin beş yüz yetmiş üç adet yüksek güçlü gezegenler arası termonükleer balistik füzenin kontrolünü bir vatan haininin ve savaş suçlusunun eline teslim ettin!” Kadının kimden bahsettiğini anlaması için Holden’ın bir dakika düşünmesi gerekti.</p>

  <p>“Fred’i mi kastediyorsun? Bence vatan haini biraz sert—” McBride araya girdi.</p>

  <p>“Füzelerimizi Eros’tan uzaklaştıran sahte aktarıcıları kapatın ve yüzeydeki aktarıcıları çalıştırın. Yoksa geminize ateş açacağız. Dediklerimizi yapmanız için on dakikanız var.”</p>

  <p>Bağlantı bir tıkırtıyla kesildi. Holden hayretle hiddet arası bir duyguyla konsoluna bakakaldı, sonra da omuz silkip savaş alarmını çalıştırdı. Gemi genelindeki tüm güvertelerde parlak kırmızı ışıklar yandı. Uyarı klaksonu üç defa çaldı, iki dakika bile geçmeden Alex alelacele kokpit merdivenden çıktı ve onun yarım dakika gerisinden gelen Naomi kendini operasyon santralına attı.</p>

  <p>Önce Alex konuştu.</p>

  <p>“<i>Ravi</i> dört yüz kilometre uzaklıkta,” dedi adam. “Ladara göre torpil tüpleri açık ve bize kilitlenmiş durumda.”</p>

  <p>Holden kelimelerin üstüne basa basa konuştu. “Şu anda sakın -tekrarlıyorum sakın- tüplerimizi açmaya veya <i>Ravi</i>'ye kilitlenmeye kalkma. Sadece gözünü üzerlerinden ayırma ve ateş açacak gibi olurlarsa savunmaya geçmek için hazırlan. Onu kışkırtacak bir şey yapmaktan kaçınalım.”</p>

  <p>“Sinyal bozmaya başlayayım mı?” dedi Naomi arkasından. “Hayır; öyle bir şey saldırganca gözükür. Ama bir karşı önlem paketi hazırla ve parmağını düğmenin üstünde tut,” dedi Holden. “Amos, mühendislikte misin?”</p>

  <p>“Pozitif Kaptan, işe koyulmaya hazırım.”</p>

  <p>“Reaktörü yüzde yüze çıkar ve nokta savunma toplarının kontrolünü kendi konsoluna aktar. Bu menzilden bize ateş açarlarsa Alex’in hem uçup hem de karşı ateş açacak zamanı olmayacak. Tehdit ekranında kırmızı bir nokta görürsen derhal NST’leri kullan. Anlaşıldı mı?”</p>

  <p>“Anlaşıldı,” dedi Amos.</p>

  <p>Holden dişleri arasından uzun bir soluk verdi, akabinde <i>Ravi</i>’yle arasında tekrar bir kanal açtı.</p>

  <p>“McBride, ben Holden. Teslim olmayacağız, gemimize çıkmanıza izin vermeyeceğiz ve taleplerinizi kabul etmeyeceğiz. Şimdi ne olacak?”</p>

  <p>“Holden,” dedi McBride, “reaktörünüzün gücü artıyor. Bize ateş açmaya mı hazırlanıyorsunuz?”</p>

  <p>“Hayır, sadece hayatta kalmaya hazırlanıyoruz. Niye, çatışacak mıyız yoksa?”</p>

  <p>Kısa ve sert bir kahkaha duyuldu.</p>

  <p>“Holden,” dedi McBride, “niye bu durumu ciddiye almıyormuşsun gibi hissediyorum?”</p>

  <p>“Ah, almasına alıyorum,” diye karşılık verdi Holden. “Beni öldürmeni istemiyorum ve ister inan ister inanma, benim de seni öldürmek gibi bir arzum yok. Füzelerin kısa bir tur atması uğruna birbirimizi yok etmeye değmez. Sana istediğini veremem ve önümüzdeki otuz yılı askeri hapishanede geçirmekle ilgilenmiyorum. Bize ateş ederek hiçbir şey elde edemezsin ve iş oraya varırsa sana karşılık veririm.”</p>

  <p>McBride hattı kesti.</p>

  <p>“Kaptan,” dedi Alex. <i>“Ravi</i> manevraya başlıyor. Bize gürültü yolluyorlar. Saldırıya geçmeye hazırlanıyorlar galiba.”</p>

  <p><i>Kahretsin.</i> Holden kadını vazgeçirebileceğinden öylesine emindi ki.</p>

  <p>“Tamam, savunmaya geç. Naomi, karşı önlemleri başlat. Amos, parmağın tetikte mi?”</p>

  <p>“Hazırım,” cevabını verdi tamirci.</p>

  <p>“Füze atıldığını görene kadar ateş etme. Onları mecbur bırakmak istemiyorum.”</p>

  <p>Ansızın ortaya çıkan ezici bir g kuvveti Holden’ı koltuğuna yapıştırdı. Alex manevraya başlamıştı.</p>

  <p>“Belki bu mesafeden arkasına geçebilirim. Böylece bize ateş etmesini engellerim,” dedi pilot.</p>

  <p>“Tamam. Ayrıca tüpleri aç.”</p>

  <p>“Anlaşıldı,” diyen Alex’in profesyonel sükuneti bile muhtemel bir çatışmanın, heyecanını sesinden uzak tutamıyordu.</p>

  <p>“Hedefleme kilidini kırdım,” dedi Naomi. “Lazer çanakları hiç de <i>Roci</i>’ninki kadar iyi değil. Onu gürültüye boğuyorum.”</p>

  <p>“Mars’ın şişkin savunma bütçesine bir teşekkür borçluyuz,” diye karşılık verdi Holden.</p>

  <p>Gemi ansızın bir dizi sert manevrayla sarsıldı.</p>

  <p>“Kahretsin,” dedi Alex, keskin dönüşlerin g kuvveti yüzünden zar zor konuşarak. <i>“Ravi</i> NST’leriyle ateş açtı.”</p>

  <p>Holden tehdit ekranına bir göz atınca üzerlerine gelen mermilerin uzun ve parlak inci dizilerinin monitöre yansıdığını gördü. Atışlar onları açık ara ıskalıyordu. <i>Roci</i>’ye göre gemiler arasındaki mesafe 370 kilometreydi—yani ani manevralar yapan bir gemideki bilgisayarlı hedefleme sisteminin ani manevralar yapan başka bir gemiye balistik atışlar kaydetmesi için oldukça uzun bir mesafe.</p>

  <p>“Karşı ateş açayım mı?” diye iletişime bağırdı Amos.</p>

  <p>“Hayır!” diye seslendi Holden. “Bizi yok etmek isteselerdi torpil atarlardı. Onlara öyle bir şey yapmaları için sebep verme.”</p>

  <p>“Kaptan, arkalarına geçiyoruz,” dedi Alex. <i>“Roci</i> onlara göre çok hızlı. Bir dakikadan kısa bir sürede bir ateş açısı yakalayacağız.”</p>

  <p>“Anlaşıldı,” dedi Holden.</p>

  <p>“O zaman ateş edecek miyim peki?” diye sordu Alex. Tedirginliği arttıkça, sesindeki o budalaca Marslı kovboy aksanı kayboluyordu.</p>

  <p>“Hayır.”</p>

  <p>“Hedefleme lazerini kapattılar,” dedi Naomi.</p>

  <p>“Yani sinyal bozucumuzu etkisiz hale getirmeye uğraşmaktan vazgeçtiler,” diye karşılık verdi Holden, “ve füzelerini radar takibine geçirdiler.”</p>

  <p>“Radar takibi lazer kadar isabetli değildir,” dedi Naomi umutla.</p>

  <p>“Öyle bir korvet en az bir düzine torpil taşır. Bizi öldürmeleri için bir kez vurmaları yeter. Mesafe bu kadar kısayken...”</p>

  <p>Alex’in tehdit konsolundan çıkan bir ses, <i>Roci</i>’nin diğer gemiye karşı bir atış açısı yakaladığını bildirdi ona.</p>

  <p>“Hedefe kilitlendim!” diye bağırdı Alex. “Ateş edeyim mi?”</p>

  <p>“Hayır!” dedi Holden. <i>Ravi</i>’dekilerin bir düşman hedeflemesinin yol açtığı o yüksek sesli alarmı duyduklarını biliyordu. <i>Durun artık,</i> diye içinden geçirdi Holden. <i>Lütfen sizi öldürmem için beni zorlamayın.</i></p>

  <p>“Şey,” dedi Alex alçak sesle. “Hımm.”</p>

  <p>Holden’ın arkasındaki Naomi de hemen hemen aynı anda konuştu. “Jim?”</p>

  <p>Holden neler olduğunu soramadan önce Alex tekrar genel kanalda belirdi. “Hey, Kaptan. Eros geri geldi.”</p>

  <p>“Ne?” dedi Holden. Bir an için hayalinde, asteroidin çizgi filmlerdeki bir kötü adam gibi birbirinin etrafında daire çizen iki savaş gemisine usul usul yaklaşma görüntüsü belirdi.</p>

  <p>“Evet,” dedi Alex. “Eros. Az önce radarda tekrar ortaya çıktı. Sensörlerimizi engellemek için her ne yapıyorsa onu yapmaktan vazgeçti.”</p>

  <p>“Peki şimdi ne yapıyor?” dedi Holden. “Bana bir rota verin.” Naomi konsolunda izleme bilgilerini açtı ve üzerinde çalışmaya başladı. Fakat Alex’in hesabı birkaç saniye daha kısa sürdü.</p>

  <p>“Evet,” dedi adam. “İyi tahmin. İstasyon rota değiştiriyor. Hâlâ güneşin bulunduğu istikamette gidiyor, ama üzerinde uçtuğu Dünya vektöründen çıkıyor.”</p>

  <p>“Yeni rotasını ve süratini korursa,” diye araya girdi Naomi, “Venüs’e gidecekmiş gibi gözüküyor.”</p>

  <p>“Vay canına,” dedi Holden. “Öyle derken espri yapmıştım.” “Demek ki iyi bir espriymiş,” dedi Naomi.</p>

  <p>“Eh, biriniz McBride’a artık bize ateş açmasına gerek kalmadığını söylesin.”</p>

  <p>“Hey,” dedi Alex, düşünceli bir sesle, “o nükleer füzelerin komut almasını engellediysek onları kapatamayız da, değil mi? Acaba Fred onlarla ne yapacak?”</p>

  <p>“Biliyorsam ne olayım,” dedi Amos. “Ama böylece Dünya’yı silahsız bırakmış olduk. Herhalde utançtan yerin dibine geçmişlerdir.”</p>

  <p>“Beklenmeyen sonuçlar,” diye iç çekti Naomi. “Beklenmeyen sonuçlar çıkmasa olmaz zaten.”</p>

  <p style="text-align: center;">♦</p>

  <p>Eros’un Venüs’e çarpması insanlık tarihin en çok yayınlanan ve kaydedilen olayıydı. Asteroit güneşin ikinci gezegenine ulaştığı sırada onu yörüngede bekleyen yüzlerce gemi vardı. Askeri gemiler sivillere ait araçları uzak tutmaya çalışsa da çabalar boşunaydı; siviller sayıca çok daha üstündü. Eros’un alçalışının videosu askeri gemilerin silah kameraları, sivil gemilerin teleskopları ve de iki gezegenle beş ayrı gözlemevleri tarafından kaydedildi.</p>

  <p>Holden olayı yakından görebilmek için orada olmayı isterdi; fakat Eros rotasını değiştirip yeni hedefini gözüne kestirdikten sonra yolculuğun bir an önce bitmesi için sabırsızlanır gibi hızını daha da arttırmıştı. Holden ile mürettebatı <i>Rocinante’nin</i> yemekhanesinde oturup yaşananları haber bültenlerinden seyrettiler. Alex bir şişe daha sahte tekila bulup getirmişti ve onu kahve bardaklarına cömertçe döküp saçmaktaydı. Alex 1 g’lik nazik bir itişle onları Tycho’ya doğru uçuruyordu. Artık acele etmelerine gerek yoktu nasıl olsa.</p>

  <p>Geriye havai fişek gösterisini izlemekten başka yapacak bir şey kalmamıştı.</p>

  <p>Asteroit Venüs’ün yörüngesine girdiği ve orada durmuş gibi gözüktüğü sırada Holden uzanıp Naomi’nin elini tuttu ve hafifçe sıktı. Adama tüm insan ırkı nefesini tutmuş gibi geliyordu. Hiç kimse Eros’un —hayır, Julie’nin— şimdi ne yapacağını bilmiyordu. Holden’dan sonra Miller’la konuşan biri çıkmamıştı ve eski polis cep terminaline cevap vermiyordu. Asteroitte neler olduğunu tam anlamıyla bilen biri yoktu.</p>

  <p>Son anlar çok güzeldi.</p>

  <p>Venüs’ün yörüngesine giren istasyon bir yapboz gibi dağıldı. Dev asteroit bir düzine parçaya ayrılıp gezegenin ekvatoru etrafına uzun bir kolye gibi yayıldı. Derken o bir düzine parça birer düzineye daha ayrıldı ve bu olay her bir parça için yinelendi. Işıltılı parçacık kümesi gezegenin bütün yüzeyine dağılarak Venüs’ü çoğu zaman gözlerden saklayan kalın bulut katmanının içinde kayboldu.</p>

  <p>“Vay be,” dedi Amos, neredeyse hürmetkar bir sesle.</p>

  <p>“Şahaneydi,” dedi Naomi. “Biraz sarsıcıydı ama yine de şahaneydi.”</p>

  <p>“Sonsuza dek orada kalmayacaklar,” dedi Holden.</p>

  <p>Alex bardağındaki son tekilayı da kafasına dikti, sonra onu şişeden tekrar doldurdu.</p>

  <p>“Ne demek istiyorsun Kaptan?” diye sordu.</p>

  <p>“Şey, benimki bir tahmin. Ama protomolekülün yaratıcılarının onu burada saklamak istediklerini hiç zannetmiyorum. Tüm bunlar daha büyük bir planın parçasıydı. Dünya’yı, Mars’ı ve Kuşak’ı kurtardık. Asıl soru şimdi ne olacağı.”</p>

  <p>Naomi’yle Alex bakıştılar. Amos dudaklarını büzdü. Ekrandaki Venüs, yüzeyi boyunca dans eden şimşeklerle ışıl ışıldı.</p>

  <p>“Kaptan,” dedi Amos. “Keyfimin içine ediyorsun.”</p>

  <p><a id="bookmark59"></a></p>
</body>
</html>
