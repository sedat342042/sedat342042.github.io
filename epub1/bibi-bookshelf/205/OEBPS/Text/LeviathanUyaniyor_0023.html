<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/ogz.css" rel="stylesheet" type="text/css" />
</head>

<body>
  <h1 style="text-align: right;"><b>On Dokuzuncu Bölüm: Holden</b></h1>

  <p>Fred geniş yüzünde sıcak ve samimi bir tebessümle elini uzatmış, tek başına duruyordu. Arkasında makineli tüfekli muhafızlar yoktu. Holden adamın elini sıktı, sonra da gülmeye başladı. Tebessüm etmekten vazgeçmeyen Fred şaşkın gözükmesine rağmen Holden’ın elini bırakmadı ve neyin bu denli komik olduğunun açıklanmasını bekledi.</p>

  <p>“Üzgünüm ama bunun ne kadar hoş olduğunu bilemezsin,” dedi Holden. “Bir aydan uzun zamandır ilk defa indiğim bir gemi arkamdan patlamıyor.”</p>

  <p>Fred de karnında bir yerden doğarmış gibi çıkan dürüst kahkahalarla onunla beraber gülmeye başladı.</p>

  <p>“Burada güvendesiniz,” dedi adam kısa bir sürenin ardından. “Biz dış gezegenlerdeki en korunaklı İstasyonuz.”</p>

  <p>“DGİ olduğunuz için mi?” diye sordu Holden.</p>

  <p>Fred başını iki yana salladı. “Hayır. Dünya’daki ve Mars’taki siyasetçilerin seçim kampanyalarına bir Hilton’un bile yüzünü kızartacak miktarlarda bağış yapıyoruz,” dedi. “Birileri bizi havaya uçuracak olursa BM konseyinin yarısı ve Mars Kongresi’nin tamamı kıyameti koparır. Siyasetteki başlıca sorun da budur. Düşmanların genellikle müttefiklerindir. Tabii tam tersi de.”</p>

  <p>Fred arkasındaki bir kapıyı gösterip herkese peşinden gelmelerini işaret etti. Yolculuk kısa sürmesine rağmen yolun yarısında yerçekimi baş döndürücü bir biçimde aniden ortaya çıktı. Holden tökezledi. Fred üzgün gözüktü.</p>

  <p>“Özür dilerim. Sizi bu konuda uyarmalıydım. Merkezi göbekte yerçekimi bulunmaz. Halkanın dönel yerçekimine girmek ilk seferinde şaşırtıcı olabilir.”</p>

  <p>“Ben iyiyim,” dedi Holden. Naomi’nin anlık tebessümü yalnızca bir hayalden ibaret olabilirdi.</p>

  <p>Hemen sonrasında asansör kapısı soluk yeşil duvarlara sahip geniş, halı kaplı bir koridora açıldı. İçeride hava temizleyicilerin ve taze halı tutkalının o huzur verici kokusu vardı. Holden havaya “yeni uzay İstasyonu” parfümü sıktıklarını öğrense şaşırmazdı. Koridordan dışarı açılan ahşap kapıların sahte olduğu yalnızca gerçeğine yetecek kadar paranın hiç kimsede bulunamayacağından anlaşılıyordu. Tüm mürettebat içinde büyük ihtimalle sadece Holden gerçek ahşap mobilyalı ve armatürlü bir evde büyümüştü. Amos’un doğup büyüdüğü yer Baltimore’du. Bir asırdan uzun bir zamandır orada ağaç gören biri olmamıştı.</p>

  <p>Holden kaskını çıkardı ve mürettebatına da aynını yapmalarını söylemek üzere arkasına döndü, fakat onlar ellerini çabuk tutmuşlardı. Amos koridorda sağa sola bakıp ıslık çaldı.</p>

  <p>“Senin fakirhane de hiç fena değilmiş Fred,” dedi adam. “Benimle gelin. Size odalarınızı göstereyim,” diye karşılık veren Fred onları koridordan aşağı götürdü. Yürürken bir yandan da konuşuyordu. “Tahmin edebileceğiniz gibi Tycho İstasyonu son yüz yılda pek çok tadilat geçirdi, fakat temelinde fazla değişmedi. Daha en başından itibaren zekice bir tasarımdı; Malthus Tycho bir mühendislik dehasıydı. Şirketi artık onun torunu Bredon yönetiyor. Kendisi şu an istasyonda değil. Ay’da bir sonraki büyük anlaşmanın pazarlığını yapıyor.”</p>

  <p>“Dışarıya park etmiş o canavar varken işiniz zaten başınızdan aşkın gözüküyor,” dedi Holden. “Savaşı da unutmamak lazım tabii.” Çeşitli renklerde tulumlar giyen bir grup insan heyecanla konuşarak yanlarından geçti. Koridor o kadar genişti ki kimsenin birbirine yol vermesi gerekmedi. Fred grubu işaret etti.</p>

  <p>“İlk vardiya daha yeni bittiği için yoğun bir vakitteyiz,” dedi. “Aslına bakarsanız yeni bir iş almamızın zamanı çoktan geldi. <i>Nauvoo</i> bitmek üzere. Altı ay içinde kolonicileri ona bindirmeye başlayacaklar, Bir sonraki proje daima hazır olmalı. Tycho faaliyette kaldığı sürece her gün on bir milyon BM doları harcıyor; o gün para kazansak da kazanmasak da. Tabii bu altından kalkması zor bir yük. Savaşa gelince... eh, onun geçici olduğunu umuyoruz.”</p>

  <p>“Şimdi bir de mülteci kabul etmeye başladınız. Bunun pek faydası olmaz,” dedi Holden.</p>

  <p>Fred gülüp geçti. “Fazladan dört kişi bizi yakın bir zamanda yoksullar yurduna düşürmez.”</p>

  <p>Holden aniden durarak diğerlerini de peşi sıra durmak zorunda bıraktı. Fred bunu ancak birkaç adım sonra fark edebildi ve şaşkın bir yüz ifadesiyle onlara doğru döndü.</p>

  <p>“Lafı geçiştiriyorsun,” dedi Holden. “Bir-iki milyar dolarlık çalıntı bir Mars savaş gemisi dışında değerli hiçbir şeyimiz yok. Herkes öldüğümüzü sanıyor. Hesaplarımıza erişilmesi bunu bozar ve ben her şeyin kendiliğinden yoluna girdiği bir evrende yaşamıyorum. O yüzden niçin bizi misafir ederek riske girdiğinizi söyle, yoksa gemimize dönüp şansımızı bir de korsanlıkta deneriz.”</p>

  <p>“Bize Mars ticaret filosunun belası derler,” diye arkasında bir yerden homurdandı Amos. Sesine bakılırsa halinden hoşnuttu.</p>

  <p>Fred ellerini kaldırdı. Gözlerinde sert bir bakış olmasına rağmen keyifli bir saygı da vardı.</p>

  <p>“Gizli saklı bir iş çevirdiğim yok; bu konuda söz veriyorum,” dedi, “Silahlısınız ve istasyon güvenliği istediğiniz müddetçe üzerinizde silah taşımanıza izin verecek. Bu bile kuyunuzu kazmadığıma dair sizi temin etmeli. Ama daha fazla konuşmadan önce bırakın sizi odalarınıza yerleştireyim. Tamam mı?”</p>

  <p>Holden kıpırdamadı. Mesaisi bitmiş diğer bir işçi grubu koridorda ilerliyordu ve onların yanından geçerlerken manzarayı merakla seyrettiler. “Her şey yolunda mı Fred?” diye seslendi gruptaki biri.</p>

  <p>Fred başını salladı ve sabırsız bir el hareketiyle onlara gitmelerini işaret etti. “En azından şu koridordan çıkalım.”</p>

  <p>“İstediğimiz cevapları alana kadar bavullarımızı açmayacağız,” dedi Holden.</p>

  <p>“Peki. Zaten varmak üzereyiz,” dedi Fred, ardından biraz daha hızlı bir tempoyla onları oradan götürdü. Sonra içinde iki kapının olduğu koridor duvarındaki küçük bir girintide durdu. Bir kart okutarak kapılardan ilkini açtı ve dördünü geniş bir yaşam alanı ile bol bol oturacak yerin bulunduğu büyük bir meskun süite soktu.</p>

  <p>“Banyoya soldaki şu arka kapıdan giriliyor. Yatak odasına da sağdakinden. Şu tarafta küçük bir mutfak alanı bile var,” diyen Fred, bir yandan da her şeyi tek tek işaret ediyordu.</p>

  <p>Holden kahverengi sahte deriyle kaplı büyük bir açılır koltuğa oturdu ve arkalığı geriye yasladı. Kol dayanağındaki ceplerin birinde bir uzaktan kumanda vardı. Holden onun karşı duvarın çoğunu kaplayan etkileyici büyüklükteki ekranı kontrol ettiğini varsaydı. Naomi ile Amos onunkiyle uyumlu bir kanepeye oturdular ve Alex diğerleriyle hoş bir kontrast yapan krem rengi bir divanın üstüne serildi.</p>

  <p>“Rahat mısınız?” diye sordu Fred, altı kişilik masadan bir sandalye çekip Holden’ın karşısına oturarak.</p>

  <p>“Fena değil,” diye mesafeli bir yanıt verdi Holden. “Yine de gemimde harika bir kahve makinesi var.”</p>

  <p>“Anlaşılan rüşvet vermek işe yaramayacak. Yine de hepiniz rahatsınız, değil mi? Sizin için iki süit ayırdık. İkisi de aynı yerleşim düzenine sahip ama diğer süitte iki oda var. Şey... uyuma düzeninizden emin olamadım,” dedi Fred çekinerek.</p>

  <p>“Endişe etme Patron. İstersen yanımda yatabilirsin,” dedi Amos, Naomi’ye göz kırparak.</p>

  <p>Naomi hafif bir tebessüm etmekle yetindi.</p>

  <p>“Tamam Fred. Artık ortalık yerde değiliz,” dedi kadın. “Şimdi kaptanın sorularına cevap ver bakalım.”</p>

  <p>Fred kafa salladı, sonra da ayağa kalkıp genzini temizledi. Bir şeyi gözden geçirir gibiydi. Konuştuğunda az önceki dostane tavrından eser yoktu. Sesi sert bir otorite taşıyordu.</p>

  <p>“Kuşak ile Mars arasında yapılacak bir savaş intihardır. Kuşak’taki her madenci silahlansa bile Mars donanmasıyla başa çıkamayız. Hilelerle ve intihar dalışlarıyla birkaç gemiyi yok edebiliriz. Mars ciddiyetini göstermek için istasyonlarımızdan birine nükleer bomba atmak zorunda olduğunu hissedebilir. Ama biz de karşılık olarak kimyasal roket taktığımız ranza ebatlı birkaç yüz kayayı Mars’ın kubbe şehirlerine yağdırabilir ve oralara mahşeri getirebiliriz.”</p>

  <p>Fred uygun sözcükleri ararcasına duraksadı, sonra tekrar sandalyesine oturdu.</p>

  <p>“Savaş davulu çalanlar işte bunu yok sayıyorlar. Kimsenin görmek istemediği gerçek bu. Bir uzay gemisinde yaşamayan herkes yapısal olarak savunmasız. Tycho, Eros, Pallas, Ceres. İstasyonlar üzerlerine gelen füzelerden kaçamazlar. Ve düşman vatandaşlarının devasa yerçekimi kuyularının dibinde yaşadığı düşünülecek olursa bizim pek iyi nişan almamıza bile gerek kalmaz. Einstein haklıydı. Biz bir sonraki savaşı taş atarak yapacağız. Ama Kuşak’ta Mars yüzeyini eriyik bir deniz haline getirecek kadar taş var.</p>

  <p>“Şu anda herkes birbirine karşı kibar davranıyor ve yalnızca gemilere ateş ediyor. Ne kadar centilmence. Fakat eninde sonunda taraflardan biri çaresizce bir şey yapmak durumuna düşecek.” Holden öne kaykılırken çevresel elbisesinin kaygan yüzeyi koltuğun sahte derisine sürterek mahcup edici bir ses çıkardı. Kimse gülmedi.</p>

  <p>“Aynı fikirdeyim, iyi de bunun bizimle ne ilgisi var?” diye sordu.</p>

  <p>“Daha şimdiden çok fazla kafa patladı,” dedi Fred.</p>

  <p><i>Shed.</i></p>

  <p>Holden bu iç karartıcı ve kasıtsız hatırlatma karşısında yüzünü ekşitse bile bir şey söylemedi.</p>

  <p>“<i>Canterbury</i>,” diye devam etti Fred. <i>“Donnager.</i> insanlar o gemileri ve ölen binlerce masum insanı unutuvermeyecekler. ”</p>

  <p>“Elimizdeki seçeneklerin ikisini de silip atmış gibisin ahbap,” dedi Alex. “Ne savaş ne de barış.”</p>

  <p>“Üçüncü bir alternatif var. Uygar toplumlarda böyle şeylerle başa çıkmak için başka bir yol bulunur,” dedi Fred. “Bir ceza davası.” Amos’un alaycı kahkahası içerideki havayı titretti. Holden gülümsememek için kendini zor tuttu.</p>

  <p>“Sen bizimle kafa mı buluyorsun?” diye sordu Amos. “Kahrolası bir Mars hayalet gemisini duruşmaya nasıl çıkartacaksın? Tüm hayalet gemileri sorguya çekip mazeretlerini mi dinleyeceğiz?”</p>

  <p>Fred bir elini kaldırdı.</p>

  <p><i>“Canterbury</i>'nin yok edilişine savaş sebebi gözüyle bakmaktan vazgeçin,” dedi. “Orada bir suç işlendi. Şu anda insanlar aşırı tepki gösteriyor. Fakat duruma bir kez alışıldı mı ortam sakinleşecek. Her iki taraftakiler de bu yolun nereye çıktığını görecek ve başka bir yol arayacak. Önümüzde aklı başında unsurların olayları soruşturabileceği, yetki pazarlıkları yapabileceği ve üzerinde ortaklaşa anlaşılacak grupları suçlayabileceği bir aralık var. Bir dava. Milyonlarca kişinin ölümünü ve insanlığın altyapısının çöküşünü gerektirmeyen tek seçenek bu.”</p>

  <p>Omuz silken Holden’ın bu hareketi ağır çevresel elbisesinin içinde belli belirsiz görülebildi.</p>

  <p>“Dava açılırsa açılsın. Sorularıma yine cevap vermedin.”</p>

  <p>Fred önce Holden’ı, sonra da mürettebatın her mensubunu tek tek işaret etti.</p>

  <p>“Siz elimizdeki en önemli kozsunuz. Siz dördünüz <i>her iki</i> geminin de yok oluşuna tanıklık eden yegane insanlarsınız. Duruşma başladıktan sonra size ve vereceğiniz ifadelere ihtiyacım olacak. Siyasi bağlantılarım aracılığıyla zaten belli bir nüfuza sahibim, ama sizin sayenizde masada kendime bir yer edinebilirim. Kuşak ile iç gezegenler arasında yepyeni antlaşmalar imzalanacak. Onlarca yıldır yapmayı hayal ettiğim şeyleri birlikte çalışarak birkaç ay içinde gerçekleştirebiliriz. ”</p>

  <p>“Yani bizi tanık olarak kullanıp kendini sürece dahil etmeyi, böylece o antlaşmalara şekil verebilmeyi istiyorsun,” dedi Holden.</p>

  <p>“Evet. Ve karşılığında da o noktaya varana dek sizi korumaya, barındırmaya ve İstasyonumda serbestçe dolaşmanıza izin vermeye hazırım.”</p>

  <p>Holden uzun ve derin bir nefes aldı, ayağa kalktı ve de tulumunun fermuarını açmaya başladı.</p>

  <p>“Peki, tamam. Sözlerin beni inandırmaya yetecek kadar bencilce,” dedi. “Artık yerleşelim bari.”</p>

  <p style="text-align: center;">♦</p>

  <p>Naomi karaoke yapıyordu. Bunu düşünmek bile Holden’ın başını fıldır fıldır döndürmek için yeterliydi. Naomi. Karaoke. Son bir ay içerisinde başlarından geçen onca şey hesaba katıldığında bile Naomi’nin bir elinde mikrofon, diğerinde de fuşya rengi bir martiniyle sahnede Küflü Filtreler’den öfkeli bir Kuşak-punk marşı söylemesi Holden’ın o güne dek gördüğü en tuhaf şeydi. Naomi tek tük alkışlarla ve birkaç ıslıklamayla şarkısını bitirdi, sonra da sahneden sendeleyerek inip kendini kabinde Holden’ın karşısına attı.</p>

  <p>Bardağını kaldırırken içkinin yarısını masaya döktü, ardından diğer yarısını bir dikişte içti.</p>

  <p>“Nasıldı?” diye sordu Naomi, bir yenisi için barmene el sallayarak.</p>

  <p>Holden, “Korkunçtu,” cevabını verdi.</p>

  <p>“Hayır, cidden.”</p>

  <p>“Gerçekten de hayatım boyunca duyduğum en berbat şarkılardan birinin en berbat yorumuydu.”</p>

  <p>başını öfkeyle iki yana sallayan Naomi ona bakıp yellenircesine bir ses çıkardı. Bunu yaparken koyu renkli saçları yüzünün önüne düştü ve barmen ona parlak bir tondaki ikinci martinisini getirdiğinde bu durum içmeye yönelik bütün çabalarını baltaladı. Sonunda saçlarını bir tutam halinde kavrayıp kaldırdı ve öyle içti.</p>

  <p>“Anlamıyorsun,” dedi kadın. “Zaten berbat olması gerekiyordu. Amaç o.”</p>

  <p>“Öyleyse şarkının şimdiye kadar duyduğum en güzel versiyonuydu,” dedi Holden.</p>

  <p>“Ha şöyle.” Naomi barda etrafına bakındı. “Amos ile Alex nere- deler?”</p>

  <p>“Amos sanırım hayatımda gördüğüm en pahalı fahişeyi buldu. Alex de arka tarafta dart oynuyor. Marslı dart oyuncularının üstünlüğüne dair bazı iddialarda bulundu. Onu öldürüp bir hava kilidinden dışarı atacaklarını tahmin ediyorum.”</p>

  <p>Sahneye çıkan ikinci bir şarkıcı bir Vietnam türküsünü katletmekteydi. Naomi içkisini yudumlayarak şarkıcıyı bir süre seyretti. “Belki de gidip onu kurtarmalıyız,” dedi sonra.</p>

  <p>“Hangisini?”</p>

  <p>“Alex’i. Niye Amos’u kurtarmak gereksin ki?”</p>

  <p>“Pahalı fahişeye faturayı Fred adına kesmesini söylediğinden eminim de ondan.”</p>

  <p>“Öyleyse bir kurtarma görevi düzenleyelim; ikisini de kurtarabiliriz,” dedi Naomi, ardından kokteylinin geri kalanını içti. “Ama benim önce biraz daha kurtarma yakıtına ihtiyacım var.”</p>

  <p>Yeniden barmene işaret edecek gibi oldu, fakat Holden uzanıp kadının elini yakaladı ve masanın üstünde tuttu.</p>

  <p>“Belki de biraz mola versek iyi olacak,” dedi adam.</p>

  <p>Naomi’nin yüzünde kısa bir süreliğine yoğun bir öfke belirdi. Elini hızla geri çekti.</p>

  <p>“Çok istiyorsan sen ara ver. Ben kısa zaman önce iki gemiyle bir sürü arkadaşımı kaybettim ve buraya gelene kadar üç hafta boş boş uçtum. O yüzden hayır. Ben bir içki daha alıp yeni bir şarkı söyleyeceğim. Kalabalık bana bayılıyor,” dedi Naomi.</p>

  <p>“Kurtarma görevi ne olacak peki?”</p>

  <p>“Başlamadan bitti. Amos uzay fahişeleri tarafından öldürülecek, ama en azından yaşadığı gibi can verecek.”</p>

  <p>Naomi masadan kalktı, bardan martinisini aldı ve karaoke sahnesine yollandı. Holden onun gitmesini seyretti, sonra da son iki saattir ağır ağır yudumladığı viskisini bitirip ayağa kalktı.</p>

  <p>Beraber düşe kalka odaya gidip kendilerini yatağa attıklarını hayal etti kısa bir süreliğine. Fırsattan istifade ettiği için sabahleyin kendisinden nefret eder, ama yine de hayalini gerçekleştirmiş olurdu. Naomi sahneden onu süzüyordu; Holden kadına bön bön baktığını fark etti. Hafifçe el salladı ve yanına hayaletlerden —Ade, Kaptan McDowell, Gomez, Kelly ve Shed— başka arkadaş almaksızın kapıdan dışarı çıktı.</p>

  <p style="text-align: center;">♦</p>

  <p>Süit rahat, kocaman ve bunaltıcıydı. Holden kalkıp tekrar dışarı çıkmadan önce yatakta ancak beş dakika uzanabildi. Yarım saat boyunca koridorda yürüyerek halkanın diğer kısımlarına giden koca koca kavşaklar buldu. Bir elektronik eşya dükkanına, bir çayevine ve yakından bakıldığında çok pahalı bir genelev olduğu anlaşılan bir yere rastladı. Genelevdeki resepsiyon görevlisinin sunulan hizmetleri gösteren videolu menü teklifini reddetti ve Amos’un içeride bir yerde olup olmadığım merak ederek tekrar yollara düştü.</p>

  <p>Daha önce görmediği bir koridoru yarılamışken küçük bir genç kız grubuyla karşılaştı. Kızların yüzleri on dörtten büyük göstermese bile boyları daha şimdiden onunki kadardı. Kızlar onun yanından geçerlerken sessizleştiler, geçtikten sonra da kahkahalara boğulup oradan alelacele uzaklaştılar. Tycho bir şehirdi ve kendini ansızın bir yabancı gibi hisseden Holden nereye gideceğini, ne yapacağını bilemiyordu.</p>

  <p>Gezinirken başını kaldırıp yanaşma alanına çıkan asansörün önüne geldiğini görmek onu şaşırtmadı. Düğmeye basıp asansöre girdi ve yerçekimi yön değiştirip kaybolmadan önce bot mıknatıslarını çalıştırmayı hatırlayarak havalanmaktan kurtuldu.</p>

  <p><i>Rocinante’ye</i> yalnızca üç haftadır sahip olmasına rağmen ona geri dönmek eve gelmeye benziyordu. Holden nazik dokunuşlarla omurga merdivenini tırmandı ve kokpite kadar çıktı. Orada yardımcı pilot koltuğuna oturdu, kemerini taktı ve gözlerini kapadı.</p>

  <p>Gemi sessizdi. Reaktör devre dışı olduğu ve gemide başka hiç kimse bulunmadığı için hiçbir hareket yoktu. <i>Roci</i>’yi istasyona bağlayan esnek yanaşma borusu, istasyondaki titreşimin çok azını gemiye aktarıyordu. Holden gözlerini kapatıp kemer kayışlarının içinde yukarı aşağı hareket ederken kendini etrafındaki her şeyden soyutlayabiliyordu.</p>

  <p>Aslında kendini huzurlu hissetmesi gerekirdi ama son bir aydır gözlerini ne zaman kapasa göz kapaklarının arkasında belirip kaybolan hayalet ışıklarda Ade ona bakıyor, sonra da toz olup dağılıyordu. Kafasının içindeki bir ses, son saniyeye kadar gemisini kurtarmaya çalışan McDowell’ın ta kendisiydi. Holden onları ömrünün sonuna kadar üzerinde taşıyıp taşımayacağını, ne zaman huzurlu bir an bulsa gelip başına musallat olup olmayacaklarını merak ediyordu.</p>

  <p>Aklına donanma günlerinden tanıdığı ihtiyarlar geldi. Gemi arkadaşları iki metre ötede bağıra çağıra poker oynarlarken veya sesi sonuna kadar açarak video izlerlerken kütük gibi uyuyabilen, ömrünü donanmada geçirmiş kır saçlıları. O zamanlarda bunun yalnızca kazanılan bir alışkanlık olduğunu, vücudun yeteri kadar dinlenebilmek için aralıksız çalışılan bir çevreye uyum sağladığını düşünürdü. Şimdiyse o kıdemlilerin daimi gürültüyü sessizliğe yeğleyip yeğlemediklerinin merakı içindeydi. Belki de yitirdikleri dostlarını o şekilde kendilerinden uzak tutuyorlardı. Herhalde yirminci yıllarından sonra evlerine döndüklerinde bir daha asla uyuyamıyorlardı. Holden gözlerini açtı ve pilot konsolundaki yeşil renkli küçük bir uyarı ışığının yanıp sönmesini seyretti.</p>

  <p>Odadaki tek ışık buydu ve hiçbir şeyi aydınlatmıyordu. Fakat yavaşça gidip gelmesi nedense huzur vericiydi. Geminin sessizce atan kalbi gibiydi.</p>

  <p>Holden kendi kendine Fred’in haklı olduğunu söyledi; en iyi ümit bir ceza davasıydı. Fakat o hayalet gemiyi Alex’in kontrolündeki silahların hedefine oturtmak istiyordu. Bilinmeyen mürettebatın tüm önlemler boşa çıktığında, torpillerin çarpmasına saniyeler kaldığında ve onları durdurabilecek hiçbir şey olmadığında kapılacakları o dehşet dolu anları tecrübe etmesini istiyordu.</p>

  <p>Ade’nin mikrofonundan duyduğu aynı korku nidasını atmalarını istiyordu.</p>

  <p>Holden bir müddet vahşi intikam fantezileri kurarak kafasındaki hayaletleri dağıttı. Fanteziler işe yaramaz hale geldiğinde de süzülerek personel güvertesine indi, kendini kayışlarla karyolasına bağladı ve uyumaya çalıştı. <i>Rocinante'nin</i> hava dönüştürücüleri ve sessizlik ona bir ninni söyledi.<a id="bookmark23"></a></p>
</body>
</html>
