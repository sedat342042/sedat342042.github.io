<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/ogz.css" rel="stylesheet" type="text/css" />
</head>

<body>
  <h1><b>Kırk Üçüncü Bölüm: Holden</b></h1>

  <p>Mavi tulumlu ve kaynak hamlaçlı bir Tycho işçisi yemekhane duvarlarından birindeki deliği kapıyordu. Holden da hamlacın kör edici mavi ışığından korunmak için eliyle gözlerim örterek onu seyrediyordu. Çelik levha yerine sıkıca oturunca kaynakçı, maskesini kaldırıp kaynak yerini kontrol etti. Mavi gözlü kadın, kalp biçimli şirin bir suratı süsleyen küçük bir ağza ve topuz yapılmış gür kızıl saçlara sahipti. Adı Sam’di ve <i>Rocinante</i> onarım projesinin takım lideriydi. Amos iki haftadır onun peşinden koşuyor olmasına rağmen başarıya ulaşamamıştı. Holden bundan memnundu, çünkü bu şirin kadının hayatı boyunca tanıdığı en iyi tamircilerden biri olduğu ortaya çıkmıştı ve dikkatini gemiden başka bir yere vermesini istemezdi.</p>

  <p>“Mükemmel oldu,” dedi Holden, kadın eldivenli bir elini soğumakta olan metalin üstünde gezdirirken.</p>

  <p>“Fena değil,” dedi Sam, omuz silkerek. “Burayı zımparalayıp düzelttikten ve bir güzel boyadıktan sonra geminin uf olduğu bile anlaşılmayacak.” Kadın görünümüyle çelişen şaşırtıcı derecede derin bir sese ve alay edercesine çocuksu ifadeler kullanmak gibi bir huya sahipti. Holden görünümü kadar seçili mesleği yüzünden de Sam’in çoğu kimse tarafından geçmişte hafife alındığını tahmin ediyor ve öyle bir hataya düşmek istemiyordu.</p>

  <p>“Harika bir iş çıkardın Sam,” dedi ona. Sam’in başka bir ismin kısaltması olduğunu tahmin etse bile o konuda bir şey sormamış ve Sam de kendi isteğiyle bir bilgi vermemişti. “Fred’e bu işin başında senin bulunmandan ne kadar memnun olduğumuzu söyleyip duruyorum.”</p>

  <p>“Ne güzel. Belki bir sonraki sicil raporumda yıldızlı pekiyi alırım,” dedi kadın, kaynak hamlacını yerine koyup ayağa kalkarken. Holden söyleyecek bir şey bulmaya çalıştı, fakat bulamadı.</p>

  <p>“Kusura bakma,” dedi Sam, ona doğru dönerek. “Beni patrona övmene minnettarım. Ve doğrusunu söylemek gerekirse senin şu küçük kızın üzerinde çalışmak çok zevkliydi. Şahane bir gemi. Aldığı hasar bizde ne varsa hurdaya çıkarırdı.”</p>

  <p>“Biz bile kıl payı kurtulduk,” diye karşılık verdi Holden.</p>

  <p>Sam başını salladı, sonra da geri kalanını aletlerini toplamaya başladı. O çalışırken Naomi mürettebat merdivenini kullanarak üst güverteden aşağı indi. Gri renkli tulumunda bir elektrikçinin araç- gereçleri asılıydı.</p>

  <p>“Yukarıda işler nasıl?” diye sordu Holden.</p>

  <p>“Yüzde doksan,” dedi Naomi, yemekhaneyi kat edip buzdolabından bir şişe meyve suyu alırken. “Aşağı yukarı.” Bir şişe daha çıkardı ve onu Sam’e attı. Sam şişeyi tek eliyle havada yakaladı.</p>

  <p>“Naomi,” diyen Sam şişeyle kadeh kaldırır gibi yaptı ve yarısını tek dikişte içti.</p>

  <p>“Sammy,” diye ona sırıtarak karşılık verdi Naomi.</p>

  <p>İkisi daha ilk günden kaynaşmıştı. Naomi vaktinin çoğunu onunla ve onun Tycho ekibiyle geçiriyordu. Bunu itiraf etmek Holden’ın hiç hoşuna gitmese de Naomi’nin yegane sosyal çevresi olmayı özlüyordu. Tıpkı şimdiki gibi itiraf ettiğindeyse kendini berbat hissediyordu.</p>

  <p>“Bu gece gazinoda golgo maçına ne dersin?” diye sordu Sam, içeceğini bitirdikten sonra.</p>

  <p>“Sence o C7 kerizleri ellerine vermemizden yorulmamışlar mıdır?” diye sordu Naomi. Holden’a şifreli konuşuyorlarmış gibi geliyordu.</p>

  <p>“İlk maçı bilerek kaybedebiliriz,” dedi Sam. “Onları kafaladıktan sonra işi bitirip ceplerinde ne varsa toplarız.”</p>

  <p>“Bana uyar,” dedi Naomi, ardından boş şişeyi geri dönüştürme bidonuna atıp merdiveni tırmanmaya koyuldu. “Sekizde görüşürüz öyleyse.” Elini hafifçe sallayarak Holden’a veda etti. “Sonra görüşürüz Kaptan.”</p>

  <p>“Sence bu iş daha ne kadar sürer?” diye sordu Holden, aletlerini toplamayı bitirmek üzere olan Sam’in sırtını süzerek.</p>

  <p>Sam omuz silkti. “Kusurları gidermek için belki bir-iki gün daha gerekir. Hayati olmayan sistemleri ve görünümü umursamıyorsan herhalde şimdi bile uçabilir.”</p>

  <p>“Tekrar teşekkürler,” dedi Holden, Sam arkasına döndüğü sırada elini uzatarak. Kadın nasır dolu avucuyla o eli sıkıca kavrayıp bir kez salladı. “Ve umarım o C7 kerizlerine haddini bildirirsiniz.”</p>

  <p>Kadın ona yırtıcı bir tebessüm etti.</p>

  <p>“Hiç şüphen olmasın.”</p>

  <p style="text-align: center;">♦</p>

  <p>Fred Johnson vasıtasıyla DGİ geminin onarımı sırasında kullanılmak üzere <i>Rocinante</i> mürettebatına istasyonda ikametgah temin etmişti ve son birkaç hafta boyunca Holden kamarasını evi gibi görür olmuştu. Tycho’da para boldu ve bunun büyük bölümünü çalışanlarına harcıyor gibi gözüküyorlardı. Holden’ın kendine ait üç odası vardı ve bunlara kamusal alandan bağımsız bir banyo ile bir mutfak da dahildi. Çoğu istasyonda böyle bir lükse kavuşabilmek için vali falan olmanız gerekirdi. Fakat Holden bunun Tycho yönetimi için standart bir uygulama olduğu gibi bir izlenime kapılmıştı. Holden kirli tulumunu çamaşır sepetine attı ve bir sürahi kahveyi ateşe koyup özel duşuna girdi. Her gece işten sonra duş almak: bir diğer akla hayale sığmaz lüks. Böyle bir yerde şaşırmak, bu gemi onarımı ve sessiz sedasız ev yaşantısı dönemini bir ara faz değil de normal bir yaşantı olarak düşünmeye başlamak kolaydı. Holden bunun gerçekleşmesine izin veremezdi.</p>

  <p>Haber bültenleri Dünya'nın Mars’a düzenlediği saldırıyla doluydu. Mars’ın kubbeleri hâlâ ayakta olmasına rağmen iki meteor yağmuru Olympus Mons’un geniş eteklerini delik deşik etmişti. Dünya bunun Deimos’tan kalan molozlardan kaynaklandığını, Mars ise yapılanın kasıtlı bir tehdit ve provokasyon olduğunu iddia ediyordu. Gaz devlerindeki Mars gemileri yüksek itiş kullanarak iç gezegenlere geri dönmekteydi. Her geçen gün, her geçen saat Dünya'nın Mars’ı tamamen ortadan kaldırması veya geri çekilmesi gerekeceği ana biraz daha yaklaşılıyordu. DGİ yaptığı söylemlerle savaşı kazanan tarafın daha sonra gelip onları da yok edeceğini garantilemeye çalışır gibiydi. Üstelik Holden kısa bir süre önce Dünya'nın Kuşak tarihindeki en büyük korsanlık eylemi olarak göreceği şeyi yapmasında Fred’e yardımcı olmuştu.</p>

  <p>Ve o esnada bir buçuk milyon insan Eros’ta can veriyordu. Holden istasyondakilerin başına gelenleri gösteren videoyu düşününce duşun sıcağında bile ürpermeden edemedi.</p>

  <p>Ah, bir de uzaylılar vardı tabii. İki milyar yıl önce Dünya’yı ele geçirmeye çalışmış ve Satürn engellediği için bunu başaramamış uzaylılar. <i>Onları unutmak olmaz.</i> Beyni henüz bu bilgiyi idrak etmenin bir yolunu bulamadığı için Holden öyle bir şey yokmuş gibi davranmaya çalışıyordu.</p>

  <p>Bir havlu kaptı ve kurulanırken salondaki duvar ekranını açtı. Kahvenin, duştan gelen nemin ve Tycho tarafından tüm meskenlere pompalanan hafif çimimsi, çiçeğimsi parfümün kokuları havada rekabet ediyordu. Holden haberleri seyretmeyi denedi, fakat yeni bir bilgi verilmeksizin savaş hakkında yürütülen tahminlerden başka bir şey bulamadı. Bunun üzerine kanal değiştirince anlaşılması mümkün olmayan kurallara ve delicesine neşeli yarışmacılara sahip bir yarışma programıyla karşılaştı. Kahkahaların yükselmesi beklenen yerlerde aktörler duraksayıp başlarını salladıkları için komedi olduğu anlaşılan birkaç yayın arasında dolaştı.</p>

  <p>Çenesi ağrımaya başlayınca dişlerini sıktığının farkına vardı. Ekranı kapattı ve uzaktan kumandayı yan odadaki yatağının üstüne fırlattı. Havluyu beline sardı, sonra da bir bardak kahve koyup kendini kanepeye attı. Tam o sırada kapı çalındı.</p>

  <p>“Ne?” diye avazı çıktığı kadar bağırdı Holden. Cevap gelmedi. Tycho’nun ses yalıtımı bir harikaydı. Holden havluyu maksimum mahremiyet sağlayacak biçimde ayarlayarak kapıya kadar gitti ve onu hızla çekip açtı.</p>

  <p>Gelen Miller’dı. Muhtemelen Ceres’teyken satın aldığı gri renkli kırışık birtakım elbise giyiyor ve o aptal şapkasıyla oynuyordu.</p>

  <p>“Holden, ben—” diye başladı Miller, fakat Holden onun sözünü kesti.</p>

  <p>“Gene ne istiyorsun?” dedi adama. “Ve <i>gerçekten</i> elinde şapkanla kapımı mı aşındırıyorsun? ”</p>

  <p>Miller gülümsedi, sonra şapkasını başına taktı. “Onun ne anlama geldiğini hep merak etmiştim.”</p>

  <p>“Artık biliyorsun,” karşılığını verdi Holden.</p>

  <p>“Bir dakikan var mı?” dedi Miller.</p>

  <p>Holden kısa bir süre bekleyerek ince-uzun dedektife dik dik baktı. Sonra bundan çabucak vazgeçti. Muhtemelen Miller’dan yirmi kilo daha ağırdı; fakat diklendiğin kişi senden otuz santim uzun olunca onun gözünü korkutman imkansızdı.</p>

  <p>“Peki, içeri gel,” dedi ve yatak odasına yollandı. “Ben gidip giyineceğim. Mutfakta kahve var.”</p>

  <p>Holden karşılık beklemedi; yatak odasının kapısını kapatıp yatağa oturdu. Tycho’ya döndüklerinden beri o ve Miller birbirlerine bir düzine kelime bile etmemişlerdi. Holden ne kadar istese de meseleyi öylece kestirip atamayacaklarını biliyordu. Miller’a en azından basıp gitmesini söyleyeceği bir diyalog borçluydu.</p>

  <p>Bacaklarına kalın bir pamuklu pantolon geçirip üstüne bir kazak giydi, elini ıslak saçlarında gezdirdi ve salona geri döndü. Miller elinde dumanı tüten bir kupayla kanepede oturmaktaydı.</p>

  <p>“Kahve güzelmiş,” dedi dedektif.</p>

  <p>“Eee, konuş bakalım,” dedi Holden, onun karşısındaki koltuğa geçerek.</p>

  <p>Miller kahvesinden bir yudum aldı. “Ben—”</p>

  <p>“Bana silahsız bir adamı suratından vurmakta haklı davrandığını ve benim bunu göremeyecek kadar saf olduğumu söyleyeceksin, değil mi?”</p>

  <p>“Aslında—”</p>

  <p>“Sana söylemiştim kahrolası herif,” dedi Holden, yanaklarının kızardığını hissedip şaşırarak. “Yargıç, jüri ve cellat olmaya kalkışırsan kendine yeni bir gemi bulman gerekeceğini söylemiştim. Yine de bildiğini okudun.”</p>

  <p>“Paçayı kurtaracaktı.”</p>

  <p>“Efendim?” diye karşılık verdi Holden. “Yoksa adamın her şeyi itiraf ettiği kısmı unuttun mu?”</p>

  <p>“O bir itiraf değildi. Böbürlenmeydi. Dresden dokunulmazdı ve bunun farkındaydı. Çok fazla parası ve gücü vardı.”</p>

  <p>“Yok daha neler. Hiç kimse bir buçuk milyon insanı öldürüp de paçayı kurtaramaz.”</p>

  <p>“İnsanlar sürekli bir şeylerden paçayı kurtarır. Ne kadar suçlu olurlarsa olsunlar hep bir engel çıkar. Deliller. Siyaset. Eskiden Muss adlı bir ortağım vardı. Dünya Ceres’ten çekildiği zaman—” “Yeter,” dedi Holden. “Umurumda değil. Polis olmanın seni nasıl daha bilge ve derin kıldığını, insanlık hakkındaki gerçeklerle yüzleşmeni nasıl sağladığını duymama gerek yok. Bana kalırsa polislik seni mahvetmiş. Tamam mı?”</p>

  <p>“Evet, tamam.”</p>

  <p>“Dresden’le onun Protogen’deki kafadarları kimin ölüp kimin yaşayacağına karar verebileceklerini düşündüler. Bu dediğim kulağa tanıdık geliyor mu? Ve sakın bana bu seferkinin farklı olduğunu söyleme, çünkü herkes hep öyle der. Ama değildir.”</p>

  <p>“İntikam peşinde değildim ki,” dedi Miller, biraz fazla hararetli bir üslupla.</p>

  <p>“Sahi mi? Yani yaptığın oteldeki o kızla ilgili değil miydi? Hani şu Julie Mao’yla?”</p>

  <p>“Dresden’i yakalamak öyleydi. Onu öldürmekse...”</p>

  <p>Miller iç geçirip başını salladı, sonra da ayağa kalkıp kapıyı açtı. Kapı eşiğinde durup döndüğü zaman yüzünde gerçek bir ızdırap vardı.</p>

  <p>“Dresden bizi ikna ediyordu,” dedi eski polis. “Yıldızlara ulaşmak ve o şeyi Dünya’ya her ne yolladıysa kendimizi ona karşı korumak falan var ya? Belki herifi serbest bırakmalıyız diye düşünmeye başlıyordum. Belki de evren doğru ve yanlış için fazla büyüktü. Beni ikna etti demiyorum. Ama bana belki dedirtti, anlıyor musun? Belki dedirtti.”</p>

  <p>“Ve bu yüzden onu vurdun.”</p>

  <p>“Öyle.”</p>

  <p>Holden iç geçirdi, ardından kollarını göğsünde kavuşturup açık kapının yanındaki duvara yaslandı.</p>

  <p>“Amos sana doğrucu diyor,” dedi Miller. “Bunu biliyor muydun?”</p>

  <p>“Amos utandığı bazı şeyler yaptığı için kötü biri olduğunu sanıyor,” dedi Holden. “Kendisine her zaman güvenmiyor ama bunu umursaması bile bana kötü biri <i>olmadığını</i> söylüyor.”</p>

  <p>“Evet—” diye başladı Miller, fakat Holden onun sözünü kesti. “Amos ruhuna bakıyor, orada lekeler görüyor ve temizlenmek istiyor,” dedi Holden. “Ama sen? Sen omuz silkip geçiyorsun.” “Dresden—”</p>

  <p>“Bunun Dresden’le bir ilgisi yok. Seninle ilgisi var,” dedi Holden. “Önemsediğim insanların yanında sana güvenemem.”</p>

  <p>Holden dedektife uzun uzun bakarak onun karşılık vermesini bekledi, fakat eski polis kederle başını sallayıp şapkasını taktı ve hafifçe kıvrılan koridordan aşağı yürüyüp gitti. Arkasına hiç bakmadı Holden içeri dönüp gevşemeye çalıştıysa da kendini sinirli ve gergin hissediyordu. Miller’ın yardımı olmasaydı Eros’tan asla canlı çıkamazdı; orası kesindi. Onu kulağından tutup kapı dışarı etmek yanlış geliyordu. Daha doğusu eksik.</p>

  <p>İşin aslı, ne zaman aynı odada bulunsalar Miller tüylerini diken diken ediyordu. Eski polis her an elini yalayabilecek veya bacağını ısırabilecek olan sağı solu belirsiz bir köpek gibiydi.</p>

  <p>Holden, Fred’i arayıp onu uyarmayı düşündü. Fakat öyle yapacağına Naomi’yi aradı.</p>

  <p>“Selam,” diye ikinci çalışta cevap verdi kadın. Holden arka planda bir barın alkolden güç alan coşkulu tantanasını duyabiliyordu. “Naomi,” dedi, sonra duraksayarak niye aradığına dair bir bahane bulmaya çalıştı. Bulamayınca da, “Miller az önce buradaydı,” dedi.</p>

  <p>“Evet, kısa bir süre önce beni ve Amos’u da köşeye kıstırdı. Ne istiyormuş?”</p>

  <p>“Bilmiyorum,” dedi Holden ve iç geçirdi. “Belki de veda etmek.”</p>

  <p>“İşin var mı?” diye sordu Naomi. “Buluşmak ister misin?”</p>

  <p>“Evet. Evet, isterim.”</p>

  <p style="text-align: center;">♦</p>

  <p>Holden barı ilk başta tanımadı; fakat profesyonel bir cana yakınlık gösteren garsona viski sipariş ettikten sonra onun adeta asırlar önce Naomi’yi bir Kuşaklı punk şarkısıyla karaoke yaparken seyrettiği yer olduğunu fark etti. Naomi içeri girdi ve tam Holden’ın içkisi geldiği sırada kendini onun karşısındaki koltuğa attı. Garson, Naomi’ye soran gözlerle gülümsedi.</p>

  <p>“Yok be,” dedi Naomi çabucak, ellerini adama doğru sallayarak. “Bu gece bol bol içtim. Biraz su getir yeter.”</p>

  <p>Garson telaşlı adımlarla oradan uzaklaşırken Holden söze girdi. “Maçın nasıl geçti? Bu arada golgo ne oluyor?”</p>

  <p>“Burada oynadıkları bir oyun,” dedi Naomi, sonra da geri gelen garsondan bir bardak su alıp tek dikişte bitirdi. “Dart ile futbol arası bir şey. Daha önce hiç görmemiştim ama iyi bir oyuncu olduğum anlaşıldı. Biz kazandık.”</p>

  <p>“Harika,” dedi Holden. “Geldiğin için sağ ol. Saatin geç olduğunu biliyorum ama şu Miller meselesi beni biraz ürküttü.”</p>

  <p>“Galiba onu affetmeni istiyor.”</p>

  <p>“‘Doğrucuyum’ da ondan,” dedi Holden, alaycı bir kahkahayla. “Öylesin,” dedi Naomi ciddiyetle. “Aslında o biraz imalı bir ifade ama tanıdığım en doğrucu insansın.”</p>

  <p>Kendine hakim olamayan Holden, “Her şeyi yüzüme gözüme bulaştırdım,” diye ağzından kaçırdı. “Bize yardım etmeye veya bizim yardımcı olmaya çalıştığımız herkes acayip biçimlerde can verdi. Bütün bu kahrolası savaş. Kaptan McDowell, Becca ve Ade. Ve Shed—” Holden’ın durup yutkunarak boğazındaki düğümü çözmesi gerekti.</p>

  <p>Naomi başını sallamakla yetindi, ardından masanın karşısına uzanıp adamın elini tuttu.</p>

  <p>“Kazanmam lazım Naomi,” diye sözlerini sürdürdü Holden. “Fark yaratacak bir şeyler yapmalıyım. Kader, Karma veya Tanrı beni bu şeyin ortasına attı ve bir fark yarattığımı bilmek zorundayım.”</p>

  <p>Naomi ona gülümseyip elini sıktı.</p>

  <p>“Soylu davrandığın zaman hoş oluyorsun,” dedi adama. “Ama konuşurken biraz daha dalgın bakman lazım.”</p>

  <p>“Benimle alay ediyorsun.”</p>

  <p>“Evet,” dedi kadın. “Ediyorum. Benimle eve gelmek ister misin?”</p>

  <p>“Ben—” diye başladı Holden, sonra durdu ve kadına uzun uzun bakarak esprinin ne olduğunu anlamaya çalıştı. Ona hâlâ gülümseyen Naomi’nin gözlerinde samimiyetten ve bir nebze muziplikten başka bir şey yoktu. Holden seyrederken kıvırcık bir saç tutamı Naomi’nin gözünün önüne düştü ve Naomi bakışlarım Holden’dan ayırmaksızın saçı yukarı çekti.</p>

  <p>“Bekle, ne? Sanıyordum ki—”</p>

  <p>“Sırf beni yatağa atmış olmak için kur yapma dedim,” dedi Naomi. “Ama son dört senede ne zaman istersen seninle kamarana geleceğimi de söyledim. Amacım imalı konuşmak değildi ve beklemekten sıkıldım.”</p>

  <p>Holden koltuğunda arkasına yaslandı ve nefes almayı hatırlamaya çalıştı. Sırıtışı artık tamamıyla muziplikten ibaret olan Naomi bir kaşını kaldırdı.</p>

  <p>“İyi misin denizci?” diye sordu kadın.</p>

  <p>“Benden kaçındığını sanıyordum,” dedi Holden, tekrar konuşabilecek hale geldiğinde. “Kazanmamı istediğim için mi böyle yapıyorsun yoksa?”</p>

  <p>“Bana hakaret etme,” dedi Naomi, fakat sesinde öfkeden eser yoktu. “Haftalarca cesaretini toplamanı bekledim ve geminin tamiratı bitti gitti. Bu da muhtemelen yakın bir zamanda bizi aptalca bir şeye bulaştıracağın ve bir dahaki sefere şansımızın yaver gitmeyeceği anlamına geliyor.”</p>

  <p>“Şey—” dedi Holden.</p>

  <p>“En azından bir kez bunu denemeden öyle bir şey olursa çok fena kafam bozulacak.”</p>

  <p>“Naomi, ben—”</p>

  <p>“Olay çok basit Jim,” diyen Naomi adamın eline asılarak onu kendisine doğru çekti ve suratları neredeyse birbirine değene kadar masada öne eğildi. “Soruya sadece evet ya da hayır diye cevap verebilirsin.”</p>

  <p><i>“Evet."</i></p>

  <p><a id="bookmark47"></a></p>
</body>
</html>
