<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/ogz.css" rel="stylesheet" type="text/css" />
</head>

<body>
  <h1><b>Yirmi Altıncı Bölüm: Miller</b></h1>

  <p>“Senin şu polis dostun gemime çıkış yasağı getirmiş,” dedi Holden. Sesi öfkeli çıkıyordu.</p>

  <p>Etraflarındaki otel restoranı yoğundu. Bir önceki vardiyanın hayat kadınları, bir sonrakinin turistleriyle ve işadamlarıyla pembe renkli ucuz bir ışıklandırmanın aydınlattığı açık büfede kaynaşıyorlardı. Pilot ve iri yarı adam —Alex ve Amos— son çöreği kapabilmek için birbiriyle yarış halindeydi. Önünde bir bardak tatsız kahvenin soğumakta olduğu Naomi kollarını göğsünde kavuşturmuş, Holden’ın yanında oturuyordu.</p>

  <p>“Eh, ne de olsa adam öldürdük,” dedi Miller nazikçe.</p>

  <p>“Polisliğini kullanarak bizi o meseleden kurtardığını sanıyordum,” dedi Holden. “Öyleyse gemime niçin çıkış yasağı kondu?”</p>

  <p>“Sematimba'nın ona haber vermeden istasyondan ayrılmamamızı söylediğini hatırlıyor musun?” dedi Miller.</p>

  <p>“Onunla bir tür anlaşma yaptığını hatırlıyorum,” dedi Holden. “Ama o anlaşmayı kabul ettiğimi hatırlamıyorum. ”</p>

  <p>“Bak, bizi salıverdiği için başının derde girmeyeceğinden emin olana kadar bizi burada tutacak. Kıçını sağlama alınca yasak kalkacak. O yüzden gel de geminizde kendime bir yer kiralayacağım kısmı konuşalım.”</p>

  <p>Jim Holden ile idari subayı, sözcüklerin anlatabileceğinden daha fazla şey söyleyen o kısacık iletişim yöntemlerinden birini kullanarak bakıştılar. Miller bakışın anlamını tamamen çözebilecek kadar onları tanımasa da kuşku duyduklarını tahmin etti.</p>

  <p>Duymak için sebepleri de vardı. Miller onları aramadan önce banka hesabını kontrol etmişti. Otelde bir gece daha geçirmeye veya iyi bir akşam yemeğine yetecek kadar parası vardı, fakat ikisine birden değil. Şimdi o parayı Holden ile mürettebatına ihtiyaç duymadıkları, muhtemelen hoşlarına da gitmeyecek ucuz bir kahvaltı ısmarlamaya harcayarak itibar satın almaya çalışıyordu.</p>

  <p>“Ne demek istediğini tam olarak anladığımdan emin olmalıyım,” dedi Holden, iri yarı adam —Amos— çörekle beraber geri dönüp masanın karşısına otururken. “Seni gemime almazsam dostunun bizi burada tutacağını mı söylüyorsun? Buna şantaj denir.”</p>

  <p>“Zorbalık,” dedi Amos.</p>

  <p>“Ne?” dedi Holden.</p>

  <p>“Yaptığı şantaj değil,” dedi Naomi. “Bizi bilinmesini istemediğimiz bir bilgiyi açıklamakla tehdit etseydi yaptığı şantaj olurdu. Ortada sadece bir tehdit varsa ona zorbalık denir.”</p>

  <p>“Zaten öyle bir şey de yok,” dedi Miller. “Soruşturma sürerken istasyonda özgürce dolaşabilmek sorun değil. Yetki alanını terk etmekse ayrı bir olay. Sizi burada zorla tutamayacağım gibi serbest kalmanızı da sağlayamam. Benim tek derdim siz buradan ayrılırken geminize binebilmek.”</p>

  <p>“Neden?” diye sordu Holden.</p>

  <p>“Çünkü Julie’nin asteroitine gidiyorsunuz,” dedi Miller.</p>

  <p>“Orada bir liman bulunmadığına bahse girerim,” dedi Holden. “Asteroite vardıktan sonra başka bir yere gitmeyi planlıyor musun?”</p>

  <p>“Şu an için elimde kesin bir plan yok. Zaten henüz doğru düzgün gerçekleşen bir planım da olmadı.”</p>

  <p>“Al benden de o kadar,” dedi Amos. “Bu işe bulaştığımızdan beri feleğimiz şaştı.”</p>

  <p>Holden ellerini masanın üstünde kavuşturup bir parmağıyla ahşap desenli beton masa yüzeyinde karmaşık bir ritim tuttu. Bu hareketi iyiye işaret değildi.</p>

  <p>“Açıkçası sen... eh, kızgın ve dargın birine benziyorsun. Fakat ben son beş senedir su tankerlerinde çalışıyorum. Bu da bize uyum sağlayacağın anlamına gelir.”</p>

  <p>“Ama...” dedi Miller, sözcüğün devamım bekleyerek.</p>

  <p>“Ama son zamanlarda bana epey ateş açıldı ve dünkü otomatik silahlar, başa çıkmam gereken şeyler arasında en az ölümcül olanıydı,” dedi Holden. “Canımı emanet edecek kadar güvenmediğim hiç kimseyi gemime almam ve seni tanımıyorum.”</p>

  <p>“Para bulabilirim,” diyen Miller’ın içini bir endişe kapladı. “Mesele paraysa halledebilirim.”</p>

  <p>“Benim derdim fiyat pazarlığı yapmak değil,” dedi Holden.</p>

  <p>“Para bulabilirim de ne demek?” dedi Naomi, gözlerini kısarak. “Yani şu an paran yok mu?”</p>

  <p>“Pek yok,” dedi Miller. “Ama bu geçici bir durum.”</p>

  <p>“Peki bir gelirin var mı?” dedi Naomi.</p>

  <p>“Daha ziyade bir stratejim var,” dedi Miller. “Limanda bağımsız tezgâhlar dönüyor. Her limanda döner zaten. Gizli oyunlar. Dövüşler. Bunun gibi şeyler. Çoğu hilelidir. Zaten o şekilde polislere rüşvet vermeden rüşvet verirsin.”</p>

  <p>“Planın bu mu?” dedi Holden, şaşkın bir sesle. “Gidip polis rüşveti mi toplayacaksın?”</p>

  <p>Restoranın karşı tarafında kırmızı bir gece elbisesi giyen bir hayat kadını kocaman esnedi; masanın karşısındaki müşterisi kaşlarını çattı.</p>

  <p>“Hayır,” dedi Miller, çekinerek. “Yan bahislere oynarım. Bir polis para koyarsa ben de onun kazanacağına bahse girerim. Polisleri çoğunlukla tanırım. Oyunu düzenleyenler de tanırlar, çünkü onlara rüşvet verirler. Yan bahisler, heyecan yaşamak için lisanssız oynayan enayilerle girilir.”</p>

  <p>Miller bunları söylerken bile sözlerinin kulağa ne denli yetersiz geldiğini biliyordu. Grubun pilotu Alex gelip onun yanına oturdu. Kahve keskin ve asitli kokuyordu.</p>

  <p>“Aranızda anlaştınız mı?” diye sordu Alex.</p>

  <p>“Anlaşma falan yok,” dedi Holden. “Önceden de yoktu, şimde yok.”</p>

  <p>“Planım sandığından daha iyi işler,” dedi Miller hevesle. Tam o anda dört cep terminali birden çaldı. Holden ile Naomi daha çekingen bir tavırla yeniden bakışıp terminallerini çıkardılar. Amos ile Alex kendi terminallerini çoktan ellerine almışlardı. Miller’ın gözüne kırmızı ve yeşil kenarlı bir ekran ilişti; bu ya acil bir mesaj ya da erken gönderilmiş bir Noel kartı anlamına geliyordu. Hepsi bir şeyler okurken kısa bir sessizlik yaşandı, sonra Amos alçak sesle ıslık çaldı.</p>

  <p>“Üçüncü safha mı?” dedi Naomi.</p>

  <p>“Bak bu hiç hoşuma gitmedi,” dedi Alex.</p>

  <p>“Sormamın bir mahzuru var mı?” dedi Miller.</p>

  <p>Holden terminalini masanın üstünde ona doğru itti. Tycho’dan şifreli olarak gönderilen mesaj düz metin biçimindeydi.</p>

  <p>TYCHO İLETİŞİM İSTASYONUNDA KÖSTEBEK YAKALADIK.VARLIĞINIZ VE HEDEFİNİZ EROSTAKİ BİLİNMEYEN KİŞİLERE SIZDIRILDI. DİKKATLİ OLUN.</p>

  <p>“Biraz geç kalmışlar,” dedi Miller.</p>

  <p>“Okumaya devam et,” dedi Holden.</p>

  <p>KÖSTEBEĞİN ŞİFRELEME KODU, BEŞ SAAT ÖNCE EROS’TAN YAPILAN ALTSİNYAL YAYINININ SAPTANMASINI SAĞLADI.</p>

  <p>SAPTANAN MESAJ ŞÖYLE:</p>

  <p>HOLDEN KAÇTI FAKAT YÜK NUMUNESİ BULUNDU.</p>

  <p>TEKRAR EDİYORUM: NUMUNE BULUNDU,</p>

  <p>ÜÇÜNCÜ SAFHAYA GEÇİYORUZ.</p>

  <p>“Bunun ne anlama geldiğine dair bir fikri olan var mı?” diye sordu Holden.</p>

  <p>“Benim yok,” dedi Miller, terminali geri iterken. “Ama... yük numunesi Julie’nin cesedi olabilir.”</p>

  <p>“Sanırım öyle olduğunu varsayabiliriz,” dedi Holden.</p>

  <p>Miller parmak uçlarını masanın yüzeyine vurarak farkında olmaksızın Holden’ın ritmini taklit etti. Zihni farklı kombinasyonları değerlendiriyordu.</p>

  <p>“Şu şey,” dedi Miller. “Şu biyolojik silah mıdır nedir. Onu buraya yolluyorlardı. Artık burada. Tamam. Eros’u ortadan kaldırmak için bir sebep yok. Ceres’le, Ganymede’le veya Callisto’daki tersaneyle kıyasladığında burası savaş için fazla bir önem taşımıyor. Hem illa yok etmek istersen onu yapmanın daha kolay yolları da var. Yüzeyde büyük bir füzyon bombası patlatırsan istasyon yumurta gibi çatlar.”</p>

  <p>“Burası askeri bir üs olmayabilir, ama yine de bir nakliyat merkezi,” dedi Naomi. “Ve Ceres’in aksine DGİ kontrolünde değil.”</p>

  <p>“Öyleyse silahı buradan gönderecekler,” dedi Holden. “Numuneyi asıl hedef her neresiyse oraya götürüp hastalığı bulaştıracaklar. Ve bir kez istasyondan ayrıldılar mı onları bir daha asla durduramayız.”</p>

  <p>Miller başını iki yana salladı. Yürüttükleri mantık zincirinde bir hata vardı. Bir şeyi gözden kaçırıyordu. Hayalindeki Julie odanın karşısında belirdi, fakat gözleri kapkaraydı ve yanaklarından aşağı gözyaşı gibi lifler dökülüyordu.</p>

  <p><i>Burada neye bakıyorum Julie?</i> diye aklından geçirdi Miller. <i>Bir</i> şey <i>görüyorum ama onun ne olduğunu bilmiyorum.</i></p>

  <p>Yaşanan titreşim küçüktü; fren yapan bir metro treninin sarsıntısından daha hafifti. Birkaç tabak takırdadı; Naomi’nin bardağındaki kahve bir dizi eşmerkezli daire yaratarak dans etti. Ne kadar savunmasız olduklarını aynı anda fark eden binlerce insanın paylaştığı o ani dehşetle oteldeki herkes sustu.</p>

  <p>“Hey,” dedi Amos O da neydi öyle?” Bunun hemen ardından acil durum klaksonları ötmeye başladı.</p>

  <p>“Üçüncü safha bambaşka bir şey de olabilir,” dedi Miller gürültünün arasında.</p>

  <p style="text-align: center;">♦</p>

  <p>Anons sistemi, tabiatı gereği bulanıktı. Aralarında sadece bir metre bulunabileceği gibi birbirinden işitme mesafesi kadar uzak da olabilen tüm konsol ve hoparlörlerden aynı ses yükseliyordu. Her sözcük aksediyor, sahte bir yankı yaratıyordu. O nedenle acil durum yayın sisteminin sesi büyük bir dikkatle konuşuyor, her sözcüğü aralıklarla telaffuz ediyordu.</p>

  <p>“Lütfen dikkat. Eros İstasyonu acil durum sebebiyle kilit altına alınmıştır. Derhal kumarhaneler katına inerek radyolojik güvenlik sığınaklarına giriniz. Tüm acil durum personeliyle işbirliği yapınız. Lütfen dikkat. Eros İstasyonu acil durum sebebiyle kilit altına alınmıştır...”</p>

  <p>Eğer birileri sistemi kapatmazsa bu bir döngü içinde tekrar edip duracak; istasyondaki her adam, kadın, çocuk, hayvan ve böcek toz ile nem haline gelene kadar da sürecekti. Bir kabus senaryosunun içindeydiler ve Miller basınçlı kayalarda geçen bir ömrün onu eğittiği biçimde davrandı. Masadan fırladığı gibi koridora çıktı ve çoktan tıklım tıklım dolmuş olan daha geniş geçitlere yollandı. Holden ile mürettebatı da onun peşindeydi.</p>

  <p>“O bir patlamaydı,” dedi Alex. “Ya da en azından bir geminin iticisi. Belki de bir atom bombası.”</p>

  <p>“İstasyonu yok edecekler,” dedi Holden. Sesinde bir tür huşu mevcuttu. “İçinde olduğum gemilerin patladığı günleri özleyeceğimi hiç sanmazdım. Artık sıra istasyonlara geldi.”</p>

  <p>“Asteroiti çatlatmadılar,” dedi Miller.</p>

  <p>“Ondan emin misin?” diye sordu Naomi.</p>

  <p>“Konuştuğunu duyabiliyorum,” dedi Miller. “Bu da bana ortamda hava bulunduğunu söylüyor.”</p>

  <p>“İyi de hava kilitleri ne güne duruyor?” dedi Holden. “İstasyon delinirse ve kilitler kapanırsa...”</p>

  <p>Bir kadın Miller’ın omzunu sertçe iterek öne geçmek istedi. Dikkatli davranmazlarsa izdiham çıkacaktı. Ortada çok fazla korku, fakat çok az boş alan vardı. Öyle bir şey henüz gerçekleşmemişti, fakat kaynamak üzere olan sudaki moleküller gibi titreşen kalabalığın sabırsız hareketleri Miller’ı fazlasıyla huzursuz ediyordu.</p>

  <p>“Bu bir gemi değil,” dedi Miller. “Bir istasyon. Bir kayanın içindeyiz. İstasyonun atmosfer barındıran kısımlarına ulaşacak kadar büyük bir şey onu bir yumurta gibi kırar. Kocaman, basınçlı bir yumurta gibi.”</p>

  <p>Tünelin dolmasıyla birlikte kalabalık durdu. Kalabalığın en kısa sürede kontrol altına alınması gerekiyordu. Miller, Ceres’ten ayrıldığından beri ilk defa bir polis rozetine sahip olmayı özledi. Biri Amos’u itekledi, iri yarı adam homurdanınca da geri çekildi.</p>

  <p>“Zaten,” dedi Miller, “bu bir radyasyon tehlikesi, istasyondaki herkesin ölmesi için hava kaybetmeye gerek yok. İçeride birkaç trilyon nötron yakarsan oksijen seviyesinin hiçbir önemi kalmaz.” “Seni dinlerken insanın içi neşe doluyor,” dedi Amos. “İstasyonları kayaların içine kurmalarının bir sebebi var,” dedi Naomi. “Metrelerce kalınlıktaki kayadan radyasyon sızdırmak hiç de kolay değildir.”</p>

  <p>“Bir keresinde bir radyasyon sığınağında tam bir ay geçirmiştim,” dedi Alex, giderek artan kalabalığı yararak yürürlerken. “İçinde bulunduğum geminin manyetik sınırlama duvarı vardı. Otomatik şalterler bozuldu ve reaktör neredeyse bir saniye boyunca çalışmayı sürdürdü. Makine dairesi eridi. Bir sorunumuz olduğu anlaşılana kadar bir sonraki güvertede bulunan mürettebatın beşi öldü ve daha sonra gömülmeleri için cesetlerin erimiş güverte kaplamasından kazınmaları üç gün sürdü. Geri kalanımız bir sığınağa on sekiz kişi doluştuk ve bir römorkör bizi almaya gelirken orada otuz altı gün geçirdik.”</p>

  <p>“Ne mutlu size,” dedi Holden.</p>

  <p>“Sonunda içimizden altısı evlendi ve geri kalanımız bir daha asla birbiriyle konuşmadı,” dedi Alex.</p>

  <p>İleride birileri bağırdı. Panikle veya öfkeyle değil. Hüsranla. Korkuyla. Tam da Miller’ın duymak istemediği şeylerle.</p>

  <p>“Şu an için daha büyük bir sorunla karşı karşıya olabiliriz,” dedi Miller, fakat o açıklama yapamadan önce araya yeni bir ses girerek acil durum yayın döngüsünü bastırdı.</p>

  <p>“Herkes beni dinlesin! Biz Eros güvenliğiyiz, <i>que</i> <i>no</i>? Acil bir durum var, o yüzden dediklerimizi aynen yapın. Böylece kimse zarar görmez.”</p>

  <p><i>Nihayet,</i> diye düşündü Miller.</p>

  <p>“Kural şu,” dedi yeni ses. “Birilerini itekleyen bir sonraki yavşağı vuracağım. Düzenli bir şekilde yürüyün. Birinci öncelik: düzenli. İkinci öncelik de, <i>yürüyün!</i> Hadi hadi hadi!”</p>

  <p>İlk başta hiçbir şey olmadı. İnsan bedenlerinden oluşan yumak en sert uyarının bile çabucak çözemeyeceği kadar sıkıydı; fakat Miller bir dakika sonra tünelin çok daha ilerisindeki bazı kafaların hareketlenmeye ve uzaklaşmaya başladığını gördü. Tam tünelin havası iyice yoğunlaştığı ve aşırı yüklenmiş hava dönüştürücülerin sıcak plastik kokusu Miller’ın burnuna kadar ulaştığı sırada yumak çözüldü. Miller daha rahat nefes alır oldu.</p>

  <p>Arkasındaki bir kadın, “Güçlendirilmiş sığınakları var mı?” diye sordu yanında bulunan arkadaşına, sonra da akıntı tarafından sürüklenip götürüldü. Naomi uzanıp Miller’ın kolunu çekiştirdi.</p>

  <p>“Var mı?” diye bu sefer o sordu.</p>

  <p>“Evet, olmalı,” dedi Miller. “Belki çeyrek milyona yetecek kadar. Ama oralarda asli personele ve tıbbi ekiplere öncelik tanınır.”</p>

  <p>“Peki ya diğerleri?” dedi Amos.</p>

  <p>“Olayı sağ atlatabilirlerse,” dedi Holden, “istasyon personeli kurtarabildiği kadar insanı kurtarır.”</p>

  <p>“Ah,” dedi Amos, sonra da ekledi: “Siktir et. Biz <i>Roci’</i>ye gidiyoruz, değil mi?”</p>

  <p>“Ya ne sandın,” dedi Holden.</p>

  <p>Bulundukları tünelin hızlı hareket eden kalabalığı biraz ileride başka bir kattan gelen insan akışına karışıyordu, isyan teçhizatı içindeki ensesi kalın beş adam el kol hareketleriyle onları yönlendiriyor, içlerinden ikisi de kalabalığa silah doğrultuyordu. Miller’ın içinden yanlarına gidip o geri zekâlıları tokatlamak geldi, insanlara silah doğrultmak, paniği önlemenin kötü bir yoluydu. Güvenlikçilerden biri ayrıca teçhizatı için fazla genişti ve göbeğindeki cırt- cırtlar ayrılık anındaki iki sevgili gibi birbirine uzanmaktaydı.</p>

  <p>Zihninin bir tarafı ansızın ve büyük bir güçle çalışmaya başlayan Miller bakışlarını yere dikip adımlarını yavaşlattı. Polislerden biri daha silahını kalabalığa çevirdi. Bir diğeri —şişman olan— güldü ve Korece bir şeyler söyledi.</p>

  <p>Sematimba yeni güvenlik gücü hakkında ne demişti? Havlayıp da ısırmayan cinsten. Ay’dan gelmiş yeni bir şirket. Sahada Kuşaklılar. Rüşvetçi.</p>

  <p>İsim. Bir isimleri vardı. CPM. <i>Carne Por la Machina.</i> Kıyma makinesine atılan et. Silahlı polislerden biri silahını indirdi, kaskını çıkardı ve kulağının arkasını şiddetle kaşıdı. Gür siyah saçlara, dövmeli bir boyna ve bir göz kapağından başlayarak neredeyse çene eklemine kadar inen bir yara izine sahipti.</p>

  <p>Miller adamı tanıyordu. Bir buçuk yıl önce tartaklama ve haraç alma suçlarından tutuklamıştı onu. Ayrıca adamın üstündeki teçhizat —zırh, cop, isyan silahı— son derece tanıdıktı. Dawes yanılmıştı. Miller kayıp teçhizatını kendi başına bulmuştu.</p>

  <p>Bu şey her neyse <i>Canterbury Scopuli</i>’den gelen imdat çağrısını almadan çok önce başlamıştı. Julie ortadan kaybolmadan çok önce. Ve Ceres İstasyonu’ndan getirtilen bir grup haydudu yine Ceres İstasyonu’ndan çalman teçhizatı kullanarak Eros güvenliğinin başına geçirmek de o planın bir parçasıydı. Üçüncü safha.</p>

  <p><i>Eh</i>, diye aklında geçirdi Miller. <i>Bunun sonu iyi bitemez.</i></p>

  <p>Miller yana çekilerek kendisiyle polis gibi giyinmiş silahlı adamlar arasındaki boşluğu mümkün olduğu kadar çok insanla doldurdu.</p>

  <p>“Kumarhaneler katına inin,” diye kalabalığa bağırdı silahlı adamlardan biri. “Sizi orada radyasyon sığınaklarına sokacağız ama önce kumarhaneler katına inmeniz lazım!”</p>

  <p>Holden ile mürettebatı sıra dışı bir şey tespit etmiş değildi. Kendi aralarında konuşuyorlar; gemilerine nasıl ulaşacaklarına ve ulaştıktan sonra ne yapacaklarına dair plan kuruyorlar; istasyona kimin saldırdığı ve Julie Mao’nun eğri büğrü, hastalıklı cesedinin nereye gidiyor olabileceği hakkında tahmin yürütüyorlardı. Miller sözlerini kesme dürtüsüne direndi. Sakin kalması, olayları enine boyuna düşünmesi gerekmekteydi. Dikkatleri üzerlerine çekemezlerdi. Doğru anı beklemek zorundaydı.</p>

  <p>Koridor döndü ve genişledi. Vücutların baskısı bir nebze azaldı. Miller kalabalığın arasındaki bir ölü noktaya, sahte güvenlik görevlilerinden hiçbirinin onları göremeyeceği bir yere ulaşmayı bekledi. Sonra Holden’ı dirseğinden tuttu.</p>

  <p>“Gitmeyin,” dedi.</p>

  <p><a id="bookmark30"></a></p>
</body>
</html>
