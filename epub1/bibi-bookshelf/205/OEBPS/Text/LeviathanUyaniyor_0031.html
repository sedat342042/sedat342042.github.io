<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/ogz.css" rel="stylesheet" type="text/css" />
</head>

<body>
  <h1><b>Yirmi Yedinci Bölüm: Holden</b></h1>

  <p>“Gitmeyin de ne demek?” diye sordu Holden, dirseğini Miller’ın elinden çekip kurtararak. “Biri az önce istasyona atom bombası attı. Durum bizim tepki verme kapasitemizin ötesine geçti. <i>Roci’ye</i> şimdi gidemeyeceksek gidebilene kadar bize ne söylerlerse yapacağız.” Miller bir adım geri çekilip ellerini kaldırdı; tehlikeli gözükmemek için çaba harcadığı belliydi ve bu hali Miller’ı daha da kızdırdı. Onların arkasında isyan polisleri koridorda gezinen insanları kumarhanelere yönlendiriyorlardı. Havada kalabalıklara talimat veren polislerin elektronik olarak güçlendirilmiş sesi ve tedirgin vatandaşların uğultusu yankılanıyordu. Tüm bunların üzerinde de anons sistemi herkese sakin olmasını ve acil durum personeliyle işbirliği yapmasını söylüyordu.</p>

  <p>“Polis isyan teçhizatı taşıyan şuradaki çam yarmasını görüyor musun?” dedi Miller. “Adı Gabby Smalls. Ceres’te koruma haracı toplayan Altın Dal’ın bir bölümünü yönetir. Ayrıca toz işiyle de uğraşır ve bolca insanı hava kilitlerinden dışarı attığına eminim.” Holden işaret edilen adama baktı. Geniş omuzlar, şiş bir göbek. Miller’ın da söylediği gibi, adamın polisliğe uygun olmayan bir havası vardı.</p>

  <p>“Anlamıyorum,” dedi Holden.</p>

  <p>“Bir-iki ay önce sen Mars’ın su şilebinizi patlattığını söyleyerek isyanlar çıkardığında—”</p>

  <p>“Ben öyle bir şey—”</p>

  <p><i>“—çıkardığında</i> Ceres’teki isyan teçhizatının çoğunun kayıp olduğunu keşfettik. Ondan birkaç ay önce de suçlularımızdan bazıları ortadan kayboldu. Şimdi ikisinin de nerede olduğunu öğrenmiş bulunuyorum.”</p>

  <p>Miller isyan, teçhizatıyla donanmış Gabby Smalls’u işaret etti. “Yerinde olsam onun gönderdiği bir yere gitmezdim,” dedi. “Ciddi söylüyorum.”</p>

  <p>Birkaç kişi daha onlara çarparak geçip gitti.</p>

  <p>“Öyleyse nereye gideceğiz?” diye sordu Naomi.</p>

  <p>“Evet. Radyasyon ile gangsterler arasında seçim yapmam gerekse ben de gangsterleri seçerim,” dedi Alex, başını Naomi’ye doğru hevesle sallayarak.</p>

  <p>Miller cep terminalini çıkardı ve herkesin ekranı görebileceği şekilde tuttu.</p>

  <p>“Ben radyasyon uyarısı almıyorum,” dedi. “Dışarıda her ne olduysa bu kat için tehlike arz etmiyor. En azından şimdilik. O yüzden gelin sakin olalım ve akıllıca davranalım.”</p>

  <p>Holden ona arkasını dönüp Naomi’yi yanına çağırdı. Kadını kenara çekip usulca konuştu onunla. “Ben hâlâ gemiye dönüp buradan bir an önce gitmemiz gerektiğini düşünüyorum. Bu gangsterleri aşmak için şansımızı deneyebiliriz.”</p>

  <p>“Radyasyon tehlikesi yoksa aynı fikirdeyim,” dedi kadın, başını sallayarak.</p>

  <p>“Ben değilim,” dedi Miller, onları dinlediğini saklama gereği bile duymadan. “Öyle bir şey yapmak için isyan teçhizatı giyen haydutlarla dolu üç kumarhane katından geçmemiz gerekir. Bize kendi güvenliğimiz için o kumarhanelerden birine girmemizi söylerler. Girmediğimiz zaman da bizi bayıltana kadar döverler ve yine içeri atarlar. Tabii kendi güvenliğimiz için.”</p>

  <p>Yan koridorların birinden başka bir insan kalabalığı çıkarak polisin ve parlak kumarhane ışıklarının güven verici varlığına yöneldi. Holden kalabalığa kapılmamakta zorlandı. İki devasa bavul taşıyan bir adam Naomi’ye çarpınca onu neredeyse yere düşürecekti. Holden hemen kadının elini tuttu.</p>

  <p>“Başka bir alternatif var mı ki?” diye Miller’a sordu.</p>

  <p>Koridorun ilerisine bakan Miller insan akışını ölçermiş gibi gözüktü. Sonra küçük bir bakım-onarım koridorunda yer alan sarıya ve siyaha boyalı bir kapağı başıyla işaret etti.</p>

  <p>“Şurası,” dedi. “Üstünde YÜKSEK VOLTAJ yazıyor. O yüzden de geride kalanları arayanlar ona bakmakla uğraşmazlar. Orası vatandaşların saklanacakları türden bir yer değil.”</p>

  <p>“O kapağı çabucak açabilir misin?” diye sordu Holden, Amos’a bakarak.</p>

  <p>“Kırma iznim var mı?”</p>

  <p>“Gerekirse.”</p>

  <p>“Öyleyse tabii,” dedi Amos ve kalabalığı yararak bakım-onarım kapağına doğru ilerlemeye başladı. Kapağa varınca çok amaçlı aletini çıkardı ve kart okuyucunun ucuz plastikten yapılma muhafazasını yerinden söktü. Birkaç teli birbirine bağladıktan sonra kapak hidrolik bir tıslamayla kayarak açıldı.</p>

  <p>“İşte,” dedi Amos. “Okuyucu artık çalışmadığı için girmek isteyen herkes girebilir.”</p>

  <p>“Onu sırası gelince düşünürüz,” diye karşılık veren Miller, grubu kapağın arkasındaki az aydınlatılan geçide soktu.</p>

  <p>Hizmet koridoru plastik bağlarla birbirine tutturulmuş elektrik kablolarıyla doluydu. Koridor o loş kırmızı ışıkta on veya on beş metre gittikten sonra karanlığın içinde kayboluyordu. Işıklar, kabloları yukarıda tutmak amacıyla yaklaşık her üç metrede bir duvara takılı olan metal kelepçelere tutturulmuş LEDlerdeıı geliyordu. Boyu tavandan dört santimetre daha uzun olan Naomi’nin içeri girebilmek için başını eğmesi gerekti. Kadın sırtını duvara verip dizleri üstüne çöktü.</p>

  <p>“Bu koridorları niye içlerinde Kuşaklıların da çalışabileceği kadar yüksek yapmazlar ki?” dedi asabiyetle.</p>

  <p>Holden duvara neredeyse hürmetle dokunarak doğrudan doğruya taşa kazınmış bir koridor tanımlama numarasını okşadı.</p>

  <p>“Bu mekânı inşa eden Kuşaklılar uzun boylu değillerdi,” dedi. “Bunlar ana güç hatlarından bazıları. Bu tünel ilk Kuşak kolonisine kadar dayanıyor. Onu kazan insanlar yerçekiminde büyümüşlerdi.” Naomi gibi başını eğmesi gereken Miller da hafifçe homurdanarak ve dizlerini çıtırdatarak yere çöktü.</p>

  <p>“Tarih dersini sonraya bırakalım,” dedi. “Önce bu kayadan çıkmanın bir yolunu bulalım.”</p>

  <p>Kablo demetlerini dikkatle incelemekte olan Amos başını çevirip konuştu “Soyulmuş bir kısım görürseniz sakın ellemeyin, Bunlardan bir iki milyon volt geçiyor. Dondurma gibi erirsiniz.”</p>

  <p>Naomi’nin yanına oturan Alex, poposu soğuk taş zemine deyince yüzünü ekşitti.</p>

  <p>“Herhalde biliyorsunuzdur,” dedi adam. “İstasyonu kapamaya karar verirlerse bu bakım-onarım koridorlarındaki tüm havayı boşaltabilirler.”</p>

  <p>“Anladık,” dedi Holden yüksek sesle. “Burası boktan ve rahatsız edici bir saklanma yeri. Artık bu konuda çenenizi kapatırsanız memnun olurum.”</p>

  <p>Bunun ardından Miller’ın karşısına çömeldi. “Peki Dedektif. Şimdi ne yapacağız?” dedi.</p>

  <p>“Şimdi,” dedi Miller, “arama ekibinin buradan geçmesini bekleyeceğiz ve onların peşine takılarak limana ulaşmaya çalışacağız. Sığınaklardakileri atlatmak kolay; oralar derinlerdedir. Mesele kumarhane katlarını geçebilmek.”</p>

  <p>“Bu bakım-onarım geçitlerini kullanarak istasyonda dolaşamaz mıyız?” diye sordu Alex.</p>

  <p>Amos başını iki yana salladı. “Bir harita olmadan hayır. Burada kaybolursan başın belada demektir,” dedi tamirci.</p>

  <p>Holden onlara aldırış etmedi. “Tamam. Yani herkesin radyasyon sığınaklarına girmesini bekleyeceğiz, sonra da yola çıkacağız.” Miller başıyla onayladı ve iki adam kısa bir süre boyunca birbirine sessizce baktı. Aralarındaki hava giderek yoğunlaşır, sessizlik kendince bir anlam, kazanır gibiydi. Miller ceketi kaşıntı yapmışçasına omuz silkti.</p>

  <p>“Sence gerçek bir radyasyon tehlikesi yokken bir grup Ceres gangsteri ne demeye herkesi radyasyon sığınaklarına sokuyor olabilir?” dedi Holden nihayet. “Ve Eros polisleri onlara niçin izin veriyor?”</p>

  <p>“Bak bunlar güzel sorular,” dedi Miller.</p>

  <p>“Otelde de bu zırtapozları kullandılarsa adam kaçırma girişimlerinin niye o kadar kötü sonuçlandığı anlaşılıyor. Profesyonele benzer bir halleri yok.”</p>

  <p>“Değiller de,” dedi Miller. “Öyle şeyler uzmanlık alanlarına girmez.”</p>

  <p>“Siz ikiniz biraz susar mısınız?” dedi Naomi.</p>

  <p>Neredeyse bir dakika boyunca sustular da.</p>

  <p>“Çok aptalca olur, değil mi?” dedi Holden. “Gidip neler olduğuna bakmak yani.”</p>

  <p>“Evet. O sığınaklarda her ne olup bitiyorsa bütün muhafızların ve devriyelerin oralarda toplanacağını biliyorsun,” dedi Miller. “Doğru,” dedi Holden.</p>

  <p>“Kaptan,” dedi Naomi, uyarı amaçlı bir ses tonuyla.</p>

  <p>“Yine de,” dedi Holden, Miller’la konuşmayı sürdürerek, “gizemlerden nefret ettiğini söylemiştin.”</p>

  <p>Başını sallayıp silik bir tebessüm ederek, “Ediyorum da,” diye karşılık verdi Miller “Ve sen, dostum, pek işgüzar birisin.”</p>

  <p>“Bilmez miyim?”</p>

  <p>“Hay aksi,” dedi Naomi usulca.</p>

  <p>“Ne oldu Patron?” diye sordu Amos.</p>

  <p>“Bu ikisi kaçış planımızı bozdu,” cevabını verdi Naomi, sonra da Holden’a doğru döndü. “Siz ikiniz birbirinizin ve dolayısıyla bizim başımızı derde sokacaksınız.”</p>

  <p>“Hayır,” diye karşılık verdi Holden. “Sen bizimle gelmiyorsun. Burada Amos ve Alex’le beraber kalacaksın. Bize”—terminaline bir göz attı—“gidip bakmamız ve geri gelmemiz için üç saat verin. O zamana kadar dönmezsek—”</p>

  <p>“Sizi gangsterlere terk edeceğiz, Tycho’da kendimize bir iş bulacağız ve sonsuza dek mutlu yaşayacağız,” dedi Naomi.</p>

  <p>“Evet,” dedi Holden, sırıtarak. “Kahramanlık etmeye kalkışma.”</p>

  <p>“Aklımdan bile geçirmem efendim.”</p>

  <p style="text-align: center;">♦</p>

  <p>Holden bakım-onarım kapağının dışındaki gölgelere sinmiş, polis isyan teçhizatı taşıyan Ceres gangsterlerinin Eros vatandaşlarını küçük gruplar halinde idare etmelerini seyrediyordu. Anons sistemi radyolojik tehlike olasılığını duyurmaya devam ediyor, Eros vatandaşlarına ve misafirlerine acil durum personeliyle iş birliği yapmalarını tembihliyordu. Holden takip edecekleri bir grup seçmişti ve harekete geçmeye hazırlandığı sırada Miller onu omzundan tuttu.</p>

  <p>“Bekle,” dedi Miller. “Önce birini aramak istiyorum.”</p>

  <p>Cep terminalinde çabucak bir numara çevirdi ve kısa bir sürenin ardından ekranda düz gri bir <i>Şebeke Kullanım Dışı</i> mesajı belirdi.</p>

  <p>“Hatlar mı kopuk?” diye sordu Holden.</p>

  <p>“Yerlerinde olsam ben de ilk bunu yapardım,” karşılığını verdi Miller.</p>

  <p>“Anlıyorum,” dedi Holden, aslında hiçbir şey anlamamasına rağmen.</p>

  <p>“Eh, sanırım tek başımıza kaldık,” dedi Miller, sonra da tabancasının şarjörünü çıkardı ve onu ceket cebinden aldığı kartuşlarla doldurmaya başladı.</p>

  <p>Ömrü boyunca yetecek kadar silahlı çatışmaya girmiş olmasına rağmen Holden da silahını çıkarıp şarjörü kontrol etti. Oteldeki çatışmanın ardından onu değiştirmişti ve şarjör hâlâ doluydu. Namluya bir mermi sürüp silahı pantolonunun beline taktı. Miller’ın kendi silahını dışarıda tuttuğu ve ceketinin büyük ölçüde örttüğü baldırına yakın bir yerde beklettiği gözünden kaçmadı.</p>

  <p>Radyasyon sığınaklarının bulunduğu iç kısımlara doğru çeşitli grupları istasyonda takip etmek zor değildi. Kalabalıklarla aynı yönde ilerledikleri sürece hiç kimse dönüp onlara ikinci kez bakmıyordu. Holden isyan teçhizatlı adamların nöbet beklediği çok sayıda koridor kavşağını aklının bir köşesine yazmayı ihmal etmemekteydi. Aynı yoldan geri gitmek çok daha zor olacaktı.</p>

  <p>Takip ettikleri grup nihayet kadim radyasyon sembolüyle işaretlenmiş bir kapının önünde durunca, Holden ile Miller gizlice kenara çekilip eğreltiotlarıyla ve bir çift güdük ağaçla dolu büyük bir saksının arkasına gizlendiler. Holden sahte isyan polislerinin herkese sığınağa girmesini emretmelerini ve sonra bir kart okutarak kapıyı onların arkasından kapatmalarını seyretti. Bu iş de bitince içlerinden biri hariç hepsi oradan ayrıldı. Geride kalan adam kapının örtünde nöbet tutmaya koyuldu.</p>

  <p>“Gel ondan bizi de içeri almasını isteyelim,” diye fısıldadı Miller.</p>

  <p>“Bana ayak uydur,” karşılığını veren Holden, yerinden kalkıp muhafıza doğru yürümeye başladı.</p>

  <p>“Hey, dallama, sığınakta veya kumarhanede olman gerekiyor. Hemen grubunun yanına dön,” dedi muhafız, elini silahının kabzasına koyarak.</p>

  <p>Holden onu yatıştırmak istercesine ellerini kaldırdı, gülümsedi ve yürümeyi sürdürdü. “Grubumu kaybettim. Her nasılsa yolumu şaşırdım. Buralı değilim de,” dedi.</p>

  <p>Muhafız sol elindeki şok copuyla koridorun ilerisini gösterdi.</p>

  <p>“Aşağı inen rampalara varana kadar o tarafa git,” dedi adam.</p>

  <p>Az aydınlatılan koridorda yoktan var olurcasına ortaya çıkıveren Miller silahını çoktan çıkarmış ve muhafızın başına doğrultmuştu. Eski polis duyulur bir tıkırtıyla silahın emniyetini açtı.</p>

  <p>“İçerideki gruba katılsak nasıl olur?” dedi. “Aç şu kapıyı.”</p>

  <p>Muhafız başını hiç çevirmeden ona göz ucuyla baktı. Copu yere atıp ellerini kaldırdı.</p>

  <p>“Öyle bir şey yapmak istemezsin ahbap,” dedi sahte polis.</p>

  <p>“Bana istermiş gibi gözüküyor,” dedi Holden. “Onu dinlesen iyi ölür. Kendisi pek de iyi biri değildir.”</p>

  <p>Miller silahının namlusunu muhafızın başına dayadı. “Karakolda neye ‘beyinsiz’ derdik biliyor musun? Beyni komple kafatasından dışarı saçılan birine. O tür bir şey de genellikle bir silah kurbanın kafasına tam da buradan bastırıldığında olur. Gazın gidecek başka yeri yoktur. Beyni çıkış yarasından dışarı atıverir.”</p>

  <p>“Kapı bir kez kilitlendikten sonra bir daha açmamamızı söylediler ahbap,” dedi muhafız. O kadar hızlı konuşuyordu ki sözcükler birbirine karışıyordu. “Çok da ciddiydiler.”</p>

  <p>“Son kez söylüyorum,” dedi Miller. “Bir dahaki sefere cesedindeki kartı alıp kullanacağım.”</p>

  <p>Holden muhafızı kapıya doğru döndürdü ve adamın kemerindeki kılıfta duran tabancayı aldı. Miller’ın sözlerinin sadece birer tehditten ibaret olmasını umuyor, fakat öyle olmadığını tahmin ediyordu.</p>

  <p>“Kapıyı açarsan seni serbest bırakırız. Söz veriyorum,” dedi Holden, muhafıza.</p>

  <p>Muhafız başını sallayıp kapıya yaklaştı, sonra da kartını okutucudan geçirip tuş takımında bir sayı girdi. Ağır patlama kapısı kayarak açıldı. Kapının ötesindeki oda, dışarıdaki koridordan bile daha karanlıktı. Birkaç acil durum LED ışığı kasvetli bir kırmızıyla parlıyordu. O loş ortamda Holden yerde hareketsiz yatan düzinelerce... <i>yüzlerce</i> beden görebiliyordu.</p>

  <p>“Ölmüşler mi?” diye sordu Holden.</p>

  <p>“Ben hiçbir şey—” dedi muhafız, fakat Miller onun sözünü kesti.</p>

  <p>“Önden sen git,” deyip muhafızı ileriye itti.</p>

  <p>“Durun,” dedi Holden. “Bence oraya paldır küldür dalmak hiç de iyi bir fikir değil.”</p>

  <p>Aynı anda üç şey birden oldu. Muhafız ileri doğru dört adım attı ve sonra yere yığıldı. Miller bir defa yüksek sesle hapşırdı ve sarhoş gibi yalpaladı. Son olarak da hem Holden’ın hem de Miller’ın cep terminalleri yoğun bir elektrik vızıltısı çıkardı.</p>

  <p>Miller geri geri sendeledi. “Kapı...”</p>

  <p>Holden düğmeye basınca kapı yeniden kayarak kapandı.</p>

  <p>“Gaz,” dedi Miller, ardından öksürdü. “İçeride gaz var.”</p>

  <p>Eski polis koridor duvarına yaslanıp öksürürken Holden vızıltıyı kesmek için terminalini eline aldı. Fakat ekranda yanıp sönen alarm, hava kirliliği uyarısı değildi. Uçları birbirine çevrili kama biçimindeki üç şekilden oluşan o kutsal semboldü. Radyasyon. Holden ekrana bakarken beyaz olması gereken sembol parlak turuncu bir renkten koyu kırmızıya dönüştü.</p>

  <p>Miller da anlaşılmaz bir yüz ifadesiyle kendi terminaline bakıyordu.</p>

  <p>“Radyasyon yedik,” dedi Holden.</p>

  <p>“Detektörün etkinleştiğini daha önce hiç görmemiştim,” dedi Miller, öksürük nöbetinin peşinden boğuk ve kısık çıkan bir sesle. “Bu şeyin kırmızı olması ne anlama geliyor?”</p>

  <p>“Yaklaşık altı saat içinde makatlarımızdan kan geleceği anlamına," dedi Holden. “Gemiye gitmemiz lazım. İhtiyacımız olan ilaçlar orada vardır."</p>

  <p>“Burada neler oluyor böyle?” dedi Miller.</p>

  <p>Holden onu kolundan tuttu ve rampalara doğru koridorda gerisingeri götürdü. Holden’a kendi teni sıcak ve kaşıntılı geliyordu. Bunun radyasyondan mı kaynaklandığını yoksa psikosomatik mi olduğunu bilmiyordu. Az önce maruz kaldığı radyasyonun miktarı düşünülürse Montana’da ve Europa’da sperm saklıyor olması iyi bir şeydi.</p>

  <p>Bunu düşünmek bile hayalarını kaşındırıyordu.</p>

  <p>“İstasyona atom bombası attılar,” dedi Holden. “Hatta belki de atmış gibi yaptılar. Sonra herkesi buraya sürükleyip radyasyon sığınaklarına soktular, ama asıl sığınakların içi radyasyonluydu. Sonra da sesleri çıkmasın diye hepsine gaz verdiler."</p>

  <p>“İnsanları öldürmenin daha kolay yolları da vardır,” dedi Miller, koridordan aşağı koşarlarken kesik kesik nefes alıp vererek.</p>

  <p>“Öyleyse bunun başka bir sebebi olmalı,” dedi Holden. “Virüs, değil mi? Hani o kızı öldüren. Radyasyonla besleniyordu ya.”</p>

  <p>“O insanları kuvöz niyetine kullanıyorlar,” diyen Miller, başını sallayarak hemfikir olduğunu belirtti.</p>

  <p>Alt katlara inen rampalardan birine vardılar, fakat o sırada iki sahte isyan polisinin idaresindeki bir grup vatandaş yukarı çıkıyordu. Holden uzanıp Miller’ı tuttu ve kapalı bir makarnacının gölgesinde saklanabilecekleri bir yere çekti.</p>

  <p>“Yani virüsü onlara bulaştırdılar, değil mi?” diye fısıldadı Holden, grubun geçmesini beklerlerken. “Belki içinde virüsün olduğu sahte radyasyon ilaçlarıyla. Veya yere o kahverengi balçıktan sürülmüştü. Sonra Julie denen o kızın içindeki her neyse—”</p>

  <p>Miller yanından ayrılıp da rampadan çıkan grubun dosdoğru üstüne yürümeye başlayınca Holden sustu.</p>

  <p>“Memur bey,” dedi Miller, sahte polislerden birine.</p>

  <p>Adamların ikisi de durdu ve biri ona hitap etti. “Burada olmaman—”</p>

  <p>Miller adamı boğazından, kaskındaki yüz siperliğinin tam altından vurdu. Sonra hızla döndü ve diğer muhafızı baldırından, kasığının hemen altından vurdu. Adam acıyla bağırarak arkaya devrilince Miller ona yaklaştı ve bu sefer de boynuna bir tane sıktı.</p>

  <p>Bir çift vatandaş çığlık atmaya başladı. Miller silahını onlara doğrultunca sustular.</p>

  <p>“Bir-iki kat aşağı inip saklanacak bir yer bulun,” dedi onlara. “Polis gibi giyinmelerine rağmen bu adamlarla işbirliği yapmayın. Sizin iyiliğiniz için çalışmıyorlar. Gidin.”</p>

  <p>Vatandaşlar tereddüt ettiler, sonra da koşarak uzaklaştılar. Miller cebinden birkaç kartuş çıkarıp ateşlediği üçünün yerini doldurmaya başladı. Holden konuşacak gibi oldu, fakat Miller onun sözünü kesti.</p>

  <p>“Yapabilirsen gırtlaktan vur. Çoğu insanda yüz siperliği ve göğüs zırhı o aralığı kapatmaz. Boyun kapalıysa da baldırın iç tarafına ateş et. Oradaki zırh çok incedir. Hareketlilik meselesi. Çoğu kişiyi tek atışta indirir.”</p>

  <p>Holden duydukları mantıklıymış gibi başını salladı. “Tamam,” dedi ardından. “Gel kan kaybından ölmeden önce gemiye gidelim, tamam mı? Mecbur kalmadıkça da başkalarını vurmayalım.” Sesi hissettiğinden daha sakin çıkıyordu.</p>

  <p>Miller şarjörü silahına taktı ve namluya bir mermi sürdü.</p>

  <p>“Bu iş bitmeden önce vurmamız gereken daha pek çok kişiyle karşılaşacağımızı sanıyorum,” dedi. “Ama peki. Önce o işi halledelim.” <a id="bookmark31"></a></p>
</body>
</html>
