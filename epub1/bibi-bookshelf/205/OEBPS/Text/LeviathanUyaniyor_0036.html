<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/ogz.css" rel="stylesheet" type="text/css" />
</head>

<body>
  <h1><b>Otuz İkinci Bölüm: Miller</b></h1>

  <p>Birkaç teklemenin ardından Miller’ın zihni usul usul toparlanmaya başladı. Rüyalarında parçaları sürekli şekil değiştiren bir yapbozu tamamlamaya çalışıyor ve ne zaman tüm mekanizmayı birleştirecek gibi olsa kabus baştan başlıyordu. Farkına vardığı ilk şey belindeki bir sızı, sonra kollarındaki ve bacaklarındaki ağırlık, hissi, sonra da mide bulantısı oldu. Bilince yaklaştıkça onu daha da ertelemeye uğraşıyordu. Hayali parmaklar yapbozu birleştirme çabalarını sürdürdü ve iş bitmeden önce Miller’ın gözleri açıldı.</p>

  <p>Başını oynatamıyordu. Boynunda bir şey vardı: derisinden çıkarak görüş alanının dışına kadar uzanan kalın bir siyah tüp demeti. Miller kollarını kaldırmaya ve vücudunu istila eden o vampirimsi şeyi savuşturmaya çalıştı, fakat başaramadı.</p>

  <p><i>İşim bitti,</i> diye düşündü korkmaya başlayarak. <i>Hastalık bana da bulaştı.</i></p>

  <p>Solunda bir kadın belirdi. Julie olmaması onu şaşırttı. Koyu kahverengi bir ten, belli belirsiz çekiklikte kara gözler. Kadın ona gülümsedi. Siyah saçları yüzünün yan tarafını örtüyordu.</p>

  <p>Aşağı. Aşağı diye bir şey vardı—yerçekimi. İtiş altındaydılar. Nedense bu çok önemli gözüküyor, fakat Miller sebebini bilmiyordu.</p>

  <p>“Selam Dedektif,” dedi Naomi. “Aramıza hoş geldin.”</p>

  <p><i>Neredeyim ben?</i> demeye çalıştı Miller. Boğazı kaskatı kesilmiş gibiydi. Çok fazla sayıda insanın aynı anda girmeye çalıştığı bir metro İstasyonu gibi sıkışıktı.</p>

  <p>“Kalkmayı veya konuşmayı falan deneme,” dedi kadın. “Aşağı yukarı otuz altı saattir uyuyordun, iyi haber, ordu sınıfı ihtisas sistemine sahip bir revirimizin ve on beş Marslı askere yetecek kadar tıbbi malzememizin olması. Sanırım sana ve kaptana onların yarısını harcadık.”</p>

  <p>Kaptan. Holden. Doğru ya. Bir çatışmaya girmişlerdi. Bir koridor ve ateş eden insanlar vardı. Ve biri hastalanmıştı. Kahverengi kusmukla kaplı ve gözleri donuk bakan bir kadın hatırlıyor, fakat bunun o kabusun bir parçası olup olmadığını bilmiyordu.</p>

  <p>Naomi halen konuşmaktaydı. Tam plazma nakilleri ve hücre hasarı hakkında. Miller bir elini kaldırmaya ve ona uzanmaya çalıştı, fakat bir kayış onu engelledi. Belindeki ağrı böbreklerinden geliyordu ve Miller kanından tam olarak neyin arındırıldığım merak etti. Gözlerini kapamasıyla birlikte dinlenip dinlenmeyeceğine karar veremeden önce uyuyakaldı.</p>

  <p>Bu sefer onu rahatsız eden kâbuslar olmadı. Genzinin derinliklerindeki bir şey kayarak gırtlağını çekiştirdiğinde ve geri çekildiğinde tekrar ayıldı. Gözlerini açmadan yan döndü, öksürdü, kustu, ve tekrar sırtüstü uzandı.</p>

  <p>Uyandığında kendi çabasıyla nefes almaktaydı. Boğazı sızlıyor ve tahriş olmuş gibi geliyordu, fakat elleri bağlı değildi. Karnı ile böğründen boşaltım tüpleri çıkıyordu ve penisinde kalem ebatlarında bir kateter vardı. Hiçbir yeri özellikle ağrımadığı için mevcut her türlü uyuşturucu ilacın etkisi altında olduğunu varsaymak durumundaydı. Giysileri yerinde yoktu ve mahremiyetini sağlayan tek şey kâğıttan yapılma ince bir hasta önlüğüydü. Alçıya alınmış sol kolu kaskatı ve sabitti. Biri şapkasını yandaki yatağın üstüne koymuştu.</p>

  <p>Artık görebildiği revir, yüksek sermayeli bir eğlence kanalındaki bir koğuşa benziyordu. Burası bir hastane değildi; bir hastanenin nasıl olması gerektiğinin mat siyah ve gümüşi renklerdeki idealiydi. Karmaşık armatürlerin ucuna takılı olarak havada asılı duran monitörler kan basıncını, nükleik asit yoğunluğunu, oksijen seviyesini ve sıvı dengesini gösteriyordu. İki ayrı geri sayımdan ilki bir sonraki otofaji, diğeriyse ağrı kesici dozu içindi. Ve karşıdaki başka bir santralde Holden’ın istatistikleri üç aşağı beş yukarı aynı gözüküyordu.</p>

  <p>Holden hayalet gibiydi. Teni solgundu ve gözakları yüz farklı kanamadan dolayı kıpkırmızı kesilmişti. Steroidler yüzünden de suratı davul gibi şişmişti.</p>

  <p>“Hey,” dedi Miller.</p>

  <p>Holden bir elini kaldırıp onu nazikçe salladı.</p>

  <p>“Başardık,” dedi Miller. Sesi ayak bileklerinden tutularak bir ara sokağa sürüklenmiş gibi çıkıyordu.</p>

  <p>“Evet,” dedi Holden.</p>

  <p>“Pis bir işti.”</p>

  <p>“Evet.”</p>

  <p>Miller başını salladı. Bunlar tüm enerjisini tüketmişti. Kendini yatağına bıraktı ve uyumasa bile en azından bilincini yitirdi. Zihni unutkanlığa adım atmadan önce gülümsedi. Amacına ulaşmıştı. Holden’ın gemisindeydi. Ve Julie’nin onlara bıraktığı şeyi bulacaklardı.</p>

  <p>İnsan sesleri onu uyandırdı.</p>

  <p>“Öyleyse belki de söylememelisin.”</p>

  <p>Konuşan o kadındı. Naomi. Miller’ın bir parçası kendisini rahatsız ettiği için ona sövdüyse de kadının sesinde bir tını vardı—korku veya öfke değilse de ilgi çekecek kadar onlara yakın bir şey. Miller kıpırdamadı; hatta bilincine tamamen kavuşmadı bile. Sadece dinledi.</p>

  <p>“Söylemek zorundayım,” dedi Holden. Öksürmesi gereken biri gibi balgamlı çıkıyordu sesi. “Eros’ta olanlar... hayata farklı bir açıdan bakmamı sağladı. Daha önce dile getirmediğim bazı şeyler var.”</p>

  <p>“Kaptan—”</p>

  <p>“Hayır, beni dinle. Orada oturmuş, önümde sadece hileli tilt oyunları arasında geçecek bir yarım saat ve sonra ölüm olduğunu düşünürken... bunlar olurken pişmanlıklarımı biliyordum. Anlıyor musun? Yapmak istediğim ama yapacak cesareti hiç bulamadığım şeyler olduğunu hissettim. Artık bunu bildiğime göre de göz ardı edemem. Yokmuş gibi davranamam.”</p>

  <p>“Kaptan,” dedi Naomi yeniden. Sesindeki tını artık daha güçlüydü.</p>

  <p><i>Sakın söyleme, seni gidi zavallı piç kurusu,</i> diye aklında geçirdi Miller.</p>

  <p>“Sana âşığım Naomi,” dedi Holden.</p>

  <p>Duraksama bir kalp atışında daha uzun sürmedi.</p>

  <p>“Hayır Kaptan,” dedi kadın. “Değilsin.”</p>

  <p>“Öyleyim. Ne düşündüğünü biliyorum. Travmatik bir tecrübe yaşadım ve hâlâ hayatta olduğumu doğrulamak, insanlarla aramda bağ kurmak istiyorum. Evet, belki o da bunun bir parçası olabilir.. Ama hislerimi iyi bildiğime inanmak zorundasın. Oradayken en çok istediğim şey sana kavuşabilmekti.”</p>

  <p>“Kaptan, ne zamandır birlikte hizmet veriyoruz?”</p>

  <p>“Ne? Tam olarak bilmiyorum..."</p>

  <p>“Tahminen.”</p>

  <p>“Sekiz buçuk sefer neredeyse beş yıl eder,” dedi Holden. Miller adamın şaşkınlığını sesinde duyabiliyordu.</p>

  <p>“Pekala. O süre boyunca yatağını kaç kişiyle paylaştın?”</p>

  <p>“Fark eder mi?”</p>

  <p>“Biraz.”</p>

  <p>“Birkaç kişiyle.”</p>

  <p>“Bir düzineden fazla mı?”</p>

  <p>“Hayır,” dedi Holden, ama emin değil gibiydi.</p>

  <p>“Gel şuna on diyelim,” dedi Naomi.</p>

  <p>“Tamam. Ama bu farklı. Ben vakit geçirmek için gemide biraz aşk yaşamaktan bahsetmiyorum. Ne zamandır—”</p>

  <p>Miller kadının elini kaldırdığını veya Holden’ın elini tuttuğunu ya da ona dik dik baktığını —yani kelimelerin akışını kesecek bir şey yaptığını— hayal etti.</p>

  <p>“Peki sana ne zaman tutulduğumu biliyor musun Kaptan?” Keder. Naomi’nin sesindeki gerginliğin sebebi oydu. Keder. Hüsran. Pişmanlık.</p>

  <p>“Sen... sen bana...”</p>

  <p>“Sana bunu günü gününe söyleyebilirim,” dedi Naomi. “ilk seferinin yedinci haftasıydı. Bir Dünyalı'nın çıkagelip idari subaylığı elimden aldığına hâlâ kızgındım. En başta senden pek hoşlanmıyordum, Fazla sevimli, fazla yakışıklı ve koltuğumda fazla rahattın. Ama motor odasında bir el poker çevirdik. Sen, ben, mühendislikte çalışan Aylı o iki çocuk ve bir de Kamala Trask. Trask’ı hatırlıyor musun?”</p>

  <p>“İletişim teknisyeniydi galiba.”</p>

  <p>“Buzdolabına benzeyen. Buldog yavrusu gibi suratı vardı hani?”</p>

  <p>“Hatırladım.”</p>

  <p>“Sana abayı fena yakmıştı. O sefer boyunca geceleri ağlaya ağlaya uykuya dalardı. Poker sevdiği için o oyunda değildi. Sadece senin havanı koklamak istiyordu ve herkes bunun farkındaydı. Sen bile. Bütün o gece boyunca hem seni hem de onu izledim ve sen bir kez bile ona boş yere ümit vermedin. Seninle bir şansı olabileceğini düşünmesi için ona hiç sebep sunmadın. Ve ona saygılı davrandın, ilk kez o zaman senin doğru düzgün bir İS olabileceğini düşündüm ve yine ilk kez o zaman vardiya bitiminde yatağına girmeyi hayal ettim.”</p>

  <p>“Trask yüzünden mi?”</p>

  <p>“Hem o hem de harika bir kıçın olduğu için Kaptan. Demek istediğim şu ki dört seneden uzun bir süre beraber uçtuk. Ve herhangi bir gün sana gelmemi isteseydin koşa koşa gelirdim.”</p>

  <p>“Bilmiyordum,” dedi Holden. Sesi biraz boğuk çıkıyordu.</p>

  <p>“Hiç sormadın ki. Gözüne hep başkalarını kestirdin. Ve açıkçası, bana kalırsa, Kuşaklı kadınlar tipin değildi. Ta ki <i>Cant...</i> Ta ki sadece beşimiz kalana kadar. Bana nasıl baktığını gördüm. O bakışları iyi bilirim, çünkü dört seneyi onlardan mahrum kalarak geçirdim. Ama ne zaman gemideki tek kadın ben kaldım, işte o zaman dikkatini çektim. Ve bu benim için yeterli değil.”</p>

  <p>“Bilmiyor—”</p>

  <p>“Hayır Kaptan, bilmiyordun. Zaten ben de onu diyorum. Seni bir sürü kadını baştan çıkarırken izledim ve bunu nasıl yaptığının farkındayım. Bir kadına tutuluyorsun; seni heyecanlandırıyor. Sonra ikinizin arasında özel bir bağ olduğuna kendini ikna ediyorsun ve sen buna inanana kadar genelde o da inanmış oluyor. Sonra bir süre yatıyorsunuz ve aranızdaki bağ zamanla zayıflıyor. İçinizden biri ya <i>profesyonellik</i> veya <i>mesleki sınırlar</i> gibi bir şey söylüyor, ya da mürettebatın hakkınızda ne düşüneceğinden endişelenmeye başlıyor. Böylece tüm ilişki kayıp gidiyor. Sonra senden yine hoşlanıyorlar. Hepsi. Bu işi öyle güzel yapıyorsun ki senden nefret etmek bile istemiyorlar.”</p>

  <p>“Bu doğru değil.”</p>

  <p>“Doğru. Ve sen birlikte yatağa girdiğin herkesi sevmek zorunda olmadığını anlayana kadar bana gerçekten aşık mısın, yoksa sadece benimle yatmak mı istiyorsun bilemeyeceğim. Ve <i>sen</i> bunu anlayana kadar da seninle yatmayacağım. Benim tahminim aşktan yana değil.”</p>

  <p>“Ben yalnızca—”</p>

  <p>“Benimle yatmak istiyorsan,” dedi Naomi, “dürüst ol. Bana o kadarcık saygı duy. Tamam mı?”</p>

  <p>Miller öksürdü. Öyle yapmak istememiş, hatta yapacağını fark bile etmemişti. Karnı sıkıştı, boğazı kapandı, ıslak ve derin bir öksürük çıkardı. Bir kez başladıktan sonra durmak zordu. Harcadığı çabadan gözleri yaşararak doğrulup oturdu. Holden kendini yatağına bırakmıştı. Naomi onun yanındaki yatakta oturuyor, kulak misafiri olacak hiçbir şey yaşanmamış gibi gülümsüyordu. Holden’ın monitörleri yüksek bir nabız ve kan basıncı gösteriyordu. Miller zavallı herifin hâlâ kateter takılıyken ereksiyon olmadığını umdu.</p>

  <p>“Selam Dedektif,” dedi Naomi. “Kendini nasıl hissediyorsun?” Miller başını salladı. “Daha kötü hissettiğim de oldu,” dedi. Hemen ardından ekledi: “Hayır, olmadı. Ama artık fena değilim. Ne kadar kötüydü?”</p>

  <p>“İkiniz de öldünüz,” dedi Naomi. “Ciddi söylüyorum, ikiniz için de triyaj filtrelerini birkaç kez iptal etmemiz gerekti. İhtisas sistemi sizi ümitsiz vaka olarak sınıflandırıp duruyordu ve damarlarınızı morfinle doldurmaya çalışıyordu.”</p>

  <p>Naomi bunu rahat bir tavırla söylemişse de Miller ona inandı. Tekrar doğrulup oturdu. Vücudu hâlâ son derece ağır geliyor, fakat bunun takatsizlikten mi yoksa geminin itişinden mi kaynaklandığım bilmiyordu. Çenesini sıkı sıkıya kapalı tutan Holden sessizdi. Miller onun bu halini fark etmemiş gibi davrandı.</p>

  <p>“Uzun vadeli tahminler nedir?”</p>

  <p>“Hayatınızın geri kalanı boyunca ikinizin de her ay yeni kanserler için muayene edilmeniz gerekecek. Eskiden kaptanın tiroidinin olduğu yerde yeni bir protez var, zira gerçeği pişmişti. Senin ince bağırsağının kanaması bir türlü dinmediğinden elli santimlik bir kısmını almamız gerekti. Bir süre ikiniz de kolayca yara bere içinde kalacaksınız ve çocuk sahibi olmak istiyorsanız umarım bir yerlerde sperm saklamışsınızdır, çünkü sizin ufaklıklar artık iki başlı.”</p>

  <p>Miller gevrek gevrek güldü. Monitörleri alarm modunda yanıp söndü, sonra eski haline döndü.</p>

  <p>“Bir tıp teknisyeni olarak eğitilmiş gibi konuşuyorsun,” dedi adam.</p>

  <p>“Hayır. Mühendisim. Ama çıktıları her gün okuduğum için olayı kaptım. Keşke Shed hâlâ aramızda olsaydı,” dedi Naomi ve sesi ilk defa üzgün çıktı.</p>

  <p>Bu birinin Shed’den ikinci bahsedişiydi. Bunun bir hikâyesi olmalıydı, fakat Miller o konuya girmedi.</p>

  <p>“Saçlarımız dökülecek mi?” diye sordu.</p>

  <p>“Belki,” dedi Naomi. “Sistem öyle şeyleri engellemesi gereken ilaçtan size bol bol enjekte etti, fakat saç kökleri ölürse onlar da ölür.”</p>

  <p>“Eh, neyse ki şapkam hâlâ yanımda. Eros’tan ne haber?”</p>

  <p>Naomi o sahte rahatlığını daha fazla sürdüremedi.</p>

  <p>“Öldü,” dedi Holden yatağından, dönüp Miller’a bakarak. “Sanırım son gemi bizdik. İstasyon çağrılara cevap vermiyor ve otomatik sistemler onu karantinaya aldı.”</p>

  <p>“Peki ya kurtarma gemileri?” diye sordu Miller ve tekrar öksürdü. Boğazı hâlâ ağrıyordu.</p>

  <p>“Kurtarma gemisi falan gelmeyecek,” dedi Naomi. “istasyonda bir buçuk milyon insan vardı. O tür bir kurtarma operasyonuna ayıracak kadar kaynak hiç kimsede mevcut değil.”</p>

  <p>“Ne de olsa,” dedi Holden, “devam eden bir savaş var.”</p>

  <p style="text-align: center;">♦</p>

  <p>Geminin sistemi geceleyin ışıkları kıstı. Miller yatağında uzanmaktaydı. İhtisas sistemi onun tedavisini yeni bir safhaya sokmuştu ve Miller son üç saattir yükselen ateşlerle diş takırdatan ürpertiler arasında gidip geliyordu. Dişleri, el ve ayak tırnak yatakları sızlıyordu. Uyumak gibi bir seçeneği olmadığı için o yarı karanlıkta yatarak kendini toparlamaya çalıştı.</p>

  <p>Eros’taki davranışlarının eski ortakları tarafından nasıl değerlendirileceğini merak ediyordu. Havelock. Muss. Onları kendi yerinde hayal etti. Adam öldürmüş, üstelik bunu soğukkanlılıkla yapmıştı. Eros bir savaş alanı olup çıkmıştı ve yasalardan sorumlu olanlar seni öldürmek isterlerse yasaların geçerliliği kalmazdı. Üstelik ölen o yavşaklardan bazıları Julie’yi öldürmüştü.</p>

  <p>Yani Miller intikam cinayeti işlemiş oluyordu. Sahiden de öyle bir şey yapacak kadar alçalmış mıydı? İşte bu kederli bir düşünceydi. Naomi’nin Holden’ın yanında oturduğu gibi Julie’nin de kendi yanında oturduğunu hayal etmeye çalıştı. Sanki kız tam da bu daveti bekliyordu. Hiç tanımadığı Julie Mao elini kaldırarak ona selam verdi.</p>

  <p><i>Peki ya biz?</i> diye onun karanlık, düşsel gözlerine bakarak sordu Miller, <i>Seni gerçekten seviyor muyum, yoksa seni sevmeyi her şeyden çok istediğim için aradaki farkı anlayamıyor muyum ?</i></p>

  <p>“Hey, Miller,” dedi Holden ve Julie ortadan kayboldu. “Uyanık mısın?”</p>

  <p>“Evet. Uyuyamıyorum. ”</p>

  <p>“Ben de.”</p>

  <p>Bir müddet sessiz kaldılar. İhtisas sistemi uğuldadı. Miller’ın dokuları yeni bir zoraki gelişin dozu alırken alçının altındaki sol kolu kaşındı.</p>

  <p>“İyi misin?” diye sordu Miller</p>

  <p>“Niye iyi olmayacakmışım ki?” diye sertçe karşılık verdi Holden.</p>

  <p>“O adamı öldürdün,” dedi Miller. “İstasyonda. Onu vurdun. İnsanlara daha önce de ateş ettiğini biliyorum. Yani oteldeyken. Ama kaçtığımız sırada birini suratından vurdun.”</p>

  <p>“Evet. Vurdum.”</p>

  <p>“O konuda iyi misin?”</p>

  <p>“Tabii,” dedi Holden, biraz fazla acele ederek.</p>

  <p>Hava dönüştürücüler vızıldıyor, Miller’ın sağlam kolundaki kan basıncı kelepçesi onu bir elin yapacağı gibi sıkıyordu. Holden konuşmamasına rağmen Miller gözlerini kıstığında adamın yüksek kan basıncım ve beyinsel faaliyetlerindeki artışı görebiliyordu.</p>

  <p>“Bizi hep izne çıkarırlardı,” dedi Miller.</p>

  <p>“Ne?”</p>

  <p>“Birini vurduğumuz zaman. O kişi ölse de ölmese de bizi mutlaka mazeret iznine yollarlardı. Silahımızı geri alırlardı. Bir deli doktoruyla konuşmaya gönderirlerdi.”</p>

  <p>“Bürokratlar işte,” dedi Holden.</p>

  <p>“Bir bildikleri vardı,” dedi Miller. “Adam vurmak insana bir şeyler yapar. Adam öldürmekse... o daha beterdir. O kişinin bunu hak edip etmediğinin, senin başka bir seçeneğinin olup olmadığının önemi yoktur. Veya biraz vardır: Ama o bile vicdan azabını engellemez.”</p>

  <p>“Yine de sen yaşadıklarını arkanda bırakmış gibi gözüküyorsun.” “Belki,” dedi Miller. “Bak, hani orada öldürmekle ilgili söylediklerim var ya? Onları canlı bırakmanın iyilik olmadığı falan? Öyle dediğim için üzgünüm.”</p>

  <p>“Yanıldığını mı düşünüyorsun?”</p>

  <p>“Yanılmıyordum. Ama yine de üzgünüm.”</p>

  <p>“Peki.”</p>

  <p>“Tanrım. Bak, demek istediğim bunu kafana takmanın kötü bir şey olmadığı. Yaptıklarını görmeye veya duymaya devam etmen iyi bir şey. Başından geçenleri unutamıyorsun ya? Olması gereken de o zaten.”</p>

  <p>Holden bir süre sessiz kaldı. Tekrar konuştuğu zaman sesi taş kadar donuktu.</p>

  <p>“Daha önce de adam öldürmüştüm. Ama onlar radar ekranındaki birer sinyalden ibaretti. Ben—”</p>

  <p>“Aynı şey değil, öyle değil mi?” dedi Miller.</p>

  <p>“Hayır, değil,” cevabını verdi Holden. “Peki bu his geçer mi?” <i>Bazen,</i> diye düşündü Miller.</p>

  <p>“Hayır,” dedi. “Bir ruhun olduğu sürece geçmez.”</p>

  <p>“Tamam. Sağ ol.”</p>

  <p>“Son bir şey daha.”</p>

  <p>“Evet?”</p>

  <p>“Üstüme vazife olmadığının farkındayım, ama hevesinin kırılmasına izin verme. Seksten, aşktan ve kadınlardan anlamıyorsan ne olmuş yani? Bu bir penisle doğduğun anlamına gelir, o kadar. Ve o kız? Naomi? Biraz çaba harcamaya değer gibi gözüküyor. Bilirsin ya?”</p>

  <p>“Evet,” dedi Holden. “Bu konuyu bir daha hiç konuşmasak olur mu?” diye de ekledi.</p>

  <p>“Tabii.”</p>

  <p>Gemi gıcırdadı ve yerçekimi Miller’ın bir derece sağma kaydı. Rota düzeltmesi. İlginç bir şey değil yani. Miller gözlerini kapayıp kendini uyumaya zorladı. Kafası ölü adamlarla, Julie’yle, aşkla ve seksle doluydu. Holden’ın savaş hakkındaki sözlerinin önemli bir yanı vardı, fakat Miller sürekli şekil değiştiren parçaları birbirine takamıyordu. O yüzden iç geçirip ağırlığını biraz kaydırdı. Öyle yapınca boşaltım tüplerinden birini tıkadı ve alarmı susturmak için eski konumuna geri dönmek zorunda kaldı.</p>

  <p>Kan basıncı kelepçesi tekrar devreye girdiğinde onu tutan bu sefer Julie’ydi. Kız dudaklarını onun kulağına değdirecek kadar yakınına sokuluyordu. Gözleri açık olan Miller’ın zihni, hem hayali kızı hem de gerçekten orada olsaydı önünü kapatacağı monitörleri aynı anda görüyordu.</p>

  <p><i>Ben de seni seviyorum,</i> dedi Julie, <i>ve sana göz kulak olacağım.</i></p>

  <p>Kalp atışları hızlanmaya başlayan Miller değişen sayılara bakıp gülümsedi.<a id="bookmark36"></a></p>
</body>
</html>
