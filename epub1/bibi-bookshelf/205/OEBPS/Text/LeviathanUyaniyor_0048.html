<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/ogz.css" rel="stylesheet" type="text/css" />
</head>

<body>
  <h1><b>Kırk Dördüncü Bölüm: Miller</b></h1>

  <p>Yalnız başına oturan Miller geniş gözlem pencerelerinden dışarı bakmasına rağmen manzarayı seyretmiyordu. Yanındaki siyah renkli alçak sehpada duran mantardan üretilmiş viski, onu sipariş ettiği zamanki seviyesindeydi. Aslında o bir içki değil oturma izniydi. Ceres’te bile daima bir avuç avare olagelmişti. Şansları dönen, gidecek hiçbir yeri ve ricada bulunacak hiç kimsesi olmayan, engin insanlık ağıyla aralarında hiçbir bağ kalmayan erkek ve kadınlar. Miller onlara, yani ruhani benzerlerine karşı hep bir tür sempati beslemişti.</p>

  <p>Artık kendisi de o kopuk kabilenin bir üyesiydi.</p>

  <p>Devasa nesil gemisinin yüzeyinde parlak bir şey gerçekleşti— belki de karmaşık bir şebeke üzerinden kaynaklama yapılıyordu. <i>Nauvoo</i>’nun arkasında, Tycho İstasyonu’nun arı kovanını andıran daimi faaliyetinin kucağında <i>Rocinante’nin</i> yarım derecelik kavisi belli oluyordu. Miller için ona bakmak eski bir evini görmek gibiydi. Miller, Musa’nın asla giremeyeceği vaat edilmiş toprakları görmesiyle ilgili hikâyeyi bilirdi. Kısa bir süreliğine —bir gün, bir hafta, bir sene— içeri buyur edilse ve sonra tekrar çöle atılsaydı ihtiyar peygamberin neler hissedeceğini merak ediyordu. Çölden hiç ayrılmamak daha iyi, daha güvenliydi.</p>

  <p>Hemen yanı başındaki Juliette Mao, Miller’ın kız için zihninde özel olarak hazırladığı bir köşeden onu seyretmekteydi.</p>

  <p><i>Seni kurtarmalıydım</i>, diye aklında geçirdi Miller. <i>Seni bulmalıydım. Hakikati de.</i></p>

  <p><i>Peki bulmadın mı?</i></p>

  <p>Miller kıza gülümsedi. Julie de onun kadar bezgin ve yorgun bir halde gülümseyerek karşılık verdi. Çünkü Miller amacına ulaşmıştı. Önce kızı, sonra da onu kimin öldürdüğünü bulmuştu ve Holden haklıydı, intikam almıştı. Kendi kendine söz verdiği her şeyi yerine getirmişti. Ancak bu kendisini kurtarmaya yetmemişti.</p>

  <p>“Size başka bir şey getirebilir miyim?”</p>

  <p>Miller yarım saniyeliğine bunu Julie’nin söylediğini sandı. O başını iki yana sallamadan önce garson kız tekrar sormak üzere ağzını açmıştı. Hayır, getiremezdi. Zaten getirebilse bile Miller’ın parası yetmezdi.</p>

  <p><i>Uzun süremeyeceğini biliyordun,</i> dedi Julie. <i>Holden. Mürettebatı. Oraya ait olmadığının farkındaydın. Sen bana aitsin.</i></p>

  <p>Ani bir adrenalin salgısı Miller’ın yorgun kalbini canlandırdı. Kızı bulmak için etrafına bakındı, fakat Julie gitmişti. Kendi içinde yarattığı ‘savaş veya kaç’ tepkisinde hayallere ve halüsinasyonlara yer yoktu. Ama yine de... <i>Sen bana aitsin.</i></p>

  <p>Tanıdığı kaç kişinin o yolu seçtiğini merakla düşündü. İnsanlık kendisini yerçekimi kuyusundan çıkarmadan çok önce bile polislerin beylik tabancalarını kafalarına dayamak gibi bir gelenekleri vardı. Miller’ın artık ne bir eve ne de bir dosta sahipti. Ayrıca son bir ay içinde ondan önceki bütün kariyeri boyunca buladığından daha fazla kana bulamıştı elini. Ceres’teki şirket psikiyatrı güvenlik ekipleri için hazırladığı yıllık sunumunda buna intihara meyillilik derdi. Tıpkı genital bit veya yüksek kolesterol gibi o da sakınılması gereken bir şeydi. Dikkatli olunduğu sürece büyük bir sorun sayılmazdı.</p>

  <p>O yüzden Miller dikkatli olacaktı. Bir süreliğine. İşin sonunun nereye vardığını görecekti.</p>

  <p>Miller ayağa kalktı, üç kalp atışı süresince tereddüde kapıldı, sonra da burbonunu kaptığı gibi bir dikişte bitirdi. Ona sıvı cesaret derlerdi ve bu seferlik işe yaramış gibi gözüktü. Miller terminalini çıkardı, bir bağlantı talebinde bulundu ve kendine çekidüzen vermeye çalıştı. Henüz o raddeye gelmemişti. Ve yaşamayı sürdürecekse bir işe ihtiyacı olacaktı.</p>

  <p style="text-align: center;">♦</p>

  <p>“Sabez nichts, Pampav,” dedi Diogo. Çocuğun üstünde fileli bir iş gömleğiyle genç işi, çirkin bir pantolon vardı. Miller önceki hayatında Diogo’ya faydalı bir şey bilemeyecek kadar genç der geçerdi. Şimdiyse bekliyordu. Diogo’yu çaba harcamaya zorlayacak bir şey varsa o da Miller’ın kendine ait bir deliğe taşınma vaadiydi. Sessizlik uzadı. Miller yalvarmaktan korktuğu için kendini konuşmamaya zorladı.</p>

  <p>“Eh...” dedi Diogo bezgince. “Bir hombre olacaktı. Sadece kol ve göz lazım.”</p>

  <p>“Güvenlik görevlisi işi bana uyar,” dedi Miller. “Faturaları ödeyecek bir şey olsun yeter.”</p>

  <p>“Gider konuşurum. Ne diyecek bakarım.”</p>

  <p>“Yapabileceğin bir şey olursa minnettar kalırım,” diye karşılık verdi Miller, sonra da yatağı işaret etti. “Acaba burada...?”</p>

  <p>“Mi cama es su cama,” dedi Diogo. Miller yatağa uzandı.</p>

  <p>Diogo küçük duşakabine girdi ve ete çarpan su sesi hava dönüştürücünün uğultusunu bastırdı. Miller evliliğinden beri gemilerde bile biriyle fiziksel bakımdan bu kadar yakın şartlarda yaşamamıştı. Yine de Diogo’ya dostu diyemezdi.</p>

  <p>Tycho’daki fırsatlar beklediğinden daha azdı ve referans gösterebileceği fazla bir kimse de yoktu. Onu tanıyan az sayıdaki insanın onun lehine konuşması pek muhtemel değildi. Fakat illaki bir şeyler çıkacaktı. Miller’ın ihtiyacı olan tek şey kendini baştan yaratmak, yeni bir sayfa açarak eskiden olduğundan daha farklı biri haline gelmekti.</p>

  <p>Tabii Dünya veya Mars —artık savaştan hangisi galip çıkarsa— gelip de DGİ’yi ve ona bağlı tüm istasyonları gökyüzünden silmezse. Ve de protomolekül Eros’tan kaçıp bir gezegeni katletmezse. Veya bir İstasyonu. Veya kendisini. Miller o şeyin bir numunesinin hâlâ <i>Roci</i>’de olduğunu hatırlayınca anlık bir ürpertiye kapıldı. Numuneye bir şey olursa Holden, Naomi, Alex ve Amos ondan çok daha önce Julie’ye katılabilirdi.</p>

  <p>Miller bunun artık kendisini ilgilendirmediğini söyledi. Yine de mürettebatın başına bir şey gelmemesini umuyordu. Kendisi iyi olmayacaksa bile onlar iyi olsun istiyordu.</p>

  <p>“Hey, Pampav,” dedi Diogo, ortak koridora çıkan kapı kayarak açılırken. “Eros’un konuşmaya başladığını duydun mu?”</p>

  <p>Miller bir dirseği üzerinde doğruldu.</p>

  <p>“Si,” dedi Diogo. “O bok her neyse yayına başladı. Kelimeler falan bile var. Yayını buradan alıyorum. Dinlemek ister misin?”</p>

  <p><i>Hayır</i>, diye düşündü Miller. <i>Hayır, o koridorları gördüm. O insanların başına gelenler neredeyse benim de başıma gelecekti. O ucubeyle aramda bir şey olsun istemiyorum.</i></p>

  <p>“Tabii,” dedi yine de.</p>

  <p>Diogo kendi cep terminalini kapıp ona bir şeyler girdi. Yeni yayın yönlendirmesini alan Miller’ın terminali öttü.</p>

  <p>“Operasyondaki chicâ perdıda ona biraz bhangra katıyordu,” dedi Diogo, kalçalarıyla bir dans hareketi yaparak. “Süper, ha?”</p>

  <p>Diogo ile diğer DGİ milisleri yüksek öneme haiz bir araştırma İstasyonunu basmışlar, gücün ve kötülüğün tarihindeki en kudretli ve kötücül şirketlerden biriyle yüzleşmişlerdi. Şimdi de ölenlerin — ölülerin— çığlıklarını kullanarak müzik yapıyor, kirası düşük kulüplerde onunla dans ediyorlardı. <i>Kim bilir nasıldır,</i> diye aklında geçirdi Miller, <i>genç ve ruhsuz olmak.</i></p>

  <p>Ama hayır. Haksızlık ediyordu. Diogo iyi çocuktu. Saftı sadece. Biraz zaman tanınırsa evren o pürüzü giderirdi.</p>

  <p>“Süper,” dedi Miller. Diogo sırıttı.</p>

  <p>Yayın terminalde bekliyordu. Miller ışıkları kapattı ve istasyon dönüşünün yarattığı baskıya karşı ağırlığının küçük yatak tarafından taşımasına izin verdi. Duymak istemiyordu. Bilmek istemiyordu. Fakat mecburdu.</p>

  <p>Ses ilk başta anlaşılmazdı—elektrik cızırtıları ve delice yükselip alçalan bir parazit. Sonra, belki de derinlerde bir yerde müzik. Uzun ve uzak bir kreşendoda buluşan viyolalar. Ardından birileri bir mikrofona konuşuyormuş gibi net çıkan bir ses.</p>

  <p>“Tavşanlar ve fareler. Ekolojik dengesizlik ve yuvarlak ve ay ışığı kadar mavi. Ağustos.”</p>

  <p>Konuşanın gerçek bir insan olmadığı kesin gibiydi. Eros’taki bilgisayar sistemleri çok sayıda ikna edici lehçe ve insan sesi yaratabilirdi. Erkek, kadın ve çocuk sesleri. Ayrıca istasyon genelindeki bilgisayarlarda ve depolama alanlarında kim bilir kaç milyon saatlik veri vardı.</p>

  <p>Tekrar eden ispinoz bağrışları gibi yine bir elektrik dalgalanması. Arkasında bir zonklama yer alan yeni bir insan sesi—bu sefer kadınsı ve yumuşak.</p>

  <p>“Hasta kalp çarpıntısından ve gece terlemelerinden şikayetçi. Başlangıç belirtilerinin üç ay önce ortaya çıktığı belirtilse de geçmişte...”</p>

  <p>Ses azalıp kayboldu ve zonklama arttı. Bir zamanlar adına Eros denen o karmaşık sistem, beyni İsviçre peyniri gibi delik deşik olmuş yaşlı bir adam misali ölüyor, değişiyor, aklını kaçırıyordu. Ve Protogen her tarafa ses düzeni kurduğu için Miller İstasyonun yok oluşunu dinleyebiliyordu.</p>

  <p>“Ona söylemedim, ona söylemedim, ona söylemedim. Gündoğumu. Gündoğumunu hiç seyretmedim.”</p>

  <p>Miller gözlerini kapadı ve Eros’un serenadı eşliğinde uykuya doğru kaydı. Bilinci kaybolurken yanında parazitin yükselip alçalışıyla uyumlu olarak nefes alıp veren sıcak ve canlı bir vücut hayal etti.</p>

  <p style="text-align: center;"><b>♦</b></p>

  <p>İnce yapılı ve çelimsiz bir adam olan müdürün saçları, sahile asla vurmayacak bir dalga gibi taranarak alnının üstünde toplanmıştı, içinde bulundukları dar ofis, Tycho’nun üstyapısı —su, hava ve elektrik— araya karıştıkça düzensiz olarak uğulduyordu. Kanalların arasındaki doğaçlama ve ucuz işyeri kötünün de kötüsüydü.</p>

  <p>“Üzgünüm,” dedi müdür. Miller içinin eridiğini hissetti. Evrenin kendisine ayırdığı onca aşağılama arasında bunu öngörmemişti. Bu onu kızdırıyordu.</p>

  <p>“Başa çıkamayacağımı mı düşünüyorsun?” diye sordu Miller, sesini yumuşak tutarak.</p>

  <p>“Mesele o değil,” dedi çelimsiz adam. “Ben... Bak, aramızda kalsın ama biz bir korkuluk arıyoruz, bilirsin ya? Bir geri zekalı bile bu depoyu koruyabilir. Senin onca tecrüben var. Bizim isyan bastırma protokolleriyle ne işimiz olur ki? Veya soruşturma prosedürleriyle? Hadi ama. Bu işte bir silaha bile ihtiyaç yok.”</p>

  <p>“Umurumda değil,” dedi Miller. “Bana bir iş lazım.”</p>

  <p>Çelimsiz adam iç geçirdi ve Kuşaklılara özgü abartılı bir tarzda omuz silkti. “Sana başka bir şey lazım,” dedi.</p>

  <p>Miller kulağa ümitsizlik gibi geleceğinden çekinerek gülmemeye çalıştı. Müdür huzursuzlanmaya başlayana dek gözünü adamın arkasındaki ucuz plastik duvara dikti. Bu bir tuzaktı. Miller her şeye baştan başlamak için fazla tecrübeliydi. Çok fazla şey biliyordu; o yüzden geri dönüp yeni başlangıçlar yapmak gibi bir seçeneği yoktu.</p>

  <p>“Pekala,” dedi en sonunda. Masanın öteki tarafındaki müdür tutmakta olduğunu nefesi verdi, sonra da utanmış gözükecek kadar nazik davrandı.</p>

  <p>“Bir şey sorabilir miyim?” dedi çelimsiz adam. “Eski işini niye bıraktın?”</p>

  <p>“Ceres el değiştirdi,” diyen Miller şapkasını taktı. “Yeni takımda bana yer yoktu. Hepsi bu.”</p>

  <p>“Ceres mi?”</p>

  <p>Müdürün şaşkın gözükmesi Miller’ı da şaşırttı. Miller cep terminaline bir göz attı. Sunumunda iş geçmişi de yer alıyordu. Müdür onu görmemiş olamazdı.</p>

  <p>“Evet, orada çalışıyordum,” dedi Miller.</p>

  <p>“Polislik yaparken. Ama ben geçen seferki işini kastediyorum. Böyle şeylere yabancı değilim; DGİ’de çalışmanı özgeçmişine koymamanı anlarım. Ama senin o şeye... anlarsın ya, istasyon olayına katıldığını hepimiz biliyoruz.”</p>

  <p>“Eskiden DGİ için çalıştığımı düşünüyorsun, öyle mi?” dedi Miller.</p>

  <p>Çelimsiz adam gözlerini şaşkın şaşkın kırpıştırdı. “Çalışıyordun ya,” dedi.</p>

  <p>Haksız da değildi.</p>

  <p style="text-align: center;">♦</p>

  <p>Fred Johnson’ın ofisindeki hiçbir şey değişmemişse de her şey değişmişti. Mobilyalar, havanın kokusu, yönetim kurulu odası ile komuta merkezi arasında bir yerde olma hissi hep aynıydı. Pencerenin dışındaki nesil gemisi tamamlanmaya yüzde yarım yaklaşmış olabilirdi ama sebep o da değildi. Oyunun ödülü değişmişti ve eskinin savaşı artık başka bir şey olup çıkmıştı. Daha büyük bir şey. Bu durum Fred’in parlayan gözlerine ve gergin omuzlarına yansıyordu.</p>

  <p>“Senin kadar yetenekli bir adam işimize yarayabilir,” diye onayladı Fred. “Planları hep ufak tefek şeyler mahveder. Üst aramasının nasıl yapılacağı gibi. Öyle şeyler işte. Tycho güvenliği başının çaresine bakabilir, fakat İstasyonumuzdan ayrılıp da başka birinin İstasyonuna zorla girdiğimizde durum değişir.”</p>

  <p>“Tekrar yapmayı planladığın bir şey mi bu?” dedi Miller, sorusunu bir espri gibi dile getirmeye çalışarak. Fred cevap vermedi. Julie bir an için generalin yanında durdu. Miller ikilinin ekranlardan yansıdığını gördü; adam düşünceli, hayaletse keyifliydi. Belki Miller işin daha en başında yanlış bir izlenime kapılmıştı ve Kuşak ile iç gezegenler arasındaki ayrım siyasetten ve kaynak yönetiminden farklı bir şeydi. Kuşak’ın Mars’tan veya Dünya’dan daha zor, daha tehlikeli bir yaşam sunduğunu herkes gibi o da biliyordu. Yine de Kuşak bu insanları —en iyi insanları— insanlığın yerçekimi kuyularından çıkıp kendilerini karanlığa atmaya ikna ediyordu.</p>

  <p>Evden ayrılma, yayılma, keşfetme güdüsü. Evrende mümkün olabildiğince uzağa gitme. Ve şimdi Protogen ile Eros insanlara tanrı olabilme, insan ümitlerinin ve hayallerinin ötesine geçebilecek varlıklar olarak insanlığı yeniden yaratabilme fırsatı sunuyordu. Miller böyle bir cazibenin Fred gibi adamlar için reddetmesi ne kadar zor bir şey olduğunu daha yeni yeni anlıyordu.</p>

  <p>“Dresden’i öldürdün,” dedi Fred. “Bu bir sorun.”</p>

  <p>“Yapılması gerekiyordu.”</p>

  <p>“Ondan emin değilim,” diye karşılık verdi Fred, ama üslubu temkinliydi. Ağız arıyordu. Miller biraz buruk bir tebessüm etti. “Zaten o yüzden yapılması gerekiyordu,” dedi.</p>

  <p>Fred’in attığı küçük ve öksürüklü kahkaha Miller’a ne demek istediğinin anlaşıldığını göstermeye yetti. General tekrar onu süzmek üzere arkasına döndüğünde bakışları sabitti.</p>

  <p>“O olay pazarlık masasına getirildiği zaman birinin hesap vermesi gerekecek. Sen savunmasız bir adamı öldürdün.”</p>

  <p>“Evet,” dedi Miller.</p>

  <p>“Zamanı gelince seni ilk pazarlık kozum olarak kurtların önüne atacağım. Seni korumayacağım. ”</p>

  <p>“Korumanı da istemem,” dedi Miller.</p>

  <p>“Dünya’daki bir hapishanede Kuşaklı bir eski polis olarak hapis yatman gerekse bile mi?”</p>

  <p>Gerçekte olacakların yumuşatılmış bir halini dile getirmişti ve ikisi de bunun farkındaydı. <i>Sen bana aitsin,</i> dedi Julie. O noktaya nasıl varacağının ne önemi vardı ki?</p>

  <p>“Hiçbir şeyden pişman değilim,” dedi Miller ve yarım nefes sonra bunun neredeyse doğru olduğunu fark ederek hayrete düştü. “Orada bir yerde bana bir şeyler sormak isteyen bir yargıç olursa cevap veririm. Ben buraya iş bulmak için geldim, korunmak için değil.” Fred kısılı ve düşünceli gözlerle koltuğunda oturdu. Miller biraz öne eğildi.</p>

  <p>“Beni zor bir duruma sokuyorsun,” dedi Fred. “Hep kulağa hoş gelen şeyler söylüyorsun. Ama dediklerini yapacağına inanmakta zorlanıyorum. Seni kayıtlarda göstermek riskli olur. Barış görüşmelerindeki konumumu zora sokabilir.”</p>

  <p>“Riskli olacağı kesin,” dedi Miller. “Ama ben hem Eros’ta hem de Thoth İstasyonu’nda bulundum. Holden ve mürettebatıyla birlikte <i>Rocinante</i>’de uçtum. İş protomolekülün analizine ve bu belaya nasıl bulaştığımıza gelince bilgi alabileceğin daha iyi birini bulamazsın. Zamanı geldiğinde çok şey bildiğimi iddia edebilirsin. Kendi haline bırakılamayacak kadar değerli olduğumu.”</p>

  <p>“Veya tehlikeli.”</p>

  <p>“Elbette. O da olabilir.”</p>

  <p>Bir müddet sessiz kaldılar. <i>Nauvoo</i>’daki bir dizi ışık sarı ve yeşil bir test düzeninde yanıp söndü.</p>

  <p>“Güvenlik danışmanı,” dedi Fred. “Bağımsız. Sana bir rütbe vermeyeceğim.”</p>

  <p><i>DGİ için bile fazla kirliyim,</i> diye keyifle aklından geçirdi Miller.</p>

  <p>“Bana yatacak bir yer vereceksen kabul,” dedi eski polis. Anlaşmaları savaş bitene kadar geçerliydi. Ondan sonra bir parça et gibi kıyma makinesine atılacaktı. Miller’ın buna itirazı yoktu. Fred arkasına yaslandı. Koltuğu yeni konfigürasyonuna geçerken hafifçe tısladı.</p>

  <p>“Pekala,” dedi Fred. “İşte ilk görevin. Bana bir analiz sun. En büyük sorunum nedir?”</p>

  <p>“Bilgiyi sınırlama,” dedi Miller.</p>

  <p>“Thoth İstasyonu ile protomolekül hakkındaki bilgileri gizleyemeyeceğimi mi düşünüyorsun?”</p>

  <p>“Elbette gizleyemezsin,” dedi Miller. “Öncelikle çok fazla kişi onlardan haberdar. Ayrıca o kişilerden biri Holden ve olup biten her şeyi şu ana kadar bütün boş frekanslardan yayınlamadıysa bile yakında yayınlar. Neler döndüğünü açıklamadan bir barış antlaşması yapamazsın zaten. Yaşananların eninde sonunda ortaya çıkması gerek.”</p>

  <p>“Peki ne tavsiye edersin?”</p>

  <p>Miller kısa bir süreliğine karanlığa geri dönerek ölen İstasyonun anlaşılmaz seslerini dinledi. Ölüler uzayın öteki tarafından onu çağırıyordu.</p>

  <p>“Eros’u savun,” dedi Fred’e. “Tüm taraflar protomolekülün bir numunesini isteyecek. Masada bir yer bulabilmenin tek yolu erişimi kısıtlamak olacak.”</p>

  <p>Fred gevrek gevrek güldü.</p>

  <p>“İyi fikir,” dedi adam. “Ama Dünya ve Mars, donanmalarıyla çıkagelirse Eros İstasyonu boyutlarındaki bir yeri nasıl savunmamızı önerirsin?”</p>

  <p>Dediği doğruydu. Miller biraz kederlendiğini hissetti. Julie Mao —kendi Julie’si— ölüp gitmiş olsa bile böyle bir şeyi dile getirmek ona vefasızlık gibi geliyordu.</p>

  <p>“Öyleyse İstasyonu ortadan kaldırmalısın,” dedi dedektif.</p>

  <p>“Peki onu nasıl yapacağım?” dedi Fred. “İstasyonu ağzına kadar atom bombasıyla doldursak bile o şeyin küçücük bir parçasının bir koloniye ulaşmayacağından veya bir yerçekimi kuyusundan aşağı düşmeyeceğinden nasıl emin olacağız? Eros’u patlatmak bir hindiba çiçeğinin tüylerini esintiye doğru üflemek gibi olur.”</p>

  <p>Miller ömründe hiç hindiba görmemesine rağmen sorunu anladı. Eros’u dolduran balçığın en küçük bir parçası bile o şeytani deneyin baştan başlaması için yeterli olabilirdi. Üstelik balçık radyasyonda serpiliyordu; İstasyonu pişirmek o gizemli şeyin sonunu getireceği yerde onu daha da hızlandırabilirdi. Eros’taki protomolekülün asla yayılmayacağından emin olmak için İstasyonu atomlarına ayırmaları lazımdı...</p>

  <p>“Hah,” dedi Miller.</p>

  <p>“Hah mı?”</p>

  <p>“Evet. Bu hiç hoşuna gitmeyecek.”</p>

  <p>“Bir dene bakalım.”</p>

  <p>“Tamam, sen istedin. Eros’u güneşe yolla.”</p>

  <p>“Güneşe,” dedi Fred. “Burada ne kadarlık bir kütleden bahsettiğimize dair bir fikrin var mı?”</p>

  <p>Miller başıyla geniş ve şeffaf pencereyi ve de onun ötesindeki inşaat sahalarını işaret etti. Tabii <i>Nauvoo'</i>yu da.</p>

  <p>“O şeyin motorları epey büyük,” dedi Miller. “İstasyona birkaç hızlı gemi gönderip sen oraya varmadan önce hiç kimsenin içeri girmemesini sağla. Sonra <i>Nauvoo’</i>yu Eros İstasyonu’na çarptır. Onu güneşten tarafa savur.”</p>

  <p>Hesap kitap yapmaya başlayan Fred’in bakışları kendi içine çevrildi.</p>

  <p>“İstasyon koronaya varana kadar hiç kimsenin içeri girmemesini sağlamalısın. Kolay olmayacak, ama hem Dünya hem de Mars onu ele geçirmek kadar karşı tarafı ondan uzak tutmak da isteyecek.” <i>Daha fazlasını yapamadığım için üzgünüm Julie,</i> diye aklında geçirdi Miller. <i>Ama müthiş bir cenaze töreni olacak.</i></p>

  <p>Yavaş ve derin nefesler alan Fred’in bakışları sadece kendisinin görebildiği bir şeyi okurcasına kıpır kıpırdı. Sessizlik iyice ağırlaştığında bile Miller adama ilişmedi. Fred’in kısa ve sert bir soluk vermesi neredeyse bir dakikayı buldu.</p>

  <p>“Mormonlar çok kızacak,” dedi adam.</p>

  <p><a id="bookmark48"></a></p>
</body>
</html>
