<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/ogz.css" rel="stylesheet" type="text/css" />
</head>

<body>
  <h1 style="text-align: right;"><b>Dördüncü Bölüm: Miller</b></h1>

  <p>Deliğindeki sistem öttüğü sırada Miller akşam yemeğinin ortalarındaydı. Dönüp gönderi koduna bir göz attı. Mavi Kurbağa. Ceres vatandaşı olmayan o ilave bir milyonun hizmetindeki liman barı, Mumbai’deki meşhur Dünya barının neredeyse tıpatıp bir kopyası olduğu iddiasıyla reklamını yapardı—tabii lisanslı hayat kadınları ve yasal uyuşturucularla. Mantardan üretilmiş bezelyelerden ve tüpte yetiştirilmiş pirinçten bir çatal daha alan Miller bağlantıyı kabul edip etmemeyi düşündü.</p>

  <p><i>Bunun olacağını tahmin etmeliydim,</i> diye aklından geçirdi.</p>

  <p>“Ne?” diye sordu.</p>

  <p>Bir ekran açıldı. Müdür yardımcısı Haşini buz rengi gözlere sahip koyu tenli bir adamdı. Suratındaki sırıtışı andıran ifadenin sebebi hasar görmüş sinirlerdi. Haşini lisanssız bir hayat kadınına acımak gibi yanlış bir karar verdiğinde Miller ona bir kıyak geçmişti. O zamandan beri de güvenlik dedektifi ile liman barmeni karşılıklı kıyak takasında bulunuyorlardı. İşte size medeniyetin siyahla beyaz arasındaki gayriresmi ekonomisi.</p>

  <p>“Ortağın yine burada,” dedi Haşini, bhangra müziğinin basları ve uğultuları arasında. “Sanırım kötü bir gece geçiriyor. Ona içki sunmaya devam edeyim mi?”</p>

  <p>“Evet,” dedi Miller. “Onu bir süre daha mutlu et. Bana yirmi dakika ver.”</p>

  <p>“Mutlu olmak istediği yok ki. Tam tersine mutsuz olmak için bahane arıyor.”</p>

  <p>“Öyleyse o bahaneyi bulmasını güçleştir. Birazdan orada olurum.”</p>

  <p>Haşini o hasarlı tebessümünü ederek başını salladı ve bağlantıyı kesti. Miller yarısı yenmiş yemeğine baktı, iç geçirdi ve kalanları geri dönüşüm bidonuna döktü. Temiz bir gömlek çıkardı, sonra tereddüt etti. Mavi Kurbağa hep hoşuna gittiğinden daha sıcak olurdu ve Miller ceket giymekten nefret ederdi. Onun yerine ayak bileğindeki kılıfa kompakt bir tabanca koydu. Bu hızlı çekilebilecek bir silah değildi, ama işler oraya varırsa zaten hapı yutmuş demekti.</p>

  <p>Ceres’in gece vakti gündüz vaktinden farksızdı. İstasyon ilk açıldığında, Dünya'nın dönüşünü taklit ederek insanların yirmi dört saatlik geleneksel döngüsüne uygun bir biçimde ışıkları kısma ve açma girişiminde bulunulmuştu. Konsey vazgeçmeden önce bu özentilik dört ay sürebilmişti.</p>

  <p>Miller görevde olsaydı liman katına kadar bir elektrikli arabayla geniş tünellerden aşağı inerdi. Görevde olmamasına rağmen yine öyle yapası vardı, fakat kökleşmiş bir batıl inanç ona engel oldu. Arabaya binseydi oraya bir polis olarak gidecekti. Oysa metro da işini fazlasıyla görürdü. Miller en yakındaki istasyona kadar yürüdü, durumu kontrol etti ve alçak bir taş banka oturdu. Bir dakika sonra Miller’ın yaşlarındaki bir adam ile üç yaşından büyük olmayan bir kız çocuğu gelip onun karşısına oturdular. Kızın konuşması kaçak yapan bir conta kadar hızlı ve anlamsızdı. Babası yeri geldikçe homurtularla ve kafa sallamalarla ona cevap veriyordu.</p>

  <p>Miller ve yeni gelen adam karşılıklı kafa sallayarak birbirlerine selam verdiler. Kız babasının kolunu çekiştirerek onun dikkatini talep etti. Miller kızı süzdü—kara gözler, solgun saçlar, lekesiz bir ten. ince uzuvlu kız daha şimdiden Dünyalı bir çocukla karıştırılamayacak kadar uzun boyluydu. Pembemsi bir tondaki cildinin sebebi Kuşaklı bebeklerde kasların ve kemiklerinin güçlenmesini sağlayan ilaç kokteyliydi. Miller kıza yönelttiği dikkatin babası tarafından fark edildiğini gördü. Gülümseyerek başıyla çocuğu işaret etti.</p>

  <p>“Kaç yaşında?” diye sordu.</p>

  <p>“İki buçuk,” dedi babası.</p>

  <p>“İyi bir yaş.”</p>

  <p>Baba omuz silkse de gülümsedi.</p>

  <p>“Çocuk var mı?” diye sordu adam.</p>

  <p>“Hayır,” dedi Miller. “Ama neredeyse o yaştaki bir boşanmam var.”</p>

  <p>Komik bir şey söylenmişçesine ikisi de güldü. Miller’ın hayalinde Candace kollarını göğsünde kavuşturup başını öteye çevirdi. Makine yağı ve ozon kokulu yumuşak bir esinti metro treninin geldiğini haber verdi. Miller baba ile kızın önden binmelerine müsaade etti, sonra kendisi farklı bir vagon seçti.</p>

  <p>Boşaltılmış geçitlere uyacak biçimde üretilen tren vagonları yuvarlaktı. Duvarlarda hiç pencere yoktu. Zaten olsaydı bile vagonun üç santim dışında uğuldayan taştan başka bir manzara gözükmezdi. Onun yerine geniş ekranlarda eğlence programlarının reklamları yayınlanıyor, iç gezegen siyasi skandallarına dair yorumlarda bulunuluyor veya yalnızca yaşanacak tecrübeyle bile hayatınızın zenginleşeceği kadar harika kumarhanelerde bir haftalık kazancı kaybetme fırsatı sunuluyordu. Miller parlak ve boş renklerin dans etmesine izin vererek içeriklerini görmezden geldi. O sırada karşısındaki problemi herhangi bir cevap aramaksızın aklında evirip çevirmekle meşguldü.</p>

  <p>Yaptığı basit bir zihin egzersiziydi. Hüküm vermeksizin eldeki hususların gözden geçirildiği bir egzersiz. Havelock bir Dünyalıydı. Havelock yine bir liman barında kavga aranıyordu. Havelock ortağıydı. İfade üstüne ifade, husus üstüne husus, görüş üstüne görüş. Miller bunları bir sıraya sokma veya onları bir hikâye haline getirme peşinde değildi; o kısım daha sonra gelecekti. Şimdilik o günkü davaları kafasından çıkarmak ve mevcut duruma hazırlanmak yeterliydi. Tren onun ineceği istasyona vardığı sırada Miller kendini odaklanmış hissediyordu. Tarif etmesi gerekse ayaklarını yere tam basarmış gibiydi—tabii tarif edeceği biri olsaydı.</p>

  <p>Tıklım tıklım dolu olan Mavi Kurbağa’da vücutların yarattığı o hamam gibi ısı sahte Mumbai sıcaklığına ve yapay havanın kirliliğine eklenmekteydi. Işıklar sara nöbeti geçirtmek istercesine parlayıp azalıyor ve hızla yanıp sönüyordu. Masalar kıvrım kıvrım ve dalga dalga uzanıyor, arka plan ışığı onları sade bir siyahtan daha karanlık gösteriyordu. Müzik fiziksel bir varlıkla havayı dolduruyor, her bas sesi küçük bir beyin sarsıntısına yol açıyordu. Steroid takviyeli fedailerden ve eksik giyimli garson kızlardan oluşan bir grubun arasındaki Haşini o sırada Miller’ın bakışlarını yakalayıp başıyla barın arka tarafını işaret etti. Miller herhangi bir tepki vermedi; yalnızca dönüp kalabalığın arasında ilerledi.</p>

  <p>Liman barları daima gergin olurdu. Miller elinden geldiğince kimseye çarpmamaya dikkat etti. Seçim yapmak zorunda kalsa iç gezegen sakinlerinden önce Kuşaklılara, erkeklerden önce kadınlara çarpmayı yeğlerdi. Sürekli bir özür dileme ifadesini yüzünden eksik etmiyordu.</p>

  <p>Kalın ellerinden biriyle bir şampanya kadehi tutmakta olan Havelock yalnız başına oturmaktaydı. Miller onun yanına oturduğunda Havelock burun deliklerini titretip gözlerini kocaman açarak alınmaya hazır bir halde ona doğru döndü. Sonra yüzünde şaşkın bir ifade belirdi. Hemen ardından o ifade somurtkan bir utanca dönüştü.</p>

  <p>“Miller,” dedi adam Dışarıdaki tünellerde olsalardı sesi bir feryat halinde çıkardı. Oradaysa Miller’ın taburesine kadar bile zor ulaşıyordu. “Burada ne işin var?”</p>

  <p>“Delikte yapacak fazla bir şey yoktu,” dedi Miller. “Gelip kavga çıkartayım dedim.”</p>

  <p>“Zaten tam da kavga edilecek bir gece,” dedi Havelock.</p>

  <p>Dediği doğruydu. İç gezegen tiplerine hizmet eden barlarda bile on kişi arasında tek bir Dünyalı veya Marslı’dan fazlası nadiren görülürdü. Miller gözlerini kısarak kalabalığı incelediğinde kısa boylu, tıknaz kadın ve erkeklerin bu gece üçte bir oranına daha yakın olduğunu gördü.</p>

  <p>“Bir gemi mi gelmiş?” diye sordu.</p>

  <p>“Evet.”</p>

  <p>“DMKD mi?” diye sordu Miller. Dünya-Mars Koalisyon Donanması genellikle Satürn, Jüpiter ve Kuşak’ın istasyonlarına giderken Ceres’ten geçerdi; fakat Miller, gezegenlerin göreceli konumlarına tüm yörüngelerin nerede bulunduğunu bilecek kadar dikkat etmemişti. Havelock başını iki yana salladı.</p>

  <p>“Eros’taki vardiyası biten bir şirket güvenliği,” dedi. “Sanırım Protogen.” Miller’ın yanında beliren bir garson kızın tenini dövmeler kaplıyor, dişleri o siyah ışıkta pırıl pırıl parlıyordu. Miller sipariş vermemişse de kızın ikram ettiği içeceği aldı. Sodalı su.</p>

  <p>“Herhalde biliyorsundur,” dedi Miller, normal konuşma tonunun bile ona ulaşacağı kadar Havelock’a sokularak. “Kaçını patakladığının hiçbir önemi yok. Shaddid yine de senden hoşlanmayacak. ”</p>

  <p>Havelock hızla başını çevirip Miller’a ters ters baktı. Gözlerindeki öfke, utancını ve kırgınlığını zar zor gizliyordu.</p>

  <p>“Doğru söylüyorum,” dedi Miller.</p>

  <p>Havelock yalpalayarak ayağa kalkıp kapıya yollandı. Sert adımlarla yürümeye çalışıyor, fakat Ceres’in dönüş yerçekiminde ve o anki içkili halinde yanlış düşünüyordu, Yürürken hoplayıp zıplar gibi gözüküyordu. Elinde bardağıyla onun peşinden kalabalığın arasına karışan Miller ortağının geride bıraktığı kızgın suratları bir tebessüm ve omuz silkişle yatıştırdı.</p>

  <p>Limanın yakınındaki ortak tünellerde hava filtrelerinin ve astrenjan temizleyicilerin asla silemediği bir kir ve yağ katmanı vardı. Havelock dışarı çıkarken omuzlarını kasıyor, ağzını sıkıca kapatıyor, etrafına ısı gibi dalga dalga hiddet saçıyordu. Fakat Mavi Kurbağa'nın kapıları arkalarından kapanınca biri şarkıyı durdurmuşçasına müzik derhal kesildi. Tehlikenin en büyük kısmı geçmişti.</p>

  <p>“Sarhoş değilim,” dedi Havelock, fazla yüksek bir sesle. “Olduğunu söylemedim ki.”</p>

  <p>“Ve sen,” dedi Havelock, dönüp suçlarcasına bir parmağını Miller’ın göğsüne bastırarak, “benim, bakıcım değilsin.”</p>

  <p>“O da doğru.”</p>

  <p>Belki çeyrek kilometre boyunca beraber yürüdüler. Parlak LED tabelalar onları çağırıyordu. Genelevler ve atış poligonları, kafeteryalar ve şiir kulüpleri, kumarhaneler ve dövüş gösterileri. Havada sidik ve bayat yiyecek kokusu vardı. Havelock omuzlarını gevşeterek yavaşlamaya başladı.</p>

  <p>“Terrytown’da cinayet masasında çalıştım,” dedi Havelock. “L-5’te üç yıl ahlak polisliği yaptım. Bunun nasıl bir şey olduğuna dair bir fikrin var mı? Oradan kaçak olarak küçücük çocuklar gönderiyorlardı ve ben bunu durduran üç kişiden biriydim. İyi bir polisim ben.”</p>

  <p>“Evet, öylesin.”</p>

  <p>“Hem de çok iyiyim.”</p>

  <p>“Öylesin.”</p>

  <p>Bir makarna lokantasının önünden geçtiler. Bir tabut otel<a href="../Text/LeviathanUyaniyor_0061.html#_edn4" id="_ednref4"><sup>[4]</sup></a>. Bedava bir haber yayını yapan bir kamu terminali: İLETİŞİM SORUNLARI PHOEBE BİLİM İSTASYONU’NU ZORA SOKUYOR. YENİ ANDREAS K OYUNU 4 SAATTE 6 MİLYAR DOLAR SATIŞ YAPTI. MARS-KUŞAK TİTANYUM KONTRATINDA ANLAŞMA SAĞLANAMADI. Ekranlar Havelock’ın gözlerinde parlamasına karşın adamın bakışları onların ötesine çevriliydi.</p>

  <p>“Ben çok iyi bir polisim,” dedi tekrar. “E bu ne biçim bir iş?” diye hemen ardından da ekledi.</p>

  <p>“Mesele sen değilsin,” dedi Miller. “İnsanlar sana baktıklarında iyi polis Dmitri Havelock’ı görmüyorlar. Dünya’yı görüyorlar.” “Saçmalık bu. Buraya gelmeden önce sekiz yıl yörüngelerde ve Mars’ta çalıştım. Dünya’da olsa olsa altı ay çalışmışımdır.”</p>

  <p>“Dünya. Mars. Birbirinden o kadar farklı değil,” dedi Miller.</p>

  <p>“Sen onu git de bir Marslı’ya söyle,” dedi Havelock buruk bir kahkahayla, “Kıçına tekmeyi basıverirler.”</p>

  <p>“Öyle demek... Bak, arada bir sürü fark olduğundan eminim. Dünya daha iyi bir filosu olduğu için Mars’tan nefret ediyor. Mars da daha büyük bir filosu olduğu için Dünya’dan. Belki futbol tam g’de daha iyidir; belki de değildir. Bilemiyorum. Ama güneşten bu kadar uzak olanlar? Onların umurunda değil. Bu mesafeden Dünya ile Mars’ı başparmağınla aynı anda kapatabilirsin. Ve...”</p>

  <p>“Ve ben buraya ait değilim,” dedi Havelock.</p>

  <p>Arkalarındaki makarna lokantasının kapısı açıldı ve, gri-yeşil üniformalı dört Kuşaklı dışarı çıktı. İçlerinde biri kolunda DGİ’nin kopuk halkasını taşıyordu. Miller gerildiyse de Kuşaklılar onlara doğru gelmediler ve Havelock onları fark etmedi. Tehlike ucuz atlatılmıştı.</p>

  <p>“Biliyordum,” dedi Havelock. “Yıldız Burgusu kontratını aldığım zaman uyum sağlamak için uğraşmam gerekeceğini biliyordum. Her yerde nasıl olacaksa burada da öyle olacağını düşünmüştüm. Yeni bir yere gidersin ve seni bir süre itip kakarlar. Sonra bakarlar ki gıkın çıkmıyor, sana ekipten biri gibi davranmaya başlarlar. Burada öyle değil.”</p>

  <p>“Hayır, değil,” dedi Miller.</p>

  <p>Havelock başını iki yana salladı, yere tükürdü ve elindeki şampanya kadehine uzun uzun baktı.</p>

  <p>“Sanırım az önce Mavi Kurbağa’dan bardak çaldık,” dedi Havelock.</p>

  <p>“Ayrıca açık alkolle bir kamu koridorunda bulunuyoruz,” dedi Miller. “Eh, en azından sen bulunuyorsun. Benimki sodalı su.” Havelock kıkırdadı ama sesinde çaresizlik vardı. Tekrar konuştuğunda sesi yalnızca kederliydi.</p>

  <p>“Shaddid, Ramachandra ve diğer herkes bana daha iyi bir gözle baksın diye buraya gelip iç gezegenlerden gelmiş insanlarla kavga çıkardığımı düşünüyorsun.”</p>

  <p>“Aklımdan geçmedi değil.”</p>

  <p>“Yanılıyorsun,” dedi Havelock.</p>

  <p>“Peki,” dedi Miller. Yanılmadığının farkındaydı.</p>

  <p>Havelock şampanya kadehini kaldırdı. “Bunları geri götürecek miyiz?” diye sordu.</p>

  <p>“Seçkin Sümbül’e ne dersin?” karşılığını verdi Miller. “Ben ısmarlıyorum.”</p>

  <p>Üç kat yukarıda olan Seçkin Sümbül Locası liman katlarından gelen yaya trafiği minimum düzeyde kalacak kadar oradan uzaktı. Bu barda çoğunlukla Yıldız Burgusu Güvenlik takılsa bile ufak çaplı diğer şirket kuvvetlerine de —Protogen, Pinkwater, Al Abbiq— rastlamak mümkündü. Miller ortağının en son öfke nöbetinin önlendiğine emin gibiydi; fakat yanılıyorsa sorunu aile içinde tutmak daha iyiydi.</p>

  <p>Ortama tam bir Kuşak dekoru hakimdi—yerçekimi her an kapatılabilirmiş gibi duvara ve tavana tutturulmuş, eski tarz gemilerde rastlanan türden katlanır masa ve sandalyeler. Duvarlar ile bağımsız sütunlar tavşankulağı ve şeytan sarmaşığıyla —birinci nesil hava geri dönüşümünden kalma bitkilerle— dekore edilmişti. Müzik bir sohbete izin verecek kadar yumuşak, o sohbetleri mahrem kılacak kadar yüksekti. İşletmenin ilk sahibi olan Javier Liu büyük dönüş sırasında çıkagelmiş ve orada kalacak kadar Ceres’ten hoşlanmış bir Tycho yapı mühendisiydi. Barı artık onun torunları işletiyordu. Üçüncü Javier o sırada bar tezgahının arkasında durmuş, ahlak ve istismar şubesinin yarısıyla konuşmaktaydı. Miller tanıdığı erkek ve kadınların yanından geçerken onlara başıyla selam vererek arkalardaki bir masaya kadar ilerledi. Mavi Kurbağa’da dikkatli ve diplomatik davranırken burada dobra bir erkeksiliği seçiyordu. Bu da bir önceki gibi sadece bir maskeydi.</p>

  <p>“Eee,” dedi Havelock Javier’in kızı Kate —barın dördüncü nesil sahiplerinden biri— Mavi Kurbağa bardaklarıyla birlikte masadan ayrılırken. “Shaddid’in sana verdiği şu süper gizli özel soruşturma ne? Yoksa aşağılık Dünyalı'nın bilmesi doğru olmaz mı?”</p>

  <p>“Kafanı bozan bu muydu?” diye sordu Miller. “Önemli bir şey değil. Hissedarlardan biri kızını kaybetmiş ve onu bulup eve göndermem isteniyor. Saçma sapan bir dava işte.”</p>

  <p>“Bu daha çok onları ilgilendirirmiş gibi gözüküyor,” dedi Havelock, başıyla A ve 1 kalabalığını işaret ederek.</p>

  <p>“Kız reşit,” dedi Miller. “Yani bu bir adam kaçırma işi.”</p>

  <p>“Ve sen bunu dert etmiyorsun, öyle mi?”</p>

  <p>Miller arkasına yaslandı. Tepelerindeki sarmaşıklar sallanmaktaydı. Havelock beklerken Miller rollerin değiştiği gibi huzursuzluk verici bir hisse kapıldı.</p>

  <p>“Bu benim işim,” dedi.</p>

  <p>“Evet ama burada bir yetişkinden söz ediyoruz, öyle değil mi? Kız evine gitmek isteseydi giderdi. Ama aksine ebeveynleri o istese de istemese de eve gelmesi için güvenliği görevlendiriyorlar. Bu artık yasaları uygulamak değil. Hatta bir istasyon güvenliği meselesi bile değil Sadece kavgalı ailelerin oynadığı bir güç oyunu, hepsi o kadar.”</p>

  <p>Miller yarış kızağının yanındaki cılız kızı anımsadı. Ve onun geniş tebessümünü.</p>

  <p>“Sana bunun saçma sapan bir dava olduğunu söylemiştim.”</p>

  <p>Kate Liu tepsisinde yerel bir birayla ve bir bardak viskiyle masaya döndü. Miller böyle bir oyalamadan memnundu. Bira onundu. Hafif, yoğun ve azıcık acıydı. Maya ve fermantasyon üzerine kurulu bir ekoloji, incelik gerektiren içkiler anlamına geliyordu.</p>

  <p>Havelock viskisini azar azar yudumladı. Miller bunu ortağının öfkesinin geçmekte olduğuna dair bir işaret kabul etti. Kontrolü kaybetmenin albenisini kaçırmak için işyerinden birilerinin yakınında bulunmak gibisi yoktu.</p>

  <p>“Hey, Miller! Havelock!” dedi tanıdık bir ses. Cinayet masasından Yevgeny Cobb. Miller eliyle onu yanlarına çağırdı ve sohbet cinayet masasının bilhassa çirkin bir davayı sonuca bağlamasıyla övünme taraflarına kaydı. Toksinlerin nereden geldiğini çözmeye ayrılan üç aylık bir çalışma, cesedin karısına sigorta poliçesinin tamamının ödenmesiyle ve bir gri piyasa fahişesinin Eros’a sınırdışı edilmesiyle son bulmuştu.</p>

  <p>Gecenin sonunda Havelock diğerleriyle beraber gülüşüyor ve şakalaşıyordu. Ters bir bakış veya üstü kapalı bir sataşma olursa da bunlara sessizce göğüs geriyordu.</p>

  <p>Miller yeniden içkileri tazelemek için bar tezgahına gittiği sırada terminali öttü. Sonra bar dahilinde elli ötüş daha duyuldu. O ve içerideki tüm güvenlik görevlileri terminallerini çıkartırken Miller midesinin büzüldüğünü hissetti.</p>

  <p>Yayın ekranında Başkomiser Shaddid vardı. Kadının çapaklı gözleri zor zaptedilen bir hiddetle doluydu; tam anlamıyla uykusundan erken kaldırılmış güçlü bir kadın portresi çiziyordu.</p>

  <p>“Bayanlar baylar,” dedi Shaddid. “Her ne yapıyorsanız bırakın ve acil durum emirleri için görev yerlerinize gidin. Bir olayla karşı karşıyayız.</p>

  <p>“On dakika önce kabaca Satürn taraflarından şifresiz ve imzalı bir mesaj geldi. Doğruluğunu henüz teyit etmediysek de imza kayıtlardaki kodla uyuşuyor. Mesajı şimdilik beklemeye aldım, ama hıyarın tekinin onu ağa koyacağım ve ondan yaklaşık beş dakika sonra da kıyamet kopacağını farz edebiliriz. Bir sivilin işitme mesafesindeyseniz şimdi terminalinizi kapatın. Geri kalanlarınız neyle karşı karşıya olduğumuza baksın.”</p>

  <p>Shaddid yana çekilerek sisteminin arayüzüne dokundu. Ekran karardı. Hemen sonra bir adamın yüzü ve omuzları ortaya çıktı. Adam kaskını takmadığı, turuncu renkli bir uzay elbisesi giyiyordu. Belki de otuzlarının başlarındaki bir Dünyalı. Soluk bir ten, mavi gözler, koyu renkli ve kısa kesilmiş saçlar. Adam daha ağzını bile açmadan Miller onun gözlerinde ve başını önde tutuş biçiminde şokun ve öfkenin izlerini gördü.</p>

  <p>“İsmim,” dedi adam, “James Holden.”<a id="bookmark6"></a></p>
</body>
</html>
