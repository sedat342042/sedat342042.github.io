<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/ogz.css" rel="stylesheet" type="text/css" />
</head>

<body>
  <h1 style="text-align: right;"><b>On Yedinci Bölüm: Holden</b></h1>

  <p><i>Tachi</i>’nin yemekhanesinde tam teşekküllü bir mutfak ile on iki kişilik bir masa mevcuttu. Ayrıca gemi ister sıfır g’de dursun, ister beş g’lik bir itişte olsun, beş dakikadan daha kısa bir sürede kırk bardağı dolduracak kadar kahve yapabilen büyük boy bir kahve makinesine sahipti. Holden kabarık askeri bütçelere sessiz bir minnet duası ederek makineyi çalıştıran düğmeye bastı. Makineden hafif höpürtüler yükselirken paslanmaz çelik kapağı okşamamak için kendini zor tuttu.</p>

  <p>Havayı sarmaya başlayan kahve aroması, Alex fırına her ne sürmüşse ondan yükselen pişen ekmek kokusuyla rekabet etmekteydi. Yeni alçısının içindeki Amos topallayarak masanın etrafını dolaşıyor, masaya plastik tabaklar ve hakiki metalden yapılma kaşık-çatallar bırakıyordu. Naomi bir kasenin içinde kaliteli humusun o sarımsak kokusuna sahip bir şey karıştırıyordu. Mürettebatını bu sıradan işleri yaparken seyretmek Holden’a başını döndürmeye yetecek kadar derin bir huzur ve güvenlik hissi veriyordu.</p>

  <p>Haftalarca kaçmışlar, o veya bu gizemli gemi tarafından sürekli kovalanmışlardı. <i>Canterbury</i>'nin yok olmasından beri ilk defa nerede olduklarını hiç kimse bilmiyordu. Hiç kimse onlardan bir talepte bulunmuyordu. Güneş sistemi onları <i>Donnager’daki</i> binlerce zayiattan biri sanıyordu. Holden’ın hayalinde, Shed’in kafasının dehşet verici bir sihirbazlık gösterisindeymiş gibi ansızın yok olduğu bir görüntü belirdi; bu ona mürettebat üyelerinden birinin sahiden de zayi olduğunu hatırlattı. Yine de bir kez daha kendi kaderinin efendisi haline gelmek o kadar güzel bir histi ki pişmanlık bile bunu bütünüyle silip atamıyordu.</p>

  <p>Bir mutfak saatinin çınlamasının ardından Alex ince ve yassı ekmekle kaplı olan bir tepsiyi fırından çıkardı. Naomi onun kestiği dilimlerin üstüne gerçekten de humusa benzeyen bir lapa sürdü.</p>

  <p>Amos dilimleri masadaki tabaklara paylaştırdı. Holden yanlarında geminin adı yazan kupalara taze kahve koyup dağıttı. Herkes güzelce hazırlanmış masaya manzaranın kusursuzluğunu bozmaktan korkarcasına hiç kıpırdamadan bakarken mahcup bir an yaşandı.</p>

  <p>“Kahrolası bir ayı kadar açım,” diyen ve kendini sandalyelerden birine atan Amos böylece meseleyi halletmiş oldu. “Biri bana şu karabiberi uzatabilir mi?”</p>

  <p>Birkaç dakika boyunca hiç kimse konuşmadı; sadece yemek yenildi. Haftalarca tatsız tuzsuz protein çubukları tükettikten sonra yassı ekmek ile humustan aldığı küçük bir lokma bile o güçlü tadıyla Holden’ı sersemletmeye yetti. Sonra yemeğini ağzına o kadar hızlı tıkıştırmaya başladı ki salya bezeleri enfes bir ızdırapla sızladı. Holden utanarak masaya bakındı, fakat diğer herkes de onun kadar hızlı yiyordu. O yüzden görgü kurallarını bir kenara bırakıp dikkatini yemeğine verdi. Tabağındaki son kırıntıları da bitirince iç geçirdi ve bu hazzı mümkün olabildiğince uzatma umuduyla arkasına yaslandı. Alex gözlerini kapalı tutarak kahvesini yudumluyordu. Amos kaşığını kullanarak humustan arta kalanları doğrudan doğruya servis kasesinin içinden yiyip bitirmekteydi. Naomi ansızın aşırı derecede seksi bakan yarı kapalı gözlerle Holden’a uykulu bir bakış attı. Holden bu düşünceyi bastırdı ve kupasını kaldırdı.</p>

  <p>“Kelly’nin piyadelerinin şerefine. Birer kahraman olarak öldüler. Huzur içinde yatsınlar,” dedi.</p>

  <p>“Piyadelerin şerefine,” diye tekrarladı masadaki herkes. Ardından kupalarını tokuşturup kahvelerini içtiler.</p>

  <p>Alex kupasını tekrar kaldırdı. “Shed’e.”</p>

  <p>“Evet, Shed’in ve onu öldüren götverenlerin cehennemde cayır cayır yanmalarının şerefine,” dedi Amos usulca. “<i>Cant'ı</i> yok eden ibnelerle birlikte.”</p>

  <p>Masadaki hava ciddileşti. Holden o huzurlu anın geldiği kadar sessizce uzaklaşmakta olduğunu hissetti.</p>

  <p>“Eee,” dedi. “Bana yeni gemiden bahsedin. Alex?”</p>

  <p>“Nefis bir şey Kaptan. Donnie’den ayrıldıktan sonra onu neredeyse yarım saat on iki g’de uçurdum ve onca zaman bana mısın demedi. Üstelik pilot koltuğu çok rahat.”</p>

  <p>Holden başını salladı.</p>

  <p>“Amos? Henüz motor odasına bakma fırsatı bulabildin mi?” diye sordu.</p>

  <p>“Evet. Bal dök yala. Bu benim gibi bir tamirci parçası için sıkıcı bir yolculuk olacak,” diye cevap verdi adam.</p>

  <p>“Sıkıcı bir yolculuğa itirazım yok,” dedi Holden. “Naomi? Sen ne düşünüyorsun?”</p>

  <p>Kadın gülümsedi. “Bayıldım. Bu boyuttaki bir gemide gördüğüm en güzel duşakabinlere sahip. Yaralı piyadelerin tedavisi için bilgisayarlı ihtisas sistemi olan harika bir reviri var ayrıca. Amos’a kendimiz müdahale edeceğimize oraya götürseydik daha iyi olurdu.” Amos parmak eklemleriyle alçısına vurdu.</p>

  <p>“Siz de iyi iş çıkarmışsınız Patron.”</p>

  <p>Holden aklanıp paklanmış mürettebatına tek tek baktı ve bir elini kendi saçlarında gezdirdi. Elini çektiğinde haftalardır ilk defa yağla kaplı olmadan geri geldi.</p>

  <p>“Evet, bir duşakabinin olması ve kırık bacakları bizzat tedavi etmemiz gerekmemesi kulağa hoş geliyor. Başka bir şey var mı?” Başını geriye yaslayan Naomi gözlerini oynatarak aklındaki bir listeyi madde madde gözden geçirdi.</p>

  <p>“Dolu bir su tankına sahibiz, enjektörlerde reaktörü aşağı yukarı otuz yıl çalıştırmaya yetecek kadar yakıt topağı var ve yemekhane ağzına kadar stoklanmış. Bu gemiyi donanmaya geri vermeyi planlıyorsanız önce beni bir yere bağlamanız gerekecek. Buraya bayıldım.”</p>

  <p>“Sevimli bir tekne olduğu kesin,” dedi Holden gülümseyerek. “Silahlara bakma imkanı buldunuz mu?”</p>

  <p>“İki torpil tüpü ve yüksek verimlilikli plazma başlıklara sahip yirmi adet uzun menzilli torpili var,” dedi Naomi. “En azından manifestoda öyle yazıyor. Onları dışarıdan yükledikleri için dışarı çıkmadan bunu kendi gözlerimle doğrulayamam. ”</p>

  <p>“Silah paneli de aynı şeyi söylüyor Kaptan,” dedi Alex. “Ayrıca tüm nokta savunma topları tam dolu. Tabii biri dışında...”</p>

  <p><i>Gomez’i öldüren adamlara ateş ederken kullandığının.</i></p>

  <p>“Ah, bir de Kelly’yi kargo hangarına koyarken yanında MTP harflerinin yazdığı büyük bir kasa buldum. Manifestoya göre ‘Mobil Taarruz Paketi’ anlamına geliyormuş. Herhalde donanma dilinde koca bir kutu dolusu silah demek oluyor,” dedi Naomi.</p>

  <p>“Evet,” dedi Alex. “Sekiz piyade için tam donanımlı teçhizat seti.”</p>

  <p>“Tamam,” dedi Holden. “Yani filo kalitesindeki Epsteinimizle hızlı koşabilen bir çift bacağımız var. Ve silah yükü konusunda haklıysanız dişliyiz de. Bir sonraki soru tüm bunlarla ne yapacağımız. Ben Albay Johnson’ın sığınma teklifim kabul etmekten yanayım Siz ne dersiniz?”</p>

  <p>“Benim canıma minnet Kaptan,” dedi Amos. “Eskiden beri Kuşaklıların itilip kakıldığını düşünmüşümdür. Bir süreliğine devrimcilik yapmaya hayır demem.”</p>

  <p>“Yoksa Dünyalı vicdanın mı sızlıyor Amos?” diye sırıtarak sordu Naomi.</p>

  <p>“O da ne demek oluyor?” diye çıkıştı tamirci.</p>

  <p>“Hiçbir şey. Sadece takılıyordum,” dedi Naomi. “Kadınlarımızı çalmak istediğin için bizim tarafı seçtiğini biliyorum.”</p>

  <p>Espriyi anlayan Amos sırıttı. “Eh, buradaki hanımların bacakları <i>sahiden</i> sütun gibi,” dedi.</p>

  <p>“Tamam, bu kadar yeter,” dedi Holden, elini kaldırarak. “Fred için iki oyumuz var. Ya diğerleri?”</p>

  <p>Naomi de el kaldırdı. “Benim oyum da Fred’e.”</p>

  <p>“Alex, sen ne dersin?” diye sordu Holden.</p>

  <p>Marslı pilot oturduğu koltukta arkasına yaslandı ve başını kaşıdı.</p>

  <p>“Gitmem gereken belirli bir yer yok. O yüzden herhalde şimdilik sizinle takılacağım,” dedi. “Ama umarım gene itilip kakılacağımız bir duruma düşmeyiz.”</p>

  <p>“Düşmeyeceğiz,” diye karşılık verdi Holden. “Artık silahlı bir gemim var ve biri yine bana emir vermeye kalkarsa onları kullanmaktan çekinmeyeceğim.”</p>

  <p style="text-align: center;">♦</p>

  <p>Holden akşam yemeğinin ardından yeni gemisini yavaş yavaş ve uzun uzadıya gezdi. Her kapıyı açtı, her dolabın içine baktı, her paneli çevirdi ve her çıktıyı okudu. Mühendisliğe gidip füzyon reaktörünün yanında durdu ve gözlerini kapalı tutarak onun yaydığı neredeyse sesaltı titreşime alıştı. Reaktörde bir sorun çıkacak olursa alarm zilleri çalmadan önce bunu iliklerinde hissetmek istiyordu. Eksiksiz donatılmış makine atölyesine uğrayıp tüm araç gereçlere dokundu. Personel güvertesine çıktı ve hoşuna giden bir kamara bulana kadar hepsini dolaştı, sonra da oranın bir sahibi olduğunu göstermek için yatağı bozdu. Boyuna uygun gibi gözüken birkaç tulum buldu ve bunları yeni odasındaki dolaba yerleştirdi. Duş almaya ve sıcak suyun sırtındaki üç haftalık boğumlara masaj yapmasına da kısa bir süre ayırdı. Kamarasına dönerken, parmaklarını duvarda gezdirerek dayanıklı çelik gövdenin üstüne döşenmiş ateşe dayanıklı köpüğün ve dağılmayı önleyici örgünün yumuşaklığını hissetti. O kamarasına vardığı sırada Alex ve Amos da kendilerininkine yerleşiyorlardı.</p>

  <p>“Naomi hangi kamarayı seçti?” diye sordu Holden.</p>

  <p>Amos omuz silkti. “Hâlâ operasyon merkezinde bir şeyleri kurcalıyor.”</p>

  <p>Holden uykuyu biraz ertelemeye karar verdi ve omurgadaki merdivenli asansöre —<i>bir asansörümüz var</i>!— binerek operasyon güvertesine çıktı. Yerde oturan Naomi’nin önünde açık bir gövde paneli vardı. Etrafına da sayısı yüzü bulur gibi gözüken küçük parçalar ile teller belirli bir düzende diziliydi. Naomi gözünü yerdeki bölmenin içinde duran bir şeye dikmişti.</p>

  <p>“Hey, Naomi, biraz uyuman gerek. Neyle meşgulsün?”</p>

  <p>Kadın eliyle bölmeden tarafı işaret etti. “Aktarıcıyla,” dedi.</p>

  <p>Holden oraya kadar gidip onun yanına oturdu. “Bana nasıl yardım edebileceğimi söyle.”</p>

  <p>Naomi ona cep terminalini verdi; açık ekranda Fred’in aktarıcı sinyalini değiştirmeye yönelik talimatları yer alıyordu.</p>

  <p>“Çalışmaya hazır. Konsolu tıpkı orada yazdığı gibi aktarıcının veri soketine bağladım. Üste yazmayı sağlayacak bilgisayar programını onun bahsettiği biçimde kurdum. Yeni aktarıcı kodu ve gemi sicil verisi girilmeye hazır. Yeni ismi de girdim. Fred mi seçti onu?”</p>

  <p>“Hayır, ben seçtim.”</p>

  <p>“Ah. Peki öyleyse. Ama...” Kadının sesi azalıp gitti ve eliyle yine aktarıcıyı işaret etti.</p>

  <p>“Sorun nedir?” diye sordu Holden.</p>

  <p>“Jim, böyle şeyleri üzerinde oynama yapılmayacak şekilde tasarlarlar. Bu cihazın sivil versiyonu kurcalandığını tespit ederse kendini kaskatı bir silikon yumruya dönüştürür. Orduda nasıl bir güvenlik önlemi olduğunu kim bilebilir? Sakın manyetik şişe<a href="../Text/LeviathanUyaniyor_0061.html#_edn9" id="_ednref9"><sup>[9]</sup></a> reaktöre düşmesin? Bir süpernovaya dönüşmeyelim? ”</p>

  <p>Naomi dönüp ona baktı.</p>

  <p>“Her şeyi kurdum ve çalışmaya hazır hale getirdim, ama şimdi düğmeye basmamamız gerektiğini düşünüyorum,” dedi kadın. “Bir hatanın ne gibi sonuçlar doğuracağını bilmiyoruz.”</p>

  <p>Holden yerden kalkıp bilgisayar konsoluna gitti. Naomi’nin <i>TransO1</i> adını verdiği bir program çalıştırılmaya hazır halde bekliyordu. Holden bir saniyeliğine tereddüt etti, sonra da çalıştırma düğmesine bastı. Gemi buhar olmadı.</p>

  <p>“Demek ki Fred bizi canlı istiyormuş,” dedi Holden.</p>

  <p>Naomi hışırtılı ve uzun bir soluk vererek gevşedi, “İşte bu yüzden asla bir gemiye komuta edemem,” dedi.</p>

  <p>“Yetersiz bilgiyle zorlu kararlar almaktan hoşlanmadığın için mi?”</p>

  <p>“İntihara varacak kadar sorumsuz olmadığım için desek daha doğru olur,” diye karşılık verdi kadın ve aktarıcı kutusunu yavaşça tekrar monte etmeye başladı.</p>

  <p>Holden duvardaki iletişim sistemine uzandı. “Mürettebat, gaz taşıma gemisi <i>Rocinante’ye<sup><a href="../Text/LeviathanUyaniyor_0061.html#_edn10" id="_ednref10"><sup>[10]</sup></a></sup> hoş geldiniz.”</i></p>

  <p>“Bu isim ne anlama geliyor?” dedi Naomi, Holden elini iletişim düğmesinden çektikten sonra.</p>

  <p>“Gidip kendimize biraz yel değirmeni bulmamız gerektiği anlamına geliyor,” dedi Holden, sonra da asansöre yollandı.</p>

  <p style="text-align: center;">♦</p>

  <p>Tycho İmalat ve Mühendislik Müessesesi, Kuşak’a taşınan ilk büyük şirketlerden biriydi. Genişlemenin ilk günlerinde Tycho mühendisleri bir gemi filosuyla küçük bir kuyrukluyıldızı yakalayıp bir su ikmal noktası olarak sabit bir yörüngeye oturtmuşlardı. <i>Canterbury</i> gibi gemiler Satürn’ün halkalarındaki neredeyse sınırsız sahalardan buz taşımaya başlamadan onlarca yıl önce gerçekleşen bu olay, insanlığın altından kalktığı en zor büyük ölçekli mühendislik başarısıydı. Tabii bir sonrakine dek.</p>

  <p>Başarısını yinelemek isteyen Tycho bunun ardından Ceres ile Eros’un kayasına devasa tepki iticileri inşa etmiş ve on seneyi aşkın bir süre boyunca asteroitlere dönmeyi öğretmişti. Venüs’ün göklerinde yüksek atmosferli bir uçan şehir ağı yaratmaları istendiğindeyse imar hakları, şimdilerde sekseninci yılına girmekte olan bir dava labirentinin içine düşmüştü. Mars ve Dünya için uzay asansörleri yapma konusunda bazı görüşler ortaya atılmasına rağmen henüz oradan elle tutulur bir şey çıkmış değildi. Kısacası Kuşakta yapılması gereken olanaksız bir mühendislik işi varsa ve paranız yetiyorsa Tycho’yu kiralardınız.</p>

  <p>Şirketin Kuşak’taki karargahı olan Tycho İstasyonu, içinde altmış beş milyon metreküpten fazla imalat ve saklama alanı bulunan yarım kilometrelik bir kürenin etrafına inşa edilmiş halka şeklindeki kocaman bir istasyondu. Kürenin etrafındaki birbirine zıt istikametlerde dönen iki adet yerleşim halkasında on beş bin işçiye ve onların ailelerine yetecek kadar boş alan vardı. İmalat küresinin tepesine bir ağır yük gemisini ikiye bölebilecekmiş gibi gözüken bir düzine devasa inşaat kolu tutturulmuştu. Kürenin alt kısmındaki elli metre çaplı yuvarlak bir çıkıntı ise ana gemi sınıfı bir füzyon reaktörü ile itici sistemi barındırıyor, bu da Tycho İstasyonu’nu güneş sistemindeki en büyük mobil inşaat platformu haline getiriyordu. istasyon bir sonraki çalışma sahasına uçarken devasa halkalar dönmeyi bırakır, üzerlerindeki milli bir sistem üzerine inşa edilmiş bölmeler itiş yerçekimine göre yön değiştirirdi.</p>

  <p>Tüm bunları önceden biliyor olmasına rağmen istasyona ilk kez baktığında Holden’ın nefesi kesildi. Mesele sadece İstasyonun büyüklüğü değildi. Asıl önemli olan güneş sistemindeki en zeki insanlardan bazılarının dört nesildir orada yaşayıp çalışmaları ve neredeyse yalnızca irade kuvvetiyle insanlığın dış gezegenlere açılmasına yardımcı olmalarıydı.</p>

  <p>“Kocaman bir böceğe benziyor,” dedi Amos.</p>

  <p>Holden karşı çıkacak gibi oldu, fakat istasyon şişkin gövdesiyle ve başının tepesinden çıkıntı yapan bacaklarıyla sahiden bir tür dev örümceği andırıyordu.</p>

  <p>“Sen İstasyonu bırak da asıl şu canavara bak,” dedi Alex.</p>

  <p>İstasyon, inşa etmekte olduğu aracın yanında cüce kalıyordu. Ladar dönüşü Holden’a geminin uzunluğunun iki kilometreden biraz daha fazla ve genişliğinin de yarım kilometre olduğunu söylüyordu. Gemi yuvarlak ve güdük şekliyle çelikten yapılma bir sigara izmaritine benziyordu. Omurga iskeletinin altında yer alan iç bölmeler ile makineler Çeşitli imalat safhalarında olmasına rağmen motorlar bitmiş gibi gözüküyordu ve pruvanın üzerindeki gövde kaplaması tamamlanmıştı. Oraya dev harflerle boylu boyunca <i>Nauvoo</i> yazılıydı.</p>

  <p>“Demek Mormonlar bu şeyle Tau Ceti’ye kadar gidecekler, ha?” diye sordu Amos ve peşinden uzun bir ıslık çaldı. “Yürekli piçlermiş. Yüz yıllık o yolculuğun sonunda bir gezegen bulacaklarının garantisi bile yok.”</p>

  <p>“Kendilerinden emin gözüküyorlar,” karşılığını verdi Holden. “Hem aptallık ederek böyle bir gemiyi yapacak kadar para kazanamazsın. Şahsen ben onlara iyi şanslar diliyorum.”</p>

  <p>“Yıldızlara erişecekler,” dedi Naomi “insan onları nasıl kıskanmaz ki?”</p>

  <p>“Kullanamayacakları bir kayanın yörüngesinde hep beraber açlıktan ölmezlerse büyük torunları belki <i>bir</i> yıldıza erişecekler,” dedi Amos. “O yüzden meseleyi fazla abartmayın.”</p>

  <p>Tamirci bunun ardından <i>Nauvoo</i>’nun yan gövdesindeki etkileyici büyüklükte bir iletişim çanağını işaret etti. “Anüs boyutlu dar ışın mesajımızın ondan geldiğine bahse var mısınız?”</p>

  <p>Alex başını salladı. “Bir-iki ışık yılı öteden evine mesaj göndermek istersen ciddi bir ışın yoğunluğuna ihtiyacın olur. Herhalde bizimle iletişim kurarlarken gemimizde delik açmamak için sesi epeyce kısmışlardır</p>

  <p>Holden yardımcı pilot koltuğundan kalkıp Amos’un önüne geçti.</p>

  <p>“Alex, bak bakalım inmemize izin verecekler mi.”</p>

  <p style="text-align: center;">♦</p>

  <p>İniş şaşırtıcı ölçüde kolaydı. İstasyon kontrol onları kürenin yanındaki bir kenetlenme iskelesine yönlendirdi ve Alex yanaşma borusunu hava kilidinin kapısıyla buluşturana kadar hatta kalarak onlara kılavuzluk etti. Kontrol kulesi bir nakliye gemisi için çok fazla silahlarının ve sıkıştırılmış gaz taşıyacak tanklarının bulunmamasından hiç bahsetmedi. Sadece onları istasyona yanaştırıp iyi bir gün geçirmeleri dileğinde bulundu.</p>

  <p>Holden atmosfer elbisesini giyip çabucak kargo hangarına indi, sonra da elinde büyük bir bez çantayla beraber <i>Rocinante</i>'nin iç hava kilidi kapısının önünde diğerleriyle buluştu.</p>

  <p>“Elbiselerinizi giyin; artık ne zaman yeni bir yere gidecek olsak bu bizim için standart bir uygulama haline gelecek. Ayrıca şunlardan birer tane alın,” deyip çantanın içinden tabancalar ve kartuş şarjörleri çıkardı. “Siz isterseniz silahınızı bir cepte veya çantada saklayın, ama ben kendiminkini açıkta taşıyacağım.”</p>

  <p>Naomi ona kaşlarını çatarak baktı.</p>

  <p>“Öylesi biraz... agresif gözükmez mi?”</p>

  <p>“İtilip kakılmaktan bıktım usandım,” dedi Holden. <i>“Roci</i> bağımsızlık için iyi bir başlangıç ve onun ufak bir parçasını yanımda götüreceğim. İsterseniz buna bir muska da diyebilirsiniz.”</p>

  <p>“Al benden de o kadar,” dedi Amos ve tabancalardan birini baldırına bağladı.</p>

  <p>Alex kendininkini uçuş elbisesinin cebine tıktı. Naomi burun kıvırdı ve elini sallayarak son silahı istemediğini belirtti. Holden onu çantaya geri koydu, mürettebatı <i>Rocinante</i>’nin hava kilidine soktu ve basıncı eşitledi. Diğer tarafta onları yaşlıca, iri yapılı ve koyu tenli bir adam bekliyordu. İçeri girerlerken adam gülümsedi.</p>

  <p>“Tycho İstasyonu’na hoş geldiniz,” dedi Anderson İstasyonu Kasabı. “Bana Fred deyin.” <a id="bookmark21"></a></p>
</body>
</html>
