<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/ogz.css" rel="stylesheet" type="text/css" />
</head>

<body>
  <h1><b>Otuz Altıncı Bölüm: Miller</b></h1>

  <p>Savaş hikâyelerinin ardı arkası kesilmiyordu. Miller beş haber bültenini aynı anda seyrediyor, terminali alt ekranlarla dolup taşıyordu. Mars hâlâ şoktaydı. Mars ile Kuşak arasındaki savaş —insanlık tarihinin en büyük, en tehlikeli çatışması— ansızın ikinci plana atılmıştı. Dünya güvenlik güçlerinin sözcüleri savunma önlemleri almaya yönelik sakin ve makul münazaralardan tut da Mars’a yapılan bir grup bebek tecavüzcüsü hayvan suçlamalarına kadar farklı tellerden çalıyorlardı. Deimos’a düzenlenen saldırı onu ayın eski yörüngesindeki yavaşça yayılan bir moloz halkasına, Mars gökyüzündeki bir lekeye dönüştürmüştü ve bununla beraber oyunun kuralları yeniden değişmişti.</p>

  <p>Miller on saat boyunca saldırının bir abluka halini almasını seyretti. Sistem geneline dağılmış olan Mars donanması yüksek itişle eve dönmekteydi. DGİ yayınları yaşananlara bir zafer diyordu ve belki bunu doğru bulan birileri vardı. Gemilerden ve sensör çanaklarından gelen görüntüler hiç eksik olmuyordu. Yüksek enerjili patlamalarla gövdeleri yarılmış ölü savaş gemileri kararsız yörüngelerdeki mezarlarına döne döne savruluyordu. <i>Roci’</i>ninki gibi revirler Miller’ın yarı yaşındaki kan kaybeden, yanan, ölen oğlanlarla ve kızlarla doluydu. Her bir gün döngüsünde yeni görüntüler, ölüme ve katliama dair yeni ayrıntılar geliyordu. Ve ne zaman yeni bir klip yayınlansa Miller elini ağzına götürerek oturduğu yerde öne eğiliyor ve asıl haberin, her şeyin sonunu müjdeleyecek o olayın açıklanmasını bekliyordu.</p>

  <p>Fakat bu henüz gerçekleşmemişti ve aradan geçen her saat belki, <i>belki</i> hiç gerçekleşmeyeceği yönünde yeni bir umut ışığı doğuruyordu.</p>

  <p>“Hey,” dedi Amos. “Hiç uyumadın mı?” .</p>

  <p>Miller tutulmuş boynunu zorlayarak başını kaldırdı. Yanağında ve alnında hâlâ yastığın bıraktığı kızarıklıklar bulunan tamirci, Miller’ın kamarasının açık kapısında duruyordu.</p>

  <p>“Ne?” dedi Miller. “Hayır. Ben... haberleri izliyordum.”</p>

  <p>“Gökten kaya düşüren biri çıktı mı?”</p>

  <p>“Henüz değil. Her şey hâlâ yörüngede veya daha yukarıda oluyor.”</p>

  <p>“Böyle yarım yamalak kıyamet mi olurmuş,” dedi Amos.</p>

  <p>“Üzerlerine varma. Bu daha ilk denemeleri.”</p>

  <p>Tamirci koca kafasını iki yana salladıysa da Miller adamın sahte bıkkınlığının altında büyük bir huzur görebiliyordu. Mars’taki kubbeler yerini koruduğu, Dünya’nın kritik durumdaki biyosferi doğrudan bir tehdit altında olmadığı sürece insanlığın sonu gelmezdi. Miller Kuşak’takilerin ne umduklarının ve henüz asteroitlerdeki zorlu ekolojik ceplerin yaşamı süresiz olarak devam ettirebileceğine kendilerini inandırıp inandırmadıklarının merakı içerisindeydi.</p>

  <p>“Bir bira ister misin?” diye sordu Amos.</p>

  <p>“Kahvaltıda bira mı içiyorsun?”</p>

  <p>“Bu senin için akşam yemeği olur diye düşünmüştüm,” diye cevapladı Amos.</p>

  <p>Adam haklıydı. Miller’ın uyuması lazımdı. Hayalet gemiyi patlattıklarından beri biraz kestirmekten öteye gidememişti ve o bile tuhaf tuhaf rüyalarla bölünüp durmuştu. Esnemenin düşüncesi bile onu esnetiyor, fakat içinden bir ses bugünü de dinlenmek yerine haber bültenlerini seyretmekle geçireceğini söylüyordu.</p>

  <p>“Herhalde yine kahvaltı zamanı gelmiştir,” dedi Miller.</p>

  <p>“Peki kahvaltıda bira ister misin?” diye sordu Amos.</p>

  <p>“Tabii.”</p>

  <p><i>Rocinante</i>’nin içinde yürümek bir hayal gibiydi. Hava dönüştürücülerin alçak uğultusu, havanın yumuşaklığı. Julie’nin gemisine yaptıkları seyahat bir ağrı kesici ve hastalık sisinden ibaretti. Ondan önce Eros’ta geçirdikleri zamansa tam bir kâbustu. Geniş ve fonksiyonel koridorlarda rahatça yürümek, itiş yerçekimiyle nazikçe zemine tutunmak, birileri tarafından öldürüleceklerini neredeyse hiç dert etmemek Miller’da kuşku uyandırıyordu. Fakat Julie’nin de yanında yürüdüğünü hayal ettiğinde bu his azalıyordu.</p>

  <p>Yemeğini yerken otomatik olarak öten terminali ona bir diğer kan arıtma seansını hatırlattı. Miller ayağa kalktı, şapkasını düzeltti ve iğneler ile basınçlı enjektörler ellerinden geleni ardına koymasın diye revire yollandı. Miller içeri girdiği sırada kaptan oraya çoktan varmış ve bir santrale bağlanmıştı.</p>

  <p>Holden uyumuş fakat pek de iyi dinlenmemiş gibi görünüyordu. Gözlerinin altında Miller’dakiler gibi koyu renkli torbalar olmamasına rağmen omuzları gergin duruyor, alnı kırışmanın eşiğinde bekliyordu. Miller adama biraz fazla yüklenip yüklenmediğini merak etti. <i>Sana söylemiştim</i> yeri geldiğinde fayda sağlayabilirdi; fakat masumların ölümünün, çöken bir medeniyetin yarattığı kargaşanın yükü tek bir adamın taşıyamayacağı kadar ağır olabilirdi de.</p>

  <p>Veya belki de Holden’ın aklı hâlâ Naomi’deydi.</p>

  <p>Holden tıbbi cihazlarla sarılı olmayan elini kaldırdı.</p>

  <p>“Günaydın,” dedi Miller.</p>

  <p>“Selam.”</p>

  <p>“Nereye gideceğimize karar verdin mi?”</p>

  <p>“Daha değil.”</p>

  <p>“Mars’a gitmek her geçen saat daha da zorlaşıyor,” dedi Miller, kendini tıp santralinin tanıdık kucağına yavaşça bırakırken. “Niyetin oysa elini çabuk tutsan iyi olur.”</p>

  <p>“Yani hâlâ bir Mars varken demek istiyorsun, değil mi?</p>

  <p>“Mesela yani,” diye doğruladı Miller.</p>

  <p>Nazikçe hareket eden armatürlerin ucundan iğneler çıktı. Miller gözünü tavana dikti ve hatlar damarlarına girerken kendini kasmamaya çalıştı. Anlık bir batma hissetti, ardından hafif ve donuk bir ağrı, sonra da bir uyuşukluk. Tepesindeki gösterge vücudunun durumunu Olympus Mons’un kilometrelerce yukarısında genç askerlerin ölmelerini seyreden doktorlara ilan etti.</p>

  <p>“Sence dururlar mı?” diye sordu Holden. “Demek istiyorum ki, Dünya'nın bunu yapma sebebi Protogen’in bazı generalleri veya senatörleri falan satın almış olmasıdır, değil mi? Böyle yapıyorlar çünkü o şeye tek başlarına sahip olmak istiyorlar. Mars da sahip olursa Protogen’in savaş çıkarması için bir sebebi kalmaz.”</p>

  <p>Miller gözlerini kırpıştırdı. O Holden’a karşılık veremeden önce <i>—Öyle bir durumda Mars’ı topyekûn yok etmeye çalışırlar</i> ya da Onun <i>için artık çok geç</i> veya <i>Nasıl bu kadar saf olabiliyorsun Kaptan</i>?— Holden sözlerine devam etti.</p>

  <p>“Aman, boş ver. Nasılsa veri dosyaları elimizde. Onları da yayınlayacağım.”</p>

  <p>Miller kolayca cevap verdi.</p>

  <p>“Hayır, yayınlamayacaksın.”</p>

  <p>Holden fırtınalı bir yüz ifadesiyle dimdik oturdu. “Benden farklı düşünmene saygı duyuyorum,” dedi, “ama bu hâlâ benim gemim. Sen sadece bir yolcusun.”</p>

  <p>“Doğru,” dedi Miller. “Fakat insanları vurmakta zorlanıyorsun ve o şeyi herkese duyurmadan önce beni vurman gerekecek.”</p>

  <p>“Nasıl yani?”</p>

  <p>Miller’ın vücuduna akan yeni kan kalbine yavaşça sokulurken buzlu su gibi bir etki yarattı. Tıbbi monitörler yeni bir düzene geçerek filtrelere ulaşan anormal hücreleri saymaya başladı.</p>

  <p>“Beni vurman gerekecek,” dedi Miller, bu sefer ağır ağır. “Şimdiye dek iki defa güneş sistemini bölüp bölmeme seçeneğiyle karşı karşıya kaldın ve her ikisinde de işi yüzüne gözüne bulaştırdın. Aynı hatayı üçüncü kez yapmanı istemiyorum.”</p>

  <p>“Sanırım uzun menzilli bir su şilebinin ikinci kaptanının ne kadar nüfuzu bulunduğuna dair abartılı bir fikre kapılmışsın. Evet, ortada bir savaş var. Ve evet, başladığında ben de oradaydım. Ama <i>Cant</i> saldırıya uğramadan çok önce de Kuşak iç gezegenlerden nefret ediyordu.”</p>

  <p>“Ama sen iç gezegenleri de böldün,” dedi Miller.</p>

  <p>Holden başını yana eğdi. “Dünya daima Mars’tan nefret etti,” dedi herkesin bildiği bir şeyi açıklarcasına. “Ben donanmadayken tam da böyle bir olay için projeksiyonlar yürütürdük. Dünya ile Mars’ın birbirine girme ihtimaline karşılık savaş planları. Dünya her seferinde kaybederdi. Dünya ancak daha önce saldırırsa, sert saldırırsa ve saldırısına ara vermezse kazanırdı.”</p>

  <p>Sebep belki aradaki mesafeydi. Belki de hayal gücünün yetersizliğiydi. Miller daha önce iç gezegenleri birbirinden ayrı olarak hiç düşünmemişti.</p>

  <p>“Sen ciddi misin?” diye sordu.</p>

  <p>“Mars bir koloni olabilir, ama en iyi oyuncaklar onda ve herkes bunu biliyor,” dedi Holden. “Şu an orada olup biten her şey asırlardır birikiyordu. Daha en başından arada bir husumet bulunmasaydı böyle bir olay gerçekleşemezdi. ”</p>

  <p>“Savunman bu mu yani? ‘Barut fıçısı benim değil; ben sadece kibriti çaktım’?”</p>

  <p>“Kendimi savunduğum falan yok,” dedi Holden. Kan basıncı ve nabzı artıyordu.</p>

  <p>“Bunu daha önce de konuştuk,” dedi Miller. “O yüzden sadece şunu soracağım: Niye bu sefer farklı bir sonuç çıkacağını düşünüyorsun?”</p>

  <p>Miller’ın kolundaki iğneler acı verecek kadar ısınır gibi oldu. Miller bunun normal olup olmadığını, her kan arıtma seansının aynı hissi verip vermeyeceğini merak etti.</p>

  <p>“Bu sefer her şey daha farklı da ondan,” dedi Holden. “Şu an yaşananların hepsi yetersiz bilgiden kaynaklanıyor. Mars ile Kuşak bizim şimdi bildiklerimizi bilseydi daha ilk başta birbirine saldırmazdı. Herkes savaşın kasıtlı olarak çıkarıldığım bilseydi Dünya ile Mars birbirine ateş açmazdı. Mesele insanların çok fazla şey bilmeleri değil; yeteri kadar şey bilmemeleri.”</p>

  <p>Bir şey tısladı ve Miller vücudunun kimyasal bir huzur dalgasıyla dolduğunu hissetti. Bu his hiç hoşuna gitmese de ilaçları geri almak gibi bir seçeneği yoktu.</p>

  <p>“Bilgiyi insanların kafasına öylece atamazsın,” dedi Miller. “Öncelikle onun ne anlama geldiğini, nelere yol açacağını bilmelisin. Ben Ceres’teyken bir vaka vardı. Küçük bir kız öldürülmüştü. İlk on sekiz saat boyunca hepimiz cinayeti babasının işlediğinden emindik. Adam eski bir suçluydu. Alkolikti. Kızı nefes alırken gören son kişiydi. Bunların hepsi de klasik ipuçlarıydı. On dokuzuncu saatte bir ihbar aldık. Babanın yerel kartellerden birine epeyce borçlu olduğu anlaşıldı. Ansızın iş değişti. Şüphelilerin sayısı arttı. Bildiğim her şeyi başkalarına yetiştirseydim ihbar geldiğinde baba hayatta olur muydu sanıyorsun? Yoksa birileri bizimle aynı sonuca varıp adamı temizler miydi?”</p>

  <p>Miller’ın tıbbi santrali çınladı. Yeni bir kanser çıkmıştı. Miller ona aldırış etmedi. Döngüsü bitmek üzere olan Holden’ın yanaklarındaki kırmızılık, vücudundaki taze ve sağlıklı kan kadar ruh haliyle de ilgiliydi.</p>

  <p>“Zaten onlar da aynı görüşte,” dedi Holden.</p>

  <p>“Kimler?”</p>

  <p>“Protogen. Farklı taraflarda yer alıyor olabilirsiniz, ama aynı oyunu oynuyorsunuz. Herkes bildiklerini söyleseydi bunların hiçbiri olmazdı. Phoebe’de tuhaf bir şeyle karşılaşan ilk laboratuvar teknisyeni telsizin başına geçip, ‘Hey, millet! Tuhaf bir şey buldum,’ deseydi tüm bunlar yaşanmazdı.”</p>

  <p>“Tabii ya,” dedi Miller, “çünkü insanlara herkesi öldürmek isteyen bir uzaylı virüsten bahsetmek kamu düzenini sağlamanın harika bir yoludur.”</p>

  <p>“Miller,” dedi Holden, “seni paniğe sürüklemek istemiyorum ama uzaylı bir virüs var. Ve herkesi öldürmek istiyor.”</p>

  <p>Miller başını iki yana salladı ve komik bir şey duymuşçasına gülümsedi. “Bak, belki kafana bir silah dayayıp doğru olanı yapmam sağlayamam, ama gel sana bir şey sorayım. Tamam mı?”</p>

  <p>“Peki,” dedi Holden.</p>

  <p>Miller arkasına yaslandı, ilaçlar gözkapaklarını ağırlaştırıyordu. “Şimdi ne olacak?” diye sordu eski polis.</p>

  <p>Uzun bir duraksama yaşandı. Tıbbi sistem tekrar öttü. Miller'in zavallı damarlarına yine soğuk hücum etti.</p>

  <p>“Ne mi olacak?” diye tekrarladı Holden. Miller daha açık konuşması gerekebileceğini anladı. Gözlerim yemden açılmaya zorladı. “Elimizdeki her şeyi yayınladın. Şimdi ne olacak?”</p>

  <p>“Savaş bitecek. İnsanlar Protogen’in peşine düşecek.”</p>

  <p>“Biraz eksik ifade ettin ama olsun. Peki ondan sonra ne olacak?” Holden birkaç kalp atışı müddetince sessiz kaldı.</p>

  <p>“İnsanlar Phoebe virüsünün peşine düşecek,” dedi.</p>

  <p>“Deneyler yapmaya başlayacaklar. Virüs için savaşacaklar. O bok Protogen’in düşündüğü kadar değerliyse savaşı durduramazsın. Şu anda tek yapabileceğin onu değiştirmek olur.”</p>

  <p>Kaşlarını çatan Holden’ın dudak ve göz kenarlarında öfkeli kırışıklıklar belirdi. Miller adamın idealizminin ufak bir parçasının ölmesini seyretti ve bunun kendisini neşelendirmesine üzüldü.</p>

  <p>“Peki Mars’a gidersen ne olacak?” diye kısık sesle devam etti Miller. “Protomolekülümüzü ömrümüz boyunca bir arada görmediğimiz kadar paraya satacağız. Veya belki de seni vuracaklar. Mars, Dünya’ya karşı galip gelecek. Ve de Kuşak’a. Ya da Kuşak’ın en büyük bağımsızlık ümidi olan DGİ’ye gideceksin ve içlerinden yarısı Dünya’sız da hayatta kalabileceğimizi zanneden bir grup deli fanatikle karşılaşacaksın. Ayrıca bana güven; muhtemelen onlar da seni vuracak. Tabii herkese her şeyi anlatabilir ve olaylar nasıl sonuçlanırsa sonuçlansın ellerini kirletmemiş gibi davranabilirsin.”</p>

  <p>“Doğru olanı yapabilirim,” dedi Holden.</p>

  <p>“Doğru olan hiçbir şey yok dostum,” dedi Miller. “Önünde yalnızca koca bir tabak dolusu birbirinden biraz daha az yanlış şey var.”</p>

  <p>Holden’ın kan arıtımı sona erdi. Kaptan kolundaki iğneleri çıkardı ve ince metalik dokunaçların çekilmesine müsaade etti. Kol düğmelerini iliklediği sırada yüz ifadesi yumuşadı.</p>

  <p>“İnsanların neler olduğunu bilmeye hakları var,” dedi. “Bütün argümanın, insanların o bilgiyi doğru kullanacak kadar zeki olmadığını düşünmene dayanıyor.”</p>

  <p>“Yaptığın yayınları eskiden beri hoşlanmadıkları insanları vurmak için bahane olarak kullanmayan birileri hiç çıktı mı? Onlara yeni bir sebep sunman birbirlerini öldürmelerini engellemeyecek, ” dedi Miller. “Savaşı sen başlattın Kaptan. Bu onu durdurabileceğin anlamına gelmiyor. Ama yine de denemeye mecbursun.”</p>

  <p>“Peki onu nasıl yapacağım?” dedi Holden. Sesindeki ızdırabın kaynağı öfke olabilirdi. Tabii dua da.</p>

  <p>Miller’ın karnındaki bir şey yer değiştirdi; şişmiş bir organ yerine geri dönecek kadar sakinleşmişti. Miller kendini yeniden iyi hissetmeye başlayana kadar kötü hissettiğini fark etmemişti.</p>

  <p>“Ne <i>olacağını</i> kendi kendine sorarak,” dedi Miller. “Yerinde olsa Naomi’nin ne yapacağını sorarak.”</p>

  <p>Holden sert bir kahkaha attı. “Sen kararlarını öyle mı veriyorsun?”</p>

  <p>Miller gözlerinin kapanmasına izin verdi. Juliette Mao orada, Ceres’teki eski dairesinin koltuğunda oturuyordu. Hayalet geminin mürettebatıyla tek başına kavga ediyordu. Duşakabininin zemininde o uzaylı virüs tarafından yarılıyordu.</p>

  <p>“Sayılır,” dedi.</p>

  <p style="text-align: center;">♦</p>

  <p>O gece Ceres’ten gelen haber, birbiriyle rekabet halindeki alışıldık basın bildirilerinin arasından sıyrıldı. DGİ’nin idari konseyi Marslı bir casus grubunun ortaya çıkarıldığını duyurmuştu. Video kaydı altıncı sektörde, eski rıhtımlar gibi gözüken yerde bulunan endüstriyel bir hava kilidinden dışarı atılmış, cesetleri gösteriyordu. Belli bir mesafeden bakıldığında kurbanlara neredeyse huzurlu denebilirdi. Görüntü güvenlik şefine geçti. Başkomiser Shaddid daha yaşlı duruyordu. Ve daha sert.</p>

  <p>“Bu gerekli eylemden üzüntü duyuyoruz,” dedi kadın, her yerdeki herkese. “Fakat özgürlük söz konusu olduğunda taviz verilemez.”</p>

  <p><i>Sonunda bu da oldu</i>, diye düşündü Miller, bir eliyle çenesini sıvazlayarak. <i>Soykırımlar başladı. Sadece yüz tane, sadece bin tane, sadece on bin tane daha kafa kesersek özgürlüğümüze kavuşacağız.</i></p>

  <p>Yumuşak bir alarm çaldı ve hemen sonra yerçekimi Miller’ın birkaç derece soluna kaydı. Rota değişikliği. Holden bir karara varmıştı.</p>

  <p>Kaptanı operasyon merkezinde tek başına oturmuş, bir monitöre bakarken buldu Miller. Monitörün parıltısı adamın yüzünü aşağıdan aydınlatıyor, gözlerine doğru gölgeler düşürüyordu. Kaptan da daha yaşlı görünüyordu.</p>

  <p>“Yayını yaptın mı?” diye sordu Miller.</p>

  <p>“Hayır. Öylesine bir gemiyiz. Elimizde ne olduğunu herkese duyurursak Protogen’den önce ölmüş oluruz.”</p>

  <p>“Muhtemelen doğru,” dedi Miller, homurdanarak boş bir santralin başına otururken. Yalpalar üzerindeki koltuk hafifçe yattı. “Ama bir yere gidiyoruz, değil mi?”</p>

  <p>“Onlara güvenmiyorum,” dedi Holden. “Kasa söz konusu olduğunda hiç kimseye güvenmiyorum.”</p>

  <p>“Muhtemelen akıllıca.”</p>

  <p>“Tycho İstasyonu’na gidiyoruz. Orada... güvendiğim biri var.”</p>

  <p>“Güvendiğin mi?”</p>

  <p>“Güvensizlik duymadığım.”</p>

  <p>“Naomi bunun doğru şey olduğunu mu düşünüyor?”</p>

  <p>“Bilmiyorum. Ona sormadım. Ama öyle galiba.”</p>

  <p>“O da yeter,” dedi Miller.</p>

  <p>Holden ilk defa başını monitörden kaldırdı. “Sen doğru olanı biliyor musun?” dedi.</p>

  <p>“Evet.”</p>

  <p>“Nedir?”</p>

  <p>“O kasayı güneşte son bulacak uzun bir çarpışma rotasına koy ve insanların Eros’a ya da Phoebe’ye bir daha asla gitmemelerinin bir yolunu bul,” dedi Miller. “Sonra da bunlardan hiçbiri yaşanmamış gibi davran.”</p>

  <p>“Peki niye öyle yapmıyoruz?”</p>

  <p>Miller başını yavaşça salladı, “İnsan büyük ödülü nasıl çöpe atar?” <a id="bookmark40"></a></p>
</body>
</html>
