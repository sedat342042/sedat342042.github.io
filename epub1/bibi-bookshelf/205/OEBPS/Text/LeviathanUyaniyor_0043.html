<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/ogz.css" rel="stylesheet" type="text/css" />
</head>

<body>
  <h1><b>Otuz Dokuzuncu Bölüm: Holden</b></h1>

  <p><i>Rocinante</i> cansız bir nesneymişçesine üç eksende birden döne döne büyük bir süratle uzayda yol alıyordu. Reaktörü kapatıldığı ve kabinindeki tüm hava boşaltıldığı için etrafına ne ısı ne de elektromanyetik gürültü yayıyordu. Thoth İstasyonu’na doğru bir tüfek mermisinden çok daha hızlı gidiyor olmasaydı Kuşak’taki kayalardan ayırt edilemezdi. Onun neredeyse yarım milyon kilometre gerisindeki <i>Guy Molinari</i> ise onları dinliyor olabilecek herkese <i>Roci</i>’nin masumiyetini duyuruyor, motorlarını uzun ve yavaş bir sürat kesintisi sağlayacak biçimde ateşliyordu.</p>

  <p>Telsiz kapalı olduğundan Holden söylenenleri duyamıyor, fakat uyarı mesajının yazılmasına yardım ettiği için sözcükler yine de kafasında yankılanıyordu. <i>Dikkat! Kargo gemisi</i> Guy Molinari <i>'deki bir kaza sonucu meydana gelen patlamada büyük bir kargo konteynırı serbest kaldı. Rota üzerindeki tüm gemilerin dikkatine: Konteynır yüksek hızda ve kontrolsüz yol alıyor. Dikkat!</i></p>

  <p>Hiç yayın yapmama konusunda bazı tartışmalar yaşanmıştı. Thoth’un gizli bir istasyon olması sebebiyle oradakilerin yalnızca pasif sensörleri kullanmaları akla yatkındı. Radarla veya ladarla her yönü taramak onları bir Noel ağacı gibi gözler önüne sererdi. Reaktörünü kapalı tutulursa <i>Rocinante’nin</i> istasyona fark edilmeden yaklaşabilmesi pekala mümkündü. Fakat Fred öyle ya da böyle fark edilirlerse muhtemelen bunun derhal bir karşı saldırıya sebep olacak kadar şüpheli gözükeceğine karar vermişti. O yüzden de sessiz kalmak yerine gürültü yapmayı ve oluşacak şaşkınlıktan istifade etmeyi kararlaştırmışlardı.</p>

  <p>Şansları yaver giderse Thoth İstasyonu’nun güvenlik sistemleri onları taradığı zaman sahiden de sabit bir vektör üzerinde uçan koca bir metal yığını olduklarını ve bariz bir hayat destek sisteminin bulunmadığını görür, o sayede <i>Roci</i> yeterince yaklaşana kadar onları dikkate almazdı. İstasyonun savunma sistemleri uzaktan <i>Roci</i>'ye çok fazla gelebilirdi; fakat yakındayken küçük geminin manevra kabiliyeti onun istasyon çevresinde vızır vızır uçmasına ve İstasyonu rahatlıkla vurmasına imkan tanırdı. Uydurdukları senaryonun tek yapması gereken, İstasyonun güvenlik ekibi neler olduğunu çözmeye çalışırken onlara biraz zaman kazandırmaktı.</p>

  <p>Fred ve ona bağlı olarak taarruza katılan herkes istasyondakilerin saldırıya uğradıklarından kesinlikle emin olana kadar ateş açmayacakları inancıyla hareket ediyordu. Protogen, Kuşak’taki araştırma laboratuvarını gizlemek için epey zahmete katlanmıştı. İlk füzelerini fırlattıkları anda bu gizlilik ebediyen yok olurdu. Süregiden savaş sebebiyle gözlemciler füzyon üfleci izini çabucak saptarlar ve neler döndüğünü merak ederlerdi. Ateş açmak Thoth İstasyonu’nun başvuracağı son çareydi.</p>

  <p>Tabii teoride.</p>

  <p>Kaskının içindeki minicik hava boşluğunda yapayalnız oturan Holden eğer yanılıyorlarsa bunu asla öğrenemeyeceğinin farkındaydı. <i>Roci</i> körlemesine uçuyordu. Tüm telsiz bağlantıları kesikti. Alex kadranı karanlıkta parlayan mekanik bir saate ve saniyesi saniyesine ezberlemiş olduğu bir zaman programa sahipti. Yüksek teknoloji konusunda Thoth’la yarışamayacakları için olabildiğince düşük teknoloji kullanıyorlardı. Tahminlerinde yanılmışlarsa ve istasyon onlara ateş açarsa <i>Roci</i> hiçbir uyarı almaksızın buhar olacaktı. Holden bir keresinde ölümün farklı bir varoluş hali olduğunu ve insanların yalnızca aradaki geçişin bilinmezliğinden korktuğunu söyleyen bir Budist’le çıkmıştı. Kadına göre uyarıda bulunmaksızın gelen ölüm daha iyiydi, zira tüm korku ortadan kalkıyordu.</p>

  <p>Holden artık onunla aynı fikirde değildi.</p>

  <p>Aklını meşgul etmek için planı bir kez daha gözden geçirdi. Thoth İstasyonu’na adeta tükürebilecek kadar yaklaştıklarında Alex reaktörü çalıştıracak ve neredeyse on g’lik bir yavaşlama manevrası gerçekleştirecekti. Aynı anda <i>Guy Molinari</i> istasyona telsiz paraziti ve lazer gürültüsü yollayarak onun hedefleme paketini birkaç saniyeliğine şaşırtacak, <i>Roci</i> de o esnada bir saldırı vektörüne girecekti. <i>Roci</i> İstasyonun savunmalarını hedef alarak <i>Molinari’ye</i> zarar verebilecek her şeyi etkisiz hale getirirken kargo gemisi istasyona yaklaşıp gövdede bir delik açacak ve içeri asker bırakacaktı.</p>

  <p>Bu planın pek çok kusuru vardı.</p>

  <p>İstasyon tedbir olsun diye erkenden ateş açarsa <i>Roci</i> daha çatışma başlamadan yok olabilirdi. İstasyonun hedefleme sistemi <i>Molinari’den</i> gelecek paraziti ve lazer gürültüsünü kesebilirse <i>Roci</i> pozisyona girmeden önce ateş etmeye başlayabilirdi. Ve her şey kusursuz işlese bile taarruz ekibinin İstasyonu delerek içeri girmesi ve kontrolü ele geçirmek için komuta merkezine kadar koridordan koridora çatışması gerekecekti. İç gezegenlerin en iyi piyadelerinin bile baskın görevlerinden ödleri kopardı ve bunun geçerli bir sebebi vardı. Düşman her kavşakta pusu kurarken yabancı metal koridorlarda siper almaksızın ilerlemek, pek çok insanın toplu halde can vermesi için iyi bir yoldu. Dünya donanmasındaki eğitim simülasyonlarında Holden piyadelerin yüzde altmıştan daha az zayiat verdiklerini hiç görmemişti. Üstelik bunlar yıllarca eğitim almış ve son model teçhizatlarla donatılmış iç gezegen piyadeleri değildi. Son dakikada ellerine ne geçirebilmişlerse onu kuşanmış DGİ kovboylarıydı.</p>

  <p>Fakat bu bile Holden’ı asıl endişelendiren şey değildi.</p>

  <p>Onu asıl endişelendiren şey, Thoth İstasyonu’nun birkaç düzine metre yukarısında bulunan büyük, uzaydan biraz daha sıcak bir alandı. Bunu <i>Molinari</i> tespit etmiş ve <i>Roci’</i>yi göndermeden evvel onlara haber vermişti. Hayalet gemilerle daha önce de karşılaştıkları için <i>Roci</i>’deki hiç kimse bunun da öyle bir gemi olduğundan kuşku duymuyordu,</p>

  <p>İstasyonla avantajlarından çoğunu kaybedeceği yakın mesafeden çatışmaya girmek bile yeterince zor olacaktı. Fakat Holden aynı anda bir füze firkateyninden gelecek torpillerden sakınmayı iple çekmiyordu. Alex istasyona yeteri kadar yaklaşabilirlerse Thoth’a zarar verme korkusuyla firkateyni ateş açmaktan alıkoyabileceklerine ve <i>Roci</i>’nin yüksek manevra kabiliyetinin ondan daha büyük ve daha ağır silahlanmış gemiyle başa çıkmalarını sağlayabileceğine dair onu temin etmişti. Pilota göre hayalet firkateynler taktiksel değil stratejik silahlardı. <i>Peki öyleyse onlardan birinin burada işi ne?</i> diye sormamıştı Holden.</p>

  <p>Holden bileğine bakmak için başını eğdi, sonra da operasyon güvertesinin zifiri karanlığı karşısında hüsranla homurdandı. Elbisesinin hem kronometreleri hem de ışıkları kapatılmıştı. Çalışan tek sistem hava dolaşımıydı ve o da tamamen mekanikti. Sistemde bir sorun çıkarsa hiçbir uyarı ışığı yanmayacak, Holden öylece boğulup ölecekti.</p>

  <p>Holden karanlık odada etrafına bakındı. “Hadi ama. Daha ne kadar bekleyeceğiz?”</p>

  <p>Ona cevap verircesine kabindeki ışıklar teker teker sönmeye başladı. Holden’ın kaskının içini bir parazit cızırtısı doldurdu. Ardından Alex o tembelce üslubuyla konuştu. “Dahili iletişim devrede.” Holden geri kalan sistemleri de açacak düğmelere basmaya başladı. “Reaktör?” dedi.</p>

  <p>“İki dakika,” diye motor odasından cevap verdi Amos.</p>

  <p>“Ana bilgisayar?”</p>

  <p>“Önyüklemeye otuz saniye,” dedi Naomi ve operasyon güvertesinin karşı tarafından ona el salladı. Birbirlerini görmelerine yetecek kadar ışık yanmıştı.</p>

  <p>“Silahlar?”</p>

  <p>Alex iletişim sistemi üzerinden kulağa samimi gelen bir neşeyle güldü.</p>

  <p>“Silahlar devreye giriyor,” dedi adam. “Naomi bana hedefleme bilgisayarını geri verdiği anda kavgaya hazırız.”</p>

  <p>Yolculuklarının uzun ve sessiz karanlığından sonra herkesten onay geldiğini duymak Holden’ın içini rahatlattı. Odanın karşısına bakıp Naomi’yi işinin başında görmek, o ana dek hissettiğinin farkına bile varmadığı dehşeti azaltıyordu.</p>

  <p>“Hedefleme artık çalışıyor olmalı,” dedi Naomi.</p>

  <p>“Anlaşıldı,” diye karşılık verdi Alex. “Teleskoplar açık. Radar açık. Ladar açık. Kahretsin. Naomi, bunu sen de görüyor musun?” “Görüyorum,” dedi Naomi. “Kaptan, o hayalet gemiden motor izi alıyoruz. Onlar da reaktörlerini çalıştırıyorlar.”</p>

  <p>“Bu kadarını zaten bekliyorduk,” dedi Holden. “Herkes işine devam etsin.”</p>

  <p>“Bir dakika kaldı,” dedi Amos.</p>

  <p>Holden konsolunu çalıştırdı ve taktiksel ekranı açtı. Teleskopta Thoth İstasyonu tembel tembel dönerken, yukarısındaki sıcak alan bir geminin dış hatlarını alacak kadar ısındı.</p>

  <p>“Alex, bu gemi geçen seferki firkateyne benzemiyor,” dedi Holden. <i>“Roci</i> onu tanıdı mı?”</p>

  <p>“Daha değil Kaptan, ama üzerinde çalışıyor.”</p>

  <p>“Otuz saniye,” dedi Amos.</p>

  <p>“İstasyondan ladar taraması alıyoruz,” dedi Naomi. “Gürültü yayınlıyorum. ”</p>

  <p>Holden ekranında izlerken Naomi İstasyonun onları hedef almakta kullandığı dalga boyunu bulmaya çalıştı ve dönüş dalgalarını karıştırmak için kendi lazer iletişim çanaklarıyla istasyona gürültü yollamaya başladı.</p>

  <p>“On beş saniye,” dedi Amos.</p>

  <p>“Tamamdır. Kemerlerinizi bağlayın çocuklar,” dedi Alex. “Şerbet geliyor.”</p>

  <p>Alex henüz cümlesini bile bitirmeden Holden vücuduna bir düzine iğnenin saplandığını hissetti. Koltuğu yaklaşmakta olan sürat kesme sırasında onu canlı tutmak için bedenini ilaçla dolduruyordu. Holden’ın cildi daralıp ısındı ve hayaları karnına doğru çekildi. Alex ağır çekimde konuşur gibiydi.</p>

  <p>“Beş... dört... üç... iki...”</p>

  <p><i>Bir</i> diyemedi. Onun yerine <i>Roci</i>’nin motorları on g’de frenlere asıldı ve Holden’ın göğsüne bin kiloluk bir ağırlık binerek gülen bir dev gibi gümbürdedi. Göğsü çökmek için elinden geleni yaparken Holden ciğerlerinin göğüs kafesine sürtündüğünü gerçekten hissedebiliyordu sanki. Fakat jel dolu koltuk onu yumuşacık kucakladı ve ilaçlar kalbiyle beynini çalışır vaziyette tuttu. Holden şuurunu kaybetmedi. Yüksek g’li manevra onu öldürürse bilinci o anı tamamen açık bir halde tecrübe edebilecekti.</p>

  <p>Kaskı sadece bir kısmı kendisine ait olan gargara sesleriyle ve boğuk nefeslerle doldu. Çenesi sımsıkı kapanmadan önce Amos kısmi bir küfür etmeyi becerdi. Holden, <i>Roci</i>’nin rota değişimiyle sarsıldığını duyamasa bile bunu koltuğu aracılığıyla hissedebiliyordu. <i>Roci</i> sağlam bir gemiydi. En azından onlardan daha sağlamdı. Gemi zarar görecek kadar çok g’ye maruz kalmadan önce ölmüş olurlardı.</p>

  <p>Basıncın kaybolması o kadar ani oldu ki Holden az kalsın kusacaktı. Bünyesindeki ilaçlar onu da engelledi. Holden derin bir nefes aldı ve göğsündeki kıkırdak acıyla yerine oturdu.</p>

  <p>“Ses verin,” diye mırıldandı Holden. Çenesi ağrıyordu.</p>

  <p>“İletişim çanağı hedeflendi,” diye hemen karşılık verdi Alex. Thoth İstasyonu’nun iletişim ve hedefleme çanakları öncelik listelerindeki ilk kalemlerdi.</p>

  <p>“Her şey çalışıyor,” dedi Amos aşağıdan.</p>

  <p>“Kaptan,” diyen Naomi’nin sesinde bir ikaz tınısı vardı.</p>

  <p>“Kahretsin. Gördüm,” dedi Alex.</p>

  <p>Holden kadının neye baktığını görebilmek için konsoluna onunkini yansıtmasını söyledi. <i>Roci</i> hayalet gemiyi niçin bir türlü tanımlayamadığını çözmüştü.</p>

  <p>Karşılarında iki gemi vardı; etrafında dans edebilecekleri ve yakın mesafeden darmadağın edebilecekleri tek bir büyük ve hantal füze firkateyni değil. Hayır, öylesi çok kolay olurdu. Bunlar düşman sensörlerini şaşırtmak için birbirine yakın park etmiş çok daha küçük gemilerdi. Ve şimdi ikisi de motorlarını çalıştırıp birbirinden uzaklaşıyordu.</p>

  <p>Tamam, diye düşündü Holden. <i>Bize yeni bir plan lazım.</i></p>

  <p>“Alex, dikkatlerini çek,” dedi. <i>“Molinari’ye</i> saldırmalarına müsaade edemeyiz.” ,</p>

  <p>“Anlaşıldı,” diye karşılık verdi Alex. “Torpil yolda.”</p>

  <p>Alex iki gemiden birine bir torpil ateşlerken, Holden <i>Roci</i>’nin sarsıldığını hissetti. Küçük gemiler hızlarını ve vektörlerini çabucak değiştirdikleri gibi torpil aceleyle ve kötü bir açıdan fırlatılmıştı. Hedefini vurmayacağı belliydi, fakat <i>Roci</i> artık bir tehdit olarak dikkatleri üzerine çekmişti. Bu da iyi bir şeydi.</p>

  <p>Küçük gemiler tam itişte zıt yönlere kaçarken bir yandan da varak ve lazer gürültüsü bırakıyorlardı. Torpil uçuş yolu üzerinde bocaladı, sonra da rastgele bir yöne doğru uzaklaşıp gitti.</p>

  <p>“Naomi, Alex, neyle karşı karşıya olduğumuza dair bir fikriniz var mı?” diye sordu Holden.</p>

  <p>“<i>Roci</i> onları hâlâ tanımlayamadı Kaptan,” dedi Naomi.</p>

  <p>“Yeni bir gövde tasarımı,” diye ekledi Alex. “Ama avcı mekikleri gibi uçuyorlar. Herhalde karınlarında bir-iki torpilleri ve omurgaya takılı bir raylı topları vardır.”</p>

  <p>Gemiler <i>Roci</i>’den daha süratli ve çevik olmalarına rağmen yalnızca tek bir yönde ateş edebileceklerdi.</p>

  <p>“Alex, ileriden dönüp—” <i>Rocinante</i> tam o anda sallanarak yana savruldu ve göğüs kafesini morartacak bir kuvvetle kemer kayışlarının arasında sarsılan Holden’ın emri yarım kaldı.</p>

  <p>“Vurulduk!” diye aynı anda bağırdı Amos ile Alex.</p>

  <p>“İstasyon bir tür ağır gauss topuyla bizi vurdu, dedi Naomi.</p>

  <p>“Hasar?” dedi Holden.</p>

  <p>“Mermi bizi delip geçti Kaptan,” dedi Amos. “Yemekhane ve makine atölyesi. Panelde sarı alarmlar gözüküyor ama sonumuzu getirecek bir şey yok.”</p>

  <p><i>Sonumuzu getirecek bir şey yok</i> kulağa iyi gelse de Holden kahve makinesi için hayıflanmadan edemedi.</p>

  <p>“Alex,” dedi Holden. “Küçük gemileri boş ver. Sen o iletişim çanağını yok et.”</p>

  <p>“Anlaşıldı,” dedi Alex ve istasyona doğru torpil saldırısına başlamak için rotayı değiştirirken <i>Roci</i> yana yalpaladı.</p>

  <p>“Naomi, o savaş mekiklerinden ilki saldırısına başlar başlamaz iletişim lazerini tam güçle suratının ortasına gönder ve varak bırakmaya başla.”</p>

  <p>“Emredersin Kaptan,” diye karşılık verdi kadın. Belki lazer geminin hedefleme sistemini birkaç saniyeliğine bozmak için yeterli olurdu.</p>

  <p>“İstasyon NST’leriyle ateş açıyor,” dedi Alex. “Sıkı tutunun. Yolculuk biraz sarsıntılı geçebilir.”</p>

  <p>Holden ekranını Naomi’ninkinden ayırıp Alex’inkini izledi. Ekran hızla hareket eden binlerce ışık topuyla ve arka planda dönen Thoth İstasyonu’yla doldu. <i>Roci</i>’nin tehdit bilgisayarı yaklaşan nokta savunma toplarının mermilerini Alex’in kokpit görüntü biriminde parlak hatlarla vurguluyordu. Işık topları olağanüstü bir süratle hareket etmesine rağmen, hiç değilse sistem her mermiyi gözler önüne serdiği için pilot nereden ateş açıldığını ve mermilerin hangi yöne gittiğini görebiliyordu. Alex bu tehdit bilgisine dört dörtlük bir yetenekle tepki vererek NST’lerin atış istikametinden rastgele denebilecek kadar aceleci hareketlerle kaçıyordu. Bu da nokta savunma toplarının otomatik hedefleme sistemini sürekli ayar değiştirmeye zorluyordu.</p>

  <p>Gördükleri Holden’a bir oyun gibi gelmekteydi. Olağanüstü hızlı ışık noktaları upuzun inci kolyeler gibi zincirler halinde uzay İstasyonundan fırlayıp gidiyordu. Durmaksızın hareket eden gemi o zincirler arasında boşluklar buluyor ve çizgiler tepki verip de ona dokunamadan önce yeni bir boşluğa geçiyordu. Fakat Holden her ışık noktasının saniyede binlerce metre yol kat eden teflon kaplı ve tükenmiş uranyum çekirdekli bir tungsten-çelik parçasını temsil ettiğinin farkındaydı. Alex oyunu kaybederse bunu ancak <i>Rocinante</i> paramparça olduğunda anlayacaklardı.</p>

  <p>Amos ansızın konuşunca Holden’ın yüreği ağzına geldi. “Kahretsin Kaptan. Bir yerlerde sızıntı var. İskele tarafındaki manevra iticilerinden üçünün su basıncı düşüyor. Gidip onaracağım.”</p>

  <p>“Anlaşıldı Amos. Acele et,’’ dedi Holden.</p>

  <p>“Tedbiri elden bırakma Amos,” dedi Naomi.</p>

  <p>Amos gülüp geçmekle yetindi.</p>

  <p>Holden konsolunda Thoth İstasyonu’nun teleskoptaki görüntüsünün giderek büyümesini seyretti. O iki savaş mekiği arkalarında bir yerde yönünü onlara çeviriyor olmalıydı. Bunu düşünmek dahi ensesindeki tüyleri diken diken etmesine rağmen Holden dikkatini toplamaya çalıştı. <i>Roci,</i> Alex’in istasyona uzak mesafeden birbiri ardına yollayacak ve içlerinden birinin nokta savunma ateşini aşmasını umacak kadar torpile sahip değildi. Alex onları iyice yakına götürmeliydi ki toplar istasyona yaklaşan torpilleri vuramasın.</p>

  <p>Kokpit görüntü biriminde İstasyonun merkezi göbeğini çevreleyen bir bölüm mavi bir ışıkla vurgulandı. Vurgulanan bölüm genişleyerek daha küçük bir alt ekran şeklinde ayrıldı. Holden iletişim ve hedefleme çanağındaki antenleri seçebiliyordu.</p>

  <p>“Torpil yolda,” dedi Alex ve ikinci torpilin de ateşlenmesiyle <i>Roci</i> sallandı.</p>

  <p>Alex gemiyi bir dizi manevraya sokunca ve ardından son NST ateşini atlatmak için aniden hız kesince Holden kemer kayışlarının arasında şiddetle sarsılıp koltuğuna yapıştı. Yine de bu attıkları füzenin kırmızı noktasının istasyona doğru hızla ilerlemesini ve iletişim çanağını vurmasını ekranından seyretmesine engel olmadı. Ekranı bir saniyeliğine dolduran parlak ışık çabucak söndü. NST ateşi tam o anda sona erdi.</p>

  <p>“İyi atı—” diyen Holden’ın sözü, Naomi’nin bağrışıyla kesildi. “İlk temas ateş açtı! İki adet hızlı hareketli!”</p>

  <p>Holden hemen kadının ekranını önüne getirdi ve tehdit sisteminin o iki savaş mekiğine ilaveten bir çarpışma rotası üzerinde <i>Roci</i>’ye yaklaşan daha küçük ve de çok daha süratli iki nesneyi daha izlediğini gördü.</p>

  <p>“Alex!” diye seslendi Holden.</p>

  <p>“Anlaşıldı Kaptan. Savunmaya geçiyorum.”</p>

  <p>Alex hızı arttırırken Holden yine koltuğuna yapıştı. Motorun düzenli homurtusu tekler gibi oldu ve Holden takipteki füzeleri vurmaya çalışan kendi NST’lerinin kesintisiz ateşini hissettiğini anladı.</p>

  <p>“Hay sokayım,” dedi Amos, neredeyse bir sohbet üslubuyla.</p>

  <p>“Neredesin?” diye sordu Holden, sonra da Amos’un elbise kamerasından gelen görüntüyü ekranına aktardı. Tamirci iletim hatlarıyla ve borularla dolu, az aydınlanan bir tesisat kanalının içindeydi. Bu da iç ve dış gövdeler arasında olduğu anlamına gelmekteydi. Adamın önündeki boruların hasar görmüş bir bölümü kırık kemikleri andırıyordu. Yakında bir kesme hamlacı yandı. Gemi şiddetle sarsılarak tamirciyi o dar alanda sağa sola çarptı. Alex iletişim kanalı üzerinden sevinçle bağırdı.</p>

  <p>“Füzeler ıskaladı!” dedi pilot.</p>

  <p>“Alex’e gemiyi düzgün kullanmasını söyleyin,” dedi Amos. “Aletlerim elimden kaçıyor.”</p>

  <p>“Amos, hemen çarpışma koltuğuna dön!” dedi Naomi.</p>

  <p>“Kusura bakma Patron,” diye karşılık veren Amos homurdanarak kırık borunun bir ucuna asıldı. “Bunu onarmazsam ve basınç kaybedersek Alex sancak tarafına dönemez. İşte o zaman boku yediğimizin resmidir. ”</p>

  <p>“Çalışmaya devam et Amos,” dedi Holden, Naomi’nin itirazlarına aldırış etmeden. “Ama sıkı tutun. Daha da beteri olacak.”</p>

  <p>“Anlaşıldı,” dedi Amos.</p>

  <p>Holden tekrar Alex’in kokpit görüntü birimine geçti.</p>

  <p>“Holden,” dedi Naomi. Kadının sesinde korku vardı. “Amos orada—”</p>

  <p>“Amos işini yapıyor. Sen de kendi işini yap. Alex, <i>Molinari</i> buraya gelmeden önce o iki gemiyi halletmemiz gerek. Bana onlardan birine bir müdahale rotası çiz de işini bitirelim.”</p>

  <p>“Anlaşıldı Kaptan,” dedi Alex. “Temas ikinin peşine düşüyoruz. Temas bir konusunda biraz yardım hiç fena olmaz.”</p>

  <p>“Temas bir, Naomi’nin önceliği,” dedi Holden. “Naomi, biz dostunu yok ederken onun kıçımıza yapışmaması için elinden geleni yap.”</p>

  <p>“Tamam,” dedi Naomi endişeli bir sesle.</p>

  <p>Holden bunun ardından Amos’un kask kamerasına geçti, fakat tamircinin durumu iyi gözüküyordu. Amos o sırada hasar görmüş boruyu hamlacıyla kesiyor, yerine takacağı uzun bir boru da hemen yakınında asılı duruyordu.</p>

  <p>“Yedek boruyu bir yere bağla Amos,” dedi Holden.</p>

  <p>“Kusura bakma Kaptan,” dedi Amos, “ama güvenlik standartlarının canı cehenneme. Bu işi çabucak bitirip buradan çıkacağım.”</p>

  <p>Holden tereddüt etti. Alex bir rota düzeltmesi yapmak zorunda kalırsa havadaki boru Amos’u öldürecek veya <i>Roci’</i>ye zarar verecek kadar büyük bir mermi vazifesi görebilirdi. <i>O Amos,</i> dedi Holden kendi kendine. <i>Amos işini bilir.</i></p>

  <p>Holden iletişim sisteminde ne varsa küçük avcı mekiğine yollayarak onu ışıkla ve telsiz parazitiyle kör etmeye çalışan Naomi’nin ekranını önüne getirdi. Sonra taktiksel ekrana geri döndü. <i>Roci</i> ile iki numaralı temas, intihar sayılabilecek hızlarla birbirine doğru uçmaktaydı. Gelen torpillerden kaçınamayacakları noktayı geçtikleri anda düşman mekiği her iki füzesini birden ateşledi. Alex hızlı hareketlileri NST’lere devretti ve kendi füzelerini ateşlemeksizin müdahale rotasını korudu.</p>

  <p>“Alex, niye ateş etmiyoruz?” dedi Holden.</p>

  <p>“Torpillerini indireceğiz, sonra da iyice yaklaşıp NST’lerin onu darmadağın etmesini sağlayacağız,” diye karşılık verdi pilot.</p>

  <p>“Niye ki?”</p>

  <p>“Torpilimiz az ve hiç yedeğimiz yok. Onları bu ufaklıklara harcamak anlamsız.”</p>

  <p>Yaklaşan torpiller Holden’ın ekranında kavis çizerek ilerliyordu. Holden <i>Roci’</i>nin NST’lerinin onları vurmak için ateş açtığını hissetti.</p>

  <p>“Alex,” dedi adama. “Bu gemiye para ödemedik. Onu tepe tepe kullanabilirsin. Cephane tasarrufu yapasın diye ölecek olursam sicil dosyana bir kınama ekleyeceğim.”</p>

  <p>“Eh, madem öyle diyorsun,” dedi Alex, sonra da ekledi: “Torpil, yolda.”</p>

  <p>Attıkları torpilin kırmızı noktası, temas ikiye doğru hızla uzaklaştı. Gelen füzeler yaklaştıkça yaklaştı, derken biri ekrandan kayboldu.</p>

  <p>“Hasiktir,” dedi Alex ifadesiz bir sesle. <i>Roci</i>nante öyle sertçe yana savruldu ki Holden’ın burnunu kaskının içine çarpıp kırdı. Tüm duvarlarda sarı renkli acil durum ışıkları yandı, ama neyse ki gemide hava bulunmadığı için Holden bas bas bağıran klaksonları duyamadı. Taktiksel ekranı birkaç kez titreşti, tamamen söndü ve bir saniye sonra geri geldi. Tekrar açıldığında her üç torpilin yanı sıra temas iki de ortada yoktu. Temas bir ise onlara arkadan yaklaşmayı sürdürüyordu.</p>

  <p>“Hasar!” diye bağırdı Holden, iletişim sisteminin hâlâ devrede olduğunu umarak.</p>

  <p>“Dış gövdede ağır hasar,” karşılığını verdi Naomi. “Dört manevra iticisini kaybettik. Bir NST cevap vermiyor. O<sub>2</sub> stokumuzu da yitirdik ve mürettebat hava kilidi hurdaya döndü.”</p>

  <p>“Nasıl hâlâ hayattayız?” diye soran Holden, hasar raporunu gözden geçirdikten sonra Amos’un elbise kamerasına atladı.</p>

  <p>“Füze bize çarpmadı,” dedi Alex. “NST’ler onu çok yakınımızda vurdu. Savaş başlığı patlayıp bizi bir güzel yaladı.”</p>

  <p>Amos hareket eder gibi gözükmüyordu. “Amos!” diye bağırdı Holden. “Rapor ver!”</p>

  <p>“Evet evet, hâlâ buradayım. Yine öyle sallanırsak diye bir yerlere tutunuyordum. Galiba gövde desteklerinden birinde bir kaburgamı kırdım ama artık kayışlarla bağlıyım, iyi ki o boruyla vakit kaybetmemişim.”</p>

  <p>Holden ona karşılık vermeye zaman harcamadı. Tekrar taktiksel ekranını açtı ve hızla yaklaşan temas biri seyretti. Gemi torpillerini çoktan ateşlemişti; yine de topunu kullanarak yakın mesafeden onları biçebilirdi.</p>

  <p>“Alex, bizi çevirip o savaş mekiğine ateş açabileceğimiz bir açıya getirebilir misin?” dedi Holden.</p>

  <p>Alex, “Üzerinde çalışıyorum. Fazla bir manevra kabiliyetimiz kalmadı,” diye karşılık verdi ve <i>Roci</i> bir dizi yalpalamayla kendi ekseninde dönmeye başladı.</p>

  <p>Holden teleskoplardan birine erişti ve görüntüyü yaklaşan savaş mekiğine yakınlaştırdı. Yakından bakıldığında mekikteki topun ağzı Ceres’teki bir koridor kadar geniş görünüyor ve doğrudan onun üstüne çevrili gibi duruyordu.</p>

  <p>“Alex,” dedi.</p>

  <p>“Deniyorum Şef, ama <i>Roci’</i>nin canı acıyor.”</p>

  <p>Ateş etmeye hazırlanan düşman topunun ağzı açıldı.</p>

  <p>“Alex, vur şunu. Vur şunu <i>vur şunu vur şunu.”</i></p>

  <p>Pilot, “Torpil yolda,” dedi ve <i>Rocinante</i> sarsıldı.</p>

  <p>Holden’ın konsolu otomatik olarak teleskop bakışından çıktı ve taktiksel ekrana döndü. <i>Roci</i>’nin torpili savaş mekiğine uçtuğu sırada mekik de topuyla onlara ateş etti. Yaklaşan mermiler ekranda takip edilemeyecek kadar hızlı hareket eden küçük küçük noktalar olarak gözüktü.</p>

  <p>“Geli—” diye bağırdı Holden ve <i>Rocinante</i> etrafında darmadağın oldu.</p>

  <p style="text-align: center;"><b>♦</b></p>

  <p>Holden kendine geldi.</p>

  <p>Geminin içi, uçuşan molozlarla ve yavaş çekim bir kıvılcım yağmurunu andıran aşırı ısınmış metal parçacıklarıyla doluydu. Kabinde hava olmadığından bunlar duvarlardan sekerek süzülüyor, ağır ağır soğurken tembel ateşböceklerine benziyordu. Holden bir duvar monitörünün köşesinin kopup dünyanın en karmaşık bilardo atışı gibi üç farklı duvardan sektiğini ve sonra gelip göğüs kafesinin hemen altına çarptığını hayal meyal hatırlıyordu. Başını eğdiğinde küçük monitör parçasının birkaç santim önünde asılı durduğunu, fakat elbisesinde bir delik bulunmadığını gördü. Karnı ağrıyordu.</p>

  <p>Naomi’nin yanındaki operasyon konsolu koltuğu delinmişti ve koltuğun içinden sızan yeşil jel sıfır yerçekiminde ufak toplar haline gelerek uçup gidiyordu. Holden koltuktaki deliğe ve odanın karşı duvarındaki benzer bir başkasına bakınca merminin Naomi’nin bacağını santimetrelerle ıskalamış olduğunu fark etti. Vücudunu saran bir ürperti çabucak geçmesine rağmen onu midesi bulanır halde bıraktı.</p>

  <p>“O da neydi öyle?” diye usulca sordu Amos. “Ve bir daha öyle bir şey yapmasak olur mu?”</p>

  <p>“Alex?” dedi Holden.</p>

  <p>“Hâlâ buradayım Kaptan,” diye cevap verdi pilot, ürkütücü derecede sakin bir sesle.</p>

  <p>“Panelim çalışmıyor,” dedi Holden. “O pezevengi öldürdük mü?”</p>

  <p>“Evet Kaptan. Öldü. Attığı mermilerden yaklaşık yarım düzinesi <i>Roci'</i>yi vurdu. Görünüşe bakılırsa pruvadan girip kıçtan çıkmışlar. Duvarlardaki o dağılma önleyici örgü sahiden de şarapnelleri dur- duruyormuş, değil mi?”</p>

  <p>Alex’in sesi titremeye başlamıştı. Aslında <i>hepimizin ölmüş olası gerekirdi</i> diyordu.</p>

  <p>“Fred’e bir kanal aç Naomi,” dedi Holden.</p>

  <p>Kadın kıpırdamadı.</p>

  <p>“Naomi?”</p>

  <p>“Tamam. Fred,” dedi Naomi ve ekranına dokundu.</p>

  <p>Holden’ın kaskı bir saniyeliğine parazitle doldu, sonra da Fred’in sesi geldi.</p>

  <p>“Burası <i>Guy Molinari.</i> Hâlâ aramızda olmanıza sevindik.”</p>

  <p>“Anlaşıldı. Saldırınıza başlayın. İstasyonun rıhtımlarından birine yanaşabileceğimiz zaman bize haber verin.”</p>

  <p>“Anlaşıldı,” dedi Fred. “Size inebileceğiniz güzel bir yer bulacağız. Fred tamam.”</p>

  <p>Holden koltuk kemerinin ani açma düğmesine bastı ve vücudunu gevşek bırakarak tavana doğru yükseldi.</p>

  <p><i>Tamam Miller. Sıra sende.</i></p>

  <p><a id="bookmark43"></a></p>
</body>
</html>
