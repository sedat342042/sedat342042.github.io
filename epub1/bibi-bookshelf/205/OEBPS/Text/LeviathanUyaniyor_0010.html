<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/ogz.css" rel="stylesheet" type="text/css" />
</head>

<body>
  <h1 style="text-align: right;"><b><a id="bookmark7">Altıncı Bölüm: Miller</a></b></h1>

  <p>Araba tünelin içinde hızla ilerlerken sirenler motorun uğultusunu maskeliyordu. Arkalarında meraklı siviller ve fazla ısınmış mil yataklarının kokusunu bırakıyorlardı. Miller arabanın daha hızlı gitmesini istercesine koltuğunda öne yaslanmıştı. Karakoldan üç kat ve belki dört kilometre uzaktaydılar.</p>

  <p>“Tamam,” dedi Havelock. “Kusura bakma ama kafamın almadığı bir şey var.”</p>

  <p>“Ne?” dedi Miller. Asıl <i>Sen ne zırvalıyorsun?</i> demek istemişti. Havelock ise bunu <i>Kafanın almadığı ne?</i> olarak algıladı.</p>

  <p>“Buradan milyonlarca kilometre ötede bir su tankeri buharlaştırıldı. Biz ne diye alarm veriyoruz? Tayınlama yapmadan bile sarnıçlarımızdaki su aylarca yeter. Daha bir sürü tanker var orada. Niye böyle bir kriz patlak veriyor ki?”</p>

  <p>Miller dönüp ortağının gözünün içine baktı. Küçük, tıknaz vücut yapısı. Tam g’de geçen bir çocukluğun kalın kemikleri. Tıpkı o iletideki götveren gibi. Anlamıyorlardı. Havelock bu olayda James Holden’ın yerinde olsaydı o da aynı aptalca, sorumsuzca, beyinsizce boku yiyebilirdi. Göz açıp kapayıncaya dek bir güvenlik gücü olmaktan çıkmışlardı. Ortak da değillerdi. Bir Kuşaklı ile bir Dünyalıydılar. Havelock onun gözlerindeki değişimi göremeden önce Miller başını çevirdi.</p>

  <p>“Holden denen o hıyar var ya? Hani o yayındaki?” dedi Miller. “Az önce bizim adımıza Mars’a savaş açtı.”</p>

  <p>Dahili bilgisayarın yarım kilometre ötedeki trafikte gerçekleşen sanal bir aksaklığa uyum sağlamasıyla birlikte araba yana savrulup aşağı yukarı sallandı. Havelock kıpırdanarak destek payandasına tutundu. Bir sonraki katta bulunan bir rampaya daldıklarında yaya haldeki siviller onlara yol açtılar.</p>

  <p>“Sen suyun pis olabildiği, ama gökten ağzına düştüğü bir yerde büyüdün,” dedi Miller. “Havası da kirliydi, ama kapı contan bozulursa kaçıp gitmezdi. Burada işler öyle yürümez.”</p>

  <p>“Ama bizim tankerle bir işimiz yok ki. Buza ihtiyacımız yok. Tehdit altında değiliz,” dedi Havelock.</p>

  <p>İç geçiren Miller önünde sahte renkler belirene kadar başparmağı ve parmak eklemiyle gözlerini ovuşturdu.</p>

  <p>“Ben cinayet masasındayken,” dedi Miller, “bir adam vardı. Ay’da aldığı bir kontratla çalışan bir mülk yönetimi uzmanı. Birileri vücudunun yarısını yakıp onu bir hava kilidinden dışarı attı. Sonradan otuzuncu kattaki altmış deliğin bakımından onun sorumlu olduğu anlaşıldı. Kötü bir muhit orası. Meğer bizimki işten kaytarıyormuş. Üç ay boyunca hava filtrelerini değiştirmemiş. Ünitelerden üçü küf tutmuş. Peki ondan sonra ne bulduk biliyor musun?”</p>

  <p>“Ne?” diye sordu Havelock.</p>

  <p>“Hiçbir şey, çünkü araştırmayı bıraktık. Bazı insanların ölmesi gerekir ve o da onlardan biriydi. İşi alan bir sonraki adam havalandırma sistemini temizleyip filtreleri zamanında değiştirdi. Kuşak’ta işler böyle yürür. Buraya gelip de çevresel sistemleri diğer her şeyin üstünde tutmayanlar genç yaşta ölür. Burada yalnızca öyle konulara önem verenler yaşar.”</p>

  <p>“Sen seçme etkisinden mi bahsediyorsun?” dedi Havelock. “Cidden seçme etkisini mi savunuyorsun? Senden böyle bir saçmalık duyacağım aklımın ucundan bile geçmezdi.”</p>

  <p>“O ne ki?”</p>

  <p>“Irkçılık propagandasında kullanılan bir zırva,” dedi Havelock. “Çevresel koşullardaki farklılıkların Kuşaklıları çok değiştirdiğini, onların artık bir grup aşırı saplantılı çiroz olmakla kalmayıp insanlıktan çıktığını savunan bir görüş.”</p>

  <p>“Ben öyle bir şey söylemiyorum,” dedi Miller, aslında aynen öyle söylediğinden kuşkulanarak. “Tek dediğim temel kaynakları tehdit ettiğin zaman Kuşaklıların geleceğe uzun vadede bakmadıkları. O su gelecekte bizim için hava, itici kütlesi ve içecek demekti. Öyle konularda zerre kadar espri anlayışımız yoktur.”</p>

  <p>Araba metal bir ızgaradan yapılma bir rampaya vardı. Alt kat aşağılarında uzayıp gidiyordu. Havelock sessizdi.</p>

  <p>“Holden denen o adam saldırganın Mars olduğunu söylemedi. Sadece bir Mars pili bulduklarını söyledi. Sence insanlar... savaş mı ilan edecek?” dedi Havelock. “Sırf adamın biri bir pilin resimlerini gönderdi diye?”</p>

  <p>“Bizim derdimiz hikâyenin tamamını duymak için bekleyenler değil,” dedi Miller.</p>

  <p><i>En azından bu geceliğine,</i> diye düşünmeden de edemedi. <i>Hikâyenin tamamı duyulduktan sonra durumumuzu tekrar gözden geçireceğiz.</i></p>

  <p>Karakol o sırada yarım ile dörtte üç arası doluluktaydı. Gruplar halinde bekleyen güvenlikçiler kısılı gözlerle ve sıkılı çenelerle birbirlerine baş selamı veriyorlardı. Ahlak şubesindeki polislerden biri bir şeye gülerken yüksek ve zoraki kahkahası korku kokuyordu. Masalarının bulunduğu ortak alana doğru yürürlerken Miller ortağında bir değişim gördü. Havelock onun tepkisini tek bir kişinin aşırı hassasiyet göstermesine bağlamıştı. Fakat koca bir oda... Karakolun tamamı... Sandalyelerine vardıkları sırada Havelock’un gözleri faltaşı gibi açıktı.</p>

  <p>Başkomiser Shaddid içeri girdi. Uykulu halinden eser yoktu. Saçlarını arkada toplamıştı. Üniforması gıcır gıcır ve profesyonel bir görünümdeydi. Sesi sahra hastanesindeki bir cerrahınki kadar sakindi. Kadın denk geldiği ilk masanın üstüne çıkıp onu doğaçlama bir kürsü olarak kullandı.</p>

  <p>“Bayanlar baylar,” dedi, “iletiyi gördünüz. Sorusu olan var mı?”</p>

  <p>“O kahrolası Dünyalı'nın eline telsizi kim verdi?” diye bağırdı biri. Miller ortağının da kalabalıkla beraber güldüğünü, fakat bu neşenin gözlerine yansımadığını fark etti. Shaddid kaşlarını çatınca kalabalık sustu.</p>

  <p>“Durum şöyle,” dedi kadın. “Bu bilgiyi kontrol altında tutmamız mümkün değil. Yayın her tarafa yapıldı. Dahili ağda onu yansıtan beş site var ve on dakika öncesinden başlayarak bunun herkese açık bir bilgi haline geldiğini varsaymak zorundayız. Şimdiki görevimiz ayaklanmaları en alt düzeyde tutmak ve liman çevresindeki istasyon bütünlüğünü sağlamak. Ellinci ve iki yüz on üçüncü karakollar da bize yardım edecekler. Liman idaresi iç gezegen siciline kayıtlı tüm gemilere yol verdi. Tabii bu hepsinin gittiği anlamına gelmiyor. Hâlâ mürettebatlarını toplamaları lazım. Ama yine de gidecekler.”</p>

  <p>“Peki ya devlet daireleri?” dedi Miller, duyulacak kadar yüksek bir sesle.</p>

  <p>“Tanrı’ya şükür ki onlar bizim sorunumuz değil,” dedi Shaddid. “Halihazırda gerekli altyapıya sahipler. Patlama kapıları şimdiden kapatılıp mühürlendi. Ana çevresel sistemlerden ayrıldıkları için şu an onların havasını bile solumuyoruz.”</p>

  <p>“Eh, bu da bir şeydir,” dedi Yevgeny, bir grup cinayet masası dedektifinin arasından.</p>

  <p>“Şimdi gelelim kötü haberlere,” dedi Shaddid. Miller nefesini tutan yüz elli polisin sessizliğini duydu. “İstasyonda kimliği bilinen seksen DGİ ajanı var. Hepsi de bir işte çalışıyor ve yasal olarak burada. Bunun tam da bekledikleri türden bir olay olduğunu biliyorsunuz. Önlem amaçlı gözaltına almama yönünde validen emir geldi. Hiç kimse bir şey yapmadan önce tutuklanmayacak. ”</p>

  <p>Öfkeli sesler koro halinde yükseldi.</p>

  <p>Biri arkalardan, “O herif kim olduğunu sanıyor?” diye seslendi. Shaddid bu yorumun geldiği yöne doğru bir köpekbalığı süratiyle döndü.</p>

  <p>“Vali bu İstasyonu çalışır durumda tutmamız için bizimle kontrat imzalayan kişi,” dedi kadın. “Onun talimatlarını yerine getireceğiz.”</p>

  <p>Miller göz ucuyla Havelock’un kafa salladığını gördü. Valinin Kuşaklı bağımsızlığı sorusuna kafa yorup yormadığını merak etti. Belki de böyle bir şeyin olmasını bekleyen tek grup DGİ değildi. Shaddid sözlerine devam ederek almaya yetkili oldukları güvenlik tedbirlerini genel hatlarıyla açıkladı. Onu yarım yamalak dinleyen Miller kendini meselenin altında yatan siyasi gelişmeleri düşünmeye öyle çok kaptırmıştı ki Shaddid ismini telaffuz ettiği zaman neredeyse duymayacaktı.</p>

  <p>Miller ikinci takımı liman seviyesine götürüp on üçüncüden yirmi dördüncüye kadar tüm sektörlerden sorumlu olacak. Kasagawa, üçüncü takım, yirmi beşinciden otuz akıncıya kadar tüm sektörler, vesaire. Bu da Miller hariç kişi başı yirmi adam demektir.”</p>

  <p>“On dokuzla da idare edebilirim,” dedi Miller, sonra usulca Havelock’a hitap etti. “Bu seferki görevde sen yoksun ortak. Dışarıda silahlı bir Dünyalı’yla gezmek işleri kolaylaştırmaz.”</p>

  <p>“Peki,” dedi Havelock. “Zaten tahmin etmiştim.”</p>

  <p>“Tamam,” dedi Shaddid. “Hepiniz ne yapacağınızı biliyorsunuz. Yürüyün.”</p>

  <p>Miller çevik kuvvetini bir araya topladı. Bütün yüzler tanıdıktı; güvenlik işinde geçirdiği yıllar boyunca tüm bu erkek ve kadınlarla birlikte çalışmıştı. Otomatik denebilecek bir etkinlikle onları zihninde bir sıraya soktu. Hem Brown’ın hem de Gelbfish’in özel tim tecrübesi olduğu için iş kalabalığı dağıtmaya kadar varırsa ekip kanatlarını onlar idare edeceklerdi. Aberforth oğlunun uyuşturucu kaçakçılığından dolayı Ganymede’de tutuklanmasının ardından aşırı şiddet gösterdiği için üç kez uyarı cezası almıştı; o nedenle yardımcı pilot koltuğunda o oturacaktı. Nasılsa öfke kontrolü sorunuyla başka zaman uğraşabilirdi. Miller karakolun farklı yerlerinde diğer ekip komutanlarının da benzer kararlar aldıklarını duyabiliyordu.</p>

  <p>“Tamamdır,” dedi. “Artık giyinelim.”</p>

  <p>Grup halinde harekete geçerek teçhizat hangarına yollandılar. Miller durakladı. Havelock kollarını göğsünde kavuşturmuş, gözleri dalıp gitmiş bir vaziyette masasına dayanmış duruyordu. Miller ona karşı duyduğu sempati ile sabırsızlık arasında kısılı kaldı. Takımda olup da takımda olmamak zordu. Öte yandan Havelock gidip de Kuşak’ta bir kontrat alırken başka ne beklemişti ki? Adam başını kaldırıp Miller’ın bakışlarına karşılık verdi. Karşılıklı kafa salladılar. Gözlerini ilk kaçıran Miller oldu.</p>

  <p>Etkili bir biçimde eşya bırakıp almaktan ziyade yerden tasarruf sağlama derdindeki biri tarafından tasarlanmış olan teçhizat hangarı kısmen bir ambar, kısmen de bir banka kasasıydı. Işıklar —gömülü beyaz LED’ler— gri duvarlara sterilize bir hava katıyor, her söz ve ayak sesi çıplak taşlardan yankılanıyordu. Dizi dizi cephane ve ateşli silah, delil torbası ve test paneli, yedek sunucu ve ilave üniforma duvarları kaplıyor, iç mekânın büyük bölümünü dolduruyordu. İsyanları bastırmakta kullanılan teçhizatlarsa bir yan odada, yüksek güvenlikli elektronik kilitlere sahip gri renkli çelik dolaplardaydı. Standart teçhizat yüksek dayanıklılıktaki plastik kalkandan, elektrikli coptan, dizliklerden, kurşun geçirmez göğüs ve bacak zırhından ve son olarak güçlendirilmiş siperlikli miğferden oluşuyordu. Tüm bunlar bir avuç güvenlik görevlisini korkutucu ve acımasız bir kuvvete dönüştürmek üzere tasarlanmıştı.</p>

  <p>Miller erişim kodunu girdi. Kilitler serbest kaldı, dolaplar açıldı.</p>

  <p>“Hah,” dedi Miller sohbet havasında, “al başına belayı.”</p>

  <p>Boş dolaplar cesetleri olmayan gri tabutları andırıyordu. Miller odanın karşı tarafında diğer ekiplerden birinin öfkeyle bağırdığını duydu. Açabildiği tüm isyan dolaplarını tek tek açtı. Hepsi de aynı durumdaydı. Yanında beliren Shaddid’in yüzü öfkeden bembeyazdı.</p>

  <p>“B planı nedir?” diye sordu Miller.</p>

  <p>Shaddid yere tükürdü, sonra da gözlerini kapadı. Rüya görürcesine gözleri göz kapaklarının arkasında sağa sola oynadı. İki uzun soluğun ardından gözlerini açtı.</p>

  <p>“Özel timin dolaplarına bir bak. Orada her ekipten iki kişiyi donatmaya yetecek kadar şey olmalı.”</p>

  <p>“Keskin nişancı olarak mı?” dedi Miller.</p>

  <p>“Daha iyi bir fikrin var mı Dedektif?” diye sordu Shaddid, son sözcüğe vurgu yaparak.</p>

  <p>Miller teslim olurcasına ellerim kaldırdı, isyan teçhizatı, yıldırmak ve kontrolü sağlamak amacıyla tasarlanmıştı. Özel tim teçhizatının amacıysa en etkili biçimde öldürmekti. Görünüşe bakılırsa görev talimatları değişmiş bulunuyordu.</p>

  <p style="text-align: center;"><b>♦</b></p>

  <p>Herhangi bir günde bin farklı geminin yanaşmış olabileceği Ceres limanında aktivite nadiren yavaşlar, ama asla durmazdı. Her sektör yirmi gemiyi, bunun yaratacağı insan ve kargo trafiğini, nakliye kamyonlarını, ara vinçleri ve de endüstriyel forkliftleri barındırabilirdi. Miller’ın ekibi işte bunun gibi yirmi sektörden sorumluydu.</p>

  <p>Havada soğutucu ve motor yağı kokusu mevcuttu. 0.3 g’nin biraz üzerindeki yerçekiminde İstasyonun dönüşü bile mekâna baskı ve tehlike dolu bir hava katmak için yeterliydi. Miller limandan hoşlanmazdı. Ayaklarının bu denli yakınında uzay boşluğu bulunması onu tedirgin kılardı. Liman işçilerinin ve nakliye ekiplerinin yanından geçerken kaş mı çatsa yoksa tebessüm mü etse bilemiyordu. İnsanları uslu durmaları için korkutmak ve ayrıca her şeyin kontrol altında olduğuna dair yüreklerine su serpmek için oradaydı. İlk üç saniyenin ardından tebessümde karar kıldı. Bu yalan türünde daha başarılıydı.</p>

  <p>Tam on dokuzuncu ve yirminci sektörlerin kavşağına varmışlardı ki bir çığlık duydular. Miller cep terminalini cebinden çıkardı, merkezi gözetleme ağına bağlandı ve güvenlik kamerası görüntülerini açtı. Aradığını bulması birkaç saniye sürdü: Tüneli neredeyse boylu boyunca kapatarak trafiği her iki yönde de kesen elli-altmış kişilik sivil bir kalabalık. Kafaların üstünde sağa sola sallanan silahlar vardı. Bıçaklar, sopalar. En az iki de tabanca. İnip kalkan yumruklar. Ve kalabalığın tam ortasında, belden üstü çıplak kocaman bir adam birini öldüresiye dövüyordu.</p>

  <p>“Gösteri zamanı,” dedi Miller, bir kol hareketiyle ekibini koşmaya sevk ederek.</p>

  <p>Onları insanların oluşturdukları şiddet yumağına götürecek dönemeçle aralarında yüz metre varken Miller üstü çıplak adamın kurbanını yere devirdiğini, sonra da şiddetle onun boynuna bastığını gördü. Kurbanın kafası şüpheye yer bırakmayan bir açıda yan döndü. Miller takımını hızlı bir yürüyüşe temposuna kadar yavaşlattı. Çevresi arkadaşlarıyla çevrili bir katili tutuklamak, soluk soluğa kalmadan bile zor olacaktı.</p>

  <p>Suya artık kan karışmaktaydı. Miller bunu sezebiliyordu. Ayaktakımı istasyona, gemilere saldıracaktı. Bir de insanlar bu kargaşaya katılmaya başlarlarsa... durum nasıl bir seyir izleyecekti? Oradan bir kat yukarıda ve dönüşün ters istikametine doğru yarım kilometre mesafede, iç gezegen tiplerine hizmet veren bir genelev bulunuyordu. Yirmi birinci sektörün vergi müfettişi Ay’dan gelmiş bir kızla evliydi ve bununla sık sık böbürlendiği olmuştu.</p>

  <p>Miller keskin nişancılarına yayılmalarını işaret ederken bile istasyonda çok fazla hedef olduğunu düşünüyordu. Bir yangının aklını başına getirmeye çalışır gibiydi. Onu burada durdurabilirse başka hiç kimse ölmezdi.</p>

  <p>Candace hayalinde belirip kollarım göğsünde kavuşturdu ve <i>B planı nedir</i>? diye sordu.</p>

  <p>Miller ayaktakımına ulaşmadan çok önce kalabalığın dış sınırı alarm vermişti bile. Bedenlerin ve tehditlerin akış yönü bir anda değişti. Miller şapkasını geriye doğru kaydırdı. Erkekler, kadınlar. Koyu, açık, sarı-kahverengi tenler. Hepsi de Kuşaklıların uzun ince vücut yapısına ve savaşa tutuşan şempanzelerin ağzı öfkeyle açılmış yüz ifadelerine sahipti.</p>

  <p>“Bırakın içlerinden birkaçını aşağı alayım efendim,” dedi Gelbfish, terminali üzerinden. “İçlerine Tanrı korkusu sokayım.”</p>

  <p>“O da olacak,” dedi Miller, öfkeli kalabalığa gülümseyerek. “O da olacak.”</p>

  <p>Görmeyi beklediği surat öne çıktı. Üstü çıplak iri yarı adam. Elleri kanla kaplı katilin yanağına da birkaç damla sıçramıştı. İşte isyanın tohumu.</p>

  <p>“Bunu mu?” diye sordu Gelbfish. Miller kendisine ve arkasındaki üniformalılara kötü kötü bakıldığı o anda bile üstü çıplak adamın alnında minicik bir kızılötesi noktanın durduğunu biliyordu.</p>

  <p>“Hayır,” dedi. “Onu vurursan geri kalanlar iyice kızışır.”</p>

  <p>“Peki ne yapacağız?” dedi Brown.</p>

  <p>İşte bu harika bir soruydu.</p>

  <p>“Efendim,” dedi Gelbfish, “pezevengin sol omzunda bir DGİ dövmesi var.”</p>

  <p>“Eh,” dedi Miller, “onu vurman gerekirse oradan başla.”</p>

  <p>Miller terminaliyle yerel sisteme girip alarmı susturdu ve bir adım öne çıktı. Konuştuğunda sesi yukarıdaki hoparlörlerden gürlüyordu.</p>

  <p>“Ben Dedektif Miller. Cinayete yardım suçundan tutuklanmak istemiyorsanız sizlere derhal dağılmanızı öneririm.” Ardından terminalindeki mikrofonu susturup Üstü Çıplak’a doğru döndü. “Sen olduğun yerde kal koca adam. Parmağını bile oynatırsan seni vururuz.”</p>

  <p>Kalabalıktan biri bir somun anahtarı fırlattı. Gümüşi metal Miller’ın kafasına doğru havada alçak bir yay çizdi. Miller yoldan çekilecek gibi oldu, fakat somun anahtarının sapı kulağına isabet etti. Başı çalan çanları andıran derin bir sesle dolarken boynundan aşağı akan kanın ıslaklığını hissedebiliyordu.</p>

  <p>“Ateş etmeyin,” dedi Miller. “Ateş etmeyin.”</p>

  <p>Kalabalık kendileriyle konuşulmuşçasına güldü. Aptallar. Bundan cesaret alan Üstü Çıplak kendinden emin adımlarla daha da ileri çıktı. Aldığı steroidler baldırlarını öylesine şişirmişti ki paytak paytak yürüyordu. Miller terminalindeki mikrofonu yeniden açtı. Kalabalıktakiler onların birbirleriyle yüzleşmelerini seyrederlerken bir şeyleri kırıp dökemezlerdi. Ayaklanma yayılmıyordu. En azından şimdilik.</p>

  <p>“Eee ahbap? Yalnızca savunmasız insanları mı tekmeleyerek öldürürsün, yoksa herhangi biri bu gösteriye katılabilir mi?” diye sordu Miller, sakin çıkmasına rağmen liman hoparlörlerinden Tanrı'nın beyanı gibi yükselen bir sesle.</p>

  <p>“Sen ne zırvalıyorsun Dünyalı köpek?” dedi Üstü Çıplak.</p>

  <p>“Dünya mı?” diyen Miller gevrek gevrek güldü. “Bir yerçekimi kuyusunda büyümüş gibi bir halim mi var? Ben bu kayada doğdum.”</p>

  <p>“Sen içlilerin avucuna düşmüşsün kaltak,” dedi Üstü Çıplak. “Sen onların köpeğisin.”</p>

  <p>“Öyle mi?”</p>

  <p>“Öyle dui,” dedi Üstü Çıplak. <i>Öyle tabii.</i> Adam göğüs kaslarını sıkıp gevşetti. Miller gülmemek için kendini zor tuttu.</p>

  <p>“Yani o zavallı kadıncağızı öldürmek İstasyonun iyiliği içindi ha?” dedi Miller. “Kuşak’ın iyiliği için? Enayilik etme çocuk. Sizi parmaklarında oynatıyorlar. Bir bahane bulup bu yeri kapatmak için sizin bir grup aptal isyancı gibi davranmanızı istiyorlar.”</p>

  <p><i>“Schrauben sie sie weibchen,”</i> dedi Üstü Çıplak, Kuşaklı aksanı taşıyan argo bir Almanca’yla. Sonra da öne eğilerek Miller’a diklendi.</p>

  <p><i>Bana ikinci kez kaltak deniliyor,</i> diye aklında geçirdi Miller.</p>

  <p>“Şunu dizkapaklarından vur,” dedi ardından. Üstü Çıplak’ın bacakları etrafa kanlar fışkırtarak ikiye katlandı ve adam uluyarak yere yığıldı. Miller onun kıvranan vücudunun yanından geçip ayaktakımına yaklaştı.</p>

  <p>“Bu dallamadan mı emir alıyorsunuz?” diye sordu onlara. “Beni iyi dinleyin. Neyin geldiğini hepimiz biliyoruz. Dans başlıyor; hem de pat diye. Suyumuzla oynadılar ve hepimiz cevabın farkındayız. Hava kilidinden dışarı, ha?”</p>

  <p>Miller duygularını suratlarından okuyabiliyordu: Keskin nişancıların yarattığı âni korku ve ardından kafa karışıklığı. Onlara düşünebilecekleri kadar zaman vermeyerek sözlerini sürdürdü. Bu sefer alt katların şivesini, yani eğitimin ve otoritenin dilini kullandı.</p>

  <p>“Marslıların ne istediklerini biliyor musunuz? Sizden tam da bunu yapmanızı istiyorlar. Herkes Kuşaklılara bakıp bizim kendi İstasyonunu dağıtan bir psikopat sürüsü olduğumuzu zannetsin diye bu haltı yememizi istiyorlar. Kendi kendilerine bizim de tıpkı onlar gibi olduğumuzu söylemek istiyorlar. Ama değiliz. Biz Kuşaklıyız ve birbirimize arka çıkarız.”</p>

  <p>Miller ayaktakımmın kenarındaki bir adamı seçti. Bu seferki Üstü Çıplak kadar değilse de yine iri yarıydı. Kolunda DGİ’nin kopuk halkası vardı.</p>

  <p>“Sen,” dedi Miller. “Kuşak için savaşmak istiyor musun?”</p>

  <p>“Dui,” dedi adam.</p>

  <p>“İstediğinden eminim. O da istiyordu,” dedi Miller, başparmağıyla Üstü Çıplak’ı işaret ederek. “Ama o artık bir kötürüm ve cinayetten cezalandırılacak. Yani daha şimdiden içimizden birini kaybettik. Görüyor musunuz? Bizi birbirimize düşürüyorlar. Bunu yapmalarına izin veremeyiz. Tutuklamam, sakatlamam veya öldürmem gereken her biriniz günü gelince bir kişi eksilmemiz demektir. Ve o gün geliyor. Ama daha gelmedi. Anlıyor musunuz?”</p>

  <p>DGİ’li adam kaşlarını çattı. Ayaktakımı onun etrafını boşaltarak yer açtı. Miller akıntının yönünün değiştiğini hissedebiliyordu. “Gün geliyor ahbap,” dedi DGİ’li, “Tarafını biliyor musun?”</p>

  <p>Ses tonu tehditkar olsa bile arkasında yatan bir güç yoktu. Miller yavaş bir nefes aldı. Tehlike geçmişti.</p>

  <p>“Daima meleklerden tarafım,” dedi. “Niye işinizin başına dönmüyorsunuz? Buradaki gösteri bitti ve hepimizin yapması gereken bir sürü şey var.”</p>

  <p>İvmenin kesilmesiyle birlikte ayaktakımı dağıldı. Önce kenarlardan birer ikişer koptular, sonra da bütün düğüm çözülüverdi. Gelmelerinden beş dakika sonra bir şeyler olduğunun tek kanıtı kendi kanının birikintisinde inildeyen Üstü Çıplak, Miller’ın kulağındaki kan ve de yasalara saygılı elli vatandaşın dövülerek öldürülmesini seyrettiği kadın cesediydi. Kısa boylu kadının üstünde bir Mars nakliye şirketinin uçuş elbisesi vardı.</p>

  <p><i>Tek bir ölü. Bu gece için gene iyi,</i> diye kara kara düşündü Miller. Yerdeki adamın yanına gitti. Üstü Çıplak’ın DGİ dövmesi kırmızıya bulanmıştı. Miller adamın yanına diz çöktü.</p>

  <p>“Dostum,” dedi, “oradaki kadın her kimse onu öldürmekten tutuklusun. Yanında bir avukat veya sendika temsilcisi bulunmadan sorguya iştirak etmek zorunda değilsin. Ve bana yan gözle bile bakacak olursan seni uzaya atarım. Beni anlıyor musun?”</p>

  <p>Miller adamın gözlerindeki bakıştan anladığını biliyordu.<a id="bookmark8"></a></p>
</body>
</html>
