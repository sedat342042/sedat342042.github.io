<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/ogz.css" rel="stylesheet" type="text/css" />
</head>

<body>
  <h1><b>Otuz Birinci Bölüm: Holden</b></h1>

  <p>Holden’ın karnında bir şey hareket ediyordu. Holden ona aldırış etmeyerek bakışlarını Miller’ın sırtında tuttu, İnce-uzun dedektif koridorda limana doğru paldır küldür ilerliyor, arada sırada başını köşelerden uzatarak ileride onları bekleyen bir bela var mı diye bakmak için kavşaklarda duraklıyordu. Miller bir makine olup çıkmıştı. Holden’ın elinden gelen tek şey ona ayak uydurmaya çalışmaktı.</p>

  <p>Kumarhane çıkışını koruyan paralı askerlerle aralarındaki mesafe daima aynıydı. Onlar yürüdüğünde Miller da yürüyordu. Onlar yavaşladığında Miller da yavaşlıyordu. Adamlar oyalanmadan dosdoğru limana gidiyorlardı, fakat herhangi bir vatandaşın kendilerine fazla yaklaştığını düşünecek olurlarsa muhtemelen ateş açarlardı. Önlerine çıkanları vuracakları kesindi. Üzerlerine doğra koşturan iki kişiyi şimdiden vurmuşlardı. Her ikisi de kahverengi balçık kusan o zombilerdendi. <i>Şu kusmuk zombileri nasıl bu kadar çabuk çıkageldiler?</i></p>

  <p>Holden, “Şu kusmuk zombileri nasıl bu kadar çabuk çıkageldiler?” dedi Miller’ın arkasından.</p>

  <p>Dedektif sol eliyle ‘bilmem’ anlamında bir işaret yaptı. Sağ elinde hâlâ tabancasını tutuyordu.</p>

  <p>“O bokun tüm İstasyonu hasta edecek kadarının Julie’den çıktığını hiç sanmam,” diye yavaşlamadan cevap verdi Miller. “Herhalde bunlar ilk seri. Hastalığı sığınaklara bulaştırmaya yetecek kadar balçık elde etmek için kuluçkaya yatırdıkları denekler.”</p>

  <p>Bu açıklama kulağa mantıklı geliyordu. Deneyin kontrollü kısmı boka batınca onları halkın arasına salıvermişlerdi. İnsanlar neler olduğunu anlayana kadar da içlerinden yarısı hasta olmuştu bile. Gerisi sadece zaman meselesiydi.</p>

  <p>Bir koridor kavşağında kısa bir süreliğine bekleyerek asker grubunun liderinin yüz metre ileride durmasını ve bir dakika boyunca telsizine konuşmasını izlediler. Holden henüz soluklanamamışken grup yeniden yola koyuldu ve Miller peşlerine takıldı. Holden uzanıp dedektifin kemerini tuttu ve Miller’ın kendisini sürüklemesine izin verdi. Sıska Kuşaklı bu kadar yedek enerjiyi nereden buluyordu?</p>

  <p>Dedektif durdu. Yüzü ifadesizdi.</p>

  <p>“Tartışıyorlar,” dedi.</p>

  <p>“Ne?”</p>

  <p>“Grubun lideriyle adamlardan bazıları bir konuda tartışıyorlar,” diye açıkladı Miller.</p>

  <p>“Eee?” diye sordu Holden, sonra da eline ıslak bir şey öksürdü. Onu pantolonunun arkasına silerken kan olup olmadığına bakmadı. <i>Ne olur kan olmasın.</i></p>

  <p>Miller yine eliyle omuz silkti. “Bence buradaki herkes aynı takımda oynamıyor,” dedi.</p>

  <p>Asker grubu başka bir koridora saptı ve Miller ardından Holden’ı da çekiştirerek adamları takip etti. Bunlar depolama alanlarıyla ve gemi onarım-ikmal hangarlarıyla dolu olan dış katlardı. En yoğun günlerde bile fazla bir yaya trafiği olmazdı. Şimdiyse koridor onların ayak sesleriyle bir anıtmezar gibi yankı yapıyordu. Asker grubu ileride yeniden bir koridora saptı. Miller ile Holden o kavşağa varmadan önce görüş alanlarına yalnız bir suret girdi.</p>

  <p>Adam silahlı gibi gözükmediğinden Miller sabırsızca arkasına uzanıp Holden’ın elini kemerinden çekti ve adama doğru ihtiyatla yürüdü. Serbest kaldığı zaman da şüphe götürmeyecek derecede polisvari bir hareketle sol elini kaldırdı.</p>

  <p>“Burası başıboş gezinmek için tehlikeli bir yer bayım,” dedi.</p>

  <p>Artık onlara on beş metreden daha yakın olan adam yalpalayarak üzerlerine gelmeye başladı. Üzerindeki fırfırlı gömleğe ve parlak kırmızı bir papyonu olan ucuz smokine bakılırsa bir parti için giyinmişti. Bir ayağında parlak siyah bir pabuç varken diğer ayağı yalnızca kırmızı bir çorapla kaplıydı. Ağzının kenarlarından kahverengi kusmuk sızıyor, beyaz gömleğinin önünü kirletiyordu.</p>

  <p>“Kahretsin,” dedi Miller ve silahını kaldırdı.</p>

  <p>Holden dedektifin kolunu tutup aşağı çekti. “Onun bir suçu yok,” derken yaralı ve hasta adamın görüntüsü gözlerini yaşartıyordu. “O masum.”</p>

  <p>“Ama hâlâ geliyor,” dedi Miller.</p>

  <p>“Öyleyse daha hızlı yürü,” dedi Holden. “Ve ben izin vermeden birini vurursan gemime binemezsin. Anladın mı?”</p>

  <p>“Güven bana,” dedi Miller. “Ölmek bugün o adamın başına gelebilecek en iyi şey. Ona iyilik yapmış olmuyorsun.”</p>

  <p>“Buna sen karar veremezsin,” dedi Holden. Sesinde hakiki bir öfke vardı.</p>

  <p>Miller karşılık verecek oldu, fakat Holden elini kaldırarak onun sözünü kesti.</p>

  <p><i>“Roci’</i>ye binmek istiyor musun? Öyleyse patron benim. Soru da yok kafa ütülemek de.”</p>

  <p>Millerin alaycı sırıtışı bir tebessüm halini aldı. “Peki efendim,” dedi.</p>

  <p>”Askerlerimiz arayı iyice açıyor,” dedi Holden. Eliyle koridorun ilerisini gösterdi.</p>

  <p>Miller başını salladı ve yine o düzenli, makinevari temposuyla yola koyuldu. Holden dönüp bakmasa bile Miller’ın neredeyse vurduğu adamın arkalarındaki koridorda ağladığını uzun süre duydu. Bir-iki köşeyi daha döndükten sonra muhtemelen yalnızca kafasında var olan sesi bastırmak için de yeniden <i>Misko ile Marisko’</i>nun melodisini mırıldanmaya başladı.</p>

  <p>Holden çok küçükken evde hep onunla kalan Elise Anne, televizyon izlerken yesin diye ona bir şeyler getirir, sonra da yanına oturup elini oğlunun başına koyar ve saçlarıyla oynardı. Dinozorların soytarılıklarına Holden’dan bile daha çok gülerdi. Bir Cadılar Bayramı’nda şeytani Kont Mungo olabilsin diye ona kocaman bir pembe şapka hazırlamıştı. O adam niye sürekli dinozorları yakalamaya çalışıyordu acaba? Bunun sebebi hiçbir zaman açıklanmamıştı. Belki de sırf dinozorlardan hoşlandığı için. Bir keresinde küçültme ışını kullanarak—</p>

  <p>Holden, Miller’ın sırtına tosladı. Dedektif aniden durmuştu ve şimdi de gölgelerin içinde kalabilmek için eğilerek koridorun kenarına doğru hızla hareket ediyordu Holden onu taklit etti. Yaklaşık otuz metre ileride paralı asker grubu iyice kalabalıklaşmış ve iki farklı gruba ayrılmıştı.</p>

  <p>“Evet,” dedi Miller. “Bugün bir sürü insan çok kötü bir gün geçiriyor.”</p>

  <p>Holden başını salladı ve yüzündeki ıslak bir şeyi sildi. O şey kandı. Miller’ın sırtına burnunu kanatacak kadar sert çarptığını sanmıyordu ve kanamanın kendiliğinden geçmeyeceğine dair bir şüphesi vardı. Mukoza zarları giderek zayıflamaktaydı. Bu durum radyasyon yanıklarının bir belirtisi değil miydi? Holden gömleğinden şeritler halinde kumaş yırttı ve koridorun sonundaki sahneyi seyrederken onlarla burnunu tıkadı.</p>

  <p>İki ayrı grup olduğu açıkça belliydi ve o gruplar hararetli bir münakaşaya tutuşmuş gibiydi. Holden normalde bunu sorun etmezdi; paralı askerlerin sosyal yaşantılarını zerre kadar umursadığı yoktu. Fakat bu askerlerin sayısı neredeyse yüzü buluyordu, ağır silahlarla donanmışlardı ve gemisine çıkan yolu kapatıyorlardı. Tabii bu da tartışmayı seyretmeye değer kılıyordu.</p>

  <p>“Galiba Protogenlerin hepsi gitmemiş,” dedi Miller usulca, iki gruptan birini işaret ederek. “Sağdakiler ev sahibi takıma benzemiyor.”</p>

  <p>Holden gruba bakıp başını salladı. O askerlerin daha profesyonel göründükleri kesindi. Zırhları üzerlerine tam oturuyordu. Diğer grubun çoğunluğuysa polis isyan teçhizatıyla donanmış adamlardan oluşmuş gibiydi ve içlerinden sadece birkaçı savaş zırhı giymişti.</p>

  <p>“Neyi tartıştıklarını tahmin etmek ister misin?” diye sordu Miller.</p>

  <p><i>“Hey, bizi de yanınızda götürür müsünüz?"</i> diye Ceres aksanı kullanarak alaycı bir dille konuştu Holden. <i>“Eee, hayır. Sizin burada kalmanız</i> ve <i>şey, etrafa göz kulak olmanız gerekiyor.</i> Tamamen <i>güvende olacağınıza ve</i> kesinlikle <i>kusmuk zombilerine dönüşmeyeceğinize söz</i> veriyoruz.”</p>

  <p>Holden bu sözleriyle Miller’dan gevrek bir kahkaha kopardı ve sonra koridor yaylım ateşine boğuldu. Tartışmanın her iki tarafı da tam otomatik silahlarla yakın mesafeden birbirine ateş ediyordu. Çıkan gürültü sağır ediciydi. İnsanlar haykırarak paramparça oluyorlar, koridora ve birbirlerinin üstüne kan ve vücut parçaları saçıyorlardı. Holden hemen yere uzansa da çatışmayı seyretmeyi sürdürdü.</p>

  <p>Açılan ilk ateşin ardından her iki taraftan sağ kurtulanlar zıt istikametlere çekilmeye başladılar. Hareket halindeyken bile ateşi kesmiyorlardı. Koridor kavşağı ceset doluydu. Holden çatışmanın o ilk saniyesinde yirmi veya daha fazla adamın öldüğünü tahmin ediyordu. Her iki grup da koridorda birbirine ateş etmeyi sürdürürken silah sesleri giderek uzaklaşıyordu.</p>

  <p>Kavşağın orta yerindeki bedenlerden biri ansızın kıpırdanıp başını kaldırdı. Yaralı adam daha ayağa bile kalkamadan yüz siperliğinin ortasında bir delik açıldı ve adam nihai bir gevşeklikle tekrar yere yığıldı.</p>

  <p>“Gemin nerede?” diye sordu Miller.</p>

  <p>“Asansör bu koridorun sonunda,” cevabını verdi Holden.</p>

  <p>Miller yere kanlı balgam gibi görünen bir şey tükürdü.</p>

  <p>“Ve onunla kesişen koridor şimdi silahlı güçlerin birbirine karşılıklı ateş açtığı bir savaş alanı,” dedi. “Belki koşarak geçmeyi deneyebiliriz.”</p>

  <p>“Başka bir seçenek var mı?” diye sordu Holden.</p>

  <p>Miller terminaline baktı.</p>

  <p>“Naomi’nin belirlediği süreyi elli üç dakika aştık,” dedi. “Daha ne kadar vakit harcamak istiyorsun?”</p>

  <p>“Bak, matematikte hiç iyi olmadım,” dedi Holden. “Ama tahminimce diğer koridorun her iki tarafında da kırka yakın adam var. Üstelik o koridor en az üç-üç buçuk metre genişliğinde. Bu da seksen kişinin bize üç metre boyunca ateş edeceği anlamına gelir. Şansımız yaver gitse bile vurulup ölmemiz işten bile değil. Gel bir B planı düşünelim.”</p>

  <p>Bu iddiayı desteklercesine diğer koridor yine yaylım ateşine boğuldu. Lastiksi duvar yalıtımından koca koca parçalar koparken yerde yatan cesetler daha da haşat oldu,</p>

  <p>“Hâlâ geri çekiliyorlar,” dedi Miller. “O atışlar daha da uzaktan geldi. Sanırım biraz daha bekleyebiliriz. Tabii dayanabilirsek.” Holden’ın burun deliklerine tıkıştırdığı paçavralar kanamayı durdurmamış, yalnızca ona set çekmişti. Holden genzinde sabit bir akıntı hissedebiliyor, bu durum midesini bulandırıyordu. Miller haklıydı. Artık bir şeyleri bekleyebilecek son demlerini yaşıyorlardı.</p>

  <p>“Kahretsin. Keşke Naomi’yi arayıp hâlâ orada mı diye bakabilseydik,” dedi Holden, terminalinde yanıp sönen <i>Şebeke Kullanım Dışı</i> mesajına bakarak.</p>

  <p>“Şişşt,” diye fısıldadı Miller, bir parmağını dudaklarına dayayarak. Geldikleri istikamete doğru koridorun aşağısını işaret etti. Artık Holden da yavaş yavaş yaklaşan ayak seslerini duyabiliyordu.</p>

  <p>“Partiye geç kalan misafirler,” dedi Miller ve Holden kafa salladı. İki adam hızla o tarafa doğru döndü ve silahlarını koridorun aşağısına doğrultup bekledi.</p>

  <p>Polis isyan zırhı içindeki dört kişilik bir grup köşeyi döndü. Silahları ellerinde değildi ve içlerinden ikisi kaskını takmamıştı. Anlaşılan yeni husumetten haberleri yoktu. Holden önce Miller’ın ateş açmasını bekledi, fakat bu gerçekleşmeyince ona bir göz attı: Miller da ona bakıyordu.</p>

  <p>“İstasyondan yürüyerek ayrılmak istemiyor,” dedi Miller özür dilercesine. Onun ne demek istediğini anlaması Holden’ın yarım saniyesini aldı.</p>

  <p>Holden ilk önce ateş açarak ona izin vermiş oldu. Kasksız mafya haydutlarından birine nişan alıp onu suratından vurdu ve şarjörü boşalıp da sürgü boş konumda kilitlenene kadar ateş etmeyi sürdürdü. İlk atıştan bir saniye sonra ona katılan Miller da silahı boşalana kadar ateş etti. Her şey bittiğinde haydutların dördü de koridorda yüzükoyun yatıyordu. Verdiği uzun soluk bir iç çekme halini alan Holden yere oturdu.</p>

  <p>Miller yerdeki adamların yanına kadar gitti ve silahının şarjörünü değiştirirken her birini ayağının ucuyla dürttü. Holden kendi silahını yeniden doldurmakla uğraşmadı. Çatışmaya girmekten gına gelmişti artık. Boş tabancayı cebine koydu ve polisin yanına gitmek için ayağa kalktı. Oraya varınca eğildi ve bulabildiği en az hasarlı zırhın kopçalarını açmaya koyuldu. Miller bir kaşını kaldırdıysa da ona yardım etmeye davranmadı.</p>

  <p>“Şansımızı deneyeceğiz,” dedi Holden, göğüs ve sırt zırhlarını ilk hayduttan çekip alırken gırtlağındaki kusmuk ve kan tadını yutarak. “Bu şeyi giyersek belki bir faydası olur,”</p>

  <p>“Belki,” diyen Miller başını salladı, ardından yere diz çöküp başka bir adamı soymaya başladı.</p>

  <p>Holden ölü adamın zırhını üstüne geçirirken arka kısımdaki pembemsi lekenin adamın beyninin bir parçası olmadığına kendini inandırmak için çok çaba gösterdi. Kopçaları çözmek yorucuydu. Parmakları uyuşuk ve hantal Bir şekilde hareket ediyordu. Baldır zırhını eline aldı, sonra onu yere geri bıraktı. Onu takacağına hızlı koşabilmeyi yeğlerdi. Kendi zırhını takmayı bitiren Miller zarar görmemiş kasklardan birini aldı. Holden üzerinde yalnızca bir çentik olan bir kask bulup başına geçirdi. Kaskın içi yağlı gibiydi ve Holden koku alma duyusunun kalmadığına memnundu. Kaskın önceki sahibinin pek sık yıkanmadığından kuşkulanıyordu.</p>

  <p>Miller telsizi çalıştırabilene kadar kendi kaskının yan tarafını kurcaladı. Hemen sonra kaskın kalitesiz hoparlörlerinden polisin sesi yankılandı. “Hey, koridora çıkıyoruz! Ateş etmeyin! Yanınıza geliyoruz!”</p>

  <p>Başparmağıyla mikrofonu kapatıp Holden’a doğru döndü. “Eh, belki taraflardan biri artık bize ateş etmez.”</p>

  <p>Koridorda tekrar ilerleyip kavşaktan on metre geride durdular.</p>

  <p>Holden üçten geriye saydı ve sonra elinden geldiği kadar büyük bir hızla depara kalktı. Adımları ümit kıracak denli yavaştı; bacakları adeta kurşunla doluydu. Sanki bir su havuzunun veya bir kabusun içinde koşuyordu. Pabuçları beton zemine çarpan, soluğu kesik kesik çıkan Miller’ın arkadan geldiğini duyabiliyordu.</p>

  <p>Sonra sadece silah sesleri duydu. Miller’ın planının işe yarayıp yaramadığını bilemiyor, hangi yandan ateş açıldığını göremiyordu. Sürekli ve sağır edici gürültü, onlar ilkini çaprazlama kesen koridora adım attıkları anda başlamıştı. Karşı tarafla arasında üç metre kalınca Holden başını eğdi ve ileriye sıçradı. Eros’un düşük yerçekiminde uçarmış gibi gözüktü. Tam karşıya geçecekken kaburgalarını kapatan zırha bir dizi mermi isabet etti ve onu omurga titreten bir şiddetle duvara çarptı. Holden yolun geri kalanını sürünerek aşarken bacaklarının etrafına mermi yağmaya devam ediyordu. Sonunda içlerinden biri baldırının etli kısmını delip geçti.</p>

  <p>Miller ona takılıp düşerek koridorun birkaç adım ötesine kadar uçtu ve orada çuval gibi yere yığıldı. Holden onun yanına kadar süründü.</p>

  <p>“Hâlâ hayatta mısın?”</p>

  <p>Miller başını salladı. “Vuruldum. Kolum kırıldı. Yürü,” dedi nefes nefese.</p>

  <p>Holden ayağa kalkarken baldırındaki kaslar açık yaranın etrafında gerilip gevşiyor, sol bacağı alev almış gibi oluyordu. Miller’ı da kaldırdıktan sonra ona yaslandı ve birlikte asansöre doğru topalladılar. Miller’ın sol kolu gevşekçe sarkıyor, elinden kan boşalıyordu.</p>

  <p>Holden asansörü çağırmak için düğmeye bastı ve Miller’la birbirlerine dayanarak beklediler. O kendi kendine <i>Misko ile Marisko’nun</i> ezgisini mırıldanmaya başladıktan birkaç saniye sonra Miller de ona katıldı.</p>

  <p>Holden, <i>Rocinante’</i>nin rıhtımının düğmesine bastı ve asansörün düz gri bir hava kilidi kapısında durmasını, kapının ötesinde de hiçbir geminin bulunmamasını bekledi. İşte o zaman yere uzanıp ölmesine izin verilmiş olacaktı. Gayretlerinin onu şaşırtabilecek kadar güçlü bir huzurla sona ereceği o ânı iple çekiyordu. Onu bırakan Miller asansör duvarına yaslandı ve parlak metali kanlı bir lekeye bulayarak aşağıya kadar kaydı. Gözleri kapalıydı. Uyuyor gibi bir hali vardı. Holden dedektifin göğsünün giderek kısalan ve sığlaşan hırıltılı, acı dolu nefeslerle inip kalkmasını seyretti.</p>

  <p>Holden adama gıpta etmesine rağmen yere yatmadan önce o kapalı hava kilidini görmek zorundaydı, Asansör bu kadar yavaş hareket ettiği için hafif bir öfkeye kapılmaya başlıyordu.</p>

  <p>Asansör durdu, kapıları şen bir çınlamayla kayarak açıldı.</p>

  <p>Diğer taraftaki hava kilidinde bekleyen Amos’un her iki elinde birer otomatik tüfek, omuzlarında da şarjörlerle dolu iki kemer vardı. Adam Holden’ı tepeden tırnağa süzdü, sonra da Miller’a bir bakıp gözlerini tekrar ona çevirdi.</p>

  <p>“Tanrı aşkına Kaptan. Berbat görünüyorsun.” <a id="bookmark35"></a></p>
</body>
</html>
