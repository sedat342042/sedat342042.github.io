<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/ogz.css" rel="stylesheet" type="text/css" />
</head>

<body>
  <h1><b>Yirmi Dördüncü Bölüm: Miller</b></h1>

  <p>Miller ölü adama —az önce öldürdüğü adama— bakıp bir şeyler hissetmeye çalıştı. Kalbinin hızla atmasına sebep olan adrenalin boşalması hâlâ etkisini sürdürüyordu. Beklenmedik bir silahlı çatışmaya girmenin verdiği bir şaşkınlık hissi de vardı. Fakat bunların ötesinde zihni o eski analiz alışkanlığına çoktan geri dönmüştü. Holden ile mürettebatı tehdit altında olduklarını düşünmesinler diye ana odaya konmuş bir bitki. Kadına destek vermek için merdivenlerde bekleyen bir grup mermi manyağı serseri. Başarısızlıkla sonuçlanan bir pusu.</p>

  <p>Baştan savma bir çaba gösteriliyordu. Pusu ya ne yaptıklarını bilmeyen, ya da onu doğru düzgün yapacak zamana ve kaynaklara sahip olmayan insanlarca kurulmuştu. Böyle doğaçlama yapılmasaydı Holden ve üç ahbabı esir alınmış veya öldürülmüş olurdu. Tabii kendisi de onlarla birlikte.</p>

  <p><i>Canterbury’nin</i> dört kazazedesi ilk kez bir baskına giden acemi polisler gibi silahlı çatışmanın kalıntıları arasında dikiliyordu. Miller belirli bir şeye bakmaksızın her şeye birden bakarken zihninin yarım adım geri çekildiğini hissetti. Holden video yayınlarında göründüğünden daha ufak tefekti. Tabii bu şaşırtıcı olmamalıydı; adam bir Dünyalı’ydı. Ayrıca duygularını saklamada beceriksiz olabilecek türden bir suratı vardı.</p>

  <p>“Sağ ol. Benim adım Jim Holden. Sen kimsin?”</p>

  <p>Miller altı farklı cevap düşündü ve hepsini bir kenara itti. Diğerlerinden biri —iri yarı, sağlam yapılı, dazlak bir adam— Miller’ınkiler gibi odaksız bakan gözlerle odada volta atıyordu. Holden’ın dört kişilik grubunda daha önce ciddi bir silahlı çatışmaya girmiş tek kişi oydu.</p>

  <p>“Polisler yakında burada olur,” dedi Miller. “Birini aramam lazım, yoksa hep beraber hapsi boylayacağız.”</p>

  <p>Diğer adam —daha ince, daha uzun boylu, görünüşüne bakılırsa Doğu Hindistanlı— az önce bir koltuğun arkasında saklanmaktaydı. Şimdiyse kocaman açılmış panik dolu gözlerle dizleri üstünde oturuyordu. Aynı bakış Holden’da da olmasına rağmen o kendini kontrol etmede daha başarılıydı. <i>Lider olmanın külfeti</i>, diye aklında geçirdi Miller.</p>

  <p>“Sen de polis değil misin?”</p>

  <p>Miller bir kahkaha attı.</p>

  <p>“Hayır,” dedi. “Adım Miller.”</p>

  <p>“Peki,” dedi kadın. “O insanlar az önce bizi öldürmeye çalıştılar. Bunu neden yaptılar?”</p>

  <p>Miller daha dönüp de kadına bakmadan Holden onun sesine doğru yarım adım atmıştı bile. Kadının yüzü kıpkırmızı kesilmiş, dolgun dudaklarıysa sıkılmaktan incelip solmuştu. Kuşak’ın eritme potası için bile çok çeşitli bir ırksal karışım görülüyordu yüz hatlarında. Elleri titremiyordu. En çok tecrübe iri yarı adamdaydı; fakat Miller en iyi içgüdülerin bu kadında olduğuna karar verdi.</p>

  <p>“Evet,” dedi Miller. “Onu ben de fark ettim.”</p>

  <p>Miller cep terminalini çıkarıp Sematimba’yı aradı. Aynasız, yapılan çağrıyı birkaç saniye sonra kabul etti.</p>

  <p>“Semi,” dedi Miller. “Bunun için çok üzgünüm ama hani dikkat çekmeyecektim ya?”</p>

  <p>“Evet?” dedi yerel polis, sözcüğü iyice uzatarak.</p>

  <p>“Olmadı. Bir arkadaşımla buluşmaya gidiyordum...”</p>

  <p>“Demek bir arkadaşınla buluşmaya gidiyordun,” diye tekrarladı Sematimba. Kolları ekranda gözükmemesine rağmen Miller adamın onları göğsünde kavuşturduğunu hayal edebiliyordu.</p>

  <p>“Ve yanlış zamanda yanlış yerde bulunan bir grup turist gördüm. İşler çığırından çıktı.”</p>

  <p>“Neredesin?” diye sordu Sematimba. Miller ona istasyon katını ve adresini verdi. Sematimba eskiden Miller’ın da gereçleri arasında yer alan bir dahili iletişim yazılımını kullanırken uzun bir duraksama yaşandı. Adam göğsünü titreterek uzun uzun iç geçirdi. “Hiçbir şey görmüyorum. Hiç ateş edildi mi?”</p>

  <p>Miller etraflarındaki kargaşaya ve harabeye baktı, ilk atışın ardından bin farklı alarmın çalması, güvenlik güçlerinin sürü halinde olay yerine üşüşmesi gerekirdi .</p>

  <p>“Birkaç kez,” dedi Miller.</p>

  <p>“Garip,” dedi Sematimba. “Orada kal. Yanına geliyorum.”</p>

  <p>“Tamamdır,” dedi Miller ve bağlantıyı kesti.</p>

  <p>“Peki,” dedi Holden. “Kimdi o?”</p>

  <p>“Gerçek polis,” dedi Miller. “Yakında burada olurlar. Her şey yoluna girecek.”</p>

  <p><i>Sanırım girecek.</i> Miller durumla hâlâ içeriden biriymiş, makinenin bir parçasıymış gibi başa çıktığını fark etti. Bu artık doğru değildi ve böyle davranmak olumsuz sonuçlara yol açabilirdi.</p>

  <p>“Bu adam bizi takip ediyordu,” dedi kadın, Holden’a. Ardından Miller’a döndü. “Bizi takip ediyordun.”</p>

  <p>“Evet, ediyordum,” dedi Miller Sesinin acıklı çıktığını düşünmese de gruptaki iri yarı adam başını iki yana salladı.</p>

  <p>“Seni şapkan ele verdi,” dedi o adam. “Göze batıyordu.”</p>

  <p>Miller basık tepeli şapkasını çıkarıp gözden geçirdi. Kendisini fark edenin o iri yarı adam olması doğaldı. Diğer üçü becerikli birer amatördü ve Holden’ın bir zamanlar BM Donanması’nda görev aldığını Miller zaten biliyordu. Fakat Miller iri yarı adamın sabıka kaydının epey renkli olduğundan emindi.</p>

  <p>“Bizi niçin takip ediyordun?” diye sordu o adam. “Bize ateş edenlere ateş ettiğin için minnettarız ama o ilk kısmı çok merak ediyorum.”</p>

  <p>“Sizinle konuşmak istiyordum, dedi Miller. “Birini arıyorum da.”</p>

  <p>Bir duraksama oldu. Holden gülümsedi.</p>

  <p>“Belli birini mi?” diye sordu.</p>

  <p><i>“Scopuli</i>’nin bir tayfasını,” dedi Miller.</p>

  <p><i>“Scopuli</i> mi?” dedi Holden. Yanındaki kadına göz atacakmış gibi oldu, fakat vazgeçti. Bu davranışının altında yatan bir şey vardı. <i>Scopuli</i> onun için Miller’ın haberlerde gördüğünden daha büyük bir anlam taşıyordu.</p>

  <p>“Gemiye çıktığımız zaman içinde kimse yoktu,” dedi kadın.</p>

  <p>“Ha siktir,” dedi koltuğun arkasında titreyerek bekleyen adam. Silahlı çatışma sona erdiğinden beri ilk defa konuşuyordu ve bunu ardı ardına beş-altı kez tekrarladı.</p>

  <p>“Peki ya siz?” diye sordu Miller. <i>“Donnager</i> patladıktan sonra Tycho’ya gittiniz ve şimdi de buradasınız. O niye?”</p>

  <p>“Bunları nereden biliyorsun?” dedi Holden.</p>

  <p>“Bilmek benim işim,” dedi Miller. “Eh, eskiden öyleydi.”</p>

  <p>Verdiği cevap Dünyalı’yı tatmin etmiş gibi gözükmedi. Holden’ın arkasına geçmiş olan iri yarı adamın yüz ifadesinde dostane bir kod gizliydi: Sorun çıkana kadar soran çıkarmam; o zaman da tam çıkarırım. Miller kısmen iri yarı adama, kısmen de kendi kendine kafa salladı.</p>

  <p>“Sizin <i>Donnager’</i>da ölmediğinizi söyleyen bir DGİ bağlantım vardı,” dedi.</p>

  <p>“Ne yani, bunu sana açık açık söylediler mi?” diye soran kadının sesi bastırılan bir öfkeyle doluydu.</p>

  <p>“Adam o sırada beni bir şeye ikna etmeye çalışıyordu,” dedi Miller. “Her neyse; bunu duyduktan sonra oradan yola çıktım. Ve yaklaşık on dakika içinde Eros güvenliğinin hepimizi birden hapse atmamasını sağlayacağım. O yüzden bana söylemek istediğiniz herhangi bir şey varsa —mesela burada ne aradığınız gibi— şu an tam zamanı.”</p>

  <p>Sessizliği bozan tek şey silahlı çatışmadan arta kalan tozu dumanı temizlemeye çalışan hava dönüştürücülerin gürültüsüydü. Titrek adam ayağa kalktı. Duruş biçiminde askerliği çağrıştıran bir şey vardı. Miller onun eskiden orduda bulunduğunu, fakat bir piyade olmadığını tahmin etti. Belki de donanmadaydı. Ayrıca ilk bakışta Marslı gibi gözüküyordu; onlardan bazılarının sahip olduğu bir şiveye sahipti.</p>

  <p>“Boş ver be Kaptan,” dedi iri yarı olanı. “Bizim için o herifi vurdu. Yavşağın teki olabilir, ama bana uyar.”</p>

  <p>“Teşekkürler Amos,” dedi Holden. Miller bu bilgiyi bir kenara not etti. İri kıyımın adı Amos’tu. Holden ellerini arkasına götürerek tabancayı tekrar beline taktı.</p>

  <p>“Biz de burada birini arıyoruz,” dedi. “Muhtemelen <i>Scopuli</i>’den birini. Herkes bize ateş etmeye karar verdiğinde oda numarasını kontrol ediyorduk.”</p>

  <p>“Burada mı?” dedi Miller. Damarlarına bir tür duygu karışıyordu. Umut değil; korku. <i>“Scopuli</i>’den biri şu an bu pansiyonda mı?”</p>

  <p>“Öyle sanıyoruz,” dedi Holden.</p>

  <p>Miller pansiyon lobisinin ön kapısından dışarı baktı. Tünelde küçük ve meraklı bir kalabalık toplanmaya başlamıştı. Göğüslerde kavuşturulmuş kollar, endişeli bakışlar. Miller o insanların ne hissettiklerini biliyordu. Sematimba ve polisleri yoldaydılar. Holden ile mürettebatına saldıran adamlar yeni bir saldırı düzenlemiyorlarsa bile bu oradan gittikleri anlamına gelmiyordu, ikinci bir dalga gelebilirdi. Daha iyi bir konumda mevzilenerek Holden’ın yaklaşmasını bekliyor olmaları da mümkündü.</p>

  <p>Fakat ya Julie şu an buradaysa? Miller nasıl bu kadar yol teptikten sonra lobide kalabilirdi? Silahını halen elinde tuttuğunu fark edince şaşırdı. Davranışı hiç profesyonelce değildi. Onu kılıfına sokması gerekirdi. Çekili diğer tek silah Marslınınkiydi. Miller başını iki yana salladı. Dikkatsizlik ediyordu. Öyle yapmaktan vazgeçmesi lazımdı.</p>

  <p>Yine de tabancadaki şarjörün yarıdan fazlası doluydu.</p>

  <p>“Hangi oda?” diye sordu.</p>

  <p style="text-align: center;">♦</p>

  <p>Pansiyonun koridorları ince ve sıkışıktı. Duvarlarda ambar boyalarının o eskimeyen ışıltısı vardı ve karbon-silikat örgüsüyle üretilmiş olan halı, altındaki çıplak taştan daha yavaş aşınırdı. Miller ile Holden önden giderlerken kadınla Marslı —adları Naomi ve Alex’ti— onların peşinden geliyor, en arkada da ara sıra başını çevirip geriyi kolaçan eden Amos yürüyordu. Miller kendisinin ve Amos’un diğerlerini nasıl güvende tuttuklarının anlaşılıp anlaşılmadığını merak etti. Bunun farkındaymış gibi gözüken Holden durumdan rahatsız gibiydi ve arayı açıp duruyordu.</p>

  <p>Odaların fiberglas laminanttan yapılma kapıları birbirinin aynıydı ve binlercesinin aynı anda üretilebileceği kadar inceydi. Miller kariyeri boyunca onlar gibi yüzlercesini tekmeleyerek açmıştı. Kapılardan bazıları uzun süreli kiracılar tarafından dekore edilmişti— gerçek olamayacak kadar kırmızı çiçeklerin yer aldığı bir resimle, eskiden ipli bir kalemin bağlı olduğu bir yazı tahtasıyla, hafifçe parlayan bir sonsuzluk döngüsünün içinde esprisini yapan müstehcen bir karikatürün ucuz bir taklidiyle.</p>

  <p>Bulundukları yer taktiksel bakımdan tam bir kâbustu. Pusu kuran bir kuvvet önlerindeki ve arkalarındaki kapılardan çıkıp ateş açacak olursa beşi birden saniyeler içinde katledilirdi. Fakat havada hiç mermi uçmadı ve açılan tek kapıdan dışarı gözleri bozuk ve çenesi sarkık, sıska, uzun sakallı bir adam çıktı. Yanından geçerlerken Miller adama başıyla selam verdi. Ona aynı şekilde karşılık veren adam muhtemelen çekili tabancalardan ziyade varlığının biri tarafından kabul görmesi karşısında şaşkındı. Holden durdu.</p>

  <p>“Geldik,” diye mırıldandı. “Oda burası.”</p>

  <p>Miller başını salladı. Diğerleri toplu halde yaklaşırken Amos sakin bir tavırla geride kaldı ve bakışlarını arkalarında uzayıp giden koridordan ayırmadı. Miller kapıyı gözden geçirdi. Sürgü mekanizmasının hemen üstüne indirilecek güçlü bir darbeyle onu kırarak açmak kolay olurdu. Sonra kendisi başını eğerek sola çekilirken Amos silahını yukarıda tutarak sağa geçerdi. Miller eski ortağı Havelock’un o sırada yanında olmasını çok isterdi. Taktikler birlikte eğitim görmüş insanlar için daha basitti. Amos’a kapıya yaklaşmasını işaret etti.</p>

  <p>Holden kapıyı çaldı.</p>

  <p>“Sen ne...?” diye hışımla fısıldadı Miller, fakat Holden ona aldırış etmedi.</p>

  <p>“Merhaba!” diye seslendi Holden. “Kimse yok mu?”</p>

  <p>Miller gerildi. Hiçbir şey olmadı. Ne bir ses ne de ateşlenen bir silah. Hiçbir şey. Holden az önce almış olduğu riskten hayli memnun görünüyordu. Miller biraz ilerideki Naomi’nin yüz ifadesine bakarak adamın daha önce de işleri böyle kafasına göre yaptığını tahmin etti.</p>

  <p>“Açmamı ister misin?” dedi Amos.</p>

  <p>“İsterim,” dedi Miller, tam da Holden’ın, “Evet, kır şunu,” dediği anda.</p>

  <p>Bakışları ikili arasında gidip gelen Amos, Holden kendisine kafa sallayana kadar kıpırdamadı. Sonra aralarından geçti, tek bir tekmeyle kapıyı kırdı ve küfrederek geriye doğru sendeledi,</p>

  <p>“İyi misin?” diye sordu Miller.</p>

  <p>İri yarı adam solgun suratını ekşiterek başını salladı.</p>

  <p>“Evet. Geçenlerde bacağımı kırdım. Alçı daha yeni çıktı. Onu unutup duruyorum,” dedi.</p>

  <p>Miller tekrar odaya doğru döndü, içerisi bir mağara kadar karanlıktı. Monitörlerin ve sensor cihazlarının o sönük parıltısı bile yoktu. Miller tabancası çekili vaziyette içeri girdi. Holden hemen arkasındaydı. Ayaklarının altındaki zeminden çakıl taşlarına özgü bir hışırtı çıkıyordu ve havaya Miller’ın kırık ekranlarla özdeşleştirdiği garip ve keskin bir koku hakimdi. Onun altında çok daha nahoş bir başka koku daha yatıyordu. Miller şimdilik onu düşünmemeyi seçti.</p>

  <p>“Merhaba,” dedi Miller. “Kimse yok mu?”</p>

  <p>“Işıkları yakın,” dedi Naomi arkalarından. Miller yanındaki Holden’ın duvarı yokladığını duydu, fakat hiçbir şey olmadı.</p>

  <p>“Işıklar çalışmıyor,” dedi Holden.</p>

  <p>Koridordan içeri sızan loş ışıkta neredeyse hiçbir şey görülmüyordu. Miller birileri karanlıkta ateş açarsa silahını namlu alevine doğru boşaltmaya hazır bir vaziyette onu sağ elinde sıkıca tutuyordu. Sol eliyle de terminalini çıkardı, başparmağıyla arka ışığı yaktı ve bembeyaz bir yazma tableti açtı. Oda siyah beyaz bir hal aldı. Yanındaki Holden da aynını yaptı.</p>

  <p>Duvarlardan birine dayalı ince bir yatağın yanında dar bir tepsi vardı. Yatak örtüsü kötü bir gece geçirilmişçesine tortop olmuştu. Bir elbise dolabı açık duruyordu. Boş bir uzay elbisesinin kocaman sureti, kafası kopmuş bir manken misali yerde yatmaktaydı. Karyolanın karşısındaki duvarda asılı duran eski bir eğlence konsolunun ekranı yarım düzine darbenin etkisiyle paramparça olmuştu. LED aplikleri kırmayı amaçlayan başka darbelerin ıskaladığı yerlerde duvar göçük göçük olmuştu. Başka bir cep terminali, parıltısını onlarınkine kattı; sonra bir tanesi daha. Odadaki renkler azar azar geri gelmeye başladı—duvarların ucuz altın sarısı, battaniyelerin ve çarşafın yeşili. Karyolanın altında bir parıltı göze çarpıyordu. Eski model bir cep terminali. Diğerleri de içeri girerken Miller yere diz çöktü.</p>

  <p>“Kahretsin,” dedi Amos.</p>

  <p>“Tamam,” dedi Holden. “Hiç kimse bir yere dokunmasın. O kadar. Hiçbir yere.” Miller adamın ilk defa bu kadar mantıklı bir şey söylediğini duyuyordu.</p>

  <p>“Burada çok fena kavga edilmiş,” diye homurdandı Amos.</p>

  <p>“Hayır,” dedi Miller. Birileri odayı kırıp dökmüş olabilirdi, fakat orada bir boğuşma yaşanmamıştı. Miller cebinden incecik bir delil poşeti aldı ve onu bir eldiven gibi tersyüz ettikten sonra terminali yerden aldı. Tekrar plastiğin içini dışına çıkardı ve poşetin ağzını hava geçirmeyecek biçimde kapattı.</p>

  <p>“O... kan mı?” diye sordu Naomi, ucuz köpük şilteyi işaret ederek. Çarşafın ve yastığın üstünde ıslak birikintiler vardı. Bir parmaktan daha geniş olmamalarına rağmen renkleri koyuydu. Kan için bile fazla koyu.</p>

  <p>“Hayır,” diyen Miller terminali cebine soktu.</p>

  <p>Sıvı birikintiler banyoya doğru ince bir patika halinde sürüp gidiyordu. Miller bir elini kaldırarak diğerlerini geriye itti ve aralık duran kapıya doğru yavaş yavaş ilerledi. Arka plandaki o pis koku banyoda çok daha güçlüydü. Derin, organik ve mahrem. Seradaki gübreyi, mezbahayı veya seks sonrasını —yahut hepsini birden— hatırlatan bir şey. Zımparalanmış çelik tuvalet, hapishanelerde kullanılanla aynı modeldi. Lavabo da tuvaletle uyumluydu. Onun üzerindeki ve tavandaki LED lambaların ikisi de kırılmıştı. Miller’ın terminalinin yanan bir mumu andıran ışığında sarmaşıkları andıran siyah uzantılar duşakabinden başlayarak mahvolmuş lambalara kadar gidiyor, iskeletimsi yapraklar gibi kıvrılıp dallanıyordu.</p>

  <p>Duşakabinin içindeyse Juliette Andromeda Mao ölü olarak yatıyordu.</p>

  <p>Kızın gözleri kapalıydı ve bu bile bir lütuftu. Miller’ın onu gördüğü resimleri çektirdikten sonra saçlarını kestirmişti; bu durum yüzünün biçimini değiştirse de kızı tanımamak imkânsızdı. O çıplak haliyle insana ancak kısmen benziyordu. Ağzından, kulaklarından ve kadınlık organından dışarı sarmallar şeklinde karmaşık oluşumlar fırlamıştı. Kaburgalarından ve omuriliğinden bıçak gibi çıkıntı yaparak tenini gerdiren mahmuzlar dışarı fırladı fırlayacaktı. Sırtından ve boğazından ince borular uzanıyor, arkasındaki duvarı boylu boyunca tırmanıyordu. Bedeninden sızan koyu kahverengi bir akıntı, duşakabinin haznesini neredeyse üç santimetre yüksekliğe kadar doldurmuştu. Miller karşısındaki şeyin doğru olmamasını dileyerek, kendini uyanmaya zorlayarak sessizce yere çömeldi.</p>

  <p><i>Sana ne yaptılar?</i> diye aklında geçirdi. <i>Of be çocuk. Sana ne yaptılar?</i></p>

  <p>“Aman tanrım,” dedi Naomi arkasından.</p>

  <p>“Hiçbir şeye dokunmayın,” dedi Miller. “Dışarı çıkın. Hole. Hemen.”</p>

  <p>Cep terminalleri geri çekilirken bir sonraki odanın ışığı azaldı. Kıvrılıp bükülen gölgeler Julie’nin bedenini hareket edermiş gibi gösterdi. Miller bekledi, fakat eğri göğüs kafesi bir nefesle yükselmedi. Göz kapakları oynamadı. Hiçbir şey yoktu. Miller doğrulup paçalarını ve pabuçlarını dikkatle kontrol etti, sonra da koridora çıktı.</p>

  <p>Banyodaki sahneyi hepsi de görmüştü. Miller bunu yüz ifadelerinden anlıyordu. Ve de ne gördüklerini Miller’dan daha fazla bilmiyorlardı. Miller kırık kapıyı nazikçe çekerek kapattı ve Sematimba’yı bekledi. Bekleyişi uzun sürmedi.</p>

  <p>Polis isyan zırhı giyen ve pompalı tüfek taşıyan beş adam koridorda onlara doğru ilerledi. Miller polis rozetinden daha bariz bir duruşla grubu karşılamak üzere öne çıktı. Adamların gevşediklerini görebiliyordu. Arkalarından Sematimba geldi.</p>

  <p>“Miller?” dedi polis. “Bu da ne böyle? Yerinde kalacağını sanıyordum.”</p>

  <p>“Bir yere gittiğim yok,” dedi Miller. “Bahsettiğim siviller şunlar. Aşağıdaki ölü adamlar lobide onlara saldırdılar.”</p>

  <p>“Niye?” diye öğrenmek istedi Sematimba.</p>

  <p>“Kim bilir?” dedi Miller. “Sen onu bırak. Asıl sorun onlar değil.” Sematimba'nın kaşları kalktı. “Aşağıda dört ceset var ve sen asıl sorunun onlar olmadığını mı söylüyorsun?”</p>

  <p>Miller başıyla koridorun ilerisini işaret etti.</p>

  <p>“Beşincisi orada,” dedi. “Aradığım kız.”</p>

  <p>Sematimba'nın yüz ifadesi yumuşadı. “Üzgünüm,” dedi.</p>

  <p>“Boş ver,” dedi Miller. Ne sempati kaldıracak durumdaydı, ne de teselli. Nazik bir dokunuş bile onu tuzla buz etmeye yeterdi; o yüzden sert kalmayı yeğledi. “Ama bu iş için adli tabibe ihtiyacın olacak.”</p>

  <p>“Demek o kadar kötü?”</p>

  <p>“Tahmin bile edemezsin,” dedi Miller. “Dinle, Semi. Burada boyumu aşmış durumdayım. Cidden. Aşağıdaki o silahlı çocuklar var ya? Senin güvenlik gücünle bir bağlantıları olmasaydı daha ilk atışta alarmlar çalmaya başlardı. Bunun bir pusu olduğunu sen de biliyorsun. Şu dördünü bekliyorlardı. Bir de şu siyah saçlı tıknaz adam var ya? O James Holden. Hayatta bile olmaması gerekirdi.”</p>

  <p>“Savaşı başlatan Holden mı?” dedi Sematimba.</p>

  <p>“Ta kendisi,” dedi Miller. “Bu iş çok derine iniyor. İnsanı boğacak kadar derine. Ve boğulan bir adamın peşinden gidersen ne olur biliyorsun, değil mi?”</p>

  <p>Sematimba koridorun ilerisine bakıp kafa salladı.</p>

  <p>“Bırak sana yardım edeyim,” dedi, fakat Miller başını iki yana salladı.</p>

  <p>“Ben çoktan battım. Beni unut. Olan şu ki, biri seni aradı. Gelip burayı buldun. Ne beni ne de onları tanıyorsun. Neler olduğuna dair hiçbir fikrin yok. Veya istersen peşime takılıp benimle birlikte boğulabilirsin. Seçim senin.”</p>

  <p>“Bana haber vermeden istasyondan ayrılmazsın, değil mi?”</p>

  <p>“Tamam,” dedi Miller.</p>

  <p>“Öyleyse bana uyar,” dedi Sematimba. Hemen sonra da ekledi: “O gerçekten Holden mı?”</p>

  <p>“Adli tabibi ara,” dedi Miller. “Güven bana.” <a id="bookmark28"></a></p>
</body>
</html>
