<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/ogz.css" rel="stylesheet" type="text/css" />
</head>

<body>
  <h1 style="text-align: right;"><b>On Üçüncü Bölüm: Holden</b></h1>

  <p>Holden donup kalarak Shed’in boynundan kan fışkırmasını, sonra da aspiratör tarafından emilen bir duman gibi savrulup gitmesini seyretti. Odadaki hava emildikçe çatışma sesleri de kaybolmaya başladı. Holden’ın kulakları önce zonkladı, sonra da biri içlerine buz kıracağı saplamış gibi ağrıdı. Koltuğunun kemerleriyle boğuşurken göz ucuyla Alex’e baktı. Pilot bir şeyler bağırmasına rağmen sesi o seyrek havada yayılmıyordu. Koltuklarından çoktan kalkmış olan Naomi’yle Amos kendilerini itip iki deliğe doğru odanın içinde uçuyorlardı. Amos’un elinde plastik bir tabak vardı. Naomi’deyse üç halkalı bir klasör. Ne yaptıklarını anlaması için Holden’ın onlara yarım saniye bakması gerekti. O sırada periferik görüşü yıldızlarla ve karanlıkla dolduğu için dünya daralır gibi oldu.</p>

  <p>O serbest kalana dek Amos ile Naomi eğreti yamalarıyla delikleri örtmüşlerdi bile. Hava o kusurlu mühürleri delip geçmeye çalışırken odanın içi tiz bir ıslık sesiyle doldu. Hava basıncının yükselmesiyle beraber Holden’ın görüşü geri gelmeye başladı. Nefes darlığı çekiyor, hızla soluk alıp veriyordu. Sanki biri odanın ses seviyesini yavaşça yükseltti ve Naomi’nin yardım çağrıları duyulur hale geldi.</p>

  <p>“Jim, acil durum dolabını aç!” diye haykırıyordu kadın.</p>

  <p>Naomi onun çarpışma koltuğunun yakınındaki duvara yerleştirilmiş kırmızı ve sarı renkli küçük bir paneli işaret ediyordu. Yılların gemi içi eğitimi oksijensizliğe ve basınç düşmesine baskın geldi; Holden dolabı kapalı tutan etiketi söküp aldı ve kapağını çekerek açtı. Dolabın içinde kadını kızıl haç sembolüyle işaretli beyaz bir ilkyardım seti, yarım düzine oksijen maskesi ve de bir tutkal tabancasına iliştirilmiş hava geçirmez bir torba dolusu sertleştirilmiş plastik disk vardı. Son nesne bir acil durum kaçak önleme setiydi. Holden onu kaptı.</p>

  <p>“Sadece tabanca!” diye bağırd Naomi. Holden kadının sesinin seyrek havadan mı, yoksa basınç düşmesi kulak zarlarını patlattığı için mi bu denli zayıf geldiğinden emin değildi.</p>

  <p>Holden tabancayı yama torbasından ayırıp Naomi’ye fırlattı. Kadın anında sertleşen tutkalı üç halkalı klasörün kenarlarına sıktı, sonra da tabancayı Amos’a yolladı. Amos elini geriye atarak onu zahmetsizce yakaladı ve yemek tabağının etrafını yalıttı. Islık sesi kesilirken onun yerini hava basıncını normale çıkarmaya çalışan atmosfer sisteminin tıslaması aldı. Böyle on beş saniye geçti.</p>

  <p>Herkesin gözü Shed’in üzerindeydi. Yerçekimi olmadığı için kanı boynunun hemen üstünde asılı duran kırmızı bir küre halinde toplanıyor, bu haliyle korkunç bir çizgi filmden çıkmışa benziyordu.</p>

  <p>“Tanrı aşkına Patron,” dedi Amos, gözlerini Shed’den Naomi’ye çevirerek. Dişlerini duyulur bir tak sesiyle kapatıp başını iki yana salladı. “Ne...”</p>

  <p>“Gauss mermileri,” dedi Alex. “O gemilerin raylı silahları var.” “Raylı silahı olan <i>Kuşak</i> gemileri mi?” dedi Amos. “Yoksa benim haberim olmadan bir donanma mı kurdular?”</p>

  <p>“Jim, dışarıdaki koridor ve öteki taraftaki kamara vakumda,” dedi Naomi. “Gemi bütünlüğü bozuldu.”</p>

  <p>Holden karşılık vermeye hazırlanırken gözü Naomi’nin deliğe yapıştırmış olduğu klasöre takıldı. Beyaz kapağa siyah harflerle MKCD ACİL DURUM PROSEDÜRLERİ ibaresi basılmıştı. Holden manik bir hal alacağı kaçınılmaz olan kahkahasını bastırmak zorunda kaldı.</p>

  <p>“Jim,” dedi Naomi, endişeli bir sesle.</p>

  <p>“Ben iyiyim Naomi,” diye karşılık veren Holden derin bir nefes aldı. “O yamalar ne kadar dayanır?”</p>

  <p>Naomi elleriyle omuz silkti, sonra da saçlarını başının arkasına toplayıp kırmızı bir lastikle bağladı.</p>

  <p>“Havanın yeteceğinden daha uzun bir süre. Etrafımızdaki her şey vakumdaysa kamara acil durum tüplerini kullanıyor demektir. Bu da hava dönüşümünün olmadığı anlamına gelir. Her odanın ne kadar havası var bilmiyorum, ama bir-iki saatten fazla değildir.”</p>

  <p>“İnsanın keşke lanet olasıca elbiselerimizi giyseydik diyesi geliyor, değil mi?” dedi Amos.</p>

  <p>“Fark etmezdi,” dedi Alex. “Buraya çevresel elbiselerimizle gelseydik onları çıkartırlardı.”</p>

  <p>“Yine de deneyebilirdik,” dedi Amos.</p>

  <p>“Eh, zamanda geriye gidip her şeyi baştan yapmak istiyorsan keyfine bak ortak.”</p>

  <p>“Hey,” dedi Naomi. sertçe, ama başka bir şey söylemedi,</p>

  <p>Hiç kimse Shed’den bahsetmiyordu. Cesede bakmamak için çok uğraşıyorlardı. Holden herkesin dikkatini çekmek için genzini temizledi, ardından bakışları beraberinde götürerek Shed’in koltuğuna doğru süzüldü. Kısa bir süre duraklayarak herkesin kafası kopmuş cesede iyice bakmasını sağladı, sonra koltuğun altındaki saklama çekmecesinden bir battaniye çıkardı ve koltuğun kemerlerini kullanarak onu Shed’in bedenine sıkıca sardı.</p>

  <p>“Shed öldürüldü. Büyük bir tehlike içindeyiz. Tartışmak yaşamlarımızı bir saniye bile uzatmaz,” dedi Holden, mürettebatının her üyesine tek tek bakarak. “Peki ne uzatır?”</p>

  <p>Hiç kimse konuşmadı. Holden ilk önce Naomi’ye doğra döndü. “Naomi, şu an ne yaparsak daha üzün süre hayatta kalabiliriz?” diye sordu.</p>

  <p>“Acil durum havasını bulabilir miyim diye bir bakacağım. Oda altı kişi için tasarlanmış, ama biz sadece... dört kişiyiz. Belki hava akımını azaltarak daha çok dayanmasını sağlayabilirim.”</p>

  <p>“Güzel. Teşekkürler. Alex?”</p>

  <p>“Bizden başka kurtulan olduysa kazazede arayacaklardır. Duvara vurmaya başlayacağım. Sesi vakumda duyamazlar, ama içi hava dolu kabinler varsa ses metalde ilerler.”</p>

  <p>“İyi bir plan. Bu gemide bizden başka hiç kimsenin hayatta kalmadığına inanmayı reddediyorum,” dedi Holden ve ardından Amos’a döndü. “Amos?”</p>

  <p>“Dur şu kontrol paneline bir bakayım. Belki köprüye veya hasar kontrole veya... neyse işte, bir yerlere ulaşabilirim,” diye cevapladı Amos.</p>

  <p>“Sağ ol. Birilerini hâlâ burada olduğumuzdan haberdar etmeyi çok isterim,” dedi Holden.</p>

  <p>İnsanlar işe koyulurken Holden da Shed’in yanında kalarak boşlukta asılı bekledi. Naomi duvarlardaki erişim panellerini sökmeye başladı. Alex güverteye boylu boyunca uzandı ve destek almak için ellerini bir koltuğa bastırarak botlarıyla duvarı tekmelemeye girişti. Gümleyen her tekmenin ardından oda hafifçe sarsılıyordu. Amos cebinden bir çok amaçlı alet çıkarıp iletişim panelini parçalarına ayırmakla uğraştı.</p>

  <p>Holden herkesin meşgul olduğunu görünce bir elini Shed’in omzuna, battaniyedeki giderek genişleyen kırmızı lekenin hemen altına koydu.</p>

  <p>“Çok üzgünüm,” diye fısıldadı cesede. Gözleri yanıyordu; başparmaklarının arka kısımlarını onların üstüne bastırdı.</p>

  <p>Kabloların ucunda asılı durarak duvardan sarkan iletişim birimi bir defa yüksek sesle öttü. Amos bir hayret nidası atarak odanın karşı tarafına uçacak kadar sertçe kendini ittirdi. Onu yakalayan Holden 120 kiloluk Dünyalı tamircinin ivmesini durdurmaya çalışırken omzunu acıttı. İletişim paneli tekrar öttü. Holden tamirciyi bırakıp panele doğru süzüldü. İletişim biriminin beyaz düğmesinin yanında sarı bir LED ışık yanıyordu. Holden düğmeye bastı. Cihaz Teğmen Kelly’nin cızırtılı sesiyle hayat buldu.</p>

  <p>“Kapağın önünde çekilin. İçeri giriyoruz,” dedi adam.</p>

  <p>“Bir şeylere tutunun!” diye mürettebatına seslendi Holden, sonra da koltuk kemerlerini kapıp eline koluna doladı.</p>

  <p>Holden kapağın açılmasıyla birlikte tüm havanın dışarı hücum etmesini bekliyordu. Onun yerine yüksek bir çatırtı çıktı ve basınç bir saniyeliğine azıcık düştü. Dışarıdaki koridorun duvarlarına kalın plastik levhalar yapıştırılarak geçici bir hava kilidi oluşturulmuştu. Yeni odanın duvarları hava basıncının etkisiyle tehlikeli bir biçimde dışa doğru bombeleşmesine rağmen bütünlüğünü korudu. Bu yeni hava kilidinin içinde Teğmen Kelly ve piyadelerinden üçü vakuma dayanıklı ağır zırhlara bürünmüşlerdi; küçük çaplı birkaç savaşa girmeye yetecek kadar da silah taşıyorlardı.</p>

  <p>Silahlarını hazırda tutan piyadeler çabucak odaya doluştular ve kapağı arkalarından kapadılar, içlerinden biri Holden’a büyük bir çanta attı.</p>

  <p>“Beş tane uzay elbisesi. Üzerinize giyin,” dedi Kelly. Gözleri önce Shed’i örten kanlı battaniyeye, sonra da eğreti yamalara çevrildi. “Kayıp mı verdiniz?”</p>

  <p>“Sağlık görevlimiz Shed Garvey,” diye cevapladı Holden.</p>

  <p>“Bu ne biçim iş?” dedi Amos yüksek sesle. “Dışarıda bu güzeller güzeli teknenizin canını çıkaranlar kim?”</p>

  <p>Naomi ile Alex hiçbir şey demeksizin elbiseleri çantadan çıkarıp diğerlerine dağıtmaya başladılar.</p>

  <p>“Bilmiyorum,” dedi Kelly. “Ama buradan derhal gidiyoruz. Sizi bir kaçış aracına bindirip bu gemiden götürmem emredildi. Yanaşma hangarına gitmek, bir gemiye binmek ve çatışma alanından çıkmak için on dakikadan az bir zamanımız var. Hızlı giyinin.”</p>

  <p>Elbisesini giyerken Holden’ın aklı tahliyelerinin ne anlama gelebileceğiyle meşguldü.</p>

  <p>“Teğmen, gemi parçalanıyor mu?” diye sordu.</p>

  <p>“Daha değil. Ama gemiye izinsiz giriş yapılıyor.”</p>

  <p>“Öyleyse niye gidiyoruz?”</p>

  <p>“Çatışmayı kaybediyoruz da ondan.”</p>

  <p>Kelly elbiselerinin içine girmelerini beklerken ayağını yere sabırsızca vurmadı; Holden’ın tahminince bunun tek sebebi piyadelerin ayaklarındaki manyetik botlardı. Gruptakiler her şey yolunda işaretini verir vermez Kelly her elbisenin üzerinde çabucak bir telsiz kontrolü yaptı, sonra da koridora döndü. Mini hava kilidi, içinde dördü beslemeli zırh içindeki sekiz kişi varken oldukça sıkışıktı. Kelly göğsündeki bir kından büyük bir bıçak çekti ve plastik engeli tek harekette yardı. Arkalarındaki kapak çarparak kapandı ve koridordaki hava plastik parçalarını sessizce dalgalandırarak uzaya kaçtı. Kelly koridorda hızla ilerlemeye başladı ve mürettebat ona ayak uydurmak için koşuşturdu.</p>

  <p>“Son sürat omurgadaki asansör kümesine gidiyoruz,” dedi Kelly telsiz bağlantısından. “İzinsiz giriş alarmları sebebiyle asansörler kilitli, ama içlerinden birinin kapısını açabilirim ve süzülerek yanaşma hangarına kadar inebiliriz. Her şey çarçabuk yapılacak. İşgalcileri görecek olursanız durmayın. Daima hareket halinde kalın. Onlarla biz ilgileniriz. Anlaşıldı mı?”</p>

  <p>“Anlaşıldı Teğmen,” dedi Holden nefes nefese. “Geminize niye çıkıyorlar ki?”</p>

  <p>“Komuta bilgi merkezi için,” dedi Alex. “Büyük ödül. Kodlar, intikaller, bilgisayar çekirdekleri ve diğerleri. Bir amiral gemisinin KBM’sini ele geçirmek strateji uzmanlarının en büyük hayalidir.” “Gevezeliği kesin,” dedi Kelly. Holden ona aldırış etmedi.</p>

  <p>“Tabii bu öyle bir şeye göz yumacaklarına geminin çekirdeğini patlatacakları anlamına gelir, değil mi?”</p>

  <p>“Evet,” diye yanıtladı Alex. “İşgalcilere karşı standart prosedür odur. Piyadeler köprüyü, KBM’yi ve mühendisliği korurlar. Üçünden birine zorla girilecek olursa diğer ikisi düğmeye basar. Gemi birkaç saniyeliğine yeni bir yıldıza döner.”</p>

  <p>“Standart prosedürmüş,” diye homurdandı Kelly. “Onlar benim dostlarım.”</p>

  <p>“Kusura bakma Teğmen,” diye karşılık verdi Alex. <i>“Bandon</i>’da görev yapmıştım. Meseleyi küçümsemek gibi bir niyetim yok.”</p>

  <p>Bir köşeyi dönmüşlerdi ki asansör kümesi görüş alanlarına girdi. Sekiz asansörün tamamı kapatılıp mühürlenmişti. Geminin gövdesi delindiği zaman ağır basınçlı kapılar derhal kapanmıştı.</p>

  <p>“Gomez, kilidi aç,” dedi Kelly. “Mole, Dookie, koridorları gözetleyin.”</p>

  <p>Piyadelerden ikisi çevreye yayılıp silahlarını koridorlara doğrulttular. Üçüncüsü asansörlerden birinin kapısına gidip kontroller üzerinde karmaşık bir şeyler yapmaya koyuldu. Holden duvara yanaşarak ateş hattının dışında kalmaları için mürettebatına işarette bulundu. Ayaklarının altındaki güverte arada sırada hafifçe titreşiyordu, işgalciler içeride olduğu müddetçe düşman gemileri <i>Donnager</i>’a ateş açmazdı. Sarsıntılar hafif silahlardan ve patlayıcılardan kaynaklanıyor olmalıydı. Fakat vakumun kusursuz sessizliğinde beklerlerken olup biten her şey uzak ve gerçek dışı bir havaya bürünüyordu. Holden zihninin çalışması gerektiği gibi çalışmadığının bilincindeydi. Geçirdiği şoka tepki veriyordu. <i>Canterbury’nin</i> yok oluşu, Ade ile McDowell’ın ölümleri... Ve şimdi de birileri Shed’i oturduğu koltukta öldürmüştü. Bu kadarı çok fazlaydı. Holden gördüklerine anlam veremiyor, etrafındaki sahnenin kendisinden giderek daha da uzaklaştığını hissediyordu.</p>

  <p>Holden arkasındaki Naomi’ye, Alex’e ve Amos’a baktı. Yani mürettebatına. Onlar da elbise göstergelerinin yeşil ışığında hayaletimsi gözüken kül gibi suratlarla ona baktılar. Dıştaki basınçlı kapı kayarak açılırken ve asansör kapıları ortaya çıkarken Gomez muzaffer bir edayla yumruğunu havaya kaldırdı. Kelly adamlarına işaret verdi.</p>

  <p>Mole adlı piyade arkasına dönüp asansöre doğru yürümeye başlamıştı ki suratı darmadağın olup bir kan ve dayanıklı cam parçacığı sağanağına dönüştü. Zırhlı göğsü ve yanındaki koridor duvarı yüzlerce küçük patlamayla ve duman bulutuyla bezendi. Adamın manyetik botlarla zemine yapışık duran bedeni seğirip sallandı.</p>

  <p>Holden’ın soyutluk hissi adrenalinde boğuldu. Duvara ve Mole’un vücuduna çarpan ateş yağmurunun kaynağı tam otomatik bir silahtan atılan tahrip gücü yüksek patlayıcı mermilerdi, iletişim kanalı piyadelerden ve Holden’ın kendi mürettebatından yükselen bağrışmalarla doldu. Holden’ın solunda bulunan Gomez beslemeli zırhının verdiği bir kuvvetle asansör kapılarını zorlayıp açtı ve arkadaki asansör boşluğunu ortaya çıkardı.</p>

  <p>“İçeri!” diye bağırdı Kelly. “Herkes içeri girsin!”</p>

  <p>Holden geride kalarak önce Naomi’yi, ardından Aiex’i boşluğa itti. Son piyade —Kelly’nin Dookie dediği— tüfeğiyle Holden’a yakın köşenin arkasındaki bir hedefe yaylım ateşi açtı. Silahın cephanesi bitince piyade bir dizi üstüne çöktü ve aynı anda yeleğinden dolu bir şarjör çıkarıp silaha taktı. Silahının boşalmasının üzerinden iki saniye bile geçmeden tekrar ateş ediyordu.</p>

  <p>Naomi tam Holden’a asansör boşluğuna girmesini bağırıyordu ki mengene gibi bir el Holden’ı omzundan tuttu, manyetik olarak zemine tutunan botlarına rağmen onu yerden kaldırdı ve açık asansör kapılarından içeri fırlattı.</p>

  <p>“Kendini ben sana bakıcılık yapmazken öldürt,” diye bağırdı Teğmen Kelly.</p>

  <p>Kendilerini asansör boşluğunun duvarlarından iterek geminin kıç tarafına doğru o uzun tünelden aşağı indiler. Holden sık sık başını çevirip hızla uzaklaşmakta olan açık kapılara bakıyordu. “Dookie peşimizden gelmiyor,” dedi.</p>

  <p>“Arkamızı koruyor da ondan,” diye karşılık verdi Kelly.</p>

  <p>“O yüzden kaçabilirsek iyi olur,” diye ekledi Gomez. “Fedakarlığının bir anlamı olsun diye.”</p>

  <p>Grubun başındaki Kelly duvardaki bir tutacağı yakalayarak aniden durdu. Diğer herkes de onu taklit etti.</p>

  <p>“Çıkışımız burası. Gomez, git kontrol et,” dedi Kelly. “Holden, işte plan. Yanaşma hangarındaki korvetlerden birini alacağız.”</p>

  <p>Plan Holden’a mantıklı geldi. Korvet sınıfı hafif bir firkateyndi. Bu filo eskort araçları aynı zamanda bir Epstein iticisiyle donatılmış en hafif donanma gemileriydi. Bir korvet sistemdeki herhangi bir yere yolculuk edebilecek ve çoğu tehditten kaçabilecek kadar hızlı giderdi. Bir torpil bombardıman gemisi olarak yürüttüğü ikincil görevi de savunmasız kalmayacakları anlamına geliyordu. Holden kaskının içinden Kelly’ye başını salladı, sonra da konuşmaya devam etsin diye ona bir el işareti yaptı. Kelly, Gomez’in asansör kapılarını açmayı bitirmesini ve yanaşma hangarına girmesini bekledi.</p>

  <p>“Tamam, bizi içeri sokup gemiyi çalıştıracak anahtar kartıyla aktivasyon kodu yanımda. Buradan dosdoğru gemiye gideceğim. Siz de sakın kıçımdan ayrılmayın. Bot mıknatıslarınızı kapattığınızdan da emin olun. Kendimizi duvardan itip oraya kadar uçacağız. O nedenle doğru nişan alın, yoksa gemiye binemezsiniz. Herkes beni anladı mı?”</p>

  <p>Gruptaki tüm kafalar sallandı.</p>

  <p>“Fevkalade. Gomez, orada durumlar nasıl?”</p>

  <p>“Sorun var Teğmen. Hangardaki gemilerin başında yarım düzine işgalci bekliyor. Beslemeli zırhlar, sıfır yerçekimi manevra jetleri ve ağır silahlar. Belaya hazırlar,” diye fısıldayarak karşılık verdi Gomez. İnsanlar saklanırken daima fısıldarlardı. Uzay elbisesine sarılı ve etrafı vakumla çevrili olan Gomez zırhının içinde havai fişek patlatsa bile onu hiç kimse duymazdı. Fakat yine de fısıldıyordu.</p>

  <p>“Ateş ederek kendimize bir yol açacağız,” dedi Kelly. “Gomez, sivilleri on saniye sonra peşimden getiriyorum. Sen koruma ateşi açacaksın. Ateş et ve yer değiştir. Küçük bir timmişsin gibi düşünmelerini sağla.”</p>

  <p>“Bana küçük mü diyorsun komutanım?” dedi Gomez. “O altı pezevengi şimdiden ölü bil."</p>

  <p>Holden, Amos, Alex ve Naomi teğmenin peşi sıra asansör boşluğundan çıkıp hangara girdiler, sonra da haki yeşili bir kasa yığınının arkasında durdular. Grubun üzerinden ileriye doğru göz atan Holden işgalcileri derhal fark etti. Adamlar üçer kişilik iki grup halinde <i>Şövalye</i>’nin yakınındaydılar. Bir grup geminin üstünde yürürken diğeri onun altındaki güvertedeydi. Zırhları simsiyahtı. Holden böyle bir tasarımı daha önce hiç görmemişti.</p>

  <p>Kelly adamları işaret edip Holden’a baktı. Holden da başını sallayarak karşılık verdi. Kelly bu sefer de hangarın karşı tarafını işaret ederek yaklaşık yirmi beş metre uzakta, <i>Şövalyeyle</i> aralarındaki mesafenin ortasında duran siyah renkli güdük bir firkateyni gösterdi. Sonra da sol elini kaldırıp parmaklarıyla beşten geriye saymaya başladı. İkiye geldiğinde oda bir diskotek gibi ışıkla bezendi. Gomez onlardan on metre ötedeki bir konumdan ateş açmıştı. İlk yaylım ateşi <i>Şövalye</i>’nin tepesindeki işgalcilerdeki ikisini vurdu ve adamların döne döne savrulmalarına sebep oldu. Hemen ardından Holden’ın ilkini gördüğü yerin beş metre uzağından ikinci bir yaylım ateşi açıldı. Holden iki farklı kişinin ateş ettiğine yemin edebilirdi.</p>

  <p>Kelly elindeki son parmağı da kıvırdı, ayaklarını duvara dayadı ve kendini korvete doğru ittirdi. Alex’i, Amos,’u ve Naomi’yi bekleyen Holden onların arkasından uçtu. O harekete geçene kadar Gomez yeni bir konumdan ateş ediyordu. Güvertedeki işgalcilerden biri büyük bir silahı Gomez’in tüfeğinin namlu alevine doğrulttu. Gomez ve arkasına siper aldığı kasa, alevlerin ve şarapnellerin arasında yok oldu.</p>

  <p>Gemiyle aralarındaki yolu yarılamış ve Holden başarabileceklerini düşünmeye başlamışken hangarı kat eden bir duman çizgisi Kelly’yle kesişti. Teğmen bir ışık patlamasının içinde kayboldu.<a id="bookmark16"></a></p>
</body>
</html>
