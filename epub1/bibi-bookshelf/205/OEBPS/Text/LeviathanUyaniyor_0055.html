<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/ogz.css" rel="stylesheet" type="text/css" />
</head>

<body>
  <h1><b>Elli Birinci Bölüm: Holden</b></h1>

  <p>Holden insanların kısa süreli olarak son derece yüksek g kuvvetlerine dayanabileceğini biliyordu. Profesyonel göstericilerin yeterli güvenlik sistemleriyle yirmi beş g’nin üzerinde darbeler alıp hayatta kaldıkları olmuştu. İnsan bedeni doğal bir biçimde şeklini kaybeder, enerjiyi yumuşak dokularda emer ve çarpmaları daha büyük bölgelere yayardı.</p>

  <p>Holden’ın bildiği bir başka şey de, yüksek g’ye uzun süre maruz kalmadaki asıl sorunun dolaşım sistemine binen sürekli basınç sonucunda vücuttaki zayıflıkların açığa çıkmasıydı. Bir atardamarınızda kırk yıl sonra anevrizmaya dönüşebilecek zayıf bir nokta mı var? Yedi g’de geçen birkaç saat onu hemen patlatabilirdi. Gözlerdeki kılcal damarlar sızıntı yapmaya başlardı. Gözün kendisi de deforme olur, bazen kalıcı hasar oluşurdu. Tabii bir de ciğerler ve sindirim borusu gibi içi boş kısımlar vardı. Oralara yeteri kadar yerçekimi binerse çöküverirlerdi.</p>

  <p>Ayrıca savaş gemileri kısa süreliğine çok yüksek g’lerde manevra yapabilmesine rağmen itiş altında geçen her saniye tehlikeyi katlardı.</p>

  <p>Eros’un onlara ateş etmesine gerek yoktu. Vücutları basınç altında patlayana kadar hızlanmayı sürdürmesi yeterliydi. Holden’ın konsolu beş g’yi gösteriyordu, fakat daha o bakarken rakam altıya çıktı. Böyle devam edemezlerdi. Eros kaçıp gidecekti. Holden’ın elinden hiçbir şey gelmezdi.</p>

  <p>Yine de Alex’ten hızlanmaya son vermesini istemedi.</p>

  <p>Aklından geçenler Naomi tarafından okunmuşçasına konsolunda bir mesaj belirdi. BUNA DEVAM EDEMEYİZ. Metnin önünde kadının kullanıcı kimliği yer alıyordu.</p>

  <p>FRED KONU ÜZERİNDE ÇALIŞIYOR. BİR PLAN KURDUKLARINDA EROS’UN MENZİLİNDE BULUNMAMIZ GEREKEBİLİR,</p>

  <p>diye karşılık verdi Holden. Tam da böyle durumlar düşünülerek koltuğuna bütünleşik yapılmış kontrolleri kullanmak için gereken o birkaç milimetrede parmaklarını hareket ettirmek bile acı verecek kadar zordu.</p>

  <p>NE İÇİN MENZİLDE BULUNACAĞIZ Kİ? diye yazdı Naomi.</p>

  <p>Holden cevap vermedi. Hiçbir fikri yoktu. Vücudu ezilirken bile onu uyanık Ve dikkatli tutan ilaçlar nedeniyle kanı alev alev yanıyordu. İlaçların beynini iki kat hızlı çalıştırmasına rağmen düşünmesine engel olmak gibi çelişkili bir etkisi vardı. Ama nasılsa Fred bir şeyler bulurdu. Bir sürü zeki insan bu konuda kafa yoruyordu.</p>

  <p>Bir de Miller vardı.</p>

  <p>Miller tam o sırada Eros’a bir füzyon bombası sokuyordu. Düşman teknolojik avantaja sahip olduğunda ona olabildiğince düşük bir teknolojiyle saldırırdın. Belki bir el arabasıyla nükleer bomba taşıyan sefil bir dedektif düşman savunmasını aşabilirdi. Naomi uzaylıların sihir kullanmadıklarını söylemişti. Belki Miller amacına ulaşabilir ve onlara ihtiyaç duydukları fırsatı sağlayabilirdi.</p>

  <p>Her halükarda Holden orada bulunmaya mecburdu; sırf yaşanacakları kendi gözleriyle görmek için bile olsa.</p>

  <p>FRED, diye mesaj yolladı Naomi.</p>

  <p>Holden iletişimi açtı. Fred ona kendini sırıtmaktan güçlükle alıkoyan biri gibi bakıyordu.</p>

  <p>“Holden,” dedi adam. “Ne durumdasınız?”</p>

  <p>ALTI G’DEYlZ. NE DİYECEKSEN DE.</p>

  <p>“Tamam. BM polislerinin Protogen şebekesini altüst ederek neler döndüğüne dair bir ipucu aradıklarını duyduk. Bil bakalım Protogen yöneticilerinin gözünde bir numaralı halk düşmanı kimmiş? Bendeniz. Ansızın her şey affedildi ve Dünya beni bir kez daha şefkatle kucakladı. Düşmanımın düşmanı doğrucu bir hergele olduğumu düşünüyor.”</p>

  <p>AMAN NE GÜZEL. DALAĞIM PATLADI PATLAYACAK. ACELE ET.</p>

  <p>“Eros’un Dünya’ya çarpması zaten yeterince kötü bir senaryo. O şey basit bir kayadan fazlası olmasaydı bile kıyamet seviyesinde bir olay olurdu bu. Ama BM’dekiler Eros yayınlarını izliyorlarmış ve gördükleri ödlerini patlatmış.”</p>

  <p>EEE?</p>

  <p>“Dünya karada konuşlandırılmış bütün nükleer silahlarını ateşlemeye hazırlanıyor. <i>Binlerce</i> nükleer füze. O kayayı buharlaştıracaklar. İlk saldırının ardından donanma geride kalan parçaları ortadan kaldıracak ve sürekli bir nükleer bombardımanla uzayın tüm o bölümünü sterilize edecek. Bunun riskli olduğunu biliyorum, ama plan böyle.”</p>

  <p>Holden başını iki yana sallama dürtüsüne direndi. Bir yanağının koltuğa temelli yapışmasını istemiyordu.</p>

  <p>EROS <i>NAUVOO</i>’DAN SAKINDI. ŞU AN ALTI G’DE GİDİYOR VE NAOMI’NİN SÖYLEDİKLERİNE BAKILIRSA MİLLER HERHANGİ BİR HIZLANMA HİSSETMİYOR. İSTASYON HER NE YAPIYORSA BİZDEKI EYLEMSİZLİK SINIRLAMALARINA TABİ DEĞİL. ONUN TEKRAR YANA KAÇMAYACAĞI NE MALUM? BU HIZLARDA FÜZELER ASLA DÖNÜP DE ONA YETİŞEMEZ. ZATEN NASIL NİŞAN ALACAKSINIZ Kİ? EROS ARTIK RADARDA GÖRÜNMÜYOR.</p>

  <p>“İşte burada siz devreye giriyorsunuz, istasyondan bir lazer sektirmeye çalışmanız lazım. Füzeleri yönlendirmek için <i>Rocinante’nin</i> hedefleme sistemini kullanabiliriz.”</p>

  <p>HAYALLERİNİ YIKMAKTAN NEFRET EDİYORUM, AMA O FÜZELER GELMEDEN ÇOK ÖNCE BİZ OYUNUN DIŞINDA KALMIŞ OLACAĞIZ. EROS’A AYAK UYDURAMAYIZ. FÜZELERİ YÖNLENDİREMEYİZ. VE BİZ DE ONU GÖZDEN KAYBETTİKTEN SONRA HİÇ KİMSE EROS’U TESPİT EDEMEYECEK.</p>

  <p>“Gemiyi otomatik pilota geçirmeniz gerekebilir,” dedi Fred.</p>

  <p>Diğer bir deyişle Şu <i>an oturmakta olduğunuz koltuklarda ölmeniz gerekebilir.</i></p>

  <p>HEP ŞEHİT OLMAK İSTEMİŞİMDİR, AMA <i>ROCİ</i>’NİN O ŞEYE KENDİ BAŞINA YETİŞEBİLECEĞİNİ NEREDEN ÇIKARDIN? SIRF SEN İYİ BİR PLAN DÜŞÜNEMEDİN DİYE MÜRETTEBATIMI ÖLDÜRECEK DEĞİLİM.</p>

  <p>Fred gözlerini kısarak ekrana doğru eğildi. Yüzündeki maske ilk defa yerinden kaydı ve Holden onun arkasındaki korku ile çaresizliği gördü.</p>

  <p>“Bak, sizden ne istediğimin farkındayım ama neyin söz konusu olduğunu biliyorsun. Seni bu planı kötüleyesin diye aramadım. Ya yardım et ya da vazgeç. Böyle bir zamanda şeytanın avukatlığını yapmak da yavşaklık sayılır.”</p>

  <p><i>Zaten vazgeçmediğim için kendimi öldüresiye eziyor, muhtemelen kalıcı hasara yol açıyorum seni gidi piç kurusu. Sen der demez mürettebatımı öldürmediğim için çok özür dilerim.</i></p>

  <p>Her şeyi yazma zorunluluğunun avantajı, duygusal taşkınlıkları dizginlemesiydi. Holden fedakarlığı hakkında Fred’e verip veriştireceğine BIRAK BİRAZ DÜŞÜNEYİM yazdı ve bağlantıyı kesti.</p>

  <p>Eros’u izleyen optik takip sistemi yanıp sönerek asteroitin tekrar hızlandığını bildirdi. Alex ona ayak uydurabilmek için <i>Rocinante’yi</i> zorlarken Holden’ın göğsüne oturan devin ağırlığı birkaç kilo daha arttı. Yanıp sönen kırmızı bir gösterge, mevcut hızlanmada geçirdikleri zaman sebebiyle mürettebatın yüzde 12’lik bir kısmının beyin kanaması geçirebileceği yönünde Holden’ı uyardı. Bu durum yeteri kadar devam ederse oran yüzde 100’e çıkacaktı. Holden <i>Roci</i>’nin teorideki maksimum hızlanma sınırını hatırlamaya çalıştı. <i>Donnager</i>’dan ayrıldıkları sırada Alex onu kısa bir süreliğine on iki g’de uçurmuştu. Asıl sınır o abes sayılardan biriydi; hani geminin gerçekte asla yapmayacağı bir şey hakkında atıp tutarken kullandığın sayılardan. On beş g miydi? Yirmi mi?</p>

  <p>Miller en ufak bir hızlanma bile hissetmemişti. Hızlanmanın farkına bile varmıyorsan acaba ne kadar hızlı gidebilirdin?</p>

  <p>Holden neredeyse düşünmeksizin ana motor kontrol düğmesine bastı. Saniyeler içinde serbest düşüşteydi; organları vücudunun içindeki asıl yerlerini bulmaya çalışırken bir öksürük nöbeti geçiriyordu. Saatlerden beri ilk kez derin bir nefes alabilecek kadar toparlandığı sırada Alex onunla iletişim kurdu.</p>

  <p>“Kaptan, motoru sen mi susturdun?”</p>

  <p>“Evet, ben yaptım. Bizden bu kadar. Ne yaparsak yapalım Eros’a yetişemeyeceğiz. Yalnızca kaçınılmaz olanı geciktiriyorduk ve boşu boşuna ölüm riskine giriyorduk.”</p>

  <p>Naomi koltuğunu çevirip ona kederli bir tebessüm etti. Hızlanmadan ötürü bir gözü morarmıştı.</p>

  <p>“Elimizden geleni yaptık,” dedi kadın.</p>

  <p>Holden kolunu tavana çarpıp morartacak kadar sertçe koltuğundan itti kendini, sonra da yeniden ittirip bir yangın söndürücü yuvasına tutunarak sırtım duvara dayadı. Güvertenin karşısından onu seyreden Naomi’nin ağzı şaşkınlıktan komik bir O biçiminde açılmıştı. Holden muhtemelen tafra yapan şımarık bir çocuk gibi gülünç göründüğünün farkında olsa bile elinde değildi. Yangın söndürücüyü bıraktı ve yavaş yavaş güvertenin ortasına süzüldü. Diğer eliyle duvarı yumruklamış olduğunun farkına varmamıştı. Artık fark ettiği için de canı yanıyordu.</p>

  <p>“Lanet olsun,” dedi. “Böyle işe lanet olsun.”</p>

  <p>“Biz—” diye başladı Naomi, fakat Holden onun sözünü kesti. “Elimizden geleni yaptık mı? Bunun ne önemi var ki?” Holden tamamen ilaçlardan kaynaklanmayan kızıl bir sisin zihnine çöktüğünü hissedebiliyordu. <i>“Canterbury</i> için de elimden geleni yaptım. <i>Donnager’</i>a bizi alması için izin verirken de doğru olanı yapmaya çalıştım. İyi niyetimin en ufak bir faydası dokundu mu?”</p>

  <p>Naomi’nin yüzü sertleşti. Göz kapakları kısıldı ve adama daracık yarıklardan bakar oldu. Dudakları neredeyse bembeyaz kesilene kadar birbirine yapıştı. <i>Seni öldürmemi istediler,</i> diye aklında geçirdi Holden. <i>Eros bir ihtimal on beş g’yi geçemez diye mürettebatımı öldürmemi istediler ve ben bunu yapamadım.</i> Vicdan azabı, hiddet ve keder birbiriyle rekabet ederek Holden’ın aşina olmadığı silik bir şeye dönüştü. Bu hisse bir isim koyamıyordu.</p>

  <p>“Kendine acımasını beklediğim son insan sensin,” dedi Naomi, sert bir sesle. “Hep, ‘Şimdi durumu düzeltecek ne yapabiliriz? diye soran o kaptan nerede?”</p>

  <p>Holden çaresizce etrafını işaret etti. “Dünya’daki herkesin ölmesini engellemek için hangi düğmeye basacağımı göster de basayım.” <i>Yeter ki sana bir şey olmasın.</i></p>

  <p>Naomi kemerini çözdü ve mürettebat merdivenine doğru süzüldü.</p>

  <p>“Amos’a bir göz atmak için aşağı iniyorum,” dedi, sonra da güverte kapağını açtı. Durakladı. “Ben senin operasyon subayınım Holden. İletişim hatlarını gözlemek de işimin bir parçası. Fred’in ne istediğini biliyorum.”</p>

  <p>Holden şaşkın şaşkın gözlerini kırpıştırırken Naomi kendini yukarı çekerek onun görüş alanından çıktı. Arkasından çarparak kapanan kapağın gürültüsü normalden daha sert olamazdı; fakat yine de Holden’a öyle geldi.</p>

  <p>Holden kokpiti aradı ve Alex’e mola verip bir bardak kahve içmesini söyledi. Güverteden geçerken duraklayan pilot konuşmak istermiş gibi gözüktüyse de Holden elini sallayarak ona gitmesini bildirdi. Alex omuz silkip oradan ayrıldı.</p>

  <p>Holden’ın karnındaki o yavan yumru kök salmış, insanı tir tir titretecek cinsten mutlak bir panik halini almıştı. Zihninin hırçın, kindar ve kendi kendini cezalandırma meraklısı bir bölümü Eros’un büyük bir hızla Dünya’ya doğru ilerlediğini gösteren sonu gelmez filmler oynatıp duruyordu. Asteroit her dinde bulunan kıyamet inancının gerçeğe dönüşmüş hali olarak çığlık ata ata gökten düşecek; yangınlar, depremler ve zehirli yağmurlar yeryüzünü kaplayacaktı. Fakat zihnindeki Eros gezegene her çarptığında Holden’ın gördüğü şey <i>Canterbury’</i>nin patlayışıydı. Şok geçirtecek kadar ani bir beyaz ışık ve sonrasında hafif bir dolu yağmuru gibi gövdeye çarpan buz parçacıklarının sesinden başka hiçbir şey.</p>

  <p>Mars hayatta kalacaktı, fakat sadece bir süreliğine. Kuşak’taki bazı cepler muhtemelen daha da uzun dayanırdı. Oradakilerin kültürü idare etmek, elindekiyle yetinmek, kaynaklarını sonuna kadar kullanmak üzerine kuruluydu. Fakat sonuçta Dünya olmadan her şey eninde sonunda yok olacaktı. İnsanlar uzun zaman önce yerçekimi kuyusundan çıkmışlardı. Gerekli teknolojiyi geliştirerek göbek bağını kesebilecek kadar uzun bir zaman önce. Fakat öyle bir şey yapmakla hiç uğraşmamışlardı. Kendini erişebildiği her yaşanabilir cebe atma arzusuna rağmen insanlık durağanlaşmıştı. Yarım asır önce üretilmiş gemilerle oraya buraya uçmak, ondan bile daha uzun bir zamandır gelişmeyen teknolojiler kullanmak onları tatmin etmeye yetmişti.</p>

  <p>Dünya kendi sorunlarına öylesine odaklanmıştı ki uzaklardaki çocuklarını yok saymıştı—tabii harcadıkları emekten pay istediği zamanlar dışında. Mars kendini tüm nüfusuyla gezegeni baştan yaratmaya, kızıl yüzünü yeşile çevirmeye adamıştı. Oradakiler eskisine olan bağlılıklarını sona erdirmek için yeni bir Dünya şekillendirmeye çalışmışlardı. Ve Kuşak güneş sisteminin varoşu olup çıkmıştı. Oralardakiler hayatta kalmakla öylesine meşguldüler ki yeni bir şeyler yaratmaya zamanları yoktu.</p>

  <p><i>Protomolekülü tam da bize en büyük zararı verebileceği anda bulduk,</i> diye düşündü Holden.</p>

  <p>Protomolekül bir kestirme gibi gözükmüştü. Hiç iş yapmadan dosdoğru tanrılık mertebesine çıkacak bir yol gibi. Ayrıca insanlık kendisi dışında gerçek bir tehditle karşılaşmayalı öylesine uzun bir zaman geçmişti ki hiç kimsenin kafası korkacak kadar bile çalışmıyordu. Dresden kendi ağzıyla söylemişti: Protomolekülü yaratan, Phoebe’ye yükleyen ve Dünya’ya fırlatan şeyler insanlığın atalarının daha fotosentezi ve tek hücreli canlıları bile yeni yeni anladığı bir zamanda bile ilahtılar. Fakat Dresden buna rağmen onların bu kadim silahını alıp tetiğe basmıştı. Çünkü temelde insanlar hâlâ meraklı maymunlardan başka bir şey değillerdi. Buldukları her şeyi ne yapacağına bakmak için bir çomakla dürtmeden rahat etmiyorlardı.</p>

  <p>Holden’ın görüş alanını kaplayan kızıl pus garip bir zonklamaya dönüştü. Panelindeki kırmızı bir göstergenin yanıp sönerek <i>Ravi</i> tarafından arandıklarını haber verdiğini anlayana kadar birkaç saniye geçmesi gerekti. Holden ayağıyla yakındaki bir çarpışma koltuğundan destek alarak kendini itti ve İstasyonuna kadar süzülüp bağlantıya cevap verdi.</p>

  <p>“Burası <i>Rocinante.</i> Devam et <i>Ravi.”</i></p>

  <p>“Holden, niye durduk?” diye sordu McBride.</p>

  <p>“Çünkü Eros’a zaten ayak uyduramayacaktık ve mürettebattan zayiat verme tehlikesi çok, artıyordu,” diye cevapladı Holden. Öne sürdüğü sebep kendisine bile boş geliyordu. Hatta korkakça. McBride bunu fark etmemiş gibiydi.</p>

  <p>“Anlaşıldı, Yeni emirler isteyeceğim. Bir değişiklik olursa haber veririm.”</p>

  <p>Holden bağlantıyı kesti ve boş gözlerle konsola baktı. Görsel takip sistemi Eros’u kaybetmemek için elinden geleni yapıyordu, <i>Roci</i> iyi bir gemiydi. Son modeldi. Hem Alex asteroidi bir tehdit olarak belirlediğinden bilgisayar onu izlemek için gücü dahilindeki her şeyi yapacaktı. Fakat Eros hızlı hareket eden, radar ışınlarım yansıtmayan, albedosu<a href="../Text/LeviathanUyaniyor_0061.html#_edn13" id="_ednref13"><sup>[13]</sup></a> düşük bir cisimdi. Kestirilemez ve ani hareketlerde bulunabiliyordu. Onu gözden kaybetmeleri sadece zaman meselesiydi; özellikle de gözden kaybolmak istiyorsa.</p>

  <p>Holden’ın konsolundaki izleme bilgilerinin yanında küçük bir veri penceresi belirerek <i>Ravi’nin</i> aktarıcısını açtığına dair onu bilgilendirdi. Bariz bir tehdit veya gizli kalma ihtiyacı bulunmadığı sürece onu açık tutmak askeri gemiler için bile standart bir uygulamaydı. Küçük BMD korvetindeki telsiz görevlisi o cihazı alışkanlık icabı devreye sokmuş olmalıydı.</p>

  <p>Ve şimdi <i>Roci</i> onu bilinen bir gemi olarak tanımlıyor, tehlike listesinde hafifçe yanıp sönen yeşil bir nokta ve bir isim etiketi olarak gösteriyordu. Holden uzunca bir süre buna ifadesizce baktı. Derken gözlerinin faltaşı gibi açıldığını hissetti.</p>

  <p>“Kahretsin!” dedi ve dahili iletişimi kullandı. “Naomi, sana operasyon güvertesinde ihtiyacım var.”</p>

  <p>“Sanırım burada biraz daha kalmayı yeğlerim,” diye karşılık verdi kadın.</p>

  <p>Holden konsolundaki savaş santralının alarm düğmesine bastı. Güverte ışıkları kırmızıya dönüştü ve üç defa klakson çaldı.</p>

  <p>“İS Nagata, derhal operasyona,” dedi Holden. Naomi varsın daha sonra onu bir güzel fırçalasındı. Zaten Holden bunu hak etmişti. Fakat o anda kaybedecek zamanları yoktu.</p>

  <p>Naomi bir dakika geçmeden operasyon güvertesindeydi. Çoktan çarpışma koltuğuna oturup kemerini takmış olan Holden iletişim kayıtlarını ekrana getirmekle meşguldü. Naomi de koltuğuna kadar uçup kemerim taktı. Adama soran gözlerle <i>—En sonunda ölecek miyiz</i>?— bakmasına rağmen bir şey söylemedi. Kaptan öyle bir talepte bulunursa karşı çıkmazdı. Holden ona karşı eşit miktarda hayranlığa ve sabırsızlığa kapıldı. Ne zaman ki kayıtlarda aradığını buldu, o zaman konuştu.</p>

  <p>“Tamam,” dedi adam. “Eros radardan kaybolduktan sonra Miller’la telsiz bağlantısı kurduk. Bu doğru mu?”</p>

  <p>“Evet, doğru,” dedi Naomi. “Ama elbisesi Eros’un kabuğunu geçip de aradaki mesafeden bize kadar ulaşan bir sinyal gönderebilecek kadar güçlü değil. O yüzden demir atmış gemilerden biri sinyali yükseltiyor olmalı.”</p>

  <p>“Bu da Eros radarı kesmek için her ne yapıyorsa onun dışarıdaki tüm telsiz iletişimini de kesmek için yeterli olmaması demektir.”</p>

  <p>“Öyle gözüküyor,” dedi Naomi, giderek artan merakını sesiyle belli ederek.</p>

  <p>“Ve yüzeydeki beş DGİ şilebinin kontrol kodları hâlâ elinde, değil mi?”</p>

  <p>“Evet Kaptan,” dedi Naomi, hemen sonra da ekledi: “Kahretsin.” “Tamam,” diyen Holden ona bakmak için koltuğunu çevirirken sırıtıyordu. “<i>Roci</i>’de ve sistemdeki diğer tüm donanma gemilerinde niçin aktarıcıyı kapatacak bir düğme bulunuyor?”</p>

  <p>“Düşmanlar aktarıcı sinyaline füze kilitleyerek onları yok edemesin diye,” dedi Naomi, onun sırıtışını paylaşarak.</p>

  <p>Holden tekrar önüne döndü ve Tycho İstasyonu’na bir iletişim kanalı açmaya girişti.</p>

  <p>“İS, rica etsem Miller’ın sana verdiği kontrol kodlarını kullanarak o beş DGİ şilebini çalıştırabilir ve aktarıcılarını açabilir misin? Eros’taki ziyaretçimiz radyo dalgalarını ekemezse hızlanma sorunumuzu çözdük sanırım.”</p>

  <p>“Emredersin Kaptan,” diye karşılık verdi Naomi. Holden gözü başka yerdeyken bile kadının tebessümünü sesinde duyabiliyor, bu durum karnındaki buz topağının son kalıntısını da eritiyordu. Artık bir planları vardı. Bir fark yaratacaklardı.</p>

  <p>“<i>Ravi</i>’den aranıyoruz,” dedi Naomi. “Ben aktarıcıları açmadan önce cevap vermek ister misin?”</p>

  <p>“Hem de nasıl.”</p>

  <p>Hat bir tıkırtıyla açıldı.</p>

  <p>“Kaptan Holden, yeni emirler aldık. Anlaşılan o şeyi biraz daha kovalamamız gerekecek.”</p>

  <p>McBride az önce ölüm fermanı imzalanmış birinin metanetiyle konuşuyordu.</p>

  <p>“Onun için bir-iki dakika beklemek isteyebilirsiniz,” dedi Holden. “Bir alternatifimiz var.”</p>

  <p>Naomi asteroit yüzeyine sabitlenmiş beş DGİ şilebinin aktarıcılarını devreye sokarken Holden da planını önce McBride’a, sonra da farklı bir hat üzerinden Fred’e açıkladı. Fred ona dönüş yaparak planı hem kendi hem de BM donanma komutanlığı adına coşkuyla onaylayıncaya dek şileplerin beşi de sinyal göndermeye ve yerlerini tüm güneş sistemine ilan etmeye başlamıştı. Ondan bir saat sonra da insanlık tarihindeki en kalabalık gezegenler arası nükleer silah salvosu ateşlendi ve büyük bir hızla Eros’a doğru yol almaya koyuldu.</p>

  <p><i>Kazanacağız,</i> diye düşündü Holden, tehdit ekranındaki füzelerin öfkeli bir kırmızı nokta sürüsü gibi uçmasını seyrederken. O <i>şeyi alt edeceğiz.</i> Üstelik tüm mürettebatı bu olayın sonuna tanık olacaktı. Başka hiç kimsenin ölmesi gerekmiyordu.</p>

  <p>Tabii bir kişi hariç.</p>

  <p>“Miller arıyor,” dedi Naomi. “Herhalde gemileri çalıştırdığımızı fark etmiştir.”</p>

  <p>Holden’ın yüreği sızladı. O füzeler hedeflerine ulaştığı sırada Miller orada, yani Eros’ta olacaktı. Yaklaşan zaferi herkes kutlayamayacaktı.</p>

  <p>“Selam Miller. Nasılsın?” dedi Holden, kapıldığı üzüntüyü pek de gizleyemeden.</p>

  <p>Miller’ın sesi cızırtılıydı ve parazit yüzünden kesik kesik geliyordu. Yine de Holden’ın ses tonunu duyamayacağı ve yaptıkları planın içine edilmek üzere olduğunu tahmin edemeyeceği kadar anlaşılmaz değildi.</p>

  <p>“Holden,” dedi Miller. “Bir sorunumuz var.”</p>

  <p><a id="bookmark55"></a></p>
</body>
</html>
