<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/ogz.css" rel="stylesheet" type="text/css" />
</head>

<body>
  <h1 style="text-align: right;"><b>İkinci Bölüm: Miller</b></h1>

  <p>Köpük çekirdekli koltukta arkasına yaslanan Dedektif Miller nazikçe gülümseyerek teşvikte bulunurken bir yandan da kızın öyküsüne anlam vermek için kafa yoruyordu.</p>

  <p>“Ve sonra her şey pat dedi gitti! Oda dolusu bıçakçı uluyup dört döndü,” dedi kız, bir elini sallayarak. “Bir dans gösterisi gibi, ama Bomie hiçbir şey olmaz bitmez gibi bakıyordu. Çaktın mı, que?”</p>

  <p>Kapının yanında dikilen Havelock gözlerini iki defa kırptı. Tıknaz adamın yüzü sabırsızlıkla seğirdi. Havelock işte bu yüzden asla kıdemli dedektif olamayacaktı. Ve yine bu yüzden pokerde berbattı.</p>

  <p>Miller ise pokerde çok iyiydi.</p>

  <p>“Çaktım,” dedi Miller. Sesi bir iç kat sakininin aksanına bürünmüştü. Tıpkı kız gibi eliyle havada tembel bir yay çizdi. “Bomie hiçbir halt görmedi. Kolu unuttu gitti.”</p>

  <p>“Soktumun kolunu unuttu gitti, evet,” dedi kız, sanki Miller kutsal kitaptan bir satır okumuşçasına. Miller başını salladı ve kız da çiftleşme dansı yapan iki kuşmuşlar gibi ona aynı şekilde karşılık verdi.</p>

  <p>Siyah beneklerle lekeli krem rengine boyanmış kiralık delik, üç odadan ibaretti—banyo, mutfak ve salon. Salonun çatısında bulunan yatağın dirsekleri öyle çok kırılmış ve onarılmıştı ki artık katlanmıyordu. Ceres’in dönüş merkezine bu kadar yakınken öyle bir şeyin sebebi yerçekiminden ziyade hareket halindeki bir kütle olmalıydı. Havaya protein mayalı ve mantarlı bir bira kokusu hakimdi. Gıdalar yerel olduğu için kızı o denli sert fırlatarak yatağı kıran her kimse akşam yemeğine yetecek kadar para ödememişti. Veya belki de ödemişti ama kız o parayı eroin, malta veya MCK almak için harcamayı seçmişti.</p>

  <p>Her iki şekilde de kendi bileceği işti.</p>

  <p>“Takiben que?” diye sordu Miller.</p>

  <p>“Bomie hava kaybeder gibi uçtu gitti,” dedi kız kıkırdayarak. “Kafadan kafaya toslayarak, kennis tu?”</p>

  <p>“Ken,” dedi Miller.</p>

  <p>“Bıçakçıların hepsi yeni çocuklar. Tepeden. Ben yokum.”</p>

  <p>“Ya Bomie?”</p>

  <p>Kızın gözleri ayakkabılarından dizlerine, oradan da basık tepeli şapkasına kadar Miller’ı tepeden tırnağa yavaşça süzdü. Gevrek gevrek gülen Miller sandalyeyi hafifçe iterek o düşük yerçekiminde kayarcasına doğruldu.</p>

  <p>“O gelirse sorarım, que si?” dedi Miller.</p>

  <p>“Como no?” dedi kız. <i>Neden olmasın?</i></p>

  <p>Dışarıdaki tünelin kirlenmemiş kısımları beyazdı. On metre genişliğindeki tünel her iki yönde de yukarı doğru hafif bir meyil alıyordu. Beyaz LED ışıklar günışığını taklit etme derdinde değildi. Yaklaşık yarım kilometre aşağıda biri duvara öyle sert çarpmıştı ki oradaki yerel kaya tabakası açığa çıkmış ve henüz onarılmamıştı. Belki onarılmayacaktı da. Burası dönüş merkezinin oldukça yakınlarına kazılmıştı, Turistler buralara hiç uğramazdı.</p>

  <p>Attığı her adımda gereğinden fazla sıçrayan Havelock arabalarına kadar başı çekti. Havelock düşük yerçekimli katlara pek sık gelmezdi ve bu onu sakar kılıyordu. Miller ömrü boyunca Ceres’te yaşamıştı ve doğrusunu söylemek gerekirse bu kadar yükseklerdeyken Coriolis<a href="../Text/LeviathanUyaniyor_0061.html#_edn3" id="_ednref3"><sup>[3]</sup></a> etkisi bazen onu da biraz dengesiz hale getirebiliyordu.</p>

  <p>“Eee,” dedi Havelock, güzergah kodunu girerken, “iyi eğlendin mi bari?”</p>

  <p>“Ne demek istediğini bilmiyorum,” dedi Miller.</p>

  <p>Elektrikli motorlar vınlayarak faaliyete geçti ve süngerimsi köpük tekerlerin gıcırdamasıyla birlikte araba sarsılarak tünelde ilerlemeye koyuldu.</p>

  <p>“Dünyalı adamın önünde yaptığın dış dünya sohbetinden bahsediyorum.”</p>

  <p>“Az önceki olay Kuşaklıların Dünyalı adama yüz vermemeleri değildi,” dedi Miller. “Fakir insanların eğitimli adama yüz vermemeleriydi. Ve madem sordun, eğlenmedim desem yalan olur.”</p>

  <p>Havelock güldü. Dalga geçilmeyi kaldırabilir, sonra işini yapmaya devam ederdi. Onu futbol, basketbol ve siyaset gibi takım oyunlarında iyi kılan da buydu.</p>

  <p>Miller işte onlarda pek iyi değildi.</p>

  <p>Kuşak’ın ve dış gezegenlerin liman kenti olan Ceres iki yüz elli kilometrelik bir çapa ve kat kat yığılı on binlerce kilometre uzunluğundaki tünellere sahipti, Onu 0.3 g’de döndürebilmek Tyhco İmalat Sanayi’ndeki en parlak zekâların yarım neslini almıştı ve halen bu konuda böbürlenmeye pek meraklıydılar. Artık Ceres’in altı milyondan fazla daimi sakini vardı ve neredeyse her gün limana yanaşan bin civarı gemi bu nüfusu yedi milyona kadar çıkarıyordu.</p>

  <p>Kuşak’tan platin, demir ve titanyum. Satürn’den su, Ganymede ve Europa’daki ayna beslemeli büyük seralardan sebze ve sığır eti, Dünya’dan ve Mars’tan organik ürünler. Io’dan enerji hücreleri, Rhea ve Iapetus’taki rafinerilerden Helyum~3, Ceres’ten insanlık tarihinde eşi görülmemiş bir servet ve güç nehri akardı. Bu düzeyde bir ticaretin olduğu yerde suç da olurdu. Suçun olduğu yerde de onu kontrol altında tutan güvenlik güçleri. İşi geniş rampalardan çıkan elektrikli arabaları takip etmek, dönüşten gelen sahte yerçekiminin ayaklarının altından kayıp gittiğini hissetmek ve Bomie Chatterjee Altın Dal Cemiyeti adına koruma haracı almayı bıraktığı gece neler yaşandığını düşük ücretli cazgır fahişelere sormak olan Miller ve Havelock gibi adamlar.</p>

  <p>Yıldız Burgusu Güvenlik’in, yani Ceres İstasyonu’na hizmet veren polis kuvveti ile askeri garnizonun merkezi karakolu asteroidin dış kabuğundan üç kat yukarıdaydı. İki kilometrekarelik karakol kayanın o kadar yükseğine oyulmuştu ki Miller ofisten ayrılmaksızın beş kat yukarıdaki masasından oraya kadar yürüyerek gelebilirdi. Havelock arabayı yerine teslim ederken Miller bölmesine gitti, kızla yaptıkları görüşmenin kaydını bilgisayara indirdi ve onu en baştan seyretti. Yarıya geldiği sırada ortağı ağır adımlarla arkasına yanaştı.</p>

  <p>“Bir şey öğrenebildin mi?” diye sordu Havelock</p>

  <p>“Fazla değil,” dedi Miller. “Bir grup bağımsız haydut Bomie’yi tuzağa düşürmüş. Bomie gibi düşük düzeyde herifler bazen saldırıya uğramışlar da kahramanca dövüşerek saldırganları kaçırmışlar gibi gözükmek için adam tutarlar. Bu tür şeyler itibarlarını arttırır. Kız dans gösterisi derken onu kastediyordu. Bomie’ye saldıranlar o çaptaymış. Ama Bomie dişli bir ninjaya dönüşeceği yerde kaçmış ve geri gelmemiş.”</p>

  <p>“Peki ya şimdi?”</p>

  <p>“Şimdisi yok,” dedi Miller. “Zaten anlamadığım da o. Birileri bir</p>

  <p>Altın Dal ayakçısını hedef alıyor ama intikam alınmıyor. Kabul, Bomie önemsiz biri ama...”</p>

  <p>“Ama ufaklıkları yemeye başladılar mı büyük adamların cebine daha az para girer,” dedi Havelock. “O yüzden Altın Dal niye şimdiye kadar biraz gangster adaleti dağıtmadı?”</p>

  <p>“Bundan hiç hoşlanmadım,” dedi Miller.</p>

  <p>Havelock güldü. “Ah siz Kuşaklılar,” dedi. “Bir şey ters gidecek olsa hemen tüm ekosistemin çöktüğünü düşünürsünüz. Altın Dal’ın haklarını savunmakta bu kadar zayıf kalması iyi bir şey. Yoksa onların kötü adamlar olduklarını unuttun mu?”</p>

  <p>“Eh,” dedi Miller. “Organize suç hakkında ne dersen de, en azından organizedir.”</p>

  <p>Havelock, Miller’in masasının yanındaki küçük plastik sandalyeye oturdu ve kaydı seyretmek için başını uzattı.</p>

  <p>“Bak şimdi,” dedi Havelock. ‘“Kolu unuttu’ da ne demek oluyor?”</p>

  <p>“Bir boks terimi,” dedi Miller. “Geldiğini görmediğin darbeye denir.”</p>

  <p>Bilgisayarın ötmesiyle birlikte hoparlörlerden Başkomiser Shaddid’in sesi geldi.</p>

  <p>“Miller? Orada mısın?”</p>

  <p>“Hımm,” dedi Havelock. “Bak bu kötüye işaret.”</p>

  <p>“Ne?” diye sert bir sesle sordu başkomiser. Kadın Havelock’ın iç gezegen kökenine karşı beslediği önyargıları bir türlü bırakamamıştı. Miller ortağını susturmak için elini kaldırdı.</p>

  <p>“Buradayım başkomiserim. Sizin için ne yapabilirim?”</p>

  <p>“Lütfen benimle ofisimde buluş.”</p>

  <p>“Geliyorum,” dedi adam.</p>

  <p>Miller ayağa kalktı ve Havelock onun sandalyesine yerleşti. Birbirleriyle konuşmadılar. Havelock’ın da gelmesini isteseydi Başkomiser Shaddid’in onları beraber çağıracağını ikisi de biliyordu. Havelock’ın kıdemli dedektifliğe terfi edemeyecek olmasının işte bir sebebi daha. Miller onu görüşme kaydıyla yalnız bırakarak sınıf ve mevki, köken ve ırk kavramlarının püf noktalarını çözmeye çalıştı. Bu iş bir ömür sürerdi.</p>

  <p>Başkomiser Shaddid’in ofisi yumuşak ve kadınsı bir tarzda dekore edilmişti. Duvarlara gerçek kumaş goblenler asılıydı ve hava filtresindeki bir kartuştan kahve ile tarçın kokuları geliyordu—hem de aynı gıda maddelerinin gerçeğinin onda biri fiyatına. Üniformasını gelişigüzel bir tarzda giyen kadının omuzlarına açmış olduğu saçları şirket yönetmeliğine aykırıydı. Miller’ın onu tarif etmesi gerekse ‘yanıltıcı kamuflaj’ tabirini kullanırdı. Kadın başıyla bir sandalyeyi işaret etti ve Miller oturdu.</p>

  <p>“Ne buldun?” diye sordu Shaddid, fakat bakışları adamın arkasındaki duvardaydı. Bu bir sözlü sınav değildi; Shaddid soruyu öylesine soruyordu.</p>

  <p>“Altın Dal şu anda Sohiro’nun çetesi ve Loca Greiga gibi gözüküyor. Hâlâ istasyondalar ama... sanırım dikkatlerinin dağılmış olduğu söylenebilir. Ufak tefek şeylere göz yumuyorlar. Ortalıkta daha az sayıda haydut, daha az kavga gürültü var. Orta seviyeli yarım düzine adam şu aralar etrafta gözükmüyor.”</p>

  <p>Bu sözler başkomiserin dikkatini çekti.</p>

  <p>“Öldürüldüler mi?” diye sordu kadın. “Bir DGİ saldırısı mı?”</p>

  <p>Dış Gezegenler İttifakı’ndan gelecek bir saldırı Ceres güvenliği için daimi bir endişeydi. Al Capone ve Hamas, IRA ve Kızıl Askerler geleneğine uygun olarak faaliyet gösteren DGİ yardım ettikleri tarafından sevilirken yoluna çıkanlar ona korkuyla bakardı. Kısmen toplumsal bir akım, kısmen özenti bir ulus ve kısmen de bir terörist şebekesi olan DGİ’de kurumsal vicdanın zerresi bile yoktu. Başkomiser Shaddid bir yerçekimi kuyusundan gelen Havelock’tan hoşlanmasa da onunla beraber çalışabilirdi. DGİ ise adamı bir hava kilidinden dışarı atardı. Miller gibiler olsa olsa kafalarına bir mermi yerlerdi—havalandırma sistemine şarapnel girmemesi için şöyle plastik bir tane.</p>

  <p>“Sanmıyorum,” dedi Miller. “Burnuma bir savaş kokusu gelmiyor. Bu... Açıkçası, başkomiserim, bunun ne olduğunu bilmiyorum. Sayılar bir harika. Haraçlarda ve lisanssız kumarda düşüş var. Cooper ile Hariri akıncıdaki reşit olmayan genelevi kapattılar ve görünüşe bakılırsa tekrar açılmadı. Bağımsızlar eskisinden biraz daha aktifler, ama onun dışında her şey harika gözüküyor. Yine de bana bir terslik varmış gibi geliyor.”</p>

  <p>Kadın kafa salladı, fakat bakışları yine duvara çevriliydi Miller onun ilgisini kazandığı kadar çabuk kaybetmişti.</p>

  <p>“Eh, o işi bir kenara bırak,” dedi kadın. “Elimde bir şey var. Yeni bir kontrat. Sadece senin için. Havelock değil.”</p>

  <p>Miller kollarını göğsünde kavuşturdu.</p>

  <p>“Yeni bir kontrat,” dedi yavaşça. “Yani?”</p>

  <p>“Yanisi Yıldız Burgusu Güvenlik, Ceres güvenliği görevinden ayrı bir hizmete yönelik bir kontratı kabul etti ve şirketin saha yöneticiliği görevime dayanarak onu sana veriyorum.”</p>

  <p>“Yani kovuldum mu?” dedi adam.</p>

  <p>Başkomiser Shaddid bezgin bir ifade takındı.</p>

  <p>“Bu ilave bir görev,” dedi kadın. “Mevcut Ceres görevlerin sürecek. Sadece onlara ek olarak... Bak Miller, ben de senin kadar bu işin boktan olduğunu düşünüyorum. Seni karakoldan çektiğim yok. Ana kontrattan da almıyorum. Bu Dünya’daki birinin bir hissedar için geçtiği bir kıyak, o kadar.”</p>

  <p>“Yani artık hissedarlara kıyak mı geçiyoruz?” diye sordu Miller. “Evet, sen geçiyorsun,” dedi Başkomiser Shaddid. Yumuşak tavırları kaybolmuştu; tıpkı gönül alıcı ses tonu gibi. Gözleri ıslak taşlar kadar karanlıktı.</p>

  <p>“Peki öyleyse,” dedi Miller. “Anlaşılan geçiyorum.”</p>

  <p>Başkomiser Shaddid cep terminalini kaldırdı. Miller kalkıp onun yanına gitti, kendi terminalini çıkardı ve dar ışın aktarımını onayladı. Bu görev her neyse Shaddid onu ortak ağdan uzak tutuyordu. Miller’ın ekranında JMAO etiketli yeni bir dosya ağacı belirdi.</p>

  <p>“Bu bir kayıp kız çocuğu olayı,” dedi Başkomiser Shaddid. “Ariadne ile Jules-Pierre Mao.”</p>

  <p>İsimler tanıdık geldi. Miller parmak uçlarını cep terminalinin ekranına bastırdı.</p>

  <p>“Mao-Kwikowski Ticaret mi?” diye sordu.</p>

  <p>“Aynen öyle.”</p>

  <p>Miller alçak bir ıslık çaldı.</p>

  <p>Kuşak’taki en büyük on ticari şirketten biri olmasa da Maokwik kesinlikle ilk ellinin arasındaydı. Şirket aslen Venüs bulut şehirlerinin dillere destan başarısızlığıyla ilgilenen bir avukatlık bürosuydu. Onlarca yıl sürmüş o davadan kazandıkları parayı çoğunlukla gezegenler arası nakliye işinde çeşitlenmekte ve genişlemekte kullanmışlardı. Artık bağımsız olan şirketin İstasyonu kadını denizlerdeki bir okyanus gemisinin haşmetiyle Kuşak ve iç gezegenler arasında süzülüyordu. Miller’ın onlar hakkında bu kadar çok şey bilmesi bile kendisi gibi adamları piyasada rahatça alıp satabileceklerinin bir göstergesiydi.</p>

  <p>Ve Miller satın alınmıştı.</p>

  <p>“Aslında Ay tabanlılar,” dedi Başkomiser Shaddid. “Dünya vatandaşlığının tüm haklarına ve ayrıcalıklarına sahipler. Ama buralarda da epey nakliye işi yapıyorlar.”</p>

  <p>“Ve kızlarını kaybetmişler, öyle mi?”</p>

  <p>“Kız ailenin yüzkarası,” dedi başkomiser. “Üniversiteyken Uzak Ufuklar Vakfı diye bir grupla haşır neşir olmuş. Öğrencilerin kurduğu eylemci bir grup.”</p>

  <p>“Yani bir DGİ paravanı,” dedi Miller.</p>

  <p>“Sadece aralarında bir yakınlık var,” diye onu düzeltti Shaddid. Miller lafı uzatmasa da onu endişelendiren bir şey vardı. DGİ'nin saldırması halinde Başkomiser Shaddid’in hangi tarafta yer alacağını merak ediyordu. “Aile bunu geçici bir heves olarak görmüş. Çoğunluk hissesine sahip daha büyük yaşta iki çocukları olduğu için Julie kendisine bir özgürlük savaşçısı diyerek uzayda dört dönmek istiyorsa bundan bir zarar gelmezmiş.”</p>

  <p>“Ama şimdi onun bulunmasını istiyorlar,” dedi Miller.</p>

  <p>“Öyle.”</p>

  <p>“Ne değişmiş ki?”</p>

  <p>“O bilgiyi paylaşma gereği duymadılar.”</p>

  <p>“Elbette.”</p>

  <p>“Son kayıtlar Mao’nun Tycho İstasyonu’nda çalıştığını, ama burada bir apartman dairesi olduğunu gösteriyor. Ağda onun bölümlemesini bulup ayırdım. Şifresi dosyalarının arasında.”</p>

  <p>“Tamam,” dedi Miller. “Kontratım nedir?”</p>

  <p>“Julie Mao’yu bul, gözaltına al ve eve yolla.”</p>

  <p>“Yani bir adam kaçırma işi,” dedi Miller.</p>

  <p>“Evet.”</p>

  <p>Bakışlarını cep terminaline diken Miller dosyaları özellikle incelemeksizin onları birbiri ardına açtı. Göğsüne tuhaf bir yumru gelip oturmuştu. Ceres güvenliğinde otuz senedir çalışıyordu ve daha en başında bile hayallere kapıldığı hiç olmamıştı. İşin komik tarafı Ceres'te yasaların olmamasıydı—sadece polis vardı. Miller’ın elleri Başkomiser Shaddid’inkilerden daha temiz değildi. Bazen insanlar hava kilitlerinden dışarı düşüverirlerdi. Bazen deliller saklama dolaplarından kaybolurdu. Önemli olan, doğru ve yanlıştan ziyade gerekçelerdi. Yemeğin, suyun, hatta <i>havanın</i> bir teleskopla bile zar zor bulabileceğin kadar uzak yerlerden geldiği taş bir baloncuğun içinde yaşadığın zaman belirli bir miktar ahlaki esneklik gerekliydi. Fakat Miller daha önce hiç adam kaçırma işi almamıştı.</p>

  <p>“Bir sorun mu var Dedektif?” diye sordu Başkomiser Shaddid. “Hayır başkomiserim,” dedi adam. “Halledeceğim.”</p>

  <p>“Bu işe fazla zaman harcama,” dedi kadın.</p>

  <p>“Peki başkomiserim. Başka bir şey var mıydı?”</p>

  <p>Başkomiser Shaddid’in sert gözleri bir maske takarcasına yumuşadı. Kadın gülümsedi.</p>

  <p>“Ortağınla her şey yolunda mı?”</p>

  <p>“Havelock fena biri değil,” dedi Miller. “O yanımda bulununca insanlar benden daha çok hoşlanıyorlar. Bu da fena olmuyor.”</p>

  <p>Kadının tebessümündeki tek değişiklik yarım derece daha içten bir hale gelmesiydi. Patronla bağ kurmak için biraz ortaklaşa ırkçılık yapmaktan iyisi yoktu. Miller saygılı bir edayla kafa sallayıp oradan ayrıldı.</p>

  <p style="text-align: center;">♦</p>

  <p>Miller’ın deliği sekizinci katta, bakımı dikkatle yapılan elli metrelik yeşil bir parkın ortasından geçtiği yüz metre genişliğindeki meskun bir tünelin yanındaydı. Ana koridorun gömülü ışıklarla aydınlatılan kubbeli tavanı Havelock’ın Dünya’daki yaz göğüyle uyumla olduğuna dair Miller’ı temin ettiği bir maviye boyalıydı. Bir gezegenin yüzeyinde yaşamak, kütlenin her kemiği ve kası emmesi, havayı yakın tutmak için yerçekiminden başka bir şeyin olmaması Miller’a deliliğin daniskası gibi geliyordu. Yine de mavi renk fena değildi.</p>

  <p>Bazı insanlar Başkomiser Shaddid gibi havalarına parfüm katarlardı. Tabii bu her zaman kahve ve tarçın rayihası olmazdı. Havelock’ın deliği pişmiş ekmek kokardı. Başkaları çiçek kokularını ya da kısmi feromonları yeğlerdi. Eski eşi Candace’ın tercihi Miller’a hep çöp geri dönüştürme katlarını hatırlatan Dünya Zambağı diye bir şeydi. Miller bugünlerde İstasyonun kendi hafif astrenjan kokusuyla yetiniyordu. Bir milyon ciğerden geçen geri dönüştürülmüş hava. Laboratuvar çalışmalarında kullanılabilecek kadar temiz; fakat kısa bir süre öncesine kadar sidik, bok, gözyaşı, kan olan ve tekrar öyle olacak çeşme suyu. Ceres’teki yaşam döngüsü o kadar küçüktü ki kavisini görebilirdiniz. Zaten Miller da öyle olmasından hoşlanırdı.</p>

  <p>Miller kendine işlenmiş mayadan yapılma yerel bir Ceres içkisi olan yosun viskisinden bir bardak koydu, sonra da ayakkabılarını çıkarıp köpük yatağa uzandı. Candace’ın kınayan bakışlarını ve iç geçirişini hâlâ görüp duyabiliyordu. Omuz silkerek onun hatırasından özür diledi ve tekrar işine döndü.</p>

  <p>Juliette Andromeda Mao. Miller kadının iş geçmişini ve akademik kayıtlarını okudu. Yetenekli bir kızak pilotu. Kadının on sekiz yaşındayken özel dikim bir uzay elbisesinin içinde çekilmiş kasksız bir fotoğrafı vardı: ay vatandaşlarına özgü ince yapılı ve uzun siyah saçlı hoş bir kız. Mao fotoğrafta evren ona bir öpücük kondurmuşçasına sırıtmaktaydı. Resme bağlı metne göre Parrish/Dorn 500K adlı bir şeyde birincilik kazanmıştı. Uçmak için yalnızca zengin insanların paralarının yeteceği bir tür yarış. Kızın kızağı —<i>Çatalkuyruk</i>— önceki rekoru kırmış ve yenisini iki yıl elinde tutmuştu.</p>

  <p>Miller kendi gemisine sahip olabilecek kadar serveti ve gücü bulunan bir kızın bu hale gelmesi için başından ne geçmiş olabileceğini merak ediyordu. Pahalı uzay yarışlarına katılmak ile elleri kolları bağlanmış olarak bir kapsülün içinde eve yollanmak arasında büyük fark vardı. Veya belki de yoktu.</p>

  <p>“Zavallı zengin kızcağız,” dedi Miller ekrana. “Senin yerinde olmak kim bilir ne kadar zordur.”</p>

  <p>Dosyaları kapatan Miller tepesindeki boş tavana bakarak sessizce ve ciddiyetle içkisini yudumladı. Candace’ın eskiden oturduğu ve ona gününün nasıl geçtiğini sorduğu koltuk boş durmasına rağmen Miller eski eşini orada görebiliyordu. Candace artık orada bulunup da onunla konuşamadığından kadının isteklerine saygı göstermek daha kolaydı. Candace çok yalnız kalmıştı. Miller bunu artık görebiliyordu. Hayalinde eski eşi gözlerini yuvarlıyordu.</p>

  <p>Bir saat sonra kanı içkiyle ısınmış bir halde bir kâse gerçek pirinç ile sahte bezelye ısıttı —öncesinde yeteri kadar viski içerseniz maya ile mantar her şeyi taklit edebilirdi— ve deliğinin kapısını açıp bir kavis üzerinde ağır ağır ilerleyen trafiği seyrederek yemeğini yedi. İkinci vardiya metro istasyonlarının içine ve ardından dışına akmaktaydı. İki delik aşağıda yaşayan çocuklar —sekiz yaşında bir kız ile dördündeki erkek kardeşi— babalarını sarılmalarla, cıyaklamalarla, karşılıklı suçlamalarla ve gözyaşlarıyla karşıladılar. Kendisinden yansıyan ışığın parıldattığı mavi tavan sabit, değişmez ve huzur vericiydi. Tünelden aşağı uçan bir serçe, Havelock’ın Dünya’da yapamayacaklarına dair onu temin ettiği bir şekilde havada asılı kaldı. Miller kuşa sahte bir bezelye tanesi attı.</p>

  <p>Maoların kızını düşünmeye çalıştı, fakat işin aslı bu pek de umurunda değildi. Ceres’in organize suç ailelerine bir şeyler oluyor ve bu durum Miller’ı fazlasıyla tedirgin ediyordu.</p>

  <p>Şu Julie Mao meselesi? O olsa olsa bir ek gösteriydi.</p>
</body>
</html>
