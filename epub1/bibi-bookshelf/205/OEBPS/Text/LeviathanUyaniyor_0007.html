<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/ogz.css" rel="stylesheet" type="text/css" />
</head>

<body>
  <h1 style="text-align: right;"><b><a id="bookmark4">Üçüncü Bölüm: Holden</a></b></h1>

  <p>Yüksek yerçekiminde geçen neredeyse iki tam günün ardından Holden’ın dizleri, sırtı ve boynu ağrıyordu. Ve de başı. Kahretsin, ayakları da. O tam <i>Şövalye’nin</i> mürettebat bölümüne girdiği sırada Naomi de merdivenle mekiğin kargo bölmesinden çıkmaktaydı. Kadın gülümseyerek ona eliyle her şey yolunda işareti yaptı.</p>

  <p>“Enkaz robotu yerine kilitlendi,” dedi Naomi. “Reaktör ısınıyor. Uçmaya hazırız.”</p>

  <p>“Güzel.”</p>

  <p>“Bir pilot bulabildik mi?” diye sordu kadın.</p>

  <p>“Bugünkü nöbet rotasyonunda Alex Kamal var. Yani adamımız o. Yine de Valka’nın olmasını yeğlerdim. Alex kadar iyi bir pilot değil ama ondan daha suskun ve benim başım ağrıyor.”</p>

  <p>“Ben Alex’ten hoşlanırım. Feyezan çocuktur,” dedi Naomi.</p>

  <p><i>“Feyezan</i> ne demek bilmiyorum, ama Alex anlamına geliyorsa bak o beni yoruyor.”</p>

  <p>Holden operasyon merkezi ile kokpite çıkan merdiveni tırmanmaya başladı. Devre dışı bırakılmış bir duvar panelinin parlak siyah yüzeyinde Naomi’nin yansıması ona sırıtmaktaydı. Holden kalem kadar ince Kuşaklıların yüksek g’nin etkilerini nasıl bu kadar kolay atlatabildiklerini bir türlü anlamıyordu. Tahminince sebep onlarca yıllık tecrübe ve seçici üremeydi.</p>

  <p>Holden operasyon merkezinde komuta konsolunun başına otururken çarpışma koltuğunun malzemesi vücut biçimine sessizce uyum sağladı. Ade’nin son yaklaşma için onları getirdiği yarım g’de köpüğün verdiği his güzeldi. Holden ufak bir inilti koyverdi. Sert g’lere ve yüzlerce yıllık kullanıma dayanacak şekilde üretilmiş plastik ve metal kilitler sertçe şakladı. <i>Şövalye</i> bir dizi parlak tanı göstergesiyle ve sesaltına yakın bir uğultuyla tepki verdi.</p>

  <p>Holden birkaç dakika sonra dönüp merdivene baktığında Alex Kamal’ın seyrelen siyah saçlarının ortaya çıktığını gördü. Onu gemilerde geçen yılların bile solduramadığı koyu kahverengi tonda yuvarlak, neşeli bir surat izledi. Mars’ta doğup büyüyen Alex’in iskeleti bir Kuşaklınınkinden daha kalındı. Holden’a kıyasla daha narin olmasına rağmen uçuş elbisesi giderek genişleyen bel hizasında gergin duruyordu. Alex bir zamanlar Mars donanmasında uçmuşsa da askeri usul zindelik rutinini terk ettiği açıkça belliydi.</p>

  <p>“Naber İS,” diye sözcükleri yuvarlayarak konuştu adam. Mariner Vadisi’nden gelenlerde sıkça rastlanan eski batı özentiliği Holden’ın sinirine dokunurdu. Dünya’dan yüzlerce yıldır bir kovboy çıkmış değildi ve Mars’ta bir kubbenin altında bulunmayan tek bir ot ya da bir hayvanat bahçesinde yaşamayan tek bir at bile yoktu. Mariner Vadisi’ne Doğu Hindistanlılar, Çinliler ve küçük bir Teksas topluluğu yerleşmişti. Anlaşılan bu konuşma tarzı bulaşıcıydı; artık hepsinde vardı. “Yaşlı savaş atı bugün nasıl?”</p>

  <p>“Şu âna kadar bir sorun çıkmadı. Bize bir uçuş planı lazım. Ade bizi”—zaman göstergesini kontrol etti—“kırk dakika içinde duruş noktasına ulaştıracak. O yüzden elini çabuk tut. Bir an önce gitmek, işi bitirmek ve pas tutmaya başlamadan önce <i>Cant'ı</i> Ceres istikametine çevirmek istiyorum.”</p>

  <p>“Anlaşıldı,” diyen Alex, <i>Şövalye'nin</i> kokpitine çıktı.</p>

  <p>Holden’ın kulaklığı tıkladı; ardından Naomi’nin sesi duyuldu. “Amos ile Shed gemideler. Biz burada hazırız.”</p>

  <p>“Sağ ol. Alex’ten gelecek uçuş rakamlarını bekliyorum. Sonra biz de yola çıkmaya hazır olacağız.”</p>

  <p>Mürettebat gereken minimum düzeydeydi. Geminin kontrolü Holden’daydı. Alex onları götürüp getirecekti. Tedavi edilecek kazazedeler olursa Shed devreye girecekti. Olmazsa da Naomi ile Amos enkaz kurtarmayı halledeceklerdi.</p>

  <p>Alex’in aşağıya seslenmesi uzun sürmedi. “Tamamdır Patron. Çaydanlıkla uçmak aşağı yukarı dört saat sürecek. Toplam kütle kullanımı yaklaşık yüzde otuz, ama depomuz dolu. Toplam görev süresi: on bir saat.”</p>

  <p>“Anlaşıldı. Sağ ol Alex,” dedi Holden.</p>

  <p><i>Çaydanlıkla uçmak,</i> tepki kütlesi yaratmak için aşırı ısıtılmış buhar kullanan manevra roketleriyle uçmanın donanma dilindeki argo karşılığıydı. <i>Şövalye</i>'nin füzyon üflecini <i>Canterbury’nin</i> bu denli yakınında kullanmak tehlikeli ve bu kadar kısa bir yolculuk için müsriflik olurdu. Epstein öncesi füzyon iticileri olan üfleçler onlardan çok daha verimsizdi.</p>

  <p>“Ahırdan çıkmak için izin isteyeceğim,” dedi Holden ve gemi içi iletişimden çıkıp <i>Canterbury</i> köprüsünün bağlantısına tıkladı. “Ben Holden. <i>Şövalye</i> uçuşa hazır.”</p>

  <p>“Tamam Jim. Devam et,” dedi McDowell. “Ade şu anda gemiyi durduruyor. Orada dikkatli olun. O mekik hiç ucuz değil ve Naomi’den oldum olası hoşlanmışımdır. ”</p>

  <p>“Anlaşıldı Kaptan,” dedi Holden. İç iletişimden de Alex’e erişti. “Bizi buradan götür.”</p>

  <p>Holden koltuğunda arkasına yaslandı ve son manevralarını yapan <i>Canterbury</i>’nin gıcırtılarını dinledi. Çelik ve seramik aksam, yelkenli bir gemideki tahta kalaslar kadar yüksek ve meşum bir ses çıkarıyordu. Veya yüksek g’nin ardından bir Dünyalı'nın eklemleri kadar. Holden kısa bir süreliğine gemiye acımadan edemedi.</p>

  <p>Tabii aslında durdukları yoktu. Uzaydaki hiçbir şey gerçek anlamda durmazdı; başka bir nesneyle uyumlu bir yörüngeye girerdi yalnızca. O esnada Güneş etrafında bir milenyum sürecek neşe dolu yolculuğundaki CA-2216862’yi takip ediyorlardı.</p>

  <p>Ade onlara yeşil ışık yaktı ve Holden hangardaki havayı boşaltıp kapıları açtı. Alex onları aşırı ısıtılmış buharın bıraktığı beyaz külahların eşliğinde iskeleden ayırdı.</p>

  <p><i>Scopuli’yi</i> bulmaya yollandılar.</p>

  <p style="text-align: center;">♦</p>

  <p>Kuşak’tan rastgele çıkmış ve Jüpiter’in muazzam yerçekimiyle savrulmuş olan CA-2216862 yarım kilometre uzunluğundaki bir kayaydı. Zamanla uzay için bile boş bir alan denebilecek Jüpiter ile Kuşak arasındaki uçsuz bucaksız açıklıkta güneş etrafındaki kendi yavaş yörüngesini bulmuştu.</p>

  <p>Asteroidin yanına nazikçe tutunan, kayanın ufacık yerçekimiyle yerinde kalan <i>Scopuli</i>’nin görüntüsü Holden’ın tüylerini ürpertti. Geminin tüm aletleri bozulmuş olsa ve körü körüne uçsa bile gelip böyle bir nesneyi bulma ihtimali astronomikti. Asteroit milyonlarca kilometre genişliğindeki bir otobanda duran yarım kilometrelik bir bariyer gibiydi. <i>Scopuli</i> buraya tesadüfen gelmemişti. Holden ensesindeki diken diken tüyleri kaşıdı.</p>

  <p>“Alex, bizi iki kilometre mesafede tut,” dedi Holden. “Naomi, bana gemi hakkında ne söyleyebilirsin?”</p>

  <p>“Gövde konfigürasyonu kayıt sicilindeki bilgilerine uyuyor. Bu kesinlikle <i>Scopuli.</i> Elektromanyetik veya kızılötesi bir yayılımı yok. Sadece o küçük acil durum uyarıcısı çalışıyor. Görünüşe bakılırsa reaktörü kapalı. Hasar aldığı için değil elle kapatılmış olmalı, çünkü herhangi bir radyasyon sızıntısı tespit etmiyoruz,” dedi Naomi.</p>

  <p>Holden <i>Şövalye'</i>nin teleskoplarından aldıkları resimler kadar <i>Scopuli’</i>nin gövdesinden lazer yansıtılarak elde edilen görüntüyü de inceledi. “Geminin gövdesindeki o deliğe benzer şeyden ne haber?”</p>

  <p>“Şey,” dedi Naomi, “ladar onun gövdedeki bir delik olduğunu söylüyor.”</p>

  <p>Holden kaşlarını çattı. “Pekala. Biraz burada kalıp etrafı kolaçan edelim. Teleskoplarda bir şey var mı Naomi?”</p>

  <p>“Yok. Zaten Cant’taki koca çanak Ay’a taş atan bir çocuğu bile tespit edebilir. Becca şu an yirmi milyon kilometre dahilinde hiç kimsenin bulunmadığını söylüyor,” dedi Naomi.</p>

  <p>Bağlı olduğu kemerlerin içinde ağır ağır yükselip alçalan Holden oturduğu koltuğun kol dayanağında karmaşık bir ritim tuttu. Vücudunu sıcak bastığını hissediyordu ve en yakındaki hava dolaşımı hortumunu yüzüne doğru tuttu. Buharlaşan ter kafa derisini karıncalandırdı.</p>

  <p><i>Orada sıra dışı bir şey görürsen yine kahramanlık etmeye kalkışma. Oyuncaklarını toparlayıp eve dön yeter.</i> Emirleri bunlardı. Tekrar <i>Scopuli’nin</i> görüntüsüne ve gövdenin yan tarafındaki o deliğe baktı.</p>

  <p>“Tamam,” dedi. “Alex, bizi çeyrek kilometreye kadar yaklaştır ve orada sabit dur. Robota binip yüzeye gideceğiz. Ayrıca üfleci sıcak tut. O geminin içinde saklanan pis bir şey varsa oradan olabildiğince hızlı kaçmak ve peşimizdekini eritip akkor haline getirmek istiyorum. Anlaşıldı mı?”</p>

  <p>“Anlaşıldı Patron. Sen aksini söyleyene kadar <i>Şövalye</i> tavşan gibi kaçma modunda bekleyecek,” cevabını verdi Alex.</p>

  <p>Holden komuta konsolunu yeniden gözden geçirerek <i>Cant’</i>a dönmesine izin verecek bir kırmızı ikaz ışığı aradı. Her şey yumuşak bir yeşil renkteydi. Kemer tokalarını açıp kendini koltuktan dışarı itti. Ayağıyla duvarı iterek yaptığı bir hareket onu merdivene yolladı ve basamaklara nazikçe dokunarak balıklama aşağı indi.</p>

  <p>Mürettebat bölümünde Naomi, Amos ve Shed halen çarpışma koltuklarına bağlı oturmaktaydı. Holden merdivene tutunup kendini baş aşağı çevirdi ki mürettebatı tepetaklak gözükmesin. Onlar da kemerlerini açmaya başladılar.</p>

  <p>“Tamam, durum şöyle. <i>Scopuli’</i>de bir delik açıldı ve birileri onu bu kayanın yanına park etti. Teleskoplarda hiç kimse yok; o yüzden belki bu olay epey önce yaşandı ve herkes çekip gitti. Naomi, sen enkaz kaldırma robotunu kullanacaksın. Biz üçümüz de sana bağlanıp enkaza kadar seninle gideceğiz. Shed, biz yaralı birine rastlayana kadar sen robotun yanında kalacaksın—zaten öyle bir şey pek mümkün gözükmüyor. Amos ile ben o delikten gemiye girip etrafa bakınacağız. Bubi tuzağını andıran en ufak bir şeye rastlayacak olursak robotun yanına döneceğiz, Naomi bizi <i>Şövalye</i>'ye kadar götürecek ve buradan kaçıp gideceğiz. Sorusu olan var mı?”</p>

  <p>Amos iri ellerinden birini kaldırdı. “Belki de silahlanmalıyız IS. Gemide hâlâ korsanımsı tipler bulunabilir diye.”</p>

  <p>Holden güldü. “Eh, varsa bile gemileri onları bırakıp gitmiş demektir. Ama için rahat edecekse yanına bir silah alabilirsin.”</p>

  <p>İri kıyım Dünyalı tamircinin silah taşıması halinde Holden’ın da içi rahat edecekti ama bunu söylememeyi yeğledi. Görevin başındaki kişinin kendinden emin gözükmesi herkes için daha iyiydi.</p>

  <p>Holden üzerindeki subay anahtarıyla silah dolabını açtı ve Amos sıfır g’de kullanılmak üzere tasarlanmış geri tepmesiz, kendinden itişli mermiler atan yüksek kalibreli bir otomatik silah aldı. Eski moda fişek atarlar daha güvenilir olmasına rağmen bunlar ayrıca sıfır yerçekiminde manevra iticisi gibi çalışırdı. Geleneksel bir tabanca, CA-2216862 boyutlarındaki bir kayadan kurtulmak için gereken kaçış süratini sağlamakta yeterliydi.</p>

  <p>Mürettebat Naomi’nin yumurta biçimli, örümcek bacaklı robotunun kafesi açık olarak beklediği kargo hangarına doğru süzüldü. Bacakların her birinin ucunda bulunan hareketli pençelere çeşitli kesim ve kaynak aygıtları takılıydı. Arka çift bir geminin gövdesine ya da başka bir yapıya tutunarak destek alırken öndeki ikisi tamirat yapabilir veya bir hurdayı taşınabilir parçalara ayırabilirdi.</p>

  <p>“Şapkalarınızı takın,” dedi Holden ve tayfalar kask takıp yerine oturtmada birbirlerine yardımcı oldu. Herkes önce kendi elbisesini, sonra da diğerlerininkini kontrol etti Kargo kapıları açıldığı zaman elbiselerin doğru düzgün kapandığından emin olmak için çok geç kalınacaktı.</p>

  <p>Naomi robota çıkarken Amos, Holden ve Shed elbise kayışlarını kokpitin metal kafesine tutturdular. Naomi robotu kontrol ettikten sonra kargo hangarının atmosferini boşaltıp kapıları açacak düğmeye bastı. Holden’ın elbisesindeki sesler yalnızca havanın tıslaması ve telsizin belli belirsiz cızırtısı kalana dek azalıp gitti. Elbisenin içindeki havada hafif bir ilaç kokusu vardı.</p>

  <p>Önden giden Naomi sıkıştırılmış nitrojeni azar azar püskürterek robotu asteroidin yüzeyine doğru götürdü. Mürettebat üç metrelik kayışlarla onun peşinden sürükleniyordu. Uçuş sırasında Holden başını çevirip <i>Şövalye'</i>ye baktı. Mekik geniş tarafına bir itici konisi tutturulmuş gri renkli küt bir kamayı andırmaktaydı. İnsanların uzay yolculuğu amacıyla inşa ettikleri diğer her şey gibi o da göze hoş gözükmesi için değil de verimli çalışması için tasarlanmıştı. Bu eskiden beri Holden’ı biraz kederlendirirdi. Holden burada bile estetiğe yer ayrılması gerektiği fikrindeydi.</p>

  <p>Sanki kendisi hareket etmiyordu da giderek küçülmekte olan <i>Şövalye</i> sürüklenerek ondan uzaklaşıyordu. Holden asteroite bakmak için başını önüne çevirdiğinde ve kayaya doğru savrulduklarını hissettiğinde bu yanılsama kayboldu. Naomi’ye bir telsiz kanalı açtı, fakat kadın uçarken kendi kendine bir şarkı mırıldanıyor ve bu en azından onun endişeli olmadığını gösteriyordu. Holden bir şey demese de kanalı açık tutarak onun mırıldanmasını dinledi.</p>

  <p>Yakından bakıldığında <i>Scopuli o</i> kadar da kötü gözükmüyordu. Gövdenin yan tarafındaki o geniş delik dışında herhangi bir hasar almamıştı. Asteroite çarpmadığı açıkça belliydi; yalnızca mikrog<i>Ravi</i>te gemiyi yavaş yavaş çekecek kadar ona yakın bırakılmıştı. Holden gemiye yaklaşırken elbisesinin kaskıyla resimler çekip <i>Canterbury’ye</i> iletti.</p>

  <p>Naomi onları durdurarak <i>Scopuli'</i>nin yan tarafındaki deliğin üç metre yukarısında asılı kalmalarını sağladı. Amos elbise genel kanalında bir ıslık çaldı.</p>

  <p>“Bunu bir torpil açmamış İS. Bunu bir delme patlayıcısı yapmış. Metalin kenarlarda nasıl kıvrıldığını görüyor musun? Gövdenin tam üstüne plastik patlayıcılar yerleştirilmiş,” dedi Amos.</p>

  <p>Amos iyi bir tamirci olmasının yanında Satürn’ün çevresinde uçan buzulları kırıp patlatmak ve onları daha rahat kontrol edilebilir parçalara ayırmak için patlayıcı cerrahi kullanan kişiydi. Zaten <i>Şövalye'</i>de bulunmasının bir sebebi de oydu.</p>

  <p>“Yani,” dedi Holden, <i>“Scopuli'deki</i> dostlarımız durmuşlar ve binlerinin gövdeye çıkıp bir delme patlayıcısı koymasına, sonra da gemiyi yarıp tüm havayı dışarı kaçırtmasına izin vermişler. Bu size mantıklı geliyor mu?”</p>

  <p>“Hayır,” dedi Naomi. “Gelmiyor. Hâlâ içeri girmek istiyor musun?”</p>

  <p><i>Orada sıra dışı bir şey görürsen yine kahramanlık etmeye kalkışma. Oyuncaklarını toparlayıp eve dön yeter.</i></p>

  <p>İyi de Holden başka ne bekleyebilirdi? Tabii ki <i>Scopuli</i> çalışır durumda değildi. Tabii ki bir şeyler ters gitmişti. Asıl anormal bir şey görmemek tuhaf olurdu.</p>

  <p>“Amos,” dedi Holden, “sen her ihtimale karşı o silahı elinde tut. Naomi, bize daha geniş bir delik açabilir misin? Ama dikkatli ol. Ters bir şey görürsen bizi geri çıkar.”</p>

  <p>Naomi robotu yaklaştırırken püsküren nitrojen bulutları soğuk bir gecedeki beyaz bir nefesten fazlası değildi. Robotun faaliyete geçen kaynak aletinin alevi önce kıpkırmızı, sonra beyaz, sonra da mavi bir renk aldı. Robotun kolları böceğimsi bir hareketle sessizce açıldı ve Naomi kesmeye başladı. Holden ile Amos geminin gövdesine atlayıp manyetik botlarla ona tutundular. Naomi gövdenin bir parçasını çekip kopartırken Holden titreşimi ayaklarıyla hissedebiliyordu. Az sonra kaynak aleti söndü ve Naomi deliğin yeni kenarlarını soğutmak için oralara robotun yangın söndürme donanımından köpük püskürttü. Holden eliyle Amos’a her şey yolunda işareti verdi ve kendini çok yavaş bir biçimde <i>Scopuli</i>'nin içine bıraktı.</p>

  <p>Geminin neredeyse tam orta kısmına yerleştirilen delme patlayıcısı yemekhaneye bir delik açmıştı. Holden aşağı indi. Botları yemekhane duvarına tutunduğu sırada ani donmaya maruz kalmış yiyecek parçalarının onların altında çıtırdadığını hissedebiliyordu. Ortalıkta hiç ceset yoktu.</p>

  <p>“İçeri gel Amos. Henüz görünürde bir tayfa yok,” diye elbise telsizinden seslendi Holden.</p>

  <p>Onun kenara çekilmesinin hemen ardından sağ elinde silahını, sol elinde de güçlü bir ışığı sıkıca tutan Amos aşağı indi. Işığın beyaz huzmesi harap haldeki yemekhanenin duvarlarında gezindi.</p>

  <p>“Önce ne tarafa İS?” diye sordu Amos.</p>

  <p>Holden bir eliyle bacağını sıvazlayarak düşündü. “Mühendislik. Reaktörün neden devre dışı kaldığını öğrenmek istiyorum.”</p>

  <p>Mürettebat merdivenine gidip geminin kıç tarafına doğru onu tırmandılar. Güverteler arasındaki tüm basınçlı kapıların açık olması kötüye işaretti. Hepsinin otomatikman kapanması gerekirdi— hele hele atmosfer kaybı alarmları çalmışsa. Açık durmaları gemide atmosfer barındıran hiçbir güvertenin ve dolayısıyla kazazedelerin olmadığı anlamına geliyordu. Bu her ne kadar sürpriz değilse de insana ister istemez bir yenilgi hissi vermekteydi. Küçük gemiyi çabucak kat ederek makine atölyesinde mola verdiler. Pahalı motor parçaları ve araç gereçler hâlâ yerli yerindeydi</p>

  <p>“Herhalde bu bir soygun değildi,” dedi Amos.</p>

  <p><i>Peki öyleyse neydi?</i> diye sormadı Holden. Buna rağmen soru ikisinin de kafasını kurcaladı.</p>

  <p>Motor odası son derece tertipli, soğuk ve de ölüydü. Reaktörün etrafında süzülmeye en az on dakika harcayan Amos onu gözden geçirirken Holden bekledi.</p>

  <p>“Biri kapatma prosedürlerini uygulamış,” dedi Amos. “Reaktör patlamada bozulmayıp daha sonra kapatılmış. Görebildiğim kadarıyla bir hasar yok. Bu hiç mantıklı değil. Saldırıda herkes öldüyse reaktörü kim kapattı. Ve saldıranlar korsanlarsa niçin gemiyi almadılar? Halen uçabilir halde.”</p>

  <p>“Üstelik gücü kesmeden önce gemideki tüm dahili basınçlı kapıları açıp havayı boşaltmışlar. Galiba hiç kimsenin saklanmadığından emin olmak istediler,” dedi Holden. “Tamam, operasyon merkezine çıkıp bilgisayar çekirdeğine girebilecek miyiz bir bakalım. Belki neler olduğunu o bize söyleyebilir.”</p>

  <p>Mürettebat merdiveni boyunca pruvaya doğru gerisingeri süzüldüler ve oradan operasyon güvertesine çıktılar. Orası da hasarsız ve boştu. Cesetlerin eksikliği Holden'ı onların var olması halinde kapılacağından daha fazla huzursuzluğa sürüklüyordu. Holden ana bilgisayar konsoluna kadar uçtu ve bilgisayarın yedek güçte çalışmaya devam edip etmediğini görmek üzere birkaç tuşa dokundu. Etmiyordu.</p>

  <p>“Amos, çekirdeği keserek çıkarmaya başla. Onu yanımıza alacağız. Ben iletişim bölümüne göz atıp o uyarıcıyı bulabilir miyim diye bakacağım.”</p>

  <p>Amos bilgisayara yaklaştı ve aletlerini çıkarıp onları bilgisayarın yanındaki gemi duvarına yapıştırmaya koyuldu. Çalışırken küfürlü bir şeyler homurdanıyordu. Çıkardığı ses hiç de Naomi’nin şarkı mırıldanması kadar hoş olmadığı için Holden iletişim konsoluna giderken onunla iletişimini kopardı. O konsol da geminin geri kalanı kadar ölüydü. Holden geminin uyarıcısını buldu.</p>

  <p>Uyarıcıyı hiç kimse çalıştırmamıştı. Onları çağıran başka bir şeydi. Holden kaşlarını çatarak geri çekildi.</p>

  <p>İçerisini gözden geçirerek yersiz bir şeye bakındı. Orada, iletişim operatörünün konsolunun altındaki güvertede bir şey vardı. Başka hiçbir şeye bağlı olmayan küçük, siyah bir kutu.</p>

  <p>Holden’ın kalbi iki atış arasında uzunca bir süre tekledi. Hemen Amos’a seslendi. “Bu sana da bir bomba gibi gözüküyor mu?”</p>

  <p>Amos ona cevap vermedi. Holden telsiz bağlantısını tekrar açtı.</p>

  <p>“Amos, bu şey sana da bir bomba gibi gözüküyor mu?” Parmağıyla güvertedeki kutuyu işaret etti.</p>

  <p>Amos bilgisayarın başındaki işini bırakıp bakmak için oraya kadar süzüldü, ardından Holden’ın nefesini kesen bir hareketle kutuyu güverteden alıp havaya kaldırdı.</p>

  <p>“Yok be. Bu bir verici. Gördün mü?” Amos nesneyi Holden’ın kaskının önünde tuttu. “Üstüne bir pil bantlanmış, o kadar. Burada ne işi var ki?”</p>

  <p>“Bu takip ettiğimiz uyarıcı. Tanrım. Geminin kendi uyarıcısı hiç çalıştırılmamış. Birileri o vericiyi kullanarak sahte bir tane yapmış ve onu bir pile bağlamış,” dedi Holden usulca, paniğiyle boğuşmayı sürdürerek.</p>

  <p>“Niye öyle bir şey yapsınlar ki İS? Bu hiç mantıklı değil.”</p>

  <p>“Bu vericide standarttan farklı bir şey varsa mantıklı,” dedi Holden.</p>

  <p>“Ne gibi?”</p>

  <p>“Biri onu bulduğu zaman ikinci bir sinyalin tetiklenmesi gibi,” dedi Holden, ardından elbise genel kanalını açtı. “Tamamdır çocuklar. Tuhaf bir şey bulduk ve buradan gidiyoruz. Herkes <i>Şövalye<sup>'</sup></i>ye dönsün. Ve çok dikkatli—”</p>

  <p>Telsizinin cızırdayarak dış kanalda çalışmasıyla birlikte McDowell’ın sesi kaskını doldurdu. “Jim? Burada bir sorunla karşı karşıya olabiliriz.”<a id="bookmark5"></a></p>
</body>
</html>
