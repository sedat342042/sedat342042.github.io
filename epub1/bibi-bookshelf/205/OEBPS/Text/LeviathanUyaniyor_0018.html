<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/ogz.css" rel="stylesheet" type="text/css" />
</head>

<body>
  <h1 style="text-align: right;"><b>On Dördüncü Bölüm: Miller</b></h1>

  <p><i>Xinglong</i> aptalca yok oldu. Sonrasında herkes onun kayadan kayaya gezen binlerce küçük çaplı madenci gemisinden biri olduğunu öğrendi. Kuşak onlarla doluydu: peşinat ve başlangıç çalışmaları için yeterli parayı zar zor denkleştiren beş veya altı ailelik gruplar. Olay gerçekleştiğinde ödenmemiş üç taksitleri vardı ve bankaları — Konsolide Varlıklar ve Yatırımlar— gemiye ipotek koymuştu. Zaten ortak görüş, geminin aktarıcısının o nedenle kapalı tutulduğu yönündeydi. Yalnızca kendilerine ait paslı bir teneke yığınının içinde uçmayı sürdürmek isteyen dürüst insanlar işte.</p>

  <p>Bir Kuşaklı'nın hayalini postere dönüştürmek isterseniz o postere <i>Xinglong'u</i> koyabilirdiniz.</p>

  <p>Bir devriye destroyeri olan <i>Scipio Africanus</i> Kuşak’ta geçen iki yıllık görev süresinin ardından Mars’a doğru dönüşe geçecekti. Aynı anda her iki gemi de eksilen su stoklarını tamamlamak için yörüngeye yakalanmış bir kuyrukluyıldıza yollandı.</p>

  <p>Madenci gemisi menzile ilk girdiğinde <i>Scipio</i> karanlık uçan ve üzerine gelen bir gemi gördü. Mars’tan yapılan resmi basın açıklamalarının tümünde <i>Scipio</i>’nun onunla tekrar tekrar iletişim kurmaya çalıştığı söyleniyordu. DGİ korsan yayınlarındaysa bunun yalan olduğu ve Kuşak’taki hiçbir dinleme İstasyonuna öyle bir şey ulaşmadığı anlatılıyordu. Fakat herkes <i>Scipio</i>’nun nokta savunma toplarını kullanarak madenci gemisini akkor halindeki parçalara ayırdığında hemfikirdi.</p>

  <p>Verilen tepki temel fizik kuralları kadar öngörülebilir oldu. Marslılar ‘düzenin sağlanması’ için bir-iki düzine gemiyi daha bölgeye yolladılar. DGİ’deki bazı cırtlak sesler sıcak savaş çağrılarında bulunurken, onlara karşı çıkan bağımsız site ve yayınların sayısı giderek azaldı. Savaşın o büyük, aman vermez düzeneği topyekûn çatışmaya bir adım daha yaklaştı.</p>

  <p>Ve de Ceres’teki birileri Enrique Dos Santos adlı bir Mars vatandaşına sekiz ya da dokuz saat işkence ettikten sonra kalıntıları on birinci sektördeki su arıtma tesisinin yakınında bulunan bir duvara çiviledi. Kurbanın kimliğini evlilik yüzüğüyle ve içinde kredi erişim verilerine ilaveten otuz bin Europa basımı yen bulunan sahte deri cüzdanıyla birlikte yere bırakılmış terminalinden tanımladılar. Ölü Marslı duvara tek kullanımlık bir madenci kazığıyla tutturulmuştu. Hava dönüştürücüler olaydan beş saat sonra bile asit kokusunu çıkarmakta zorlanıyordu. Olay yeri inceleme ekibi gerekli numuneleri almıştı. Şimdi de adamcağızı bulunduğu yerden keserek indirmeye hazırlanıyorlardı.</p>

  <p>Ölü insanların ne kadar huzurlu göründükleri Miller’ı eskiden beri şaşırtırdı. Şartlar ne kadar berbat olursa olsun yolun sonunda varılan miskin sakinlik hep uykuya benzerdi. Bunu görmek Miller’a sıra kendisine geldiği zaman o son gevşemeyi hissedip hissetmeyeceğini merak ettirirdi.</p>

  <p>“Güvenlik kameraları?” dedi Miller.</p>

  <p>“Üç gündür bozuk,” dedi yeni ortağı. “Çocuklar kırmış.”</p>

  <p>Yıldız Burgusu şiddeti daha küçük uzmanlıklara ayırmadan önce Octavia Muss kişiye yönelik suçlar masasındaydı. Kadın oradan tecavüz büroya geçmişti. Sonra da bir-iki aylığına çocuklara yönelik suçlara. Muss’ın halen bir ruhu varsa bile arkası görülecek kadar incelmiş olmalıydı. Gözlerinde hafif bir şaşkınlıktan daha fazlasına hiç. rastlanmıyordu.</p>

  <p>“Hangi çocuklar, biliyor muyuz?”</p>

  <p>“Üst kattan bazı serseriler,” dedi kadın. “Kayda geçirilmiş, ceza kesilmiş, sonra da vahşi doğaya bırakılmışlar.”</p>

  <p>“Onları tekrar toparlamaya bakalım,” dedi Miller. “Buradaki kameraları kırmak için birinden para alıp almadıklarını öğrenmek ilginç olur.”</p>

  <p>“Ben almadılar derim.”</p>

  <p>“Öyleyse bunu her kim yaptıysa bu kameraların bozuk olduğunu biliyordu.”</p>

  <p>“Bakım-onarımdaki biri mi?”</p>

  <p>“Veya bir polis.”</p>

  <p>Muss dudaklarını şapırdatıp omuz silkti. Kadın üç nesildir Kuşak’ta bulunan bir aileden geliyordu. <i>Scipio</i>’nun yok ettiğine benzer gemilerde akrabaları vardı. Biraz ileride asılı duran deri, kemik ve kıkırdak yığını onun için sürpriz değildi, itiş halindeyken elindeki çekici bırakırsan güverteye düşerdi. Hükümetin Çin kökenli madencilerden oluşan altı aileyi katlederse, birileri seni titanyum alaşımından yapılma doksan santimlik bir kazıkla Ceres’in canlı kayasına mıhlardı. Dişe diş, kana kan.</p>

  <p>“Bunun sonuçları olacak,” dedi Miller. <i>Bu bir ceset değil; savaşa çağrı yapan bir reklam panosu,</i> demek istiyordu.</p>

  <p>“Olmayacak,” dedi Muss. <i>Savaş zaten kapıda; reklamı olsa da olmasa da.</i></p>

  <p>“Evet,” dedi Miller. “Haklısın. Olmayacak.”</p>

  <p>“Yakınlarına sen haber vermek ister misin? Ben de gidip çevredeki video kayıtlarına bakarım. Adamın parmaklarını bu koridorda yakıp kopartacak halleri yok. Demek ki onu buraya bir yerlerden getirmişler.”</p>

  <p>“Peki,” dedi Miller. “Elimde sempatik bir mektup kalıbı olacaktı. Karısı var mıymış?”</p>

  <p>“Bilmem,” dedi kadın. “Bakmadım.”</p>

  <p>Karakola giden Miller, masasında yalnız başına oturuyordu. Muss’ın iki bölme ötede hoşuna gidecek biçimde özelleştirmiş olduğu kendine ait bir masası vardı. Havelock’un masası boşaltıldıktan sonra temizlik hizmetleri Dünya kokusunu güzelim Kuşak sandalyesinden iyice çıkarmak istercesine onu baştan aşağı iki defa temizlemişti. Miller ölü adamın dosyasını açıp en yakın akrabasını buldu: Ganymede’de çalışan Jun-Yee Dos Santos. Altı yıldır evliydiler. Çocukları yoktu. Eh, en azından sevinilecek bir şey çıkmıştı. Öleceksen de en azından arkanda bir iz bırakmamalıydın.</p>

  <p>Miller mektup kalıbını bulup taze dulun adını ve iletişim adresini ekledi. <i>Sevgili Bayan Santos, size üzülerek bildiririm ki</i> vesaire vesaire. [Menüden bir zamir seçti] <i>Kocanız Ceres cemiyetinin değerli ve saygın bir mensubuydu. Katilinin ya da katillerinin adalet önünde hesap vermesi için mümkün olan her şeyin yapılacağına sizi temin ederim. Sevgilerle...</i></p>

  <p>Mektup insanlık dışıydı. Uzay boşluğu kadar kişiliksiz, soğuk ve boştu. O koridor duvarındaki et yığını, yaşarken diğer herkes gibi tutkuları ve korkuları olan gerçek bir insandı. Miller bu gerçeği kolayca göz ardı edebilmesinin kendisi için ne anlama geldiği üzerinde düşünmek istiyor, fakat aslında cevabı biliyordu. Mesajı gönderdi ve sebep olacağı acıyı kafasına takmamaya çalıştı.</p>

  <p>Pano doluydu. Dava sayısı, olması gerekenin iki katıydı. <i>Savaşın gerilimi böyle bir şey</i>, diye aklında geçirdi Miller. Ayaklanma yoktu. Delikten deliğe yapılan askeri harekâtlar veya koridorları dolduran donanma piyadeleri yoktu. Yalnızca bir sürü çözülmemiş cinayet vardı.</p>

  <p>Sonra kendi kendini düzeltti: <i>Savaşın gerilimi şimdilik böyle bir şey.</i></p>

  <p>Bu da bir sonraki işini kolaylaştırmıyordu.</p>

  <p>Shaddid ofisindeydi.</p>

  <p>“Senin için ne yapabilirim?” diye sordu kadın.</p>

  <p>“Bazı sorgu dökümleri için talepte bulunmam gerekiyor,” dedi Miller. “Ama durum biraz sıra dışı. Sizden çıkarsa daha olumlu karşılanabileceğini düşündüm.”</p>

  <p>Shaddid koltuğunda arkasına yaslandı.</p>

  <p>“Bir göz atarım,” dedi kadın. “Ne almaya çalışıyoruz?”</p>

  <p>Miller kendi kendine <i>evet</i> derse ona da aynını yaptırabilecekmiş gibi kafa salladı.</p>

  <p>“Jim Holden. <i>Canterbury’</i>deki Dünyalı. Mars’ın onu ve adamlarını şu sıralarda alıyor olması lazım. Benim de sorgu dökümleri için başvuruda bulunmam gerekiyor.”</p>

  <p>“Elinde <i>Canterbury’</i>ye kadar uzanan bir dava mı var?”</p>

  <p>“Evet,” dedi adam. “Öyle gözüküyor.”</p>

  <p>“Söyle bana,” dedi Shaddid. “O dava neymiş söyle.”</p>

  <p>“Şu yan görev. Julie Mao. Araştırmalarım sürüyor... ”</p>

  <p>“Raporunu okudum.”</p>

  <p>“Öyleyse kızın DGİ’yle bağlantılı olduğunu biliyorsunuzdur. Bulduklarıma bakılırsa, onlar adına kuryelik yapan bir yük gemisindeymiş.”</p>

  <p>“Bunu gösteren bir delilin var mı?”</p>

  <p>“DGİ’li birinden öyle duydum.”</p>

  <p>“Resmi bir görüşme sırasında mı?”</p>

  <p>“Hayır,” dedi Miller. “Gayriresmiydi.”</p>

  <p>“Peki bunun Mars donanmasının <i>Canterbury’yı</i> yok etmesiyle bağlantısı ne?”</p>

  <p>“Kız <i>Scopuli</i>’deymiş,” dedi Miller. <i>“Canterbury’</i>yi durdurmak için o gemiyi yem olarak kullanmışlar. Mesele şu ki, Holden yaptığı yayınlarda <i>Scopuli’</i>yi bir Mars donanması uyarıcısıyla ama mürettebatsız olarak bulduğunu söylüyor.”</p>

  <p>“Ve sen orada sana yardımı dokunabilecek bir şey olduğunu düşünüyorsun, öyle mi?”</p>

  <p>“Görene kadar bilemem,” dedi Miller. “Ama madem Julie o yük gemisinde değildi, birileri onu gemiden alıp götürmüş olmalı.”</p>

  <p>Shaddid’in tebessümü gözlerine ulaşmıyordu.</p>

  <p>“Sen de Mars donanmasından Holden’dan edindikleri bilgileri seninle bir zahmet paylaşmalarını rica edeceksin.”</p>

  <p>“Eğer Holden o gemide Julie’nin ve diğerlerinin başlarına neler geldiği hakkında bize ipucu verebilecek bir şey gördüyse—”</p>

  <p>“Olaya çok kısıtlı bakıyorsun,” dedi Shaddid. <i>“Canterbury</i>’yi Mars donanması yok etti. Bunu Kuşak’tan sert bir tepki almak ve böylece gelip yönetimi ele geçirmelerini sağlayacak bir bahane bulmak için yaptılar. Kazazedeleri ‘sorgulamalarının’ tek sebebi o zavallılara kendilerinden başkasının erişmesini istememeleri. Holden ile mürettebatı ya çoktan öldü, ya da şu anda Mars sorgu uzmanlarınca beyinleri yıkanıyor.”</p>

  <p>“Ondan emin olamayız...”</p>

  <p>“Zaten tırnakları sökülürken neler anlattıklarının tam bir dökümünü alabilsem bile sana hiçbir faydası dokunmaz Miller. Mars donanması <i>Scopuli</i> hakkında soru sormayacak. Onun mürettebatına ne olduğunu çok iyi biliyorlar. <i>Scopuli</i>'yi yem yapan onlar.”</p>

  <p>“Bu Yıldız Burgusu’nun resmi görüşü mü?” diye sordu Miller. Sözcükler ağzını terk eder etmez hata yaptığını anladı. Shaddid’in yüz ifadesi bir ışığın sönmesi gibi sertleşiverdi. Miller sarf ettiği cümlenin altında yatan tehdidi görebiliyordu.</p>

  <p>“Ben yalnızca kaynağın güvenilirliği sorununu belirtiyorum,” dedi Shaddid. “Bir şüpheliye gidip şimdi neyi araştırman gerektiğini sormazsın. Ayrıca Juliette Mao’nun bulunması birinci önceliğin değil.”</p>

  <p>“Olduğunu da söylemiyorum,” dedi kadının savunmacı ses tonuyla cesareti kırılan Miller.</p>

  <p>“Dışarıda ağzına kadar dolu olan ve daha da dolan bir panomuz var. Birinci önceliğimiz güvenliğin ve kamu hizmetlerinin devamı. Yaptıkların bununla doğrudan ilgili değilse, yapabileceğin daha iyi şeyler var demektir.”</p>

  <p>“Bu savaş—”</p>

  <p>“Bizim işimiz değil,” dedi Shaddid. “Bizim işimiz Ceres. Bana Juliette Mao hakkında nihai bir rapor ver. Ben de onu üstlerime göndereyim. Biz elimizden geleni yaptık.”</p>

  <p>“Ben öyle düşün—”</p>

  <p>“Ama ben öyle düşünüyorum,” dedi Shaddid. “Elimizden geleni yaptık. Artık hımbıllık etmeyi bırak, dışarı çık ve kötü adamları yakala Dedektif.”</p>

  <p>“Peki başkomiserim,” dedi Miller.</p>

  <p>Miller masasına döndüğünde Muss’ı orada otururken buldu. Kadının bir elinde ya koyu bir çayla ya da açık bir kahveyle dolu bir bardak vardı. Muss başıyla onun masaüstü monitörünü işaret etti. Monitörde, aralarında turuncu renkli plastik bir kargo konteynırı taşıyarak bir ambar kapısından dışarı çıkan üç Kuşaklı —iki adam ve bir kadın— vardı. Miller kaşlarını kaldırdı.</p>

  <p>“Bağımsız bir gaz taşımacılığı şirketinin çalışanları. Nitrojen, oksijen. Yani temel atmosferik gazlar. Egzotik bir şey yok. Görünüşe bakılırsa adamcağızı şirket depolarından birinde tutmuşlar. Teyit için etrafa kan sıçramış mı baksınlar diye olay yeri inceleme ekibini gönderdim.”</p>

  <p>“İyi iş çıkarmışsın,” dedi Miller.</p>

  <p>Muss omuz silkti, <i>idare eder,</i> der gibiydi.</p>

  <p>“Şüpheliler nerede?” diye sordu Miller.</p>

  <p>“Dün bir gemiyle istasyondan ayrılmışlar,” dedi kadın. “Uçuş kayıtları lo’ya gittiklerim gösteriyor.”</p>

  <p>“Io mu?”</p>

  <p>“Dünya-Mars Koalisyonu merkezi,” dedi Muss. “Gerçekten oraya gidip gitmedikleri üzerine bahse var mısın?”</p>

  <p>“Tabii,” dedi Miller. “Gitmediklerine elli kafa koyarım.”</p>

  <p>Muss gerçek bir kahkaha attı.</p>

  <p>“Onları alarm sistemine ekledim,” dedi kadın. “Nereye inerlerse insinler yerel güvenlik bir uyarı ve Dos Santos olayının takip numarasını alacak.”</p>

  <p>“Yani dava kapandı,” dedi Miller.</p>

  <p>“iyi adamlara bir sayı daha,” diye doğruladı Muss.</p>

  <p>Günün geri kalanı yoğun geçti, ikisi bariz biçimde siyasi ve biri aile içi olmak üzere üç şiddet vakası. Muss ile Miller mesai bitiminden önce üçünü de panodan kaldırdılar. Yarma daha da fazlası çıkacaktı.</p>

  <p>Miller mesainin ardından tankta yetiştirilmiş bir kase pirinç ile tadı teriyaki pilicini andıran tekstüre protein için metro İstasyonunun yakınındaki bir yemek arabasında mola verdi. Bindiği tren, haber bültenlerini okuyan ve müzik dinleyen normal Ceres vatandaşlarıyla doluydu. Yarım vagon ilerisindeki genç bir çift birbirine sokularak mırıldanıyor ve kıkırdıyordu. Yaşları on altı civarıydı. Bilemedin on yedi. Miller oğlanın elinin yavaşça kızın bluzunun altına girdiğini gördü. Kız buna itiraz etmedi. Miller’ın tam karşısındaki yaşlı bir kadın zarif denebilecek horultularla uyuyor, başı vagonun duvarına dayanıyordu.</p>

  <p>Her şey bu insanlar için, dedi Miller kendi kendine. Uzay boşluğuyla çevrili içi boş bir kayada küçük hayatlar sürdüren normal insanlar için, İstasyonun bir isyan bölgesi halini almasına, düzenin bozulmasına göz yumarlarsa tüm bu hayatlar kıyma makinesine atılmış bir kedi yavrusu misali unufak olurdu. Öyle bir şeyin olmaması da kendisi, Muss ve hatla Shaddid gibi kimselerin göreviydi.</p>

  <p><i>Eee,</i> dedi içinden bir ses, <i>Mars’ın bir nükleer bombayla Ceres’i yumurta gibi kırmasını önlemek niye senin işin değil? Şurada duran adam için hangisi daha büyük bir tehlike: birkaç lisanssız fahişe mi, yoksa Kuşak’ta Mars’la yapılacak bir savaş mı?</i></p>

  <p><i>Scopuli'ye</i> neler olduğunu öğrenmekten ne zarar gelirdi?</p>

  <p>Fakat Miller bunun cevabını biliyordu. Hakikati bilmeden onun ne kadar tehlikeli olduğunu kestiremezdi—ki bu bile çabalamayı sürdürmek için iyi bir sebepti.</p>

  <p>DGİ’nin adamı Anderson Dawes katlanabilir bir bez sandalyede oturup kitap okuyarak Miller’ın deliğinin önünde bekliyordu. Elindeki gerçek bir kitaptı—hakiki deri olabilecek bir maddeyle ciltlenmiş pelür sayfalar. Miller böyle şeylerin resimlerini görmüştü; tek bir megabaytlık veri için o kadar ağırlık taşıma fikri ona müsriflik gibi geliyordu.</p>

  <p>“Dedektif.”</p>

  <p>“Bay Dawes.”</p>

  <p>“Konuşabileceğimizi umuyordum.”</p>

  <p>Birlikte içeri girerlerken Miller biraz temizlik yapmış olmaktan memnundu. Tüm bira şişeleri geri dönüştürücüye atılmıştı. Masaların ve dolapların tozu alınmıştı. Koltukların minderleri onarılmış veya yenilenmişti. Dawes otururken tüm o ev işlerini bu buluşmanın beklentisiyle yapmış olduğunun farkına vardı. Bunu daha yeni anlıyordu.</p>

  <p>Dawes kitabını masaya bıraktı, elini ceket cebine daldırdı ve masanın karşısına siyah renkli ince bir filmdisk kaydırdı. Miller onu aldı.</p>

  <p>“Buna bakınca ne göreceğim?” diye sordu.</p>

  <p>“Kayıtlardan teyit edemeyeceğin hiçbir şey görmeyeceksin,” cevabını verdi Dawes.</p>

  <p>“Ya sahte bir bilgi?”</p>

  <p>“Evet,” dedi Dawes. Sırıtması görünümüne zerre kadar fayda etmedi. “Ama bizden değil. Polisin isyan teçhizatını sormuştun. Yirmi üçüncü özel hizmetler birimine nakledilmesi için Komiser Yardımcısı Pauline Trikoloski diye biri tarafından alınmış.”</p>

  <p>“Yirmi üçüncü özel hizmetler mi?”</p>

  <p>“Evet,” dedi Dawes. “Öyle bir şey yok. Trikoloski de. Teçhizatın tamamı kutulanmış, imza karşılığı teslim alınmış ve bir rıhtıma götürülmüş. O sırada iskeledeki yük gemisi Corporaçö do Gato Preto adına kayıtlıymış.”</p>

  <p>“Kara Kedi mi?”</p>

  <p>“Onları tanıyor musun?”</p>

  <p>“Herkes kadar. İthalat-ihracat,” dedi Miller, omuz silkerek. “Loca Greiga için muhtemel bir paravan şirket olabilirler mi diye onları araştırmıştık. Ama arada bir bağlantı bulamadık.” “Tahmininiz doğruymuş.”</p>

  <p>“İspatlayabilir misin?”</p>

  <p>“O benim işim değil,” dedi Dawes. “Ama elimde ilgini çekebilecek bir şey var. Gemi buradan ayrıldığında ve Ganymede’e vardığında tutulan otomatik yanaşma kayıtları. Tepki kütlesi tüketiminin haricinde gemi üç ton hafiflemiş. Ve yolculuk süresi yörüngesel mekanik öngörülerinden uzunmuş.”</p>

  <p>“Biri o gemiyle buluşmuş,” dedi Miller. “Teçhizat başka bir gemiye aktarılmış.”</p>

  <p>“İşte cevabın,” dedi Dawes. “Her ikisi de. İsyan teçhizatı yerel organize suç şebekesince istasyondan çıkartılmış. Bunu destekleyen kayıtlar yok ama sanırım o teçhizatı kullanacak olan personelin de aynı gemiyle gittiğini varsaymak yanlış olmayacaktır. ”</p>

  <p>“İyi de nereye gitmişler?”</p>

  <p>Dawes ellerini kaldırdı. Miller başını salladı. Önemli olan istasyondan ayrılmalarıydı. Dava kapanmıştı. İyi adamlara bir puan daha.</p>

  <p>Vay be.</p>

  <p>“Ben anlaşmanın üzerime düşen kısmını yaptım,” dedi Dawes. “Bilgi istemiştin, ben de o bilgiyi verdim. Şimdi sen kendi üzerine düşeni yapacak mısın?”</p>

  <p>“Mao soruşturmasını kapatmamı istiyorsun,” dedi Miller. Bu bir soru değildi; zaten Dawes de öyleymiş gibi davranmadı. Miller koltuğunda arkasına yaslandı.</p>

  <p>Juliette Andromeda Mao. İç sistem mirasçısıyken DGİ kuryeliğine geçen kız. Kızak yarışçısı. Siyahı da hedefleyen kahverengi kuşak sahibi dövüşçü.</p>

  <p>“Neden olmasın,” dedi Miller. “Zaten kızı bulsam bile eve yollayacak halim yok.”</p>

  <p>“Sahi mi?”</p>

  <p>Miller <i>sahi tabii</i> anlamına gelen bir hareketle ellerini oynattı.</p>

  <p>“Julie iyi bir kız,” dedi Miller. “Büyüdükten sonra bile anneciğin seni kulağından tutup eve götürebilseydi nasıl hissederdin? En başından beri saçma sapan bir işti zaten.”</p>

  <p>Dawes tekrar gülümsedi. Bu seferki tebessümünün her nasılsa biraz faydası oldu.</p>

  <p>“Öyle demene sevindim Dedektif. Ayrıca anlaşmamızın geri kalanını unutmayacağım. Onu bulduğumuz zaman sana haber vereceğim. Sözüm söz.”</p>

  <p>“Minnettar kalırım,” dedi Miller.</p>

  <p>Kısa bir sessizlik yaşandı. Miller bunun dostane mi yoksa mahcup mu olduğuna karar veremedi. Belki her ikisine de yer vardı. Dawes ayağa kalkıp elini uzattı. Miller o eli sıktı. Dawes oradan ayrıldı. Farklı taraflar için çalışan iki polis. Belki de ortak bir noktaları bulunuyordu.</p>

  <p>Tabii Miller’ın ona yalan söylemekten rahatsız olduğu anlamına gelmiyordu bu.</p>

  <p>Miller terminalinin şifreleme programını açtı, onu iletişim donanımına yönlendirdi ve kameraya bakarak konuşmaya başladı.</p>

  <p>“Sizinle tanışmadık bayım. Ama umarım bana yardımcı olmak için birkaç dakikanızı ayırırsınız. Ben Yıldız Burgusu Güvenlik’ten Dedektif Miller. Ceres güvenlik kontratına bağlıyım ve kızınızı bulmakla görevlendirildim. Birkaç sorum olacaktı.”<a id="bookmark17"></a></p>
</body>
</html>
