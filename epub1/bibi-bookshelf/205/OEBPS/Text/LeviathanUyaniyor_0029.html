<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/ogz.css" rel="stylesheet" type="text/css" />
</head>

<body>
  <h1><b>Yirmi Beşinci Bölüm: Holden</b></h1>

  <p>Miller eliyle Holden’ı yanına çağırdı ve peşinden gelip gelmediğine bakmaksızın asansöre yöneldi. Onun bu küstahlığı Holden’ı kızdırsa da adamın arkasından gitti.</p>

  <p>“Eee,” dedi Holden. “Az önce en az üç kişiyi öldürdüğümüz bir silahlı çatışmaya girdik. Şimdi de öylece çekip gidiyor muyuz? Sorguya çekilmeden veya ifade vermeden? Bu nasıl oluyor?”</p>

  <p>“Mesleki nezaket,” dedi Miller. Holden onun espri yapıp yapmadığını anlayamadı.</p>

  <p>Asansör kapısı boğuk bir çınlamayla açıldı ve Holden ile diğerleri Miller’ın peşinden içeri doluştular. Panele en yakın kişi Naomi olduğundan kadın lobi düğmesine basmak için uzandı, fakat eli o kadar fena titriyordu ki durup onu yumruk yapması gerekti. Derin bir nefesin ardından artık sabit duran bir parmağı uzatıp düğmeye dokundu.</p>

  <p>“Saçmalık bu. Eski bir polis olman sana kafana göre silahlı çatışmalara girme hakkı tanımaz,” dedi Holden, Miller’ın arkasından.</p>

  <p>Miller kıpırdamamasına rağmen biraz büzülür gibi oldu. Ağır bir iç geçirirken çıkardığı ses zoraki değildi. Cildi az öncekinden daha solgun gözüküyordu.</p>

  <p>“Sematimba vaziyetin farkında. Polisliğin yarısı ne zaman görmezden geleceğini bilmektir. Hem zaten onu haberdar etmeden istasyondan ayrılmayacağımıza söz verdim.</p>

  <p>“Hadi oradan,” dedi Amos. “Bizim adımıza söz veremezsin ahbap.”</p>

  <p>Asansör durdu ve kapısı silahlı çatışmanın kanlı sahnesine açıldı. İçeride bir düzine polis vardı. Miller onlara kafa salladı, onlar da aynı şekilde karşılık verdiler. Miller diğerlerini lobiden çıkarıp tünele soktu, sonra da gruba doğru döndü.</p>

  <p>“O kısmı daha sonra hallederiz,” dedi. “Şimdi konuşabileceğimiz bir yere gidelim yeter.”</p>

  <p>Holden omuz silkerek razı oldu. “Tamam, ama hesabı sen ödüyorsun.”</p>

  <p>Miller metro İstasyonuna doğru tünelde ilerlemeye koyuldu.</p>

  <p>Onu takip ederlerken Naomi bir elini Holden’ın koluna koydu ve Miller’la araları açılsın diye adamı biraz yavaşlattı. Miller yeteri kadar uzaklaştıktan sonra söze girdi. “Onu tanıyordu.”</p>

  <p>“Kim kimi tanıyordu?”</p>

  <p>“O,” diyen Naomi başıyla Miller’ı işaret etti, “onu tanıyordu.” Bu sefer de arkalarında bıraktıkları suç mahallini gösterdi.</p>

  <p>“Nereden biliyorsun?” dedi Holden.</p>

  <p>“Kızı burada bulmayı beklemese de onun kim olduğunu biliyordu. Kızı o halde görmek onda şok etkisi yarattı.”</p>

  <p>“Hımmm, ben öyle bir şey fark etmedim. Bana tüm bu olay boyunca hep Bay Sakin gibi gözüktü.”</p>

  <p>“Hayır, o ikisi dost falandı. Kızın ölümüyle başa çıkmakta zorlanıyor. Bu yüzden üstüne fazla gitmesek iyi olur,” dedi Naomi. “Ona ihtiyaç duyabiliriz.”</p>

  <p style="text-align: center;">♦</p>

  <p>Miller’ın tutmuş olduğu otel odası, cesedi içinde bulduklarından sadece biraz daha iyiydi. Alex derhal banyoya girip kapıyı arkasından kilitledi. Musluktan akan suyun sesi, pilotun öğürmelerini bastıracak kadar yüksek değildi.</p>

  <p>Holden kendini pespaye bir örtüyle kaplı olan küçük yatağın üstüne atarak Miller’ı odanın konforsuz görünümlü yegane sandalyesine oturmaya zorladı. Naomi yataktaki Holden’ın yanına çöktü, fakat Amos tedirgin bir hayvan gibi odada dört dönerek ayakta kaldı.</p>

  <p>“Eee, konuş bakalım,” dedi Holden, Miller’a.</p>

  <p>“Önce ekibin geri kalanının işini bitirmesini bekleyelim,” diye karşılık veren Miller başıyla banyodan tarafı işaret etti.</p>

  <p>Kısa bir süre sonra dışarı çıkan Alex’in yeni yıkanmış suratı hâlâ beyazdı.</p>

  <p>“İyi misin Alex?” diye yumuşak bir sesle sordu Naomi.</p>

  <p>“Hem de nasıl İS,” dedi Alex, ardından yere oturup başını ellerinin arasına koydu.</p>

  <p>Holden gözünü Miller’a dikip bekledi. Yaşça ondan daha büyük olan adam oturup bir dakika boyunca şapkasıyla oynadı, sonra da onu duvardan çıkıntı yapan ucuz plastik yazı masasının üstüne attı.</p>

  <p>“Julie’nin o odada bulunduğunu biliyordunuz. Nasıl?” dedi.</p>

  <p>“Adının Julie olduğundan bile haberimiz yoktu,” cevabını verdi</p>

  <p>Holden. “Sadece <i>Scopuli’den</i> kurtulan biri olduğunu biliyorduk.”</p>

  <p>“Bunu nasıl bildiğinizi bana söylemeniz gerek,” dedi Miller, korkutacak kadar yoğun bir bakışla.</p>

  <p>Holden bir süre duraksadı. Miller onları öldürmeye çalışan birini öldürmüştü ve bu elbette onun bir dost olduğu inancını kuvvetlendiriyordu. Fakat Holden sırf bir önseziye dayanarak Fred’i ve ekibini satacak değildi. Tereddüt etti, ardından da eksik bir cevap verdi.</p>

  <p><i>“Scopuli’nin</i> gerçekte var olmayan sahibi o pansiyona yerleşmişti,” dedi. “O kişinin dikkat çekmeye çalışan bir tayfa olması mantıklıydı.”</p>

  <p>Miller başını salladı. “Peki size bunu kim söyledi?” dedi.</p>

  <p>“Bu bilgiyi seninle paylaşmak konusunda rahat değilim. Bilginin doğra olduğuna inandığımızı bil yeter,” diye karşılık verdi Holden. <i>“Scopuli, Canterbury’nin</i> yok edilmesinde kullanılan yemdi. <i>Scopuli'den</i> kurtulan birinin niye herkesin bizi öldürmeye çalıştığını biliyor olabileceğini düşündük.”</p>

  <p>“Kahretsin,” dedi Miller, sonra sandalyesinde arkasına yaslanıp gözünü tavana dikti.</p>

  <p>“Julie’yi arıyordun. Bizim de onu aradığımızı umuyordun. Ve bir şeyler bildiğimizi,” dedi Naomi, cümlesini bir soruya çevirmeden.</p>

  <p>“Evet,” dedi Miller.</p>

  <p>Sebep sorma sırası Holden’daydı.</p>

  <p>“Ebeveynleri onun bulunup eve gönderilmesi için Ceres’e bir kontrat yolladılar. Dava bana verildi,” dedi Miller.</p>

  <p>“Yani Ceres güvenliği için mi çalışıyorsun?”</p>

  <p>“Artık hayır.”</p>

  <p>“Öyleyse burada ne işin var?” diye sordu Holden.</p>

  <p>“Kızın ailesi başka bir şeyle bağlantılıydı,” yanıtını verdi Miller. “Ve ben yapım gereği gizemlerden nefret ederim.”</p>

  <p>“Peki o şeyin kayıp bir kızdan daha büyük olduğunu nasıl bildin?”</p>

  <p>Miller’la konuşmak, lastik bir keskiyle granit kazmaya benziyordu. Eski polis neşesizce sırıttı.</p>

  <p>“Aramayı sıkı tuttum diye beni işten attılar.”</p>

  <p>Holden, Miller’ın üstü kapalı cevaplarına kızmamak için bilinçli bir karar aldı. “Öyleyse oteldeki ölüm timinden bahsedelim.”</p>

  <p>“Evet ya, cidden. O neydi öyle?” dedi Amos, nihayet volta atmayı bırakarak. Alex başını ellerinin arasından çıkardı ve onlara ilk defa ilgiyle baktı. Yatağın kenarında oturan Naomi bile öne eğildi.</p>

  <p>“Hiçbir fikrim yok,” diye cevapladı Miller. “Ama birileri geldiğinizden haberdardı.”</p>

  <p>“Bir dahice polislik örneği için sağ ol,” dedi Amos, burun kıvırarak. “Zaten biz öyle bir şeyi kendi başımıza anlayamazdık.”</p>

  <p>Holden ona aldırış etmedi. “Ama neden geldiğimizi bilmiyorlardı, yoksa Julie’nin odasına bizden önce girip istediklerini alırlardı.” “Sakın Fred açık vermiş olmasın?” dedi Naomi.</p>

  <p>“Fred mi?” diye sordu Miller.</p>

  <p>“Belki de Polanski olayından başka birilerinin de haberi oldu, ama ellerinde bir oda numarası yoktu,” dedi Holden.</p>

  <p>“İyi de o zaman niye ateş açtılar?” dedi Amos. “Bize ateş etmeleri çok saçmaydı.”</p>

  <p>“İşte o bir hataydı,” dedi Miller. “Nasıl olduğunu gördüm. Amos silahını çekti. İçlerinden biri aşırı tepki gösterdi. Siz karşılık verene kadar ona ateş etmemesini bağırıyorlardı.”</p>

  <p>Holden ortaya çıkartılan hususları parmaklarıyla tek tek saymaya başladı.</p>

  <p>“Yani birileri Eros’a gittiğimizi ve bunun <i>Scopuli’</i>yle ilgili olduğunu öğrendi. Oteli bile biliyorlardı, ama odayı değil.”</p>

  <p>“Aradığımız kişinin Lionel Polanski olduğundan da haberleri yoktu,” dedi Naomi. “Yoksa aynı bizim yaptığımız gibi kayıt masasından bakıp öğrenebilirlerdi. ”</p>

  <p>“Doğru. O yüzden gelmemizi beklediler ve bizi esir almak için silahlı bir timi hazırda tuttular. Fakat işler boka sardı ve lobide silahlı çatışma çıktı. Senin geldiğinden kesinlikle haberleri yoktu Dedektif; yani her şeyi bilmiyorlardı.”</p>

  <p>“Evet,” dedi Miller. “Tüm olay son dakikada tertiplenmiş gibi gözüküyordu. Sizi yakalayıp neyin peşinde olduğunuzu öğreneceklerdi. Daha fazla vakitleri olsaydı oteli baştan sona arayabilirlerdi. Bunu yapmak iki-üç gün sürebilirdi, ama imkânsız değildi. Öyle yapmadıklarına göre sizi yakalamanın daha kolay olacağını düşündüler.”</p>

  <p>Holden başını salladı. “Evet,” dedi. “Ama bu biz istasyona gelmeden önce halihazırda timleri olduğunu gösterir. O adamlar bana buranın yerlileri gibi gözükmediler.”</p>

  <p>Miller kaygılı bir ifadeyle duraksadı. “Şimdi sen söyleyince düşündüm de, bana da öyle gözükmediler.”</p>

  <p>“Yani peşimizdekiler her kimse Eros’ta silahlı ekipleri var ve bizi ele geçirmek için onları her an üzerimize salabilirler,” dedi Holden.</p>

  <p>“Üstelik güvenlik güçleriyle o kadar bağlantılılar ki silahlı çatışma çıktığında hiç kimsenin gelmemesini sağlayabiliyorlar,” dedi Miller. “Ben arayana kadar polisin olup bitenlerden haberi yoktu.” Holden başını yana eğdi. “Hay aksi. Buradan cidden gitmemiz gerekiyor.”</p>

  <p>“Durun bir dakika,” dedi Alex yüksek sesle. “Biraz ağır olun. Niye hiç kimse o odadaki <i>mutant korku gösterisinden</i> bahsetmiyor? Onu bir tek ben mi gördüm?”</p>

  <p>“Evet. Tanrım, o da neydi öyle?” dedi Amos usulca.</p>

  <p>Miller elini ceketinin cebine attı ve içinde Julie’nin cep terminalinin bulunduğu delil poşetini çıkardı.</p>

  <p>“İçinizde teknisyen var mı?” diye sordu. “Belki o sorunun cevabını bulabiliriz.”</p>

  <p>“Ben onu muhtemelen kırabilirim,” dedi Naomi. “Ama kızı o hale neyin getirdiğini ve bulaşıcı olmadığını öğrenene kadar ona dokunacak değilim. Kızın elini sürdüğü şeylerle temas ederek şansımı zorlamaya hiç niyetim yok.”</p>

  <p>“Dokunmana gerek yok ki. Poşeti kapalı tutup terminali plastiğin üstünden kullan. Dokunmatik ekran o şekilde de çalışacaktır.” Naomi biraz duraksadı, sonra uzanıp poşeti aldı,</p>

  <p>“Tamam, bana bir dakika süre tanıyın,” dedi ve işe koyuldu. Yeniden sandalyesinde arkasına yaslanan Miller bir kez daha uzun uzun iç geçirdi.</p>

  <p>“Eee,” dedi Holden. “Bu olaydan önce Julie’yi tanır mıydın? Naomi onu öyle ölü bulmanın sana fena koyduğunu düşünüyor.” Miller başını yavaşça iki yana salladı. “Böyle bir dava aldığın zaman konusu her kimse onunla haşır neşir olursun. Bilirsin ya, özel hayatı falan. E-postalarını okursun. Tanıdıklarıyla konuşursun. Bir izlenim edinirsin.”</p>

  <p>Miller konuşmaya ara verip başparmaklarıyla gözlerini ovuşturdu. Sonra Holden tarafından zorlanmamasına rağmen sözlerini sürdürdü.</p>

  <p>“Julie iyi bir kızdı,” dedi Miller, bir itirafta bulunurcasına. “Çok iyi yarış gemisi kullanırdı. Ben sadece... onu canlı bulmak istiyordum.”</p>

  <p>“Bir şifresi var,” dedi Naomi, terminali havaya kaldırarak. “Donanımı kırabilirim, ama onun için kasayı açmam gerekir.”</p>

  <p>Miller elini uzattı. “Dur bir de ben deneyeyim.”</p>

  <p>Naomi terminali ona aktardı ve Miller ekrandaki birkaç yazı karakterine dokunduktan sonra cihazı kadına geri verdi. <i>“Çatalkuyruk,”</i> dedi Naomi. “O ne ki?”</p>

  <p>“Bir kızak,” diye cevapladı Miller.</p>

  <p>“Bu adam bizimle mi konuşuyor?” dedi Amos, çenesiyle Miller’ı işaret ederek. “Çünkü burada başka biri yok ama çoğu zaman ne dediğini zerre kadar anlamadığıma yemin edebilirim.”</p>

  <p>“Üzgünüm,” dedi Miller. “Bugüne kadar hemen hemen hep yalnız çalıştım. Tabii bu da kötü alışkanlıklar doğuruyor.”</p>

  <p>Naomi omuz silkip işinin başına dönerken Holden ile Miller da arkasından onu seyrettiler.</p>

  <p>“Kızın burada bir sürü şeyi varmış,” dedi Naomi. “Nereden başlamalı?”</p>

  <p>Miller terminalin masaüstünde duran NOTLAR başlıklı bir metin dosyasını işaret etti.</p>

  <p>“Oradan başla,” dedi. “Julie doğru klasörleri kullanmaya çok düşkündü. O şeyi masaüstünde bıraktıysa nereye ait olduğunu bilememiş demektir.”</p>

  <p>Naomi açmak için belgeye dokundu. Dosya birinin günlüğüne benzeyen yarım yamalak düzenlenmiş bir dizi metin halinde açıldı.</p>

  <p><i>Her şeyden önce kafanı topla. Paniğin faydası yok. Hiç olmaz zaten. Derin nefes al, ne yapacağını düşün, doğru adımları at. Korku aklın düşmanıdır. Hah. Seni gidi kitap kurdu seni.</i></p>

  <p><i>Mekiğin Avantajları:</i></p>

  <p><i>Reaktör yok; yalnızca aküler var. Ve düşük radyasyon.</i></p>

  <p><i>Sekiz kişilik erzak</i></p>

  <p><i>Bol bol tepki kütlesi</i></p>

  <p><i>Mekiğin Dezavantajları:</i></p>

  <p><i>Epstein ve üfleç yok</i></p>

  <p><i>İletişim yalnız devre dışı bırakılmayıp</i> fiziksel <i>olarak da sökülmüş (kaçaklar konusunda kendinizi paranoyak mı hissediyorsunuz çocuklar?)</i></p>

  <p><i>En yakın transit Eros. Oraya mı gidiyorduk? Yoksa başka bir yere mi gitsem? Sadece çaydanlıkla bu çok yavaş bir tekne. Bir transit daha yolculuğu yedi hafta uzatır. Demek ki Eros.</i></p>

  <p><i>Phoebe virüsünü kaptığım belli. Nasıl olduğundan emin değilim, ama o kahverengi bok her yerdeydi. Oksijensiz yaşayabildiğine göre birazına dokunmuş olmalıyım. Nasıl olduğunun önemi yok; sorunu çöz yeter.</i></p>

  <p><i>Tam ÜÇ HAFTA uyudum. İşemeye bile kalkmadım. Böyle bir şeyi ne yapar?</i></p>

  <p><i>Boku yedim.</i></p>

  <p><i>Unutmaman gereken şeyler:</i></p>

  <p>* <i>BA834024112</i></p>

  <p>* <i>Radyasyon öldürür. Bu mekikte reaktör yok ama ışıkları kapalı tut. Ç-elbiseyi üstünden çıkarma. Videodaki hıyar bu şeyin radyasyon yediğini söyledi. Onu besleme.</i></p>

  <p>* <i>Bir işaret gönder. Yardım çağır. Sistemdeki en zeki insanlar için çalışıyorsun. Onlar bir yolunu bulur.</i></p>

  <p><i>* İnsanlardan uzak dur. Virüsü yayma. Daha o kahverengi balçığı kusmuyorsun. Ne zaman başlayacağını kim bilir.</i></p>

  <p><i>* Kötü adamlardan uzak dur— sanki kim olduklarını biliyorsun da. Peki. Öyleyse herkesten uzak dur. Kendi adını kullanma. Hımm. Polanski?</i></p>

  <p><i>Kahretsin. Onu hissedebiliyorum Sürekli sıcak basıyor ve midem kazınıyor. Yemek yeme. Onu besleme. Nasıldı o söz? Ayağını sıcak tut, karnını tok? Yoksa başka türlü mü? Eros’a bir gün var ve yardım yolda. Mücadeleyi bırakma.</i></p>

  <p><i>Eros’ta güvendeyim. İşareti gönderdim. Umarım genel merkez izliyordur. Başım ağrıyor. Sırtıma bir şeyler oluyor. Böbreklerimin üstünde bezeler var. Darren balçığa dönüştü. Ben de jöleyle dolu bir uzay elbisesi olup çıkacak mıyım?</i></p>

  <p><i>Artık hastayım. Sırtımdan bir şeyler çıkıyor ve her yerimden o kahverengi şey sızıyor. Elbiseyi çıkarmak zorundayım. Bunu okursanız kimsenin kahverengi şeye dokunmasına izin vermeyin. Beni yakın. Her tarafım yanıyor zaten.</i></p>

  <p>Naomi terminali elinden bıraktı. Kısa bir süre hiç kimse konuşmadı. Sonunda Holden söze girdi. “Phoebe virüsü. Bir fikri olan var mı?”</p>

  <p>“Phoebe’de bir uzay İstasyonu vardı,” dedi Miller. “Kuşaklıların alınmadığı bir iç gezegen üssü. Vuruldu. Bir sürü insan öldü ama...” “Kız bir mekiğe binmekten bahsediyor,” dedi Naomi. <i>“Scopuli</i>’nin mekiği yoktu.”</p>

  <p>“Demek ki başka bir gemi olmalı,” dedi Alex. “Belki de mekiği oradan kaldırmıştır.”</p>

  <p>“Evet,” dedi Holden. “Başka bir gemiye bindiler, şu Phoebe virüsü denen şeyi kaptılar ve mürettebatın geri kalanı... bilemiyorum. Öldü mü?”</p>

  <p>“Kız kaçmayı başardı ama hastalandığını mekiğe bindikten sonra anladı,” diye devam etti Naomi. “Buraya geldi, Fred’e bir işaret gönderdi ve hastalık yüzünden o otel odasında öldü.”</p>

  <p>“Ama balçığa dönüşmedi,” dedi Holden. “Sadece çok fena bir… bilemiyorum. O borular ve kemik mahmuzlar. Ne tür bir hastalık öyle bir şeye yol açar ki?”</p>

  <p>Soru havada asılı kaldı. Yine hiç kimse konuşmadı. Holden herkesin aynı şeyi düşündüğünün farkındaydı. Pansiyon odasındaki hiçbir eşyaya dokunmamışlardı. Güvende oldukları anlamına mı gelirdi bu? Yoksa her ne haltsa o Phoebe virüsü onlara da bulaşmış mıydı? Ama kız virüsün oksijensiz yaşayabildiğini söylemişti. Holden bunun virüsü havadan kapamayacağın anlamına geldiğinden emin gibiydi. Emin <i>gibi</i>...</p>

  <p>“Şimdi ne yapacağız Jim?” diye sordu Naomi.</p>

  <p>“Venüs’e ne dersiniz?” dedi Holden. Sesi beklediğinden daha tiz ve gergin çıkmıştı. “Venüs’te ilginç hiçbir şey olmaz.”</p>

  <p>“Cidden,” dedi Naomi.</p>

  <p>“Tamam, cidden. Bence Miller polis arkadaşına hikâyeyi anlatsın ve bu kayadan defolup gidelim. Bu biyolojik bir silah olsa gerek, değil mi? Birileri o boku bir Mars bilim laboratuvarından çalar, bir kubbenin içinde serbest bırakır ve bir ay sonra şehirdeki tüm insanlar ölmüş olur.”</p>

  <p>Amos homurdanarak araya girdi. “O senaryoda bazı eksikler var Kaptan,” dedi adam. “Tüm bunların <i>Cant’ı</i> ve <i>Donnager</i>’ı yok etmekle ne alakası var?”</p>

  <p>Holden dönüp Naomi’nin gözünün içine baktı. “Artık elimizde araştırabileceğimiz bir şey var, değil mi?”</p>

  <p>“Evet, var,” dedi kadın. “BA834024112. Bu bir asteroit kodu.”</p>

  <p>“Sizce orada ne vardır?” diye sordu Alex.</p>

  <p>“Bahse girmem gerekse orada kızın mekiği çaldığı geminin olduğunu söylerdim,” cevabını verdi Holden.</p>

  <p>“Kulağa mantıklı geliyor,” dedi Naomi. “Kuşak’taki her kaya haritada saptanmıştır. Bir şey saklamak istersen onu içlerinden birine yanaştırıp kararlı bir yörüngeye oturtursun ve böylece daha sonra gidip kolayca bulabilirsin.”</p>

  <p>Miller öncekinden de süzgün bir suratla Holden’a doğru döndü.</p>

  <p>“Oraya gidiyorsanız ben de sizinle gelmek istiyorum,” dedi.</p>

  <p>“Neden?” diye sordu Holden. “Kusura bakma ama aradığın kızı buldun. Görevin sona erdi, değil mi?”</p>

  <p>Miller incelmiş dudaklarla ona baktı.</p>

  <p>“Dava değişti,” dedi Holden’a. “Artık mesele onu kimin öldürdüğü.” <a id="bookmark29"></a></p>
</body>
</html>
