<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/ogz.css" rel="stylesheet" type="text/css" />
</head>

<body>
  <h1 style="text-align: right;"><b>Otuz Üçüncü Bölüm: Holden</b></h1>

  <p>Holden ile Miller beş gün daha revirde sırtüstü yatarlarken etraflarındaki güneş sistemi yanıp kavrulmayı sürdürdü. Eros’un ölümüyle ilgili haberler, savaş sebepli tedarik eksikliğinden kaynaklanan büyük çaplı ekolojik çöküşten ani bir Mars saldırısına ve hatta Kuşak’taki gizli bir biyolojik silah laboratuvarı kazasına kadar değişiklik gösteriyordu. İç gezegenlerden yapılan analizlerde DGİ’nin ve onlar gibi teröristlerin masum sivil vatandaşlar için de ne kadar tehlikeli olabileceklerini nihayet gösterdikleri söyleniyordu. Kuşak ise ya Mars’ı, ya Eros’taki bakım-onarım ekiplerini, ya da olaya engel olmadığı için DGİ’yi suçluyordu.</p>

  <p>Sonra bir grup Mars firkateyni Pallas’ı ablukaya aldı, Ganymede’deki bir isyan on altı ölümle sonuçlandı ve Ceres’in yeni hükümeti limandaki Mars sicilli tüm gemilere el konulduğunu duyurdu. Geri plandaki savaş davullarının daimi gürültüsü önünde tehditler ve suçlamalar sürüp gitti. Eros’ta bir trajedi ve suç yaşanmışsa da o iş bitmişti ve insan uzayının her köşesinde yeni tehlikeler ortaya çıkıyordu.</p>

  <p>Holden haber bültenini kapattı, ranzasında biraz kıpırdandı ve gözünü Miller’a dikerek adamı uyandırmaya çalıştı. Çabası işe yaramadı. Aşırı dozda radyasyona maruz kalmak ona insanüstü güçler vermemişti. Miller horlamaya başladı.</p>

  <p>Holden doğrulup oturarak yerçekimini sınadı. Çeyrek g’den daha azdı. Demek ki Alex’in acelesi yoktu. Julie’nin sihirli ve gizemli asteroidine varmadan önce Naomi ona ve Miller’a iyileşmeleri için zaman tanıyordu.</p>

  <p><i>Kahretsin.</i></p>

  <p><i>Naomi.</i></p>

  <p>Naomi’nin revire yaptığı son birkaç ziyaret mahcup geçmişti. Kadın onun başarısızlıkla sonuçlanan romantik teşebbüsünden bahsetmemişse de Holden artık aralarında bir engel seziyor ve bu durum onu pişmanlığa boğuyordu. Ve Naomi’nin odadan her ayrılışında Miller’ın başını öteye çevirip iç geçirmesi durumu daha da beter hale getiriyordu.</p>

  <p>Fakat Holden kendini ne kadar budala hissederse hissetsin ondan ebediyen sakınamazdı. Ayaklarını yatağın kenarından sarkıtıp yere bastı. Bacakları zayıf düşmüş olmasına rağmen lastik gibi de değildi. Ayak tabanları ağrıyordu, fakat bu ağrı vücudundaki diğer her şeyinkinden daha azdı. Bir elini yatakta tutarak doğruldu ve dengesini sınadı. Sallanmasına karşın dik durabildi. Attığı iki adım onu düşük yerçekiminde yürümenin mümkün olduğuna ikna etti. O sırada serumun hortumu kolunu çekiştirdi. Kullandığı serumların sayısı, soluk mavi bir şey içeren tek bir torbaya kadar inmişti. Holden’ın o torbada ne bulunduğuna dair hiçbir fikri yoktu, fakat Naomi ölüme ne denli yaklaştıklarını açıkladıktan sonra önemli bir şey olduğunu tahmin ediyordu. Serumu duvar kancasından alıp sol elinde tuttu. Oda antiseptik ve ishal gibi kokuyordu. Holden oradan ayrıldığına memnundu.</p>

  <p>“Nereye gidiyorsun?” diye sordu Miller, dermansız bir sesle.</p>

  <p>“Dışarı.” Aniden Holden’ın zihninde on beş yaşındaki halinin yoğun bir anısı canlandı.</p>

  <p>“Peki,” dedi Miller, ardından yana döndü.</p>

  <p>Gemi revirinin kapısı, merkezi merdivenden dört metre uzaktaydı; Holden bu mesafeyi yavaş ve dikkatli adımlarla kat etti. Kumaşla kaplı metal zemine sürtünen kâğıt patikleri fısıltımsı bir ses çıkarıyordu. Merdiven onu mağlup etti. Operasyon merkezi yalnızca bir güverte yukarıda olmasına rağmen üç metrelik tırmanışın o anda bin metrelikten farkı yoktu. Holden asansörü çağıran düğmeye bastı. Birkaç saniye sonra yerdeki kapı kayarak açıldı ve asansör bir elektrik vızıltısıyla oradan yükseldi. Holden asansöre hareket halindeyken atlamaya çalıştı, fakat tek yapabildiği merdivene tutunmasıyla ve asansör platformuna diz çökmesiyle sonuçlanan bir tür yavaş çekim düşüş oldu. Asansörü durdurdu, tutunduğu yerden destek alarak kendini doğrulttu ve asansörü tekrar çalıştırdı. Sonra da eskisi kadar sefil olmadığını umduğu kaptansı bir pozla bir sonraki güverteye çıktı.</p>

  <p>“Tanrım Kaptan. Hâlâ bok gibi görünüyorsun,” dedi Amos, asansör durduğu sırada. Tamirci sensör santralinde iki koltuğa birden yayılmıştı ve deri kayışa benzer bir şeyi kemirmekteydi.</p>

  <p>“Hep öyle söylüyorsun.”</p>

  <p>“Hep de doğru oluyor.”</p>

  <p>“Amos, senin yapacak bir işin yok mu?” dedi Naomi. Bilgisayar santrallerinin birinde oturmakta olan kadın ekrandaki yanıp sönen bir şeye bakıyordu. Holden güverteye çıktığında başını kaldırmamıştı. İşte bu hayra alamet değildi.</p>

  <p>“Yok. Bu içinde çalıştığım en sıkıcı gemi Patron. Bozulmuyor, akıtmıyor, sıkıştırılmasını gerektirecek sinir bozucu bir takırtı bile çıkarmıyor,” diye cevaplayan Amos, atıştırmalığının son lokmasını da ağzına attı ve dudaklarım şapırdattı.</p>

  <p>“Yerleri paspaslamak ne güne duruyor,” dedi Naomi, sonra da önündeki ekranda bulunan bir şeye dokundu. Amos’un bakışları onunla Holden arasında gidip geldi.</p>

  <p>“Bak şimdi aklıma geldi. Motor odasına gidip o... şeye bir bak- sam iyi olacak. Zaten ne zamandır bakayım diyordum,” diyen Amos ayağa fırladı. “Müsaadenle Kaptan.”</p>

  <p>Adam Holden’ın yanından geçti, asansöre atladı ve onunla kıç tarafına gitti. Güverte kapağı arkasından kapandı.</p>

  <p>“Selam,” dedi Holden, Amos gittikten sonra.</p>

  <p>“Selam,” dedi kadın, başını çevirmeksizin. Bu da iyi değildi. Holden onun kendisiyle konuşmak için Amos’u gönderdiğini ummuştu, fakat Naomi öyle yapacakmış gibi gözükmüyordu. Holden iç geçirdi ve ayaklarını sürüyerek kadının yanındaki koltuğa kadar yürüdü. Kendini koltuğa bırakırken sanki yirmi küsur adım atmamış da bir kilometre koşmuşçasına bacakları karıncalanıyordu. Naomi’nin serbest bıraktığı saçları yüzünü Holden’dan gizlemekteydi. Holden eliyle o saçları geriye çekmek istiyor, fakat öyle bir şeye kalkışırsa kadının Kuşaklı kung-fusuyla dirseğini kıracağından korkuyordu.</p>

  <p>“Bak Naomi,” diye başladı, fakat Naomi onu duymazdan gelerek panelindeki bir düğmeye bastı. Önündeki ekranda Fred’in suratı belirince Holden durdu.</p>

  <p>“O Fred mi?” dedi, çünkü söyleyecek daha aptalca bir şey düşünememişti.</p>

  <p>“Bunu görmen gerek. Ben Tycho’yu durumumuz hakkında güncelledikten bir-iki saat sonra dar ışınla onlardan geldi.”</p>

  <p>Naomi oynatma düğmesine dokundu ve Fred’in suratı canlandı.</p>

  <p>“Naomi, anlaşılan zor günler geçirmişsiniz. Herkes İstasyonun tecridini ve sözde nükleer patlamayı konuşuyor. Hiç kimse ne düşüneceğini bilmiyor. Bizi haberdar etmeyi sürdürün. Bir de burada bıraktığınız veri küpünü kırmayı becerdik. Ama size fazla bir faydası dokunacağını sanmam. Bulduğumuz şey çoğunluğu elektromanyetik olmak üzere <i>Donnager’</i>dan alınan bazı sensör verilerine benziyor. Gizli bir mesaj var mı diye baktık, fakat en akıllı adamlarım bile öyle bir şeye rastlamadılar. Verileri size yolluyorum. Bir şey bulursanız bana da söyleyin. Tycho tamam.”</p>

  <p>Ekran karardı.</p>

  <p>“Veriler neye benziyor?” diye sordu Holden.</p>

  <p>“Adamın dediğine,” dedi Naomi. <i>“Donnager’</i>ın o altı gemi tarafından takip edilirken ve savaşırken kaydettiği elektromanyetik sensör verileri. İşlenmemiş kısımları elden geçirerek içeride gizlenmiş olabilecek bir şey aradım, ama ne yaptıysam bir sonuç alamadım. Hatta son bir-iki saattir verilerde belli bir düzen var mı diye onları <i>Roci’ye</i> işletiyorum. Öyle şeyler için sahiden de çok iyi bir yazılımı var. Ama şu ana kadar hiçbir şey çıkmadı.”</p>

  <p>Naomi ekrana tekrar dokundu ve işlenmemiş veriler Holden’ın takip edebileceğinden daha büyük bir süratle ekranda akmaya başladı. Büyük ekranın içindeki küçük bir pencerede <i>Rocinante</i>’nin düzen tanımlama yazılımı verilerden bir anlam çıkarmaya çalışıyordu. Holden bunu bir dakika boyunca seyretti, fakat gözleri daha fazla odaklanamaz oldu.</p>

  <p>“Teğmen Kelly bu veriler uğrana can verdi,” dedi. “Silah arkadaşları savaşırlarken gemiyi terk etti. Çok önemli bir şey olmadıkça piyadeler öyle yapmaz.”</p>

  <p>Naomi omuz silkti ve teslimiyetle ekranı işaret etti. “Küptekiler bunlar,” dedi. “Belki steganografik bir şey vardır, ama elimde onu kıyaslayabileceğim başka bir veri kümesi yok.”</p>

  <p>Acısını ve romantik başarısızlıklarını o an için unutan Holden baldırında bir ritim tuttu.</p>

  <p>“Diyelim ki tüm veriler bu kadar. Gizli hiçbir şey yok. Peki bu bilgi Mars donanması için ne anlama geliyor olabilir?”</p>

  <p>Naomi koltuğunda arkasına yaslandı ve gözlerini kapatıp düşüncelere daldı. Bir parmağıyla da şakağındaki bir saç buklesiyle oynadı.</p>

  <p>“Bunlar çoğunlukla EM verileri; bir sürü motor izi zırvası yani. Diğer gemileri izlemenin en iyi yolu itici radyasyonudur. O sana çatışma sırasında hangi gemilerin nerede olduğunu söyler. Belki bunu yalnızca taktiksel veri olarak kullanıyorlardır.”</p>

  <p>“Belki,” dedi Holden. “Peki o dediğin Kelly’yi gemiden göndermeye yetecek kadar önemli midir?”</p>

  <p>Naomi derin bir nefes aldı ve onu yavaşça bıraktı.</p>

  <p>“Sanmam,” dedi.</p>

  <p>“Ben de.”</p>

  <p>Holden’ın. bilincinin sınırlarını zorlayan bir şey içeri girmeye çalışıyordu.</p>

  <p>“Amos’un o hali neydi?” diye sordu adam.</p>

  <p>“Amos mu?”</p>

  <p>“Biz geldiğimizde iki silahla birden hava kilidinde bekliyordu,” dedi Holden.</p>

  <p>“Gemiye dönüş yolculuğumuzda soran çıktı.”</p>

  <p>“Kimin için sorun?” diye sordu Holden. Naomi bunu duyunca biraz gülümsedi.</p>

  <p>“Bazı kötü adamlar <i>Roci</i>’ye çıkmamızı istemediler. Amos onları ikna etti. Yoksa <i>seni</i> beklediğimizi mi sandın Kaptan?”</p>

  <p>Kadının sesinde bir tebessüm mü gizliydi? Ufak bir naz? Flört etme girişimi? Holden kendini sırıtmamak için zorladı.</p>

  <p>“Verileri yüklediğinde <i>Roci</i> ne dedi?” diye sordu adam.</p>

  <p>“İşte,” karşılığım veren Naomi panelindeki bir şeye dokundu. Metin biçiminde uzun veri listeleri ekranda belirmeye başladı. “Bir sürü EM ve ışık tayfı ayrıntısı, hasar görmüş—”</p>

  <p>Holden cıyakladı. Naomi başını ona doğru çevirdi.</p>

  <p>“Amma salağım,” dedi Holden.</p>

  <p>“Kabul. Ayrıntıya girmek ister misin?”</p>

  <p>Holden ekrana dokunup veri metnini aşağı yukarı kaydırdı. Uzun bir numara ve harf listesine dokundu, sonra da sırıtarak, arkasına yaslandı.</p>

  <p>“İşte bu,” dedi.</p>

  <p>“Bu mu?”</p>

  <p>“Tek tanımlama ölçütü gövde yapısı değildir. En isabetlisi odur, ama en kısa menzil de ondadır ve”—eliyle <i>Rocinante’yi</i> işaret etti— “kandırılması en kolay olanıdır. Bir sonraki en iyi yöntem itici izidir. Radyasyonunu ve ısı kalıbını gizleyemezsin. Üstelik onlar çok uzaktan bile kolayca tespit edilebilirler.”</p>

  <p>Holden koltuğunun yanındaki ekranı çalıştırıp geminin dost/ düşman veri tabanını açtı, sonra da onu Naomi’nin ekranındaki verilere bağladı.</p>

  <p>“Bu mesajın anlamı o Naomi. itici izini göstererek <i>Donnager’ı</i> kimin yok ettiğini söylüyor.”</p>

  <p>“Öyleyse niçin kolay okunur bir metin dosyasında ‘bizi şunlar şunlar vurdu’ dememişler?” diye sordu Naomi, kuşkuyla kaşlarını çatarak.</p>

  <p>“Bilmiyorum.”</p>

  <p>Bir kapak hidrolik bir sesle çarparak açıldı. “Miller geliyor,” dedi Holden’ın ötesine bakan Naomi.</p>

  <p>Holden dönüp dedektifin revir güvertesinden başladığı yavaş tırmanışı bitirmesini seyretti. Miller diken diken olmuş tüylerle bezeli pembe-gri cildiyle yolunmuş bir tavuğa benziyordu. Kâğıt önlüğü başındaki şapkayla pek uyumsuzdu.</p>

  <p>“Asansör denen bir şey var,” dedi Holden.</p>

  <p>“Keşke onu bilseydim,” diye karşılık verdi Miller, sonra da kendini soluk soluğa operasyon güvertesine çekti. “Hedefe vardık mı?”</p>

  <p>“Önce bir gizemi çözmeye çalışıyoruz,” dedi Holden.</p>

  <p>“Gizemlerden nefret ederim,” dedi Miller ve kendini zar zor ayağa kaldırıp bir koltuğa gitti.</p>

  <p>“Öyleyse bunu bizim için sen çöz. Diyelim ki bir cinayeti kimin işlediğini buldun. O kişiyi kendin tutuklayamıyorsun. Bu yüzden bilgiyi ortağına yolluyorsun. Ama failin adını vereceğin yerde olayın tüm ipuçlarını veriyorsun. Niye?”</p>

  <p>Miller öksürdü ve çenesini kaşıdı. Holden’ın göremediği bir ekranı okurcasına gözleri boşluğa odaklandı.</p>

  <p>“Kendime güvenemediğim için. Benim yönlendirmem olmadan ortağımın aynı sonuca ulaşmasını istiyorumdur. Ona noktaları veririm ve onları birleştirdiği zaman ortaya ne çıkacağına bakarım.”</p>

  <p>“Özellikle de yanlış tahminde bulunmak kötü sonuçlar doğuracaksa,” dedi Naomi.</p>

  <p>“Bir cinayet ithamını berbat etmek istemezsin,” dedi Miller, kafa sallayarak. “Profesyonelce olmaz.”</p>

  <p>Holden’ın paneli öttü.</p>

  <p>“Kahretsin, neden bu kadar dikkatli davrandıklarını çözdüm,” dedi adam, ekranını okuduktan sonra. <i>“Roci</i> onların Bush Tersaneleri’nde üretilen standart hafif kruvazör motorları olduğu fikrinde.”</p>

  <p>“Yani Dünya gemileri miymiş?” dedi Naomi. “iyi de kimliklerini gizli tutuyorlardı ve... <i>Vay anasını</i>! ”</p>

  <p>Holden onun ilk defa bağırdığını duyuyor ve kadına hak veriyordu. <i>Donnager’ı</i> BMD suikast timleri yok ettiyse bu her şeyin arkasında Dünya'nın olduğu anlamına gelirdi. Belki daha en başta <i>Canterbury</i>’yi yok etmenin de. Yani Mars savaş gemileri Kuşaklıları sebepsiz yere öldürüyordu. Naomi gibi Kuşaklıları.</p>

  <p>Holden öne eğilip iletişim ekranını açtı, sonra da genel bir yayın başlattı. Miller’ın soluğu kesildi.</p>

  <p>“Bastığın o düğme düşündüğüm şeyi yapmıyor, değil mi?” dedi adam.</p>

  <p>“Kelly’nin görevini onun yerine tamamladım,” dedi Holden. “Kelly’nin kim olduğuna dair en ufak bir fikrim yok,” dedi Miller, “ama lütfen görevinin o veriyi tüm güneş sistemine duyurmak olmadığını söyle.”</p>

  <p>“İnsanlar neler döndüğünü öğrenmeliler,” dedi Holden.</p>

  <p>“Evet, öğrenmeliler, ama belki de onlara söylemeden önce <i>biz</i> neler döndüğünü adamakıllı öğrenmeliyiz,” karşılığını veren Miller’ın sesindeki tüm bitkinlik kaybolmuştu. “Nasıl bu kadar saf olabiliyorsun?”</p>

  <p>“Hey,” dedi Holden, fakat Miller sesini daha da yükseltti.</p>

  <p>“Bir Mars pili buldun, değil mi? Sonra da bunu güneş sistemindeki herkese söyledin ve insanlık tarihinin en büyük savaşını başlattın. Gel gör ki onu orada bırakanların Marslılar olmayabileceği anlaşıldı. Sonra bir grup gizemli gemi <i>Donnager</i>’ı yok etti. Mars hemen Kuşak’ı suçladı ama o da nesi? Kuşak’ın bir Mars savaş kruvazörünü yok edebileceğinden haberi bile yoktu.”</p>

  <p>Holden ağzını açtı; fakat Miller, Amos’un konsolda bırakmış olduğu kahve bardağını alıp onun kafasına fırlattı.</p>

  <p>“Bırak da sözümü bitireyim! Şimdi de Dünya’yı suçlayan bazı veriler buluyorsun ve yaptığın ilk iş bunu evrene yetiştirmek oluyor. Hem Mars hem de Kuşak bundan sonra Dünya’yı da bu işin içine çekecek ve tarihin en büyük savaşı daha da büyüyecek. Ortada bir düzen görüyor musun?”</p>

  <p>“Evet,” dedi Naomi.</p>

  <p>“Ne olacağım sanıyorsun ki?” dedi Miller. “Bu insanlar işlerini böyle yürütüyorlar! <i>Canterbury</i>’yi Mars yok etmiş gibi gösterdiler. Öyle değildi. <i>Donnager</i>’ı Kuşak yok etmiş gibi gösterdiler. Öyle değildi. Şimdi de tüm bunlar Dünya'nın başının altından çıkmış gibi gözüküyor. Aynı düzen. Yani muhtemelen o da yalan! Gerçeği bilene kadar asla ama asla öyle bir suçlamada bulunamazsın. Bakarsın. Dinlersin. Sessizce beklersin ve ancak gerçeği öğrendiğin zaman iddialarını sıralarsın.”</p>

  <p>Halsiz düştüğü anlaşılan dedektif arkasına yaslandı. Kan ter içindeydi. Güverteye sessizlik çöktü.</p>

  <p>“Sözünü bitirdin mi?” dedi Holden.</p>

  <p>Soluk soluğa kalmış olan Miller kafa salladı. “Galiba bir yerlerim yırtıldı.”</p>

  <p>“Kimseyi bir şeyle suçladığım yok,” dedi Holden. “Herhangi bir iddia da ortaya atmıyorum. Sadece elimdeki bilgiyi ortaya koyuyorum. Artık o bir sır değil. Eros’ta bir şeyler yapıyorlar ve rahatsız edilmek istemiyorlar. Mars ve Kuşak birbirini yediği sürece yardımı dokunabilecek kaynakları bulunan herkes başka işlerle meşgul oluyor.”</p>

  <p>“Ve sen şimdi Dünya’yı da bu işin içine çekiyorsun,” dedi Miller.</p>

  <p>“Olabilir,” dedi Holden. “Fakat katiller kısmen de olsa Dünya'nın yörüngesindeki tersanelerde üretilen gemileri kullandılar. Belki birileri bunu araştırır. Zaten amacım da o. Herkes her şeyi bilirse hiçbir şey sır olarak kalmaz.”</p>

  <p>“Tabii canım,” dedi Miller. Holden onu duymazdan geldi.</p>

  <p>“Sonunda birileri meselenin iç yüzünü çözecek. Bu tür planların gerçekleşmesi için gizliliğe ihtiyaç vardır; o yüzden sırları açığa çıkarmak sonunda onlara zarar verir. Bu olayın gerçekten ve temelli durmasının tek yolu o.”</p>

  <p>Miller iç geçirdi, kendi kendine başını salladı, şapkasını çıkardı ve kafasını kaşıdı.</p>

  <p>“Ben bunu yapanları bir hava kilidinden dışarı atıp kurtulacaktım,” dedi.</p>

  <p style="text-align: center;">♦</p>

  <p>BA834024112 pek de matah bir asteroit değildi. Çapı otuz metreyi zor bulan kaya uzun zaman önce tetkik edilmiş ve faydalı ya da değerli minerallerden tamamıyla yoksun olduğu anlaşılmıştı. Kayıtlarda yer almasının tek sebebi, gemileri ona çarpmamaları için uyarmaktı. Julie küçük mekiğiyle Eros’a doğru uçuşa geçtiğinde onu milyarlarca dolarlık bir servete bağlı olarak bırakmıştı.</p>

  <p><i>Scopuli'yi</i> yok eden ve mürettebatını çalan gemi yakından bakıldığında bir köpekbalığına benziyordu. Uzun ve yassı geminin rengi o kadar koyu bir siyahtı ki, onu uzayın fonunda çıplak gözle tespit etmek neredeyse imkansızdı. Radar dalgalarını saptıran kıvrımları ona uzay gemilerinde neredeyse hiç rastlanmayan aerodinamik bir görünüm kazandırıyordu. Gemi her ne kadar Holden’ın tüylerini diken diken etse de çok güzeldi.</p>

  <p>“Vay amına koyayım,” dedi Amos bıyık altından, mürettebat gemiye bakmak için <i>Rocinante'nin</i> kokpitine yığılırken.</p>

  <p>“<i>Roci</i> onu görmüyor bile Kaptan,” dedi Alex. “Üstüne oluk oluk ladar gönderiyorum, ama tek gördüğümüz asteroitten daha sıcak bir nokta oluyor.”</p>

  <p><i>“Cant</i> yok edilmeden önce Becca'nın da gördüğü gibi,” dedi Naomi.</p>

  <p>“Mekiği yerinde yok. O yüzden de bir kayaya bağlanıp bırakılmış doğru hayalet gemiye geldiğimizi tahmin ediyorum,” diye ekledi Alex. “Tabii bundan uzayda birden fazla varsa.”</p>

  <p>Holden pilotun başının üstünde asılı dururken kısa bir süre parmaklarıyla onun koltuğunun arkalığında ritim tuttu.</p>

  <p>“Herhalde içi kusmuk zombileriyle doludur,” dedi nihayet. “Gidip bakmak ister misin?” diye sordu Miller.</p>

  <p>“Hem de nasıl,” dedi Holden. <a id="bookmark37"></a></p>
</body>
</html>
