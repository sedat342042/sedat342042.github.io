<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/ogz.css" rel="stylesheet" type="text/css" />
</head>

<body>
  <h1 style="text-align: right;"><b>Birinci Bölüm: Holden</b></h1>

  <p>Dünya ile Mars arasındaki bölgesel uyuşmazlıkların savaşın eşiğinde olduğu yüz elli yıl öncesinde, Kuşak ulaşılabilir ekonomik mesafenin dışındaki olağanüstü mineral zenginliğine sahip uzak bir ufuktu ve dış gezegenler en gerçek dışı şirket rüyalarının bile ötesindeydi. Derken bir gün Solomon Epstein o küçük, modifiye edilmiş füzyon iticisini inşa etmiş, onu üç kişilik yatının arkasına takmış ve çalıştırmıştı. Işık hızının marjinal bir yüzdesiyle yol alarak koca boşluğa doğru ilerleyen gemisini iyi bir teleskopla hâlâ görebilirdiniz. Buna insanlık tarihinin en iyi ve uzun cenaze töreni de denilebilirdi. Neyse ki Solomon iticinin planlarını ev bilgisayarında bırakmıştı. Epstein İticisi insanlığa yıldızları vermemiş, fakat gezegenleri takdim etmişti.</p>

  <p>Bir kilometrenin dörtte üçü uzunluğundaki, bir kilometrenin çeyreği genişliğindeki —aşağı yukarı bir yangın musluğu biçimindeki— ve içi çoğunlukla boşluktan ibaret olan <i>Canterbury</i> elden geçirilmiş bir koloni taşıyıcısıydı. Gemi bir zamanlar insanlarla, malzemelerle, şemalarla, makinelerle, çevresel kubbelerle ve umutla tıklım tıklım doluydu. Artık Satürn’ün aylarında neredeyse yirmi milyon insan yaşıyordu. Onlardan yaklaşık bir milyonunun atalarını oraya <i>Canterbury</i> taşımıştı. Jüpiter’in aylarındaki insan sayısı kırk beş milyondu. Beş bin kişi barındıran Uranüs’ün bir ayı insan medeniyetinin en uzak mevkiiydi—en azından Mormonlar nesil gemilerini tamamlayıp yıldızlara yollanana ve üreme sınırlamalarından kurtulana dek.</p>

  <p>Sonra bir de Kuşak vardı.</p>

  <p>Sarhoş olduklarında ve kendilerini konuşkan hissettiklerinde DGİ personel görevlilerine soracak olursanız, Kuşak’ta yüz milyon kişinin bulunduğunu söyleyebilirlerdi. Bir iç gezegen nüfus memuruna sorarsanız bu sayı elli milyona daha yakın olurdu. Fakat nereden bakarsanız bakın nüfus muazzamdı ve bol bol suya ihtiyacı vardı.</p>

  <p>O yüzden <i>Canterbury</i> ve Pur’n’Kleen Su Şirketi’ndeki düzinelerce kardeş gemisi artık buzul taşıyarak Satürn’ün cömert halkaları ile Kuşak arasında gidip geliyordu. Gemiler hurdaya çıkana kadar da bu böyle devam edecekti.</p>

  <p>Jim Holden’a göre şiirsel bir durumdu bu.</p>

  <p>“Holden?”</p>

  <p>Holden tekrar hangar güvertesine doğru döndü. Baş Mühendis Naomi Nagata ona tepeden bakıyordu. Neredeyse iki metre uzunluğundaki kadının gür kıvırcık saçları siyah bir atkuyruğuyla toplanmıştı ve yüz ifadesi keyifle asabiyet arasında bir yerdeydi. Kadın omuzlarıyla değil de elleriyle omuz silkmek gibi bir Kuşaklı huyuna sahipti.</p>

  <p>“Holden, beni dinliyor musun, yoksa pencereden dışarıyı mı seyrediyorsun?”</p>

  <p>“Bir sorun vardı,” dedi Holden. “Ve sen işinde sahiden çok iyi olduğun için yeterli para veya malzeme olmadan da bu sorunu giderebilirsin.”</p>

  <p>Naomi güldü.</p>

  <p>“Yani dinlemiyordun,” dedi.</p>

  <p>“Hayır, pek sayılmaz.”</p>

  <p>“Eh, en azından meselenin özünü kavramışsın. Ben contaları değiştirebilene kadar <i>Şövalye</i>'nin iniş takımları atmosferde pek işe yaramayacak. Bu bir sorun yaratır mı?”</p>

  <p>“Yaşlı adama sorarım,” dedi Holden. “Ama mekiği atmosferde en son ne zaman kullandık ki?”</p>

  <p>“Hiç kullanmadık. Fakat yönetmelikler atmosferde çalışabilen en az bir tane mekiğimizin olması gerektiğini söylüyor.”</p>

  <p>Naomi’nin gezegen doğumlu asistanı Amos Burton, “Hey, Patron!” diye seslendi hangarın karşı tarafından. Kalın kollarından birini onlardan tarafa sallayan adam Naomi’yi kastediyordu. Amos’un içinde bulunduğu geminin kaptanı McDowell, idare subayı da Holden olabilirdi; fakat Amos Burton’ın dünyasında tek patron Naomi’ydi.</p>

  <p>“Ne var?” diye bağırdı Naomi.</p>

  <p>“Kablo kötü çıktı. Ben gidip yedeğini getirene kadar şu piçi yerinde tutabilir misin?”</p>

  <p>Naomi dönüp Holden’a baktı. <i>Burada işimiz bitti mi?</i> sorusu vardı gözlerinde. Holden alaycı bir asker selamı verdi. Burun kıvıran Naomi başını iki yana sallayarak yürüyüp gitti. Yağlı iş tulumunun içindeki sureti uzun ve inceydi.</p>

  <p>Dünya’nın donanmasında yedi, sivillerle beraber uzayda çalışarak beş sene geçirdikten sonra bile Holden Kuşaklıların uzun, ince ve olasılık dışı kemiklerine alışamamıştı. Yerçekiminde geçen bir çocukluk onun bakış açısını ebediyen şekillendirmişti.</p>

  <p>Holden merkezi asansörde Ade Tukunbo’yu —tebessümünü, sesini, saçlarında kullandığı silhat ve vanilya rayihasını-— düşleyerek parmağını kısa bir süreliğine navigasyon güvertesi düğmesinin üzerinde tuttu. Fakat onun yerine revirin düğmesine bastı. Vazife zevkten önce gelirdi.</p>

  <p>Holden içeri girdiği sırada laboratuvar masasının üstüne eğilmiş olan tıp teknisyeni Shed Garvey, Cameron Paj’ın kesik sol kolunu debride etmekteydi. Bir ay önce Paj’ın dirseği saniyede beş milimetre hareket eden otuz tonluk bir buz bloğu tarafından sıkıştırılmıştı. Sıfır yerçekiminde buzul kesip hareket ettirmek gibi tehlikeli bir işte çalışan insanlar arasında bu nadir bir yaralanma değildi ve Paj tüm olup bitenlere bir profesyonelin kaderciliğiyle bakıyordu. Holden başını teknisyenin omzunun üstünden uzatarak Shed’in tıbbi kurtçuklardan birini ölü dokudan çekip almasını seyretti.</p>

  <p>“Durum nedir?” diye sordu Holden.</p>

  <p>“Oldukça iyi gözüküyor efendim,” dedi Paj. “Hâlâ birkaç sinirim var. Shed bana protezin nasıl takılacağını anlatıyordu.”</p>

  <p>“Tabii kangreni kontrol altında tutabilirsek,” dedi sağlık görevlisi “ve Ceres’e varmadan önce Paj’ın fazla iyileşmeyeceğinden emin olabilirsek. Poliçeye göz attım; Paj baskı geribildirimli, basınç ve sıcaklık sensörlü, ince kullanım yazılımlı bir tane alacak kadar uzun zamandır çalışıyor. Protezin eskisinden kalır bir yanı olmayacak. İç gezegenlerde uzvu tekrar büyütebilen yeni bir biyojel var ama bizim sağlık sigortamız onu kapsamıyor.”</p>

  <p>“İçlilerin de, onların sihirli jölesinin de canı cehenneme. O pezevenklerin laboratuvarda ürettikleri bir şey yerine şöyle Kuşaklı yapımı doğru düzgün bir taklidi yeğlerim. O süslü püslü kolu takmak bile herhalde adamı puştun teki yapmaya yetiyordur,” dedi Paj. “Ah, şey, kusura bakma IS.”</p>

  <p>“Bakmadım. Seni düzeltebileceğimizi duyduğuma da sevindim,” dedi Holden.</p>

  <p>“Ona diğer şeyi de söyle,” dedi Paj muzip bir sırıtışla. Shed’in yüzü kızardı.</p>

  <p>“Ben, şey, protez takılmış başkalarından duydum bunu,” dedi Shed, bakışlarını Holden’ın gözlerinden kaçırarak. “Anlaşılan proteze alıştığın dönemde otuz bir çekmek bir başkasından muamele görmek gibiymiş.”</p>

  <p>Shed’in kulakları kıpkırmızı kesilirken Holden bu yorumu birkaç saniyeliğine karşılıksız bıraktı. “Bak bunu bilmek güzel,” dedi sonunda. “Peki ya kangren?”</p>

  <p>“Biraz enfeksiyon var,” dedi Shed. “Kurtçuklar onu kontrol altında tutuyor ve bu şartlar altında iltihap aslında iyi bir şey. O yüzden yayılmaya başlamadıkça onunla fazla savaşmayacağız.”</p>

  <p>“Bir sonraki sefere hazır olacak mı?” diye sordu Holden.</p>

  <p>Paj ilk defa kaşlarını çattı. “Tabii ki hazır olacağım. Ben daima hazırım. Benim işim bu efendim.”</p>

  <p>“Muhtemelen,” dedi Shed. “Nasıl bir bağ kurulacağına göre değişir. Bu seferkine değilse bile bir sonrakine hazır olur.”</p>

  <p>“Hadi oradan,” dedi Paj. “Tek elimle bile bu kaltaktaki çoğu hergeleden daha iyi buz kırabilirim.”</p>

  <p>“Bunu bilmek de güzel,” dedi Holden, sırıtmaktan kaçınarak. “İşinize bakın.”</p>

  <p>Paj homurdandı. Shed bir kurtçuğu daha çekip aldı. Holden asansöre geri döndü ve bu sefer tereddüt etmedi.</p>

  <p><i>Canterbury</i>’nin navigasyon santrali hiç de etkileyici bir görünüme sahip değildi. Holden’ın donanmaya ilk yazıldığında hayal ettiği duvar ebatlı kocaman ekranlar büyük gemilerde olmasına rağmen onlarda bile ihtiyaçtan ziyade tasarım unsuru olarak yer alırdı. Ade <i>Canterbury’nin</i> reaktörü ile motorunun etkinlik ve çıktı grafiklerinin köşelerde güncellendiği, sistemler bilgi verirken işlenmemiş kayıtların sağdan akıp gittiği bir cep terminalinden azıcık daha büyük bir çift ekranın önünde oturmaktaydı. Dinlediği şarkının basların belli belirsiz gümbürtüsü, kadının kulaklarını kapatan kalın kulaklıktan hemen hemen hiç dışarı kaçmıyordu. <i>Canterbury</i> bir anormallik algılarsa onu uyarırdı. Sistemlerden biri hata verirse onu uyarırdı. Kaptan McDowell komutayı bırakıp kontrol güvertesinden ayrılırsa müziği kapatabilsin ve kaptan geri geldiği sırada meşgul gözükebilsin diye yine onu uyarırdı. Ade’nin böyle ufak tefek zevkleri onu Holden için çekici kılan bin farklı şeyden biriydi. Holden kadına arkadan yaklaştı, kulaklığı başından nazikçe kaldırdı ve “Hey,” dedi.</p>

  <p>Ade gülümseyip ekranına dokundu ve kulaklığı teknik bir mücevherat gibi uzun, narin boynuna bıraktı.</p>

  <p>“İdare Subayı James Holden,” dedi yoğun Nijerya aksanının daha da belirgin kıldığı abartılı bir resmilikle. “Sizin için ne yapabilirim?” “Bak bunu sorman çok iyi oldu,” dedi adam. “Ben de tam üçüncü vardiya başladığında birini kamarama götürmenin ne kadar hoş olacağını düşünüyordum. Yemekhanede verdikleri o haltın aynısıyla romantik bir akşam yemeği yemenin. Biraz müzik dinlemenin.” “Biraz da şarap içmenin,” dedi kadın. “Protokolü biraz çiğnemenin. Düşünmesi bile güzel, ama bu akşam seks yapacak havamda değilim.”</p>

  <p>“Ben seksten bahsetmiyordum. Biraz yemek. Sohbet.”</p>

  <p>“Ama ben seksten bahsediyordum,” dedi Ade.</p>

  <p>Holden kadının koltuğunun yanına diz çöktü. Mevcut itişlerinin sağladığı üçte bir g’de<a href="../Text/LeviathanUyaniyor_0061.html#_edn2" id="_ednref2"><sup>[2]</sup></a> bu son derece rahat bir pozisyondu. Ade’nin tebessümü yumuşadı. Ekrandaki kayıt akışı çınladı; kadın ona bir göz attı, bir tuşa bastı ve tekrar Holden’a doğru döndü.</p>

  <p>“Ade, senden hoşlanıyorum. Yani senin arkadaşlığından,” dedi Holden. “Niçin giysilerimizi çıkarmadan birlikte vakit geçiremediğimizi anlamıyorum.”</p>

  <p>“Holden. Tatlım. Bırak şunu, tamam mı?”</p>

  <p>“Neyi bırakayım?”</p>

  <p>“Beni kız arkadaşın yapmaya çalışmayı bırak. Sen iyi bir adamsın. Hoş bir popon var ve yatakta eğlencelisin. Ama bu nişanlı olduğumuz anlamına gelmez.”</p>

  <p>Topukları üzerinde sallanan Holden kaşlarının çatıldığını hissetti.</p>

  <p>“Ade. Buna devam etmem için bana daha fazlası lazım.”</p>

  <p>“Ama yok,” dedi kadın, Holden’ın elini tutarak. “Olmaması da sorun değil. Sen buranın idare subayısın ve ben bir kısa dönemim. Bir, bilemedin iki sefer sonra gideceğim.”</p>

  <p>“Ben de bu gemiye zincirle bağlı değilim ya.”</p>

  <p>Kadının kahkahası samimiyet kadar hayret de barındırıyordu. “Ne zamandır <i>Cant’</i>tasın?”</p>

  <p>“Beş senedir.”</p>

  <p>“Öyleyse hiçbir yere gitmiyorsun,” dedi kadın. “Burada rahatsın.”</p>

  <p>“Rahat mı?” dedi Holden. <i>“Cant</i> asırlık bir buz taşıyıcısı. Bundan daha boktan bir uçuş işi bulabilirsin, ama çok uğraşman gerekir. Buradaki herkes ya aşırı derecede vasıfsız ya da bundan önceki işini yüzüne gözüne bulaştırmış.”</p>

  <p>“Ve sen burada rahatsın.” Ade’nin gözleri artık eskisi kadar şefkatli bakmıyordu. Kadın dudağını ısırdı, aşağıdaki ekrana baktı ve başını kaldırdı.</p>

  <p>“O dediğini hak etmedim,” dedi Holden.</p>

  <p>“Etmedin,” diye doğruladı kadın. “Bak, sana bu akşam havamda olmadığımı söyledim. Kendimi huysuz hissediyorum. Gece şöyle iyi bir uyku çekmeye ihtiyacım var. Yarına daha sevimli olurum.”</p>

  <p>“Söz mü?”</p>

  <p>“Sana akşam yemeği bile pişiririm. Özrümü kabul ediyor musun?”</p>

  <p>Adam öne eğilip dudaklarını onunkilere bastırdı. Ade de onu öptü; kibarca başlamasına rağmen tavırları giderek ısındı. Parmakları bir an için Holden’ın boynunu kavradı, sonra onu geri çekti.</p>

  <p>“Bunda çok iyisin. Artık gitmen gerek,” dedi. “Görevin seni bekler falan filan.”</p>

  <p>“Tamam,” dedi adam, fakat gitmek üzere dönmedi.</p>

  <p>“Jim,” dedi Ade. O sırada geminin iletişim sistemi devreye girdi.</p>

  <p>“Holden köprüye,” dedi Kaptan McDowell. Sesi yoğun ve yankılıydı. Holden müstehcen bir sözle karşılık verdi. Ade güldü. Adam, hızla ona sokuldu, onu yanağından öptü ve bu berbat zamanlama yüzünden Kaptan McDowell’ın çıban çıkarıp insan içinde küçük düşmesini umarak merkezi asansöre yollandı.</p>

  <p>Köprü Holden’ın kamarasından pek de büyük değildi ve yemekhanenin yarısından bile küçüktü. Kaptan McDowell’ın bozulan gözlerinin ve göz ameliyatlarına olan genel güvensizliğinin gerektirdiği biraz fazla büyük kaptan ekranı haricinde bir muhasebe şirketinin arka odasıyla karıştırılabilirdi. Havada temizlik astrenjanı ve birinin fazla yoğun Paraguay çayının kokusu mevcuttu. Holden yaklaşırken McDowell koltuğunda kaykıldı. Kaptan arkasına yaslanarak omzunun üzerinden iletişim santralini işaret etti.</p>

  <p>“Becca!” diye çıkıştı McDowell. “Söyle ona.”</p>

  <p>Nöbetçi iletişim subayı Rebecca Byers bir köpekbalığı ile bir baltadan doğmuş olabilirdi. Siyah gözler, keskin yüz hatları, hiç yokmuş gibi gözükecek kadar ince dudaklar. Gemideki söylentilere göre eski kocasını öldürmekten yargılanmamak için bu işe girmişti. Holden ondan hoşlanıyordu.</p>

  <p>“Acil durum sinyali,” dedi kadın. “iki saat önce alındı. Aktarıcı doğrulaması az evvel Callisto’dan geldi. Sinyal gerçek.”</p>

  <p>“Ah,” dedi Holden. Sonra da ekledi. “Hay aksi. En yakın biz miyiz?”</p>

  <p>“Birkaç milyon kilometredeki tek gemi biziz.”</p>

  <p>“Eh. Hiç şaşırmadım,” dedi Holden.</p>

  <p>Becca bakışlarını kaptana doğru çevirdi. McDowell parmaklarını çıtlatıp ekranına baktı. Ekrandan gelen ışık onu tuhaf bir yeşil renge boyuyordu.</p>

  <p>“Sözleşmeli bir Kuşak dışı asteroidin yanında,” dedi McDowell.</p>

  <p>“Sahi mi?” dedi Holden hayretle. “Sinyale şans eseri mi rastlamışlar? Orada milyonlarca kilometre boyunca hiçbir şey yok.”</p>

  <p>“Belki de birinin tuvalete gitmesi gerektiği için kenara çekmişlerdir. Elimizdeki tek bilgi ahmağın tekinin orada bir yerde bir acil durum sinyali yaydığı ve en yakındaki geminin biz olduğumuz. Ama...”</p>

  <p>Güneş sisteminin yasası açıktı. Uzay kadar yaşama düşman bir ortamda diğer insanlardan gelecek yardım ve iyi niyet keyfekeder değildi. Acil durum sinyali sadece var olarak bile en yakındaki gemiyi durup yardım etmeye mecbur bırakıyordu. Ama bu, yasaya herkesçe uyulduğu anlamına gelmezdi.</p>

  <p><i>Canterbury</i> tam kapasite doluydu. Bir milyon tondan daha fazla buz son bir ay içerisinde yavaş yavaş hızlandırılmıştı. Tıpkı Paj’ın kolunu ezen o küçük buzul gibi gemiyi yavaşlatmak da zor olacaktı. Açıklanamaz bir iletişim sorunu yaşama, kayıtları silme ve büyük tanrı Darwin’i kendi haline bırakma dürtüsü bu tür durumlarda asla eksik olmazdı.</p>

  <p>Fakat McDowell öyle bir şeye cidden niyetlenseydi Holden’ı çağırmazdı. Veya teklifini mürettebatın onu duyabileceği bir yerde dile getirmezdi. Holden oynanan oyunu anlıyordu. Holden olmasaydı kaptan durmaya yanaşmazdı. İşçiler geminin kârının azalmasını istemediği için kaptana, kurallara uymaları konusunda ısrar ettiği için de Holden’a saygı gösterirlerdi. Ne olursa olsun hem kaptandan hem de Holden’dan yasaların ve de insan ahlakının yapmalarını gerektirdiği şey sebebiyle nefret edilirdi.</p>

  <p>“Durmak zorundayız,” dedi Holden. Sonra da kurnazca ekledi. “Değerli bir enkazla karşılaşabiliriz.”</p>

  <p>McDowell ekranına dokundu. Ade’nin sesi odadaymış kadar alçak ve sıcak bir tonla konsoldan yükseldi.</p>

  <p>“Kaptan?”</p>

  <p>“Bana bu küfeyi durdurmanın sayıları lazım,” dedi adam.</p>

  <p>“Efendim?”</p>

  <p>“Bizi CA-2216862’nin yanına yanaştırmak ne kadar zor olur?”</p>

  <p>“Bir asteroitte mi duracağız?”</p>

  <p>“Önce emrimi yerine getir Navigatör Tukunbo.”</p>

  <p>“Emredersiniz,” dedi kadın. Holden bir dizi tıkırtı işitti. “Gemiyi derhal döndürür ve hemen hemen iki gün boyunca deli gibi yakarsak bizi elli bin kilometreye kadar yaklaştırabilirim efendim.”</p>

  <p>“‘Deli gibi yakmak’ sözünü açıklayabilir misin?” dedi McDowell. “Herkesi çarpışma koltuklarına oturtmamız gerekir.”</p>

  <p>“Gerekmese şaşardım,” diyen McDowell iç geçirdi ve gür sakalını kaşıdı. “Üstelik kayan buzlar gövdede sadece bir-iki milyonluk hasara yol açar—tabii şanslıysak. Böyle şeyler için iyice yaşlanıyorum Holden. Cidden.”</p>

  <p>“Evet efendim. Yaşlanıyorsunuz. Zaten oldum olası koltuğunuzda gözüm vardı,”- dedi Holden. McDowell kaşlarını çatarak müstehcen bir el hareketi yaptı. Rebecca homurtulu bir kahkaha attı. McDowell ona doğru döndü.</p>

  <p>“Yola çıktığımıza dair uyarıcıya bir mesaj gönder. Ve geç kalacağımızı Ceres’e bildir. Holden, <i>Şövalye</i> ne durumda?”</p>

  <p>“Biz bazı parçalar alana kadar atmosferde uçamaz. Ama uzay boşluğunda gidilecek elli bin kilometreyi hayli hayli kaldırır.”</p>

  <p>“Ondan emin misin?”</p>

  <p>“Naomi öyle dedi. Demek ki doğru.”</p>

  <p>McDowell yerinden kalkarak vücudunu neredeyse iki metre yirmi beş santime kadar açtı. Dünya’daki bir ergenden bile daha zayıftı. Yaşı ve bir yerçekimi kuyusunda hiç yaşamamış olması sebebiyle yaklaşan itiş yaşlı adama muhtemelen fena koyacaktı. Holden ona karşı bir acıma hissine kapıldı; tabii bunu dile getirerek McDowell’ı asla utandırmazdı.</p>

  <p>“Mesele şu, Jim,” dedi McDowell, yalnızca Holden’ın duyabileceği kadar alçak bir sesle. “Durmaya ve bir girişimde bulunmaya mecburuz, ama canla başla uğraşmaya değil. Bilmem anlatabildim mi?"</p>

  <p>“Ama zaten durmuş olacağız,” dedi Holden ve McDowell geniş, ince-uzun elleriyle havayı okşadı. Bu bir çevresel elbise giyerken gözükecek biçimde evrim geçirmiş pek çok Kuşaklı el hareketinden biriydi.</p>

  <p>“O kadarından kaçmamam,” dedi kaptan. “Ama orada sıra dışı bir şey görürsen yine kahramanlık etmeye kalkışma. Oyuncaklarını toparlayıp eve dön yeter.”</p>

  <p>“Yani işi oradan geçecek bir sonraki gemiye bırakayım, öyle mi?”</p>

  <p>“Ve kendini güvende tut,” dedi McDowell. “Bu bir emirdir. Anlaşıldı mı?”</p>

  <p>“Anlaşıldı,” dedi Holden.</p>

  <p>Geminin iletişim sistemi tıklayarak devreye girerken ve McDowell durumu mürettebata açıklamaya başlarken Holden güvertelerden koro halinde yükselen homurdanmalar duyar gibi oldu. Rebecca'nın yanına gitti.</p>

  <p>“Tamam,” dedi, “arızalı gemiyle ilgili elimizde ne var?”</p>

  <p>“Hafif yük gemisi. Mars siciline kayıtlı. Bağlama limanı olarak Eros gözüküyor. Adı <i>Scopuli’</i>ymiş...” <a id="bookmark3"></a></p>
</body>
</html>
