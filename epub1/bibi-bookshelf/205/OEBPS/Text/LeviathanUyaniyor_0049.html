<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/ogz.css" rel="stylesheet" type="text/css" />
</head>

<body>
  <h1><b>Kırk Beşinci Bölüm: Holden</b></h1>

  <p>Naomi uykusunda konuşuyordu. O geceden önce Holden’ın onun hakkında bilmediği bir düzine şeyden biri de buydu. Pek çok kez birbirinden birkaç adım mesafedeki çarpışma koltuklarında uyumuş olmalarına rağmen Holden horlamayı daha önce hiç duymamıştı. Şimdiyse kadının yüzü kendi çıplak göğsüne dayalıyken onun dudaklarının oynadığını ve sözcüklerinin yumuşak, kesik kesik nefesini hissedebiliyordu. Fakat ne dediği anlaşılmıyordu.</p>

  <p>Ayrıca Naomi’nin sırtında, sol kalçasının hemen yukarısında bir yara izi vardı. Yedi buçuk santim uzunluğundaki iz eğri büğrü olduğu için belli ki bir kesikten değil de yırtıktan kalmaydı. Naomi asla bir bar kavgasında kendini bıçaklatmazdı; o yüzden iş kaynaklı olmalıydı. Belki de motor odasının dar boşluklarında tırmandığı sırada gemi beklenmedik bir manevra yapmıştı. Becerikli bir plastik cerrah onu tek bir ziyarette görünmez hale getirebilirdi. Naomi’nin öyle bir şeye zahmet etmemesi ve izi umursamıyor olması da Holden’ın o gece onun hakkında öğrendiklerinden biriydi.</p>

  <p>Naomi mırıldanmayı bırakıp dudaklarını birkaç defa şapırdattı. “Susadım,” dedi sonra.</p>

  <p>Holden kadının altından kayarak çıkıp mutfağa yollanırken bunun daima yeni bir sevgiliye eşlik eden bir dalkavukluk olduğunun farkındaydı. Sonraki bir-iki hafta boyunca Naomi’nin sergileyebileceği her türlü hevesi yerine getirmekten kendini alıkoyamayacaktı. Bu bazı erkeklerin genetik olarak taşıdığı bir davranıştı. Sanki DNAsı ilk seferin tesadüf olmadığını ispatlamaya çalışıyordu.</p>

  <p>Naomi’nin oda düzeni onunkinden farklıydı ve bu farklılık Holden’ın karanlıkta sakarlık etmesine yol açıyordu. Holden birkaç dakika boyunca kadının küçük mutfağını el yordamıyla arayarak bir bardak bulmaya çalıştı. O bardağı bulup doldurana ve yatak odasına götürene kadar Naomi yatakta oturmuştu. Örtü kucağında tortop olmuş duruyordu. Onu loş odada öyle yarı çıplak görmek ani bir ereksiyona yol açarak Holden’ı utandırdı.</p>

  <p>Naomi bakışlarını adamın vücudunda gezdirdi, apış arasında durakladı, sonra da bardağa baktı. “O benim için mi?”</p>

  <p>Holden kadının neyden bahsettiğini bilmediğinden, “Evet,” demekle yetindi.</p>

  <p style="text-align: center;">♦</p>

  <p>“Uyuyor musun?”</p>

  <p>Naomi’nin, yüzü Holden’ın karnındaydı. Yavaş ve derin nefes almasına rağmen ses çıkartarak adamı şaşırttı, “Hayır.”</p>

  <p>“Konuşabilir miyiz?”</p>

  <p>Naomi yuvarlanarak onun üstünden kalktı ve başını Holden’ın- kinin yanına getirip yastığa koyana kadar kendini yukarı çekti. Saçları gözlerinin üstünü örtünce adam uzanıp onları kenara aldı. Yaptığı hareket öylesine samimi ve sahipleniciydi ki, Holden boğazına oturan bir düğümü çözmek için yutkunmak zorunda kaldı.</p>

  <p>“Bu işi ciddiye mi alıyorsun yoksa?” diye sordu Naomi, gözlerini fazla açmadan.</p>

  <p>“Evet, alıyorum,” dedi adam ve onu alnından öptü.</p>

  <p>“Son sevgilimden ayrılalı bir seneden çok oldu,” dedi Naomi. “Ben ciddi bir tekeşlilik taraftarıyım; o yüzden birimiz vazgeçene kadar bu tamamen ikimizle sınırlı bir olay. İlişkiyi sonlandırmak istediğini önceden haber verirsen aramız bozulmaz. Seksten fazlası fikrine açığım, ama tecrübelerime göre öyle bir şey ancak olacağı varsa olur. Senin için bir önemi varsa Europa’da ve Ay’da yumurta sakladım,”</p>

  <p>Naomi yuvarlanıp bir dirseği üzerinde doğruldu ve yüzünü onunkine yaklaştırdı.</p>

  <p>“Merak ettiğin her şeyi cevapladım mı?” diye sordu.</p>

  <p>“Hayır,” dedi adam. “Ama şartlarını kabul ediyorum.”</p>

  <p>Naomi kendini tekrar sırtüstü atıp hoşnut bir sesle uzun uzun iç geçirdi. “Güzel.”</p>

  <p>Holden ona sarılmak istemesine rağmen kendini çok sıcak ve terden yapış yapış hissediyordu. Bu yüzden uzanıp kadının elini tutmakla yetindi. Ona bunun bir anlam taşıdığını ve kendisi için daha şimdiden seksten fazlası olduğunu söylemek istiyor, fakat kafasında kurduğu tüm cümleler kulağına sahte veya cıvık geliyordu.</p>

  <p>“Teşekkürler,” demekle yetindi, fakat Naomi hafif hafif horlamaya başlamıştı bile.</p>

  <p style="text-align: center;">♦</p>

  <p>Sabahleyin tekrar seviştiler. Fazla uyumadan geçen uzun bir gecenin ardından bu seferki Holden’a biraz angarya geldi. Fakat içinde zevk de yok değildi; baş döndürücü seksten daha azı o ana kadar yaptıklarından daha farklı, eğlenceli ve nazik bir anlam taşıyacakmış gibi. Sonrasında Holden mutfağa gidip kahve pişirdi ve onu bir tepsiyle yatağa getirdi. Kahveyi konuşmadan içtiler. Dün gece kaçındıkları utangaçlığın bir kısmı şimdi odadaki LED ışıklarının suni sabahında yüzeye çıkıyordu.</p>

  <p>Naomi boş kahve bardağını bıraktı ve Holden’ın kısa bir süre öncesine kadar kırık olan burnunun kötü iyileşmiş yumrusuna dokundu.</p>

  <p>“Çok mu çirkin?” diye sordu Holden.</p>

  <p>“Hayır,” dedi Naomi. “Önceden fazla mükemmeldin. Bu seni daha doygun gösteriyor.”</p>

  <p>Holden güldü. “O dediğin şişman bir adamı veya bir tarih profesörünü tanımlamakta kullanılan bir sözcüğe benziyor.”</p>

  <p>Naomi gülümsedi ve parmak uçlarını kullanarak adamın göğsüne nazikçe dokundu. Bu bir tahrik etme çabası değil, doyumun seksi denklemden çıkardığı durumlarda beliren bir keşif merakıydı sadece. Holden seksten sonra gelen soğuk muhakemenin en son ne zaman bu denli rahatlatıcı olduğunu hatırlamaya çalıştı, fakat belki de daha önce hiç öyle olmamıştı. Günün geri kalanını Naomi’nin yatağında geçirmek için planlar kurduğu ve zihninde evlere servis veren lokantaların bir listesini oluşturduğu sırada komodinin üstündeki terminali vızıldamaya başladı.</p>

  <p>“Hay aksi,” dedi Holden.</p>

  <p>“Cevap vermek zorunda değilsin,” dedi Naomi ve keşfini adamın karnına doğru kaydırdı.</p>

  <p>“Son birkaç aydır neler olup bittiğinin farkındasın, değil mi?” dedi Holden. “Yanlış numarayı aramadılarsa muhtemelen güneş sisteminin sonu falan gelmiştir ve İstasyonu boşaltmak için beş dakikamız vardır.”</p>

  <p>Naomi onun kaburgalarını öptü. Bu Holden’ı aynı anda hem gıdıkladı hem de yeniden erekte olması için gereken zaman aralığına yönelik varsayımlarını sorgulamaya zorladı.</p>

  <p>“Hiç komik değil,” dedi kadın.</p>

  <p>Holden iç geçirip terminali komodinin üstünden aldı. Ekranında Fred’in isminin yanıp söndüğü terminal yeniden vızıldadı.</p>

  <p>“Fred arıyor,” dedi Holden.</p>

  <p>Naomi onu öpmeyi bıraktı ve doğrulup oturdu.</p>

  <p>“Eh, öyleyse iyi haber değildir.”</p>

  <p>Holden aramayı kabul etmek için ekrana dokundu. “Fred,” dedi. “Jim, fırsat bulur bulmaz beni görmeye gel. Önemli bir şey var.” “Tamam,” diye karşılık verdi Holden. “Yarım saat sonra orada olurum.”</p>

  <p>Holden konuşmayı sonlandırdı ve cep terminalini odanın karşı tarafına fırlattı. Terminal daha evvelden yatağın ayak ucuna bırakılmış giysi yığınının üstüne düştü.</p>

  <p>“Bir duş alacağım, sonra da Fred’in ne istediğini öğrenmeye gideceğim,” dedi ve örtüyü üzerinden çekip ayağa kalktı.</p>

  <p>“Ben de gelmeli miyim?” diye sordu Naomi.</p>

  <p>“Dalga mı geçiyorsun? Seni gözümün önünden bir daha hiç ayırmayacağım.”</p>

  <p>“Bu kadar yılışık olma,” dedi Naomi; fakat bunu söylerken gülümsüyordu.</p>

  <p style="text-align: center;">♦</p>

  <p>Geldiklerinde Miller’ı da Fred’in ofisinde otururken bulmaları ilk nahoş sürprizdi. Holden adama başıyla selam verdi, sonra Fred’e döndü. “İşte geldik. Ne vardı?”</p>

  <p>Fred onlara oturmalarını işaret etti. Oturduklarında da söze girdi. “Eros konusunda ne yapacağımızı konuşuyorduk.”</p>

  <p>Holden omuz silkti. “İyi. Ne yapacaksınız?”</p>

  <p>“Miller birilerinin oraya inip protomolekülden numune almaya çalışacağı görüşünde.”</p>

  <p>“Birilerinin öyle bir aptallık edeceğine inanmakta zorluk çekmem,” dedi Holden, başını sallayarak.</p>

  <p>Fred ayağa kalktı ve masasındaki bir yere dokundu. Normalde dışarıdaki <i>Nauvoo</i> inşaatını gösteren ekranlarda ansızın güneş sisteminin iki boyutlu bir haritası belirdi. Farklı renklerdeki minicik ışıklar sistemdeki filoların konumunu göstermekteydi. Mars’ın etrafı parlak yeşil bir nokta sürüsüyle çevriliydi. Holden buna bakarak yeşilin Dünya gemileri anlamına geldiğini farz etti. Kuşak’ta ve dış gezegenlerde bir sürü kırmızı ve sarı nokta vardı. Öyleyse kırmızı muhtemelen Mars’tı.</p>

  <p>“Güzel harita,” dedi Holden. “İsabetli mi bari?”</p>

  <p>“Oldukça,” dedi Fred. Masasına birkaç kez hızlıca dokunarak görüntüyü Kuşak’ın bir bölgesine yakınlaştırdı. Ekranın ortasını EROS olarak işaretlenmiş patates biçimli bir kütle doldurdu. Yeşil renkli iki minik nokta birkaç metre öteden ona yaklaşıyordu.</p>

  <p>“Bu gördüğünüz tam itişte Eros’a doğru ilerleyen Dünya bilim gemisi <i>Charles Lyell</i> Ona eşlik edeninse Fantom sınıfı bir eskort gemisi olduğunu düşünüyoruz.”</p>

  <p>“<i>Roci</i>’nin Dünya donanmasındaki kuzeni,” dedi Holden. “Fantom sınıfı daha eski bir model olmasına ve çoğunlukla cephe gerisinde görevlendirilmesine rağmen DGİ’nin kısa bir sürede sahaya sürebileceği her şeyle başa çıkabilir,” diye karşılık verdi Fred.</p>

  <p>“Ama tam da bilim gemilerine eşlik edecek türde bir gemi,” dedi Holden. “Peki buraya nasıl bu kadar çabuk gelebilmişler? Ve niye sadece iki gemi var?”</p>

  <p>Fred tekrar güneş sisteminin tamamını gösteren uzak bir bakış açısına gelene kadar haritayı uzaklaştırdı.</p>

  <p>“Kör talih. <i>Lyell</i> Kuşak dışı asteroit haritalaması yaptığı sırada Eros’a doğru rota değiştirdi. Bölgeye en yakın gemi oydu. Başka herkes ne yapacağına karar vermeye çalışırken Dünya bunun numune kapabilmek için iyi bir fırsat olduğunu düşünmüş olmalı.”</p>

  <p>Holden dönüp Naomi’ye bir bakış attıysa da kadının yüz ifadesinden anlam çıkarmak mümkün değildi. Miller ise iğneyi tam olarak nereye saplaması gerektiğine karar vermeye çalışan bir böcekbilimci gibi gözünü Holden’a dikmişti.</p>

  <p>“Demek ki biliyorlar, değil mi?” dedi Holden. “Yani Protogen’i ve Eros’u?”</p>

  <p>“Öyle düşünüyoruz,” dedi Fred.</p>

  <p>“Bizden onları korkutup kaçırmamızı mı istiyorsun? Yani sanırım öyle bir şey yapabiliriz ama bu ancak Dünya onlara destek vermek için birkaç gemi daha yollayana kadar işe yarar. Size fazla zaman kazandıranlayız. ”</p>

  <p>Fred gülümsedi.</p>

  <p>“Zaten fazla zamana ihtiyacımız yok,” dedi. “Bir planımız var.” Holden başını sallayıp planı duymayı bekledi, fakat Fred yerine oturdu ve koltuğunda arkasına yaslandı. Miller ayağa kalktı ve ekrandaki görüntüyü Eros yüzeyinin yakınlaştırılmış bir manzarasına çevirdi.</p>

  <p><i>İşte şimdi Fred’in bu çakalı niçin yanında tuttuğunu öğreneceğiz,</i> diye düşündü Holden, fakat bir şey söylemedi.</p>

  <p>Miller, Eros’un resmini işaret etti.</p>

  <p>“Eros eski bir istasyon. Bir sürü fazlalığı var. Üstünde çoğu küçük bakım-onarım hava kilitleri olmak üzere pek çok delik bulunuyor,” dedi eski polis. “Büyük rıhtımlarsa beş ana öbek halinde İstasyonun çevresinde yer alıyor. <i>Rocinante</i>’yle beraber Eros’a altı ikmal şilebi yollamayı düşünüyoruz. <i>Roci</i> bilim gemisini yanaşmaktan alıkoyarken ikmal şileplerinin her biri bir yanaşma rıhtımına tutunacak.”</p>

  <p>“içeri insan mı göndereceksiniz?” diye sordu Holden.</p>

  <p>“İçeri değil,” cevabını verdi Miller. “Sadece yüzeye. Her neyse, diğerleri de yanaştıktan sonra altıncı şilep diğer gemilerin mürettebatlarını tahliye edecek. Terk edilmiş her şilepte birkaç düzine yüksek güçlü füzyon savaş başlığı bulunacak ve bunlar gemilerin yakınlık algılayıcılarına bağlı olacak. Rıhtımlara inmeye çalışan birileri çıkarsa birkaç yüz megatonluk bir füzyon patlaması gerçekleşecek. Bu yaklaşan gemiyi yok etmek için yeterli olacaktır; ama olmazsa bile rıhtımlar yanaşılamayacak kadar hurdaya çıkacak.”</p>

  <p>Naomi genzini temizledi. “Şey, hem BM’nin hem de Mars’ın patlayıcı imha ekipleri var. O bubi tuzaklarını bir şekilde aşacaklardır.”</p>

  <p>“Yeterli zamanları olursa,” diye doğruladı Fred.</p>

  <p>Miller sözü hiç kesilmemiş gibi konuşmaya devam etti. “Bombalar yalnızca ikinci caydırma hattı. Önce <i>Rocinante</i>, sonra bombalar. Amacımız Fred’in adamlarına <i>Nauvoo’yu</i> hazırlamaları için zaman kazandırmak.”</p>

  <p><i>“Nauvoo</i> mu?” dedi Holden, yarım nefes sonra. Naomi hafif bir ıslık çaldı. Miller alkışları kabul edercesine başını salladı.</p>

  <p><i>“Nauvoo</i> uzun bir parabolik rota üzerinde yol alarak hız kazanacak. Eros’a çarpacağı sürat ve açı, İstasyonu güneşe doğru savuracak şekilde hesaplandı. Çarpma aynı zamanda bombaları da patlatacak. Çarpmanın enerjisiyle füzyon savaş başlıkları birleşince Eros yüzeyinin oraya inmeye çalışabilecek her şeyi kızartacak kadar sıcak ve radyoaktif olacağını düşünüyoruz. Ta ki çok geç kalınana dek,” diye sözünü bitirdi Miller. Sonra da yerine oturdu ve gelecek tepkileri beklercesine başını kaldırdı.</p>

  <p>Holden, “Bu plan sana mı ait?” diye sordu Miller’a.</p>

  <p><i>“Nauvoo</i> kısmı öyle. Ama ilk konuştuğumuzda <i>Lyell</i>’dan haberimiz yoktu. Bubi tuzağı doğaçlama olarak ortaya atıldı. Yine de bana kalırsa işe yarayacak. Bize yeterince vakit kazandıracak.”</p>

  <p>“Aynı fikirdeyim,” dedi Holden. “Eros’un başkalarının eline geçmesini engellemeliyiz ve bunu yapacak daha iyi bir yol düşünemiyorum. Biz varız. Siz işinizi hallederken biz de bilim gemisini kovalayacağız.”</p>

  <p>Fred koltuğunu gıcırdatarak öne eğildi. “Razı olacağını biliyordum. Miller biraz daha kuşkucuydu.”</p>

  <p>“Bir milyon insanı güneşe atmanın pek hoşuna gitmeyeceğini düşünmüştüm,” dedi dedektif, neşesiz bir sırıtışla.</p>

  <p>“O istasyonda insan olan hiçbir şey kalmadı. Peki senin buradaki rolün ne? Perde arkasından işgüzarlık mı yapacaksın?”</p>

  <p>Holden’ın sözleri niyetlendiğinden daha sert çıkmasına rağmen Miller gücenmiş gözükmedi.</p>

  <p>“Ben güvenliği koordine edeceğim. ”</p>

  <p>“Güvenlik mi? Niçin güvenliğe ihtiyaç duysunlar ki?”</p>

  <p>Miller tebessüm etti. Tebessümleri onu bir cenaze töreni sırasında güzel bir espri duymuş birine benzetiyordu.</p>

  <p>“Hava kilitlerinden bir şeyler çıkıp gemiye girmeye kalkışırsa diye.”</p>

  <p>Holden kaşlarını çattı. “O şeylerin uzay boşluğunda canlı kalabilmeleri fikrinden hoşlanmıyorum. Hem de hiç.”</p>

  <p>“Eros’un yüzey sıcaklığını şöyle ılık bir on bin dereceye çıkardıktan sonra onun fazla bir önemi kalacağını sanmam,” diye karşılık verdi Miller. “Ama o zamana kadar tedbiri elden bırakmamak lazım.”</p>

  <p>Holden dedektifin kendine duyduğu güveni paylaşmayı çok isterdi.</p>

  <p>“Çarpışmanın ve patlamaların Eros’u bir milyon parçaya ayırıp güneş sisteminin her yanına saçma ihtimali nedir?” diye sordu Naomi.</p>

  <p>“Fred öyle bir şeyin yaşanmaması için en iyi mühendislerinden bazılarına her şeyi küsuratı küsuratına hesaplatıyor,” cevabını verdi Miller. “Tycho daha ilk başta Eros’un inşa edilmesine yardımcı olmuştu. Ellerinde şemalar var.”</p>

  <p>“Eh,” dedi Fred. “Bir araya gelmişken halletmemiz gereken bir mesele daha var.”</p>

  <p>Holden bekledi.</p>

  <p>“Protomolekül hâlâ sende,” dedi Fred.</p>

  <p>Holden başını salladı. “Ee?”</p>

  <p>“Eesi,” dedi Fred, “seni geçen sefer buradan yolcu ettiğimizde gemin neredeyse enkaz haline geldi. Eros’ta atom bombaları patladıktan sonra hâlâ Phoebe’de bulunabilecek olanın haricinde sendekinden başka onaylı numune kalmayacak. Onu elinde tutmayı sürdürmen için bir sebep göremiyorum. Siz buradan ayrıldığınızda onun Tycho’da kalmasını istiyorum.”</p>

  <p>Holden ayağa kalkıp başını iki yana salladı.</p>

  <p>“Seni severim Fred, ama onu bir pazarlık kozu olarak görebilecek hiç kimseye o şeyi vermeyeceğim.”</p>

  <p>“Bana kalırsa elinde fazla bir—” diye başladı Fred, fakat Holden parmağını kaldırarak adamın sözünü kesti. Fred ona şaşkın gözlerle bakarken Holden terminalini alıp mürettebatıyla arasında bir kanal açtı.</p>

  <p>“Alex, Amos, gemide olanınız var mı?”</p>

  <p>“Ben buradayım,” dedi Amos bir saniye sonra. “Birkaç işi—”</p>

  <p>“Gemiyi kilitle,” dedi Holden ona. “Hemen şimdi. Tamamen. Seni bir saat içinde tekrar aramazsam veya benden başka biri binmeye çalışırsa rıhtımdan ayrıl ve en süratli şekilde Tycho’dan uzaklaş. Gideceğin istikamet sana kalmış. Gerekirse ateş ederek kendine bir yol aç. Beni duydun mu?”</p>

  <p>“Açık ve net Kaptan,” dedi Amos. Holden ondan bir bardak kahve koymasını isteseydi Amos’un sesi yine aynı tonda çıkardı.</p>

  <p>Fred ona kuşkuyla bakmayı sürdürüyordu.</p>

  <p>“Beni bu konuda zorlama Fred,” dedi Holden.</p>

  <p>“Beni tehdit edebileceğini sanıyorsan yanılıyorsun,” dedi Fred, sakin ve korkutucu bir sesle.</p>

  <p>Miller bir kahkaha patlattı.</p>

  <p>“Komik bir şey mi var?” dedi Fred.</p>

  <p>“O bir tehdit değildi,” karşılığını verdi Miller.</p>

  <p>“Değil miydi? Peki ya neydi?”</p>

  <p>“Yaşanacakların isabetli bir raporu,” dedi Miller. Konuşurken yavaşça gerindi. “Gemideki Alex olsaydı kaptanın birini ürkütmeye çalıştığını düşünüp son dakikada vazgeçebilirdi. Fakat Amos? Amos kesinlikle ateş ederek kendine bir yol açacaktır; öyle bir şey gemiyle beraber yok olacağı anlamına gelse bile.”</p>

  <p>Fred kaşlarını çattıysa da Miller başını iki yana salladı.</p>

  <p>“Blöf yapmıyor,” dedi Fred’e. “Daha fazla üsteleme.”</p>

  <p>Fred’in gözleri kısıldı ve Holden sonunda adamı gereğinden fazla zorlamış olabileceğini düşündü. Fred Johnson tarafından vurulması emredilecek ilk insanın kendisi olmayacağından emindi. Üstelik Miller onun yanı başında bekliyordu. Dengesiz dedektif muhtemelen biri öyle bir şeyin iyi bir fikir olabileceğini ima ettiği anda silahına davranırdı. Miller’ın odada bulunması bile Holden’ın Fred’e karşı duyduğu güveni sarsıyordu.</p>

  <p>Bu da Miller onu kurtardığı zaman Holden’ın daha fazla şaşırmasına sebep oldu.</p>

  <p>“Bak,” dedi dedektif, “gerçek şu ki sen protomolekülle ne yapacağına karar verene kadar o boka sahip çıkabilecek en iyi kişi Holden.”</p>

  <p>“Öyleyse beni ikna et,” dedi Fred, halen öfkeli çıkan bir sesle.</p>

  <p>“Eros patladıktan sonra o ve <i>Roci</i> ortada kalacaklar. Birileri sırf prensip icabı ona bir nükleer bomba atacak kadar sinirlenebilir.”</p>

  <p>“Peki öyle bir şey numunenin güvenliğini nasıl sağlayacak?” diye sordu Fred. Holden ise Miller’ın ne demek istediğini çoktan anlamıştı.</p>

  <p>“Onlara elimde bir numunenin ve tüm Protogen notlarının olduğunu söylersem beni patlatmakta tereddüt edebilirler,” dedi adam.</p>

  <p>“O dediğin numunenin güvenliğini sağlamaz,” dedi Miller. “Fakat görevin başarıya ulaşma şansını arttırır. Zaten amaç da o, değil mi? Üstelik Holden bir idealist,” diye devam etti Miller. “Ona ağırlığınca altın teklif etsen kendisine rüşvet vermeye çalıştın diye sana kızar.”</p>

  <p>Naomi güldü. Miller ağzının köşesinde küçük bir tebessümle ona bir göz atarak duygularını paylaştı, sonra tekrar Fred’e baktı.</p>

  <p>“Yani ona güven olacağını ama bana olmayacağını mı söylüyorsun?” dedi Fred.</p>

  <p>“Ben daha ziyade mürettebatı düşünüyordum,” dedi Miller. “Holden’ın küçük bir ekibi var ve o ne derse yapıyorlar. Onun doğrucu olduğuna inandıkları için onlar da öyleler.”</p>

  <p>“Benim adamlarım da sözümü dinlerler,” dedi Fred.</p>

  <p>Miller’ın sırıtışı yorgun ve katiydi. “DGİ çok kalabalık,” dedi.</p>

  <p>“Kaybedilecek çok şey var,” dedi Fred.</p>

  <p>“Güvenli yaşamak istiyorsan yanlış kariyer seçmişsin,” dedi Miller. “Bunun harika bir plan olduğunu söylemiyorum. Daha iyisini bulamazsın diyorum sadece.”</p>

  <p>Fred’in kısılı gözleri hüsran kadar hiddetle de parlıyordu. Konuşmadan önce çenesi kısa bir süreliğine sessizce kımıldadı.</p>

  <p>“Kaptan Holden, senin ve mürettebatın için yaptığım onca şeyden sonra gösterdiğin güvensizlik beni düş kırıklığına uğrattı.”</p>

  <p>“İnsan ırkı bir ay sonra da hayatta olursa senden özür dilerim,” dedi Holden.”</p>

  <p>“Fikrimi değiştirmeden önce mürettebatını Eros’a götür.”</p>

  <p>Holden ayağa kalktı, Fred’e başıyla selam verdi ve oradan ayrıldı. Naomi de yanında yürüyordu.</p>

  <p>“Vay be, ucuz atlattık,” dedi kadın, bıyık altından.</p>

  <p>Holden konuşmak için odadan çıkmalarını bekledi. “Bence Fred az daha Miller’a beni vurmasını emredecekti.”</p>

  <p>“Miller bizim tarafımızda. Bunu hâlâ anlamadın mı?”</p>

  <p><a id="bookmark49"></a></p>
</body>
</html>
