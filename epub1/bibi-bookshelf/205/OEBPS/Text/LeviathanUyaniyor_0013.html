<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/ogz.css" rel="stylesheet" type="text/css" />
</head>

<body>
  <h1><b>Dokuzuncu Bölüm: Holden</b></h1>

  <p>“Gemilerden hâlâ cevap yok,” dedi Naomi, iletişim panelindeki bir tuş dizisine dokunarak.</p>

  <p>“Olacağını da zannetmiyordum. Ama takip edilmekten endişelendiğimizi <i>Donnager’a</i> göstermek istiyorum. Bu noktada her şey kıçımızı kollamaktan ibaret,” dedi Holden.</p>

  <p>Naomi gerinirken omurgası çıtırdadı. Holden kucağındaki kutudan bir protein çubuğu çıkarıp ona fırlattı.</p>

  <p>“Ye.”</p>

  <p>Naomi çubuğun ambalajını açarken Amos merdivenden sallana sallana çıkıp kendini onun yanındaki koltuğa attı. İş tulumu o kadar kirliydi ki ışıkta parlıyordu. O sıkışık mekikte üç gün geçirmek tıpkı diğerlerininki gibi onun kişisel hijyenine de fayda sağlamamıştı. Holden elini kaldırıp kendi yağlı saçlarını huysuz huysuz kaşıdı. <i>Şövalye</i> duşakabinler için çok küçüktü ve sıfır yerçekimi lavaboları kafa sokulamayacak kadar ufaktı. Amos kafasını kazıyarak kendi saç yıkama sorununu çözmüştü. Artık kelinin etrafında kısacık bir saç halkası mevcuttu. Naomi’nin saçları her nasılsa ışıltılı ve büyük ölçüde yağsız kalabilmişti. Holden kadının bunu nasıl başardığını merak ediyordu.</p>

  <p>“Bana da yiyecek bir şeyler atsana İS,” dedi Amos.</p>

  <p>“Kaptan,” diye düzeltti Naomi.</p>

  <p>Holden ona da bir protein çubuğu fırlattı. Amos çubuğu havada kaptı, sonra da uzun ince paketi hoşnutsuz bakışlarla süzdü.</p>

  <p>“Of be Patron. Vibratör gibi gözükmeyen bir yiyecek için sol taşağımı verirdim,” dedi ve ardından şerefe kadeh kaldırırcasına kendi çubuğunu Naomi’ninkine değdirdi.</p>

  <p>“Bana suyumuzdan bahset,” dedi Holden.</p>

  <p>“Bütün gün gövde duvarlarının arasında süründüm. Sıkılabilecek her şeyi sıktım ve sıkılamayacaklarını üstüne tutkal sürdüm. O yüzden herhangi bir sızıntımız yok.”</p>

  <p>“Yine de ucu ucuna yetecek Jim,” dedi Naomi. “Şövalye’nin geri dönüşüm sistemi berbat. İki hafta boyunca beş kişinin atıklarını içme suyuna dönüştürmek için tasarlanmamış.”</p>

  <p>“Benim ucu ucuna yetmekle bir derdim yok. Birbirimizin kokusuyla yaşamayı öğrenmemiz gerekecek, o kadar. Ben asıl ‘kıçımızı yırtsak yetmez’ demenizden korkuyordum.”</p>

  <p>“Söz kokudan açılmışken; bölmeme gidip üstüme biraz daha deodorant sıkacağım,” dedi Amos. “Bütün gün geminin bağırsaklarında süründükten sonra kokum bu gece beni bile uyutmaz.”</p>

  <p>Amos yiyeceğinin son lokmasını da yutup sahte bir hazla dudaklarını şapırdattı, sonra da koltuğundan kalkıp mürettebat merdiveninden aşağı indi. Holden da kendi çubuğundan bir ısırık aldı. Tadı yağa bulanmış mukavva gibiydi.</p>

  <p>“Shed ne alemde?” diye sordu. “Hiç sesi sedası çıkmıyor.” Naomi kaşlarını çatarak yarısı yenmiş çubuğunu iletişim panelinin üstüne koydu.</p>

  <p>“Ben de seninle o konuda konuşmak istiyordum. Durumu iyi değil Jim. Tüm bu... olup bitenlerle başa çıkmakta içimizde en çok o zorlanıyor. Hem sen hem de Alex donanmada çalıştınız. Sizi silah arkadaşlarınızı yitirmede eğittiler. Amos da o kadar uzun zamandır uçuyor ki, bilmem inanır mısın, bu altından kayıp giden <i>üçüncü</i> gemi.”</p>

  <p>“Ve sen tamamen dökme demirden ve titanyumdan yapılmasın,” dedi Holden, şaka yapar gibi.</p>

  <p>“Tamamen değil. Yüzde seksen, bilemedin doksan. O da en fazla,” dedi Naomi hafif bir tebessümle. “Ama ciddiyim. Bence onunla konuşmalısın.”</p>

  <p>“Peki ne diyeceğim? Ben psikiyatrist değilim. Öyle bir konuşmanın donanma versiyonu görev, onur, fedakarlık ve ölen silah arkadaşlarının intikamı çevresinde döner. Ama dostların boş yere öldürüldüğü ve esasen bu konuda elinden bir şey gelmediği zaman pek işe yaramaz.”</p>

  <p>“Onu düzeltmek zorundasın demedim. Sadece onunla konuşman gerektiğini söyledim.”</p>

  <p>Holden koltuğundan kalkıp bir asker selamı verdi. “Emredersiniz komutanım,” dedi. Merdivenin başında duraksadı. “Tekrar teşekkürler Naomi. Sen olmasaydın—”</p>

  <p>“Biliyorum. Git de kaptanlık et,” dedi kadın, tekrar panele doğru dönüp geminin operasyon ekranını açarak. “Ben komşulara el sallamayı sürdüreceğim.”</p>

  <p style="text-align: center;">♦</p>

  <p>Holden, Shed’i <i>Şövalye'nin</i> ufacık revirinde buldu. Aslında oda daha ziyade bir tuvaleti andırıyordu. Güçlendirilmiş bir ranzanın, malzeme dolaplarının ve duvara monte edilmiş yarım düzine teçhizatın dışında ancak manyetik ayaklarla yere tutturulmuş bir tabureye yetecek kadar yer vardı. Shed o taburede oturuyordu.</p>

  <p>“Hey, dostum, içeri girebilir miyim?” diye sordu Holden. <i>Sahiden ‘Hey, dostum,’ dedim mi?</i></p>

  <p>Omuz silken Shed duvar paneline bir envanter ekranı getirdi ve çeşitli çekmeceleri açıp içeriklerine uzun uzun baktı. Bir işle meşgulmüş gibi yaptığı her halinden belliydi.</p>

  <p>“Bak Shed. Şu <i>Canterbury</i> olayı herkese fena koydu ve sen—” diye başladı Holden. Shed beyaz bir sıkma tüpünü tutarak ona doğru döndü.</p>

  <p>“Yüzde üçlük asetik asit solüsyonu. Elimizde bundan olduğunu bilmiyordum. <i>Cant</i>’taki bitti ve buna cidden ihtiyaç duyan GÇ’li üç adamımız var. Acaba bunları niye <i>Şövalye'ye,</i> koymuşlar?” dedi Shed.</p>

  <p>“GÇ mi?” demekten başka Holden’in aklına bir şey gelmedi.</p>

  <p>“Genital çıban. Görülebilir çıbanların tedavisinde asetik asit kullanılır. Asit onları yakar. İnsanın canım fena acıtır ama işi halleder. Bunu mekikte tutmanın bir anlamı yok. Zaten tıbbi envanter hep böyle karmakarışıktır.”</p>

  <p>Holden konuşmak için ağzını açtı, söyleyecek bir şey bulamadı ve onu yine kapattı.</p>

  <p>“Asetik asitli kremimiz var,” dedi Shed, giderek tizleşen bir sesle, “ama ağrılar için hiç elemcet yok. Sence bir kurtarma mekiğinde hangisine daha çok ihtiyaç duyarsın? O enkazda ağır bir JÇ hastası bulsaydık hiç sıkıntı çekmezdik. Ama kırık bir kemik? Şansına küs. Unut gitsin.”</p>

  <p>“Dinle Shed,” dedi Holden, söze girmeye çalışarak.</p>

  <p>“Ah, bir de şuna bak. Pıhtılaşma arttırıcı da yok. Bu ne biçim iş? Tabii canım; zaten bir kurtarma görevinde kim kan kaybeder ki? Aletinde kırmızı kırmızı yumrular çıkarsa sorun yok, ama kan kaybı? Hadi oradan! Şu an <i>Cant</i>’ta dört frengi vakası var. En eski hastalıklardan biri olmasına rağmen ondan hâlâ kurtulamıyoruz. Bizimkilere hep diyorum. ‘Satürn İstasyonu’ndaki fahişeler buz turundaki herkesle düşüp kalkıyorlar. O yüzden kaput takmayı ihmal etmeyin.’ Peki beni dinliyorlar mı? Hayır. Biz de o yüzden elimizde yeterli siprofloksasin olmadan frengiyle uğraşıyoruz.”</p>

  <p>Holden kızmaya başlıyordu. Duvara tutunarak odanın içine doğru eğildi.</p>

  <p>“<i>Cant</i>’taki herkes öldü,” dedi; her sözcüğe net, güçlü ve acımasız bir vurgu yaparak. “Herkes öldü. Hiç kimsenin antibiyotiğe ihtiyacı yok. Çıban kremine de.”</p>

  <p>Konuşmayı kesen Shed’in ciğerlerindeki tüm hava sert bir yumruk yemişçesine boşaldı. Adam malzeme dolabındaki çekmeceleri itti ve küçük el hareketleriyle envanter ekranını kapattı.</p>

  <p>“Biliyorum,” dedi alçak sesle. “Aptal değilim. Biraz zamana ihtiyacım var, o kadar.”</p>

  <p>“Bizim de zamana ihtiyacımız var. Ama bu minicik konserve kutusunun içine birlikte tıkıldık. Doğrusu buraya sırf Naomi senin için endişeleniyor diye gelmiştim. Ama artık benim de ödümü patlatıyorsun. Bunda bir sorun yok, çünkü artık kaptan benim ve bu benim işim. Ama Alex’i veya Amos’u da korkutmanı göze alamam. Bir Mars gemisinin bizi almasına daha on gün var ve doktorumuz sapıtmadan bile bu yeterince zor bir durum.”</p>

  <p>“Ben doktor değilim. Sadece sağlık teknisyeniyim,” dedi Shed, çok küçük bir sesle.</p>

  <p>“Sen <i>bizim</i> doktorumuzsun, tamam mı? Bu gemideki dördümüz için sen bizim doktorumuzsun. Alex post-travmatik stres nöbetleri geçirmeye başlarsa ve aklını başında tutması için ilaç alması gerekirse sana gelecek. Ama sen burada çıbanlardan falan geveleyecek olursan gerisingeri kokpite dönecek ve mekiği hiç de iyi uçuramayacak. Ağlamak mı istiyorsun? Bizimle beraber ağla. Hep birlikte yemekhanede oturup kafayı çekeriz ve bebekler gibi ağlarız. Ama bunu güvenli bir yerde yaparız. Artık burada saklanmak yok ”</p>

  <p>Shed başını salladı. “Sahiden öyle bir şey yapabilir miyiz?” diye sordu.</p>

  <p>“Ne yapabilir miyiz?” dedi Holden.</p>

  <p>“Kafayı çekip bebek gibi ağlayabilir miyiz?”</p>

  <p>“Hem de nasıl. Hatta onu bu gecenin programına resmen koyuyorum. Saat yirmi iki çift sıfırda yemekhanede olun Bay Garvey. Yanınızda bardak da getirin.”</p>

  <p>Shed karşılık vereceği sırada genel iletişim kanalı tıkladı ve Naomi karşı taraftan konuştu. “Jim, operasyon merkezine dön.”</p>

  <p>Holden kısa bir süreliğine Shed’in omzunu sıvazladı, sonra da oradan ayrıldı.</p>

  <p>Operasyon merkezinde Naomi iletişim ekranını tekrar açmıştı ve Alex’le alçak bir sesle konuşmaktaydı. Pilotsa kaşlarını çatarak başını iki yana sallıyordu. Ekranda bir harita vardı.</p>

  <p>“Ne oldu?” diye sordu Holden.</p>

  <p>“Bir dar ışın alıyoruz Jim. Daha bir-iki dakika önce bize kilitlenip veri göndermeye başladı,” cevabım verdi Naomi.</p>

  <p><i>“Donnager</i>’dan mı?” Holden’ın bildiği kadarıyla lazer iletişim mesafesinde bulunan tek şey Mars savaş gemisiydi.</p>

  <p>“Hayır. Kuşak’tan,” dedi Naomi. “Ceres’ten, Eros’tan veya Pallas’tan değil üstelik. Işın büyük istasyonların hiçbirinden gelmiyor.’’</p>

  <p>Naomi ekranındaki küçük bir noktayı işaret etti.</p>

  <p>“Buradan geliyor.”</p>

  <p>“Orası boş uzay,” dedi Holden.</p>

  <p>“Hayır. Alex kontrol etti. Tycho’nun üzerinde çalıştığı büyük bir inşaat projesinin şantiyesi. Hakkında fazla bir ayrıntı yok, ama radar dönüşü oldukça güçlü.”</p>

  <p>“Yani oradaki bir şey anüsün büyüklüğündeki bir noktayı üç AB<a href="../Text/LeviathanUyaniyor_0061.html#_edn7" id="_ednref7"><sup>[7]</sup></a> öteden bize denk getirebilen bir iletişim çanağına sahip,” dedi Alex.</p>

  <p>“Vay canına. İşte bundan etkilendim. Peki anüs büyüklüğündeki noktamız ne diyor?” diye sordu Holden.</p>

  <p>“Kulaklarına inanamayacaksın,” dedi Naomi ve videoyu oynattı.</p>

  <p>Ekranda bir Dünyalı'nın ağır yüz kemiklerine sahip koyu tenli bir adam belirdi. Adamın saçları ağarıyordu ve boynu yaşlı kaslarla boğum boğumdu. Adam konuşmadan önce gülümsedi. “Merhaba James Holden. Benim adım Fred Johnson.”</p>

  <p>Holden duraklatma tuşuna bastı.</p>

  <p>“Herifi gözüm bir yerden ısırıyor. Geminin veritabanından o ismi bir araştır bakalım,” dedi.</p>

  <p>Naomi kılını kıpırdatmadı; yüzünde şaşkın bir ifadeyle ona bakakaldı sadece.</p>

  <p>“Ne var?” dedi Holden.</p>

  <p>“O adam Frederick Johnson,” dedi kadın.</p>

  <p>“E iyi.”</p>

  <p>“Albay Frederick Lucius Johnson.”</p>

  <p>Bunun ardından gelen duraklama bir saniye de sürmüş olabilirdi, bir saat de.</p>

  <p>“Tanrım”dan başka söyleyecek bir şeyi yoktu Holden’ın.</p>

  <p>Ekrandaki adam bir zamanlar BM ordusunun en çok madalya almış askerlerindendi ve sonunda onun en utanç verici başarısızlıklarından biri olup çıkmıştı. Kuşaklıların gözünde Robin Hood’a dönüşmüş Dünyalı bir Nottingham Şerifiydi. Dünyalılar içinse gözden düşmüş bir kahramandı.</p>

  <p>Fred Johnson’m şöhreti her on-yirmi senede bir patlak verip bir müddet sonra geçer gibi gözüken Dünya ile Mars arasındaki gerginlik dönemlerinden birinde bazı önde gelen Kuşak korsanlarını yakalamasıyla artmaya başlamıştı. Sistemin iki süper gücü ne zaman kılıçlarını çatsalar Kuşak’taki suç oranı artış gösterirdi. Albay Johnson —o günlerde Yüzbaşı Johnson’dı— ve üç füze firkateyninden oluşan küçük filosu iki senelik bir zaman diliminde bir düzine korsan gemisi ile iki büyük üssü yok etmişti. Koalisyon didişmeyi bıraktığı zaman Kuşak’taki korsanlık artacağı yerde azalmış bulunuyordu ve Fred Johnson ismi herkesin ağzındaydı. Terfi ettirilen Johnson’a Kuşak’ta güvenliğini sağlamakla görevli olan Koalisyon donanma piyadeleri tümeninin komutası verilmişti ve Johnson orada da görevini başarıyla yerine getirmişti.</p>

  <p>Ta ki Anderson İstasyonu olayına kadar.</p>

  <p>Ana limanlardan Ceres’e göre Kuşak’ın neredeyse zıt tarafındaki ufacık bir nakliye deposu olan Anderson İstasyonu’nu çoğu Kuşaklı da dahil pek çok insan harita üzerinde bulamazdı. İstasyonun tek önemli özelliği Kuşak’ın en tenha bölümlerinden biri için küçük çaplı bir su ve hava dağıtım merkezi olmasıydı. Havasını Anderson’dan alan Kuşaklıların sayısı bir milyonu ya bulur ya bulmazdı.</p>

  <p>İstasyondaki bir Koalisyon bürokratı olan Gustav Marconi vergi alt tabanını yükseltme umuduyla istasyondan geçen nakliyatlara yüzde üçlük bir ek dağıtım vergisi koymaya karar vermişti. Havasını Anderson’dan satın alan yüzde 5’ten daha az orandaki Kuşaklıların zaten iki yakası bir araya gelmediği için elli binden biraz daha az sayıdaki insanın her ay bir gününü hava almadan geçirmesi gerekecekti. O elli binin yalnızca küçük bir yüzdesi hava dönüşüm sistemlerinde bu önemsiz eksikliği giderecek yedek paydan yoksundu. Ve o küçük yüzdenin sadece ufak bir bölümü doğru yolun silahlı ayaklanma olduğu görüşündeydi.</p>

  <p>İşte karardan etkilenen bir milyon kişi arasında sadece 170 silahlı Kuşaklı'nın istasyona gelmesi, kontrolü ele geçirmesi ve Marconi’yi bir hava kilidinden dışarı atması da o yüzdendi. Bu kişiler istasyondan geçen havanın ve suyun maliyetine ek dağıtım vergileri getirilmeyeceğine yönelik olarak hükümetten garanti vermesini istemişlerdi.</p>

  <p>Koalisyon ise cevaben Albay Johnson’ı göndermişti.</p>

  <p>Anderson İstasyonu Katliamı sırasında Kuşaklılar istasyon kameralarım açık tutarak olayı baştan sona güneş sistemine yayınlamışlardı. Koalisyon piyadelerinin o koridorlarda kaybedecek hiçbir şeyi, teslim olmak için hiçbir sebebi bulunmayan adamlara karşı uzun ve zahmetli bir çatışmaya girmelerini herkes seyretmişti. Çatışmayı Koalisyon kazanmıştı —zaten sonuç kaçınılmazdı— fakat ancak üç günlük bir katliam yayının ardından. Videonun akıllarda kalan kısmı çatışma değil, istasyon kameralarının kapatılmadan önce çektikleri son bir görüntüydü: operasyon merkezinde son bir direniş göstermiş Kuşaklıların cesetleriyle çevrili olan Albay Johnson’ın orada durarak ifadesiz gözlerle ve gevşekçe sarkıttığı elleriyle katliama uzun uzun bakması.</p>

  <p>BM Albay Johnson’ın istifasının üstünü örtmeye çalışmışsa da Johnson çok iyi tanınan biriydi. Çatışmanın videosu ağ şebekelerine haftalarca egemen olmuş, ancak Eski Albay Johnson katliam için özür dilediği ve Kuşak ile iç gezegenler arasındaki ilişkinin daha büyük trajedilere doğru kopma noktasına gittiğini duyurduğu basın toplantısıyla gündemden düşmüştü.</p>

  <p>Johnson bunun ardından ortadan kaybolmuş, insan katliamlarının tarihindeki bir dipnot olarak unutulmaya yüz tutmuştu; ta ki dört yıl sonraki Pallas kolonisi isyanına kadar. Bu sefer Koalisyon yöneticisini istasyondan atanlar oradaki rafinerilerde çalışan metal işçileriydi. Fakat Pallas sadece 170 isyancının bulunduğu minik bir ara istasyon olmayıp içinde 150,000’den fazla insanın yaşadığı önde gelen bir Kuşak asteroitiydi. Koalisyon oraya piyadeleri gönderdiğinde herkes bir toplu katliam beklemişti.</p>

  <p>İşte o zaman Albay Johnson bir anda ortaya çıkmış ve metal işçileriyle konuşarak onları yatıştırmıştı. Sonra da istasyon barışçıl yollardan teslim edilene kadar piyadeleri salmamaları konusunda Koalisyon komutanlarını ikna etmişti. Johnson bir yıldan uzun bir süre boyunca Koalisyon yöneticisiyle rafinerilerdeki çalışma koşullarını iyileştirmesi için pazarlık etmişti. Ve Anderson İstasyonu Kasabı ansızın bir Kuşak kahramanı ve bir sembol olup çıkmıştı.</p>

  <p>Ve o sembol şimdi <i>Şövalye</i>’ye özel bir mesaj gönderiyordu.</p>

  <p>Holden oynatma tuşuna bastı ve <i>o</i> Fred Johnson sözlerini sürdürdü. “Bay Holden, oyuna getirildiğiniz fikrindeyim. Sizinle Dış Gezegenler İttifakı’nın resmi bir temsilcisi olarak konuştuğumu daha en başından belirtmek isterim. Hakkımızda ne duydunuz bilmiyorum, ama hepimizin ateş ede ede özgürlüğünü kazanmak için can atan bir grup kovboy olduğu doğru değil. Son on seneyi <i>hiç kimse</i> vurulmadan Kuşaklılar için hayatı daha güzel kılmaya çalışarak geçirdim. Bu fikre o kadar derinden bağlıyım ki buraya geldiğim zaman Dünya vatandaşlığından çıktım.</p>

  <p>“Kendimi buna ne kadar adadığımı bilesiniz diye bunları söylüyorum. Ben güneş sisteminde savaşı en az isteyen kişi olabilirim ve DGİ konseylerinde sesim yüksek çıkar.</p>

  <p>“Savaş davulları çalan ve geminizin başına gelenler sebebiyle Mars’a karşı intikam çağrıları yapan yayınları herhalde duymuşsunuzdur. Tanıdığım tüm DGİ hücre liderleriyle konuştum ve hiç kimse suçu üstlenmedi.</p>

  <p>“Birileri savaş çıkarmak için canla başla çalışıyor. Bunu yapan Mars ise o gemiye binmenizin ardından bir daha asla Marslı yetkililerce kulağınıza fısıldanmayan bir şeyi halk içinde söyleyemeyeceksiniz. Ama ben suçlunun Mars olduğu fikrinde değilim. Bir savaştan nasıl kârlı çıkabileceklerini göremiyorum. O yüzden de <i>Donnager</i> sizi aldıktan sonra yaşanacak olaylarda bir rol oynayabilmenizi umuyorum.</p>

  <p>“Size bir anahtar sözcük gönderiyorum. Tekrar umumi bir yayın yapacak olursanız yayının ilk cümlesinde <i>halihazır</i> kelimesini kullanın ki baskıya maruz kalmadığınızı bileyim. Kullanmazsanız da maruz kaldığınızı varsayacağım. Her ne olursa olsun Kuşak’ta müttefiklerinizin bulunduğunu bilmenizi isterim.</p>

  <p>“Daha önce kim veya ne olduğunuzu bilmiyorum, ama sesiniz artık önem taşıyor. O sesi işleri yoluna koymak için kullanmayı seçerseniz size yardım edebilmek için elimden geleni yapacağım. Serbest kalırsanız az sonra vereceğim adreste beni bulabilirsiniz. Sanırım ikimizin konuşacak çok şeyi var.</p>

  <p>“Johnson tamam.”</p>

  <p style="text-align: center;">♦</p>

  <p>Geminin yemekhanesinde oturan mürettebat, Amos’un bir yerlerden yürüttüğü bir şişe suni tekilayı içiyordu. Shed onu küçük bir bardaktan yudumluyor ve her seferinde yüzünü ekşittiğini gizlemeye çalışıyordu. Alex ile Amos bardağın dibini bir parmak doldurarak ve onu tek seferde içerek birer denizci gibi kafayı çekiyorlardı. Alex’in her fondipte, “Yarasın!” demek gibi bir huyu vardı. Amos ise her seferinde farklı bir küfür kullanmaktaydı. Şu ana kadar bardağını on bir kez doldurmuştu ve henüz sözlerini tekrar etmiş değildi.</p>

  <p>Holden gözlerini Naomi’ye dikmişti. O da tekilasını bardağında çevirerek adama aynı şekilde bakıyordu. Holden kendini kadının yüz hatlarının nasıl bir genetik karışımdan doğduğunu merak ederken buldu. Orada kesinlikle biraz Afrika ve Güney Amerika kökeni vardı. Naomi’nin soyadı akla Japon bir ecdadı getirse de bu özelliği gözlerindeki hafif bir eğimle belli belirsiz görülebiliyordu. Naomi geleneksel anlamda hoş biri olagelmemişti hiç; fakat doğru açıdan bakıldığında epey çarpıcı olduğu söylenebilirdi.</p>

  <p><i>Vay anasını. Sandığımdan daha sarhoşum.</i></p>

  <p>Holden durumu kurtarmak için ağzını açtı. “Eee...”</p>

  <p>“Eesi, artık Albay Johnson bile seni arıyor. Oldukça önemli biri haline geldiniz efendim,” diye karşılık verdi Naomi.</p>

  <p>Amos bardağını abartılı bir ihtiyatla masaya bıraktı.</p>

  <p>“Ben de size onu soracaktım efendim. Yardım teklifini kabul edip doğrudan Kuşak’a gitme ihtimalimiz var mı?” dedi adam. “Sizi bilmem ama önümüzde o Mars savaş gemisi, arkamızda da yarım düzine gizemli gemi varken burası bana iyiden iyiye dar gelmeye başladı.”</p>

  <p>Alex burun kıvırdı. “Dalga mı geçiyorsun? Şimdi fikir değiştirecek olursak diğer gemiler bizi durdurduğu sırada <i>Donnager</i> da arkamızdan yetişir. Bizi Kuşaklı gemilerden önce yakalamak için gemideki mobilyaları bile kazana atıyorlardır. Diğer yönde gitmeye başlarsak <i>Donnie</i> bunu takım değiştirdiğimizin bir işareti olarak görüp topumuzu birden tuzla buz edebilir.”</p>

  <p>“Bay Kamal’la aynı fikirdeyim,” dedi Holden. “Rotamızı çizdik ve onu sonuna kadar izleyeceğiz. Nasılsa Fred’in adresini unutacak halim yok. Ondan bahsetmişken; mesajı geminin hafızasından sildin mi Naomi?”</p>

  <p>“Evet efendim. Hem de çelikpamuğuyla. Marslılar onun bizimle konuştuğunu asla öğrenmeyecekler. ”</p>

  <p>Holden başını sallayıp tulumunun fermuarını biraz daha açtı. İçinde kafayı bulmuş beş kişi varken yemekhane iyice sıcak gelmeye başlıyordu. Naomi adamın üzerinden günlerdir çıkmayan tişörtü görünce bir kaşını kaldırdı. Utanan Holden fermuarım tekrar çekti.</p>

  <p>“O gemiler bana hiç mantıklı gelmiyor Patron,” dedi Alex. “Gövdelerine atom bombası bağlayıp kamikaze görevine çıkan yarım düzine gemi <i>Donnie</i> gibi bir savaş beygirinde belki bir çentik açabilir. Ama daha azı kurtarmaz. <i>Donnie</i> nokta savunma sistemi ve raylı toplarıyla ateş açarsa binlerce kilometrelik bir uçuşa kapalı bölge oluşturabilir. Aslında isteseler o altı gemiyi torpillerle şimdiye kadar yok edebilirlerdi, ama sanırım Donnager’dakiler de bizim kadar şaşkın durumdalar.”</p>

  <p>“Diğer gemiler <i>Donnager</i> bizi almadan önce <i>Şövalye’ye</i> yetişemeyeceklerini biliyor olmalılar,” dedi Holden. “Ve <i>Donnager’ı</i> bir çatışmada alt etmeleri mümkün değil. O yüzden neyin peşinde olduklarını ben de anlamıyorum.”</p>

  <p>Amos tekiladan geriye kalanı herkesin bardağına paylaştırdı ve kendisininkiyle kadeh kaldırdı.</p>

  <p>“Herhalde yakında hep beraber öğreneceğiz.”<a id="bookmark11"></a></p>
</body>
</html>
