<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/ogz.css" rel="stylesheet" type="text/css" />
</head>

<body>
  <h1><b>Otuz</b> <b>Yedinci</b> <b>Bölüm: Holden</b></h1>

  <p>Mürettebat akşam yemeğini hazırlayıp yerken Alex de <i>Rocinante'yi</i> iki saat boyunca bir g’nin dörtte üçünde uçurdu. Mola bittikten sonra tekrar üçe çıkaracaktı ama Holden şimdilik Dünya'nınkinden çok daha uzak olmayan bir yerçekiminde iki bacağı üstünde durmanın zevkini yaşıyordu. Aslında bu Naomi ve Miller için biraz ağırdı, fakat şikayet ettikleri yoktu. İkisi de acele etmenin gereğini anlıyordu.</p>

  <p>Yerçekimi yüksek ivmenin eziciliğinden çıktığında bütün mürettebat sessiz sedasız yemekhanede toplandı ve akşam yemeğini hazırlamaya girişti. Naomi sahte yumurtalarla sahte peyniri birbirine karıştırdı. Amos biraz domates püresi ile son taze mantarlar pişirerek gerçeği gibi kokan kırmızı bir sos hazırladı. Nöbet görevini yürüten ve geminin idaresini yemekhanedeki bir panele aktarmış olan Alex onun yanındaki bir masada oturup lazanyaya yakın bir şey elde etme ümidiyle sahte peynir macununu ve kırmızı sosu yassı eriştelerin üstüne sürdü. Fırın görevini üstlenmiş olan Holden, lazanyanm pişme süresini donmuş hamur topaklarını kızartıp ekmek haline getirmekle geçirdi. Yemekhanedeki koku gerçek bir yemeğinkinden pek de farklı değildi.</p>

  <p>Miller mürettebatla birlikte yemekhaneye gelmişse de yardım edebileceği bir şey olup olmadığını sorma konusunda huzursuz görünüyordu. Onun yerine masayı hazırlamakla ve sonra da onun başına oturup diğerlerini seyretmekle yetindi. Holden’ın bakışlarından sakındığı söylenemezdi, fakat onun dikkatini çekmek için çaba harcadığı da yoktu. Dile getirilmemiş karşılıklı bir mutabakatla hiç kimse haber kanallarını açmıyordu. Yemek biter bitmez herkesin koşup savaşın o anki durumuna bakacağından Holden’ın şüphesi yoksa bile, şimdilik hepsi de dostane bir sessizlik içinde çalışıyordu.</p>

  <p>Hazırlıklar tamamlandığında Holden ekmek görevini bıraktı ve lazanya dolu tabakları fırına sürüp alma işine geçti. Naomi gidip Alex’in yanına oturdu ve operasyon ekranında gördüğü bir şey hakkında onunla kısık sesli bir sohbete başladı. Holden vaktini kadına ve lazanyaya bakmak arasında bölüştürdü. Naomi, Alex’in dediği bir şeye güldü ve farkında bile olmaksızın bir parmağına saçlarına doladı. Holden göğsünün azıcık sıkıştığını hissetti.</p>

  <p>Gözünün ucuyla Miller’ın kendisini süzdüğünü sandı. Dönüp ona bakınca dedektifin başını çevirmiş olduğunu ve yüzünde bir tebessümün izini taşıdığını fark etti. Naomi yine bir kahkaha attı. Elini Alex’in koluna koymuştu ve yüzü kızaran pilot o saçma sapan Mars şivesinin izin verdiği kadar büyük bir süratle konuşuyordu. İkisi arkadaş gibi gözüküyordu. Bu halleri Holden’ı hem mutlu ediyor hem de içini hasetle dolduruyordu. Naomi’yle tekrar arkadaş olup olamayacağını merak ediyordu.</p>

  <p>Naomi onu kendisine bakarken yakaladı ve Holden pilotu duyabiliyor olsaydı muhtemelen epey anlam taşıyacak bir ifadeyle ona muzipçe göz kırptı. Gülümseyen ve kadına aynı şekilde karşılık veren Holden o ana dahil edildiğine minnettardı. Fırından gelen bir cızırtı dikkatini çekti. Lazanyanm üstünde kabarcıklar oluşmaya başlıyor ve peynirler tabakların kenarından akıyordu.</p>

  <p>Holden fırın eldivenlerini takıp kapağı açtı.</p>

  <p>“Çorba hazır,” dedi, tabaklardan ilkini çıkarıp masaya koyarken.</p>

  <p>“O ne biçim çorba öyle?” dedi Amos.</p>

  <p>“Şey, evet,” dedi Holden. “Tamara Anne yemek pişirdiğinde hep öyle derdi. Bu sözün nereden geldiğinden emin değilim.”</p>

  <p>“Yemeği üç annenden biri mi hazırlardı? Ne kadar geleneksel,” dedi Naomi, alaycı bir sırıtışla.</p>

  <p>“Aslında yemek hazırlama işini Caesar’la, yani babalarımdan biriyle eşit olarak paylaşırdı.”</p>

  <p>Naomi ona bu sefer hakiki bir tebessüm etti. “Kulağa gerçekten hoş geliyor,” dedi. “Yani o kadar büyük bir aile.”</p>

  <p>“Evet, öyleydi,” diye karşılık veren Holden’ın zihninde, içinde büyüdüğü Montana çiftlik evinin nükleer ateşle paramparça olduğu, ailesinin küle döndüğü hayali belirdi. Öyle bir şey gerçekleşirse Miller’ın gelip bunun da onun suçu olduğunu belirteceğinden emindi. Artık dedektife karşı çıkabileceğindense o kadar emin değildi.</p>

  <p>Yemeklerini yerlerken Holden odadaki gerginliğin yavaş yavaş azaldığını hissetti. Amos yüksek sesle geğirdi ve koro halinde gelen itirazlara tepkisi daha da yüksek sesle geğirmek oldu. Alex az önce Naomi’yi güldüren fıkrayı yineledi. Miller bile keyfe gelerek yasa dışı bir genelevde dokuz çıplak Avustralyalının da karıştığı silahlı bir çatışmayla son bulan bir karaborsa peynir operasyonunun uzun ve giderek saçmalaşan öyküsünü anlattı. Öykünün sonlarına doğru Naomi o kadar çok gülüyordu ki gömleğine salya akıtmıştı ve Amos zikir getirircesine, “Yok daha neler!” deyip duruyordu.</p>

  <p>Öykü yeterince eğlenceliydi ve dedektifin yavan anlatımı ona yakışıyordu; fakat Holden adamı tek kulakla dinliyordu. Onun gözü yüzlerindeki ve omuzlarındaki gerginliğin kaybolduğu mürettebatındaydı. Kendisi de Amos gibi Dünyalıydı; ama tahmin yürütmesi gerekse tamircinin Dünya’dan ayrılır ayrılmaz orayı unuttuğunu söylerdi. Alex ise Marslıydı ve orayı hâlâ çok sevdiği her halinden belliydi. İki taraftan biri ciddi bir hata yapacak olursa akşam yemeğinin sonuna bile kalmadan her iki gezegen de radyoaktif birer moloz yığını haline gelebilirdi. Fakat şimdilik birlikte yemek yiyen bir grup arkadaştılar, o kadar. Doğrusu da buydu. Holden işte bunun uğruna mücadele ediyordu.</p>

  <p>“O peynir kıtlığını hatırlıyorum,” dedi Naomi, Miller sözünü bitirdiğinde. “Kuşak genelindeydi. Yani o sizin suçunuz muydu?” “Eh, gümrükten peynir kaçırmakla kalsalardı hiçbir sorun yaşanmazdı,” dedi Miller. “Fakat diğer peynir kaçakçılarını vurmak gibi de bir huyları vardı. Öyle şeyler polislerin dikkatini çeker. Tabii bu da işleri baltalar.”</p>

  <p>“Ne yani, peynir yüzünden birbirlerini mi öldürüyorlardı?” dedi Amos, çatalını bir takırtıyla tabağına atarak. “Sen ciddi misin? Uyuşturucuları veya kumarı anlarım. Ama peynir?”</p>

  <p>“Kumar çoğu yerde yasaldır,” dedi Miller. “Ve okulu bırakmış bir kimyager bile isteyebileceğin hemen her türlü uyuşturucuyu kendi banyosunda üretebilir. Yani arzı kontrol etmenin bir yolu yoktur.” “Gerçek peynirse Dünya’dan veya Mars’tan ithal edilir,” diye ekledi Naomi. “Nakliye maliyetlerini ve Koalisyon’un aldığı yüzde elli vergiyi ekledikten sonra peynir, yakıt topaklarından bile daha pahalıya gelir.”</p>

  <p>“Sonunda delil deposuna yüz otuz kilo Vermont Çedarı kaldırdık,” dedi Miller. “Onun sokak değeri muhtemelen bir gemi satın almaya bile yeterdi. Ama o gün sona ermeden önce tamamı ortadan kayboldu. Kayda bozulup atıldığını yazdık. Herkes evine bir kalıp peynirle gittiği için de kimse bir şey demedi.”</p>

  <p>Dedektif dalgın bir bakışla sandalyesinde arkasına yaslandı. “Tanrım. Ne peynirdi ama,” dedi gülümseyerek.</p>

  <p>“Eh, sahtesinin tadı bok gibi,” dedi Amos, sonra da hemen ekledi: “Kusura bakma Patron. Onu çok güzel hazırlamışsın. Ama peynir yüzünden kavga etmek bana hâlâ tuhaf geliyor.”</p>

  <p>“Zaten Eros’takileri o yüzden öldürdüler,” dedi Naomi.</p>

  <p>Miller başını sallamasına rağmen yorum yapmadı.</p>

  <p>“Nasıl yani?” dedi Amos.</p>

  <p>“Ne zamandır uçuyorsun?” diye sordu Naomi.</p>

  <p>“Bilmem,” cevabını veren Amos dudaklarını sıkarak kafasında hesap yaptı. “Yirmi beş senedir falan.”</p>

  <p>“Bir sürü Kuşaklıyla uçtuğun oldu, değil mi?”</p>

  <p>“Evet,” dedi Amos. “Kuşaklılardan daha iyi gemi arkadaşı bulamazsın. Beni saymazsak tabii.”</p>

  <p>“Yirmi beş yıldır bizimle beraber uçuyorsun, bizden hoşlanıyorsun ve şivemizi öğrendin. Kuşak’taki herhangi bir istasyonda bira ve fahişe sipariş edebilirsin. Hatta biraz daha uzun boylu ve biraz daha zayıf olsaydın şimdiye kadar bizden biri olarak görülürdün.” Söylenenleri iltifat kabul eden Amos gülümsedi.</p>

  <p>“Ama bizi hâlâ tam olarak anlamıyorsun,” dedi Naomi. “Havanın bedava olduğu yerlerde doğup büyüyenler asla anlayamazlar. İşte o yüzden virüslerinin ne yaptığını görmek için bir buçuk milyonumuzu birden öldürebiliyorlar. ”</p>

  <p>“Ağır ol bakalım,” diye lafa girdi Alex. “Sen ciddi misin? İçlilerle dışlıların kendilerini farklı gördüklerini mi düşünüyorsun?”</p>

  <p>“Tabii ki öyle görüyorlar,” dedi Miller. “Biz fazla uzun boyluyuz, fazla sıskayız, kafalarımız fazla büyük gözüküyor ve eklemlerimiz fazla boğumlu duruyor.”</p>

  <p>Holden masanın karşısındaki Naomi’ye bir göz atınca kadının yüzünde kuşkulu bir bakış gördü. <i>Kafan benim hoşuma gidiyor,</i> diye düşüncelerini yolladı ona, fakat radyasyon ona telepati de kazandırmamış olacak ki Naomi’nin yüz ifadesi değişmedi.</p>

  <p>“Artık neredeyse kendi dilimize sahibiz,” dedi Miller. “Bir Dünyalı’ya derinlerde nasıl yol tarif edildiğini hiç gördünüz mü?”</p>

  <p>“San şindi dönüşe koş, pov, Schlauch tu yol acima ve ido,”’ dedi Naomi, yoğun bir Kuşak aksanıyla.</p>

  <p>“Dönüş tarafındaki metro İstasyonuna git; oradan limana çıkacaksın,” dedi Amos. “Bunun nesi zormuş?”</p>

  <p>“Ceres’te iki yıl geçirdikten sonra bile bunu anlamayacak bir ortağım vardı,” dedi Miller. “Üstelik Havelock aptal değildi. Sadece... <i>oralı</i> değildi.”</p>

  <p>Holden onların konuşmasını dinlerken bir lokma ekmek kullanarak tabağındaki soğumuş makarnayla oynuyordu.</p>

  <p>“Tamam, anladık.” dedi. “Tuhafsınız. Ama yüzeysel farklılıkla ve argo konuşmak yüzünden bir buçuk milyon insanı öldürmek.</p>

  <p>“Fırın icat edildiğinden beri çok daha ufak şeyler yüzünden insanlar fırınlara atılıyor,” dedi Miller. “İçiniz rahat edecekse biz de genellikle sizin güdük ve mikrosefal olduğunuzu düşünürüz.”</p>

  <p>Alex başını iki yana salladı. “Eros’taki herkesten şahsen nefret etsen bile o virüsü serbest bırakmak bana zerre kadar mantıklı gelmiyor. O şeyin ne yapacağını kim bilebilir?”</p>

  <p>Naomi yemekhanenin lavabosuna kadar gidip ellerini yıkadı. Akan su herkesin dikkatini çekti.</p>

  <p>“Ben de onu düşünüyordum, ” dedi ve ellerini bir havluya silip diğerlerine doğru döndü. “Yani öyle bir eylemin amacını.”</p>

  <p>Miller konuşacak oldu, fakat Holden çabuk bir el hareketiyle onu susturdu ve Naomi’nin devam etmesini bekledi.</p>

  <p>“O yüzden,” dedi kadın, “olaya bir programlama meselesi gibi baktım. O virüs, nanomakine, protomolekül veya her neyse birileri tarafından tasarlanmışsa bir amacı olmalı, değil mi?”</p>

  <p>“Kesinlikle,” dedi Holden.</p>

  <p>“Ve bana kalırsa bir şey yapmaya çalışıyor —karmaşık bir şey. Sırf insanları öldürmek için onca zahmete girmek pek mantıklı gözükmüyor. Virüsün yol açtığı değişiklikler kasıtlı gibi gözüküyor ama bence... eksik de.”</p>

  <p>“Aynı fikirdeyim,” dedi Holden. Alex ile Amos onunla beraber kafa sallamalarına rağmen sessiz kaldılar.</p>

  <p>“Yani belki de mesele protomolekülün henüz yeterince akıllı olmamasıdır. Bir sürü veriyi oldukça küçük bir hale gelene kadar sıkıştırabilirsin, ama elinde bir kuantum bilgisayarı bulunmadıkça işlem yapmak için boş alan gerekir. Minik makinelerde o işlemi yapmanın en kolay yolu görev dağılımıdır. Belki protomolekülün işini bitirememe sebebi yeterince akıllı olmamasıdır. Tabii şimdilik.”</p>

  <p>“Yani ondan yeteri kadar yok,” dedi Alex.</p>

  <p>“Doğru,” dedi Naomi, havluyu lavabonun altındaki bir bidona atarak. “Bu yüzden de ona üzerinde çalışabileceği yeterli biyokütleyi verirsin ve nihai olarak ne yapmak üzere tasarlandığına bakarsın.”</p>

  <p>“Videodaki o adama göre Dünya’daki yaşamı gasp etmek ve bizi ortadan kaldırmak üzere tasarlanmış,” dedi Miller.</p>

  <p>“İşte o yüzden,” dedi Holden, “Eros mükemmel bir seçim. İçinde bol bol biyokütle bulunan uzay boşluğuyla çevrili bir deney tüpü. Üstelik deney kontrolden çıkacak olursa halihazırda devam eden bir savaş var. Tehdit gerçek gibi gözükürse Eros’u nükleer bombayla bir cam topağına çevirmek için pek çok gemi ve füze kullanılabilir. Hiçbir şey oyuna dalan yeni bir oyuncu kadar bize aramızdaki farklılıkları unutturamaz.”</p>

  <p>“Vay canına,” dedi Amos. “İşte bu gerçekten sikindirik bir şey.”</p>

  <p>“Peki, kabul. Muhtemelen amaçları oydu,” dedi Holden. “Ama böyle bir şeyi yapacak kadar çok sayıda kötü adamın bir araya gelebileceğine hâlâ inanamıyorum. Tek kişilik bir operasyon değil bu; düzinelerce, belki de yüzlerce çok zeki insanın birlikte çalışmasını gerektiriyor. Yani Protogen önüne çıkan her potansiyel Stalin’i ve Karındeşen Jack’i işe mi alıyor?”</p>

  <p>“Tanıştığımız zaman,” dedi Miller, anlaşılmaz bir yüz ifadesiyle, “bunu Bay Dresden’e mutlaka sorarım.”</p>

  <p style="text-align: center;">♦</p>

  <p>Tycho’nun yerleşim halkaları, merkezdeki sıfır yerçekimli şişkin fabrika küresinin etrafında sakin sakin dönmekteydi. Tepedeki devasa inşaat kolları koskoca bir gövde kaplamasını <i>Nauvoo</i>’ya yandan yaklaştırıyordu. Alex yanaşma prosedürlerini tamamladığı esnada, İstasyonu operasyon ekranından seyreden Holden huzura benzer bir hisse kapıldı. Şimdiye kadar hiç kimsenin onları vurmaya, patlatmaya veya üzerlerine kusmaya çalışmadığı tek yer Tycho olmuştu ve bu durum orayı adeta bir ev haline getiriyordu.</p>

  <p>Holden güverteye güvenle tutturulmuş olan kasaya baktı ve onu buraya getirerek istasyondaki herkesi öldürmemiş olduğunu umdu.</p>

  <p>Miller tam da o anı beklercesine kendini güverte kapağından yukarı çekti ve kasaya doğru süzüldü. Holden’a imalı bir bakış attı.</p>

  <p>“Boşuna söyleme. Ben de zaten onu düşünüyorum,” dedi Holden.</p>

  <p>Miller omuz silkti ve operasyon santraline doğru uçtu.</p>

  <p>“Kocaman,” dedi, başıyla Holden’ın ekranındaki <i>Nauvoo</i>’yu işaret ederek.</p>

  <p>“Nesil gemisi,” dedi Holden. “Onun gibi bir şey bir gün bize yıldızları verecek.”</p>

  <p>“Veya hiçbir yere çıkmayan bir yolculuğun sonundaki ölümü,” dedi Miller.</p>

  <p>“Bak,” dedi Holden, “bazı canlı türlerinin büyük galaksi macerası, komşularına virüs dolu mermiler atmaktan geçiyor. Bence bizimkisi ona kıyasla çok daha asilce.”</p>

  <p>Miller bunu düşünür gibi gözüktü, başını salladı ve Alex onları yaklaştırırken Tycho İstasyonu’nun monitörde büyümesini seyretti. Pilotun manevraları onları farklı yönlerden gelen ani yerçekimlerine maruz bırakırken hareketsiz kalmak için gereken mikro ayarları yapmak amacıyla bir elini konsolun üzerinde tutuyordu. Holden ise koltuğuna bağlıydı. Dikkatini topladığında bile sıfır g’yle ve aralıklı itişle eski polisin yarısı kadar bile başa çıkamazdı. Beyninin sabit yerçekiminde geçen yirmi küsur yılda edindiği alışkanlıklardan kurtulması mümkün değildi.</p>

  <p>Naomi haklıydı. Kuşaklılara yabancı uzaylılar gözüyle bakmak ne kadar kolay olurdu. Hatta onlara yüksek verimliliğe sahip bazı dahili oksijen depolama ve dönüştürme donanımı geliştirsinler diye zaman tanınırsa ve çevresel elbiseleri ısı için gereken minimum düzeye kadar indirgenebilirse, gemilerinin ve istasyonlarının içinden ziyade dışında zaman geçirirlerdi.</p>

  <p>Belki de bu yüzden asgari geçim düzeyine kadar vergilendiriliyorlardı. Kuş kafesten çıkmıştı; fakat onun kanatlarını fazla açmasına izin veremezdin, yoksa sana ait olduğunu unutabilirdi.</p>

  <p>“Şu Fred denen adama güveniyor musun?” diye sordu Miller. “Sayılır,” cevabını verdi Holden. “Herkes bizi öldürmek veya hapsetmek isterken o geçen sefer bize iyi davrandı.”</p>

  <p>Miller bunların bir anlamı yokmuşçasına homurdandı. “Adam DGİ’den, değil mi?”</p>

  <p>“Evet,” dedi Holden. “Ama sanırım gerçek DGİ’den. İç gezegenlilerle kapışmak isteyen o kovboylardan değil. Hele telsizden savaş çağrıları yapan o kaçıklardan hiç değil. Fred bir siyasetçi.”</p>

  <p>“Ceres’i hizada tutanlar hangi gruptan?”</p>

  <p>“Bilmiyorum,” dedi Holden. “Onları tanımıyorum. Ama elimizdeki en iyi seçenek Fred. Daha doğrusu en az yanlış olanı o.”</p>

  <p>“Pekala,” dedi Miller. “Ama Protogen’e karşı siyasi bir çözüm bulamayacağımızı herhalde biliyorsundur.”</p>

  <p>“Evet,” dedi Holden, sonra da <i>Roci</i> bir dizi metalik gümbürtüyle rıhtımına yanaşırken kemerini çözdü. “Zaten Fred <i>sadece</i> bir siyasetçi değil.”</p>

  <p style="text-align: center;">♦</p>

  <p>Koca ahşap masasının arkasında oturan Fred o sırada Eros, Julie’yi arayışları ve hayalet geminin keşfi hakkında Holden’ın yazmış olduğu notları okuyordu. Onun karşısında oturan Miller adamı yeni bir böcek türüyle karşılaşmış bir böcekbilimci gibi seyrediyor, âdeta sokup sokmayacağını tahmin etmeye çalışıyordu. Fred’in biraz daha sağındaki Holden ise cep terminalindeki saate bakmama gayreti içerisindeydi. Masanın arkasındaki dev ekranda <i>Nauvoo</i> ölü ve çürüyen bir deniz canavarından kalmış metal kemikler gibi süzülmekteydi. Holden işçilerin gövde ve iskelet üzerinde kaynak hamlaçları kullandıkları yerlerden gelen parlak mavi ışık noktalarını görebiliyordu. Kendini meşgul etmek için onları saymaya girişti.</p>

  <p>Kırk üçe geldiği sırada ağır taşıma kollarında bir demet çelik kiriş tutan küçük bir mekik görüş alanına girdi ve yarısı tamamlanmış nesil gemisine doğru uçtu. Mekik durmadan önce kalem ucundan daha büyük olmayan bir nokta haline gelene kadar uzaklaştı. <i>Nauvoo</i> Holden’ın zihninde ansızın nispeten yakınlardaki büyük bir gemi olmaktan çıkarak daha uzaktaki devasa bir gemi halini aldı. Bu da ona kısa bir baş dönmesi yaşattı.</p>

  <p>Cep terminali Miller’ınkiyle neredeyse aynı anda öttü. Holden ona bakmadı bile; terminali kapatmak için ekranına tıklamakla yetindi. Bu rutini artık iyi biliyordu. Küçük bir şişe çıkardı, içinden mavi renkli iki hap aldı ve onları kuru kuruya yuttu. Miller’ın da kendi şişesinden avucuna hap döktüğünü duyabiliyordu. Geminin tıbbi ihtisas sistemi onları her hafta verirken hapları içmemeleri halinde korkunç bir biçimde ölecekleri uyarısında bulunuyor, Holden da haplarını içiyordu. Hayatının geri kalanı boyunca da içecekti. Birkaçını atlamak muhtemelen o hayatın daha kısa süreceği anlamına gelirdi.</p>

  <p>Fred okumayı bitirip cep terminalini masanın üstüne attı, sonra da birkaç saniye boyunca avuçlarıyla gözlerini ovuşturdu. Holden’a son görüştükleri zamanki halinden daha yaşlı gözüküyordu.</p>

  <p>“Açık konuşmalıyım Jim. Tüm bunlara nasıl bir anlam vereceğimi bilemiyorum,” dedi adam nihayet.</p>

  <p>Miller dönüp soran gözlerle Holden’a baktı ve ağzını sessizce oynatarak <i>Jim</i> dedi. Holden ona aldırış etmedi.</p>

  <p>“Naomi’nin en sondaki ekini okudun mu?” diye sordu.</p>

  <p>“Ağ üzerinden birbirine bağlı nanovirüslerin bilgi işleme hızını arttıracaklarıyla ilgili kısmı mı?”</p>

  <p>“Evet, o kısmı,” dedi Holden. “Kulağa mantıklı geliyor Fred.”</p>

  <p>Fred neşesiz bir kahkaha attı, sonra da bir parmağını terminaline doğrulttu.</p>

  <p>“Bu,” dedi. “Bu onları sadece psikopat yapar. Aklı başında hiç kimse böyle bir işe kalkışmaz. Sonuçta ne elde edeceklerini düşünürlerse düşünsünler.”</p>

  <p>Miller genzini temizledi.</p>

  <p>“Eklemek istediğiniz bir şey mi var Bay Muller?” diye sordu Fred.</p>

  <p>“Miller,” diye düzeltti dedektif. “Evet. Öncelikle —ve kusura bakma— kendini kandırmanın bir alemi yok. Soykırımın modası asla geçmez. İkincisi, buradaki gerçekler tartışmaya açık değil. Protogen ölümcül bir uzaylı virüsü Eros İstasyonu’na bulaştırdı ve sonuçları kayıt altına alıyorlar. Niye öyle yaptıklarının önemi yok. Onları durdurmak zorundayız.”</p>

  <p>“Ayrıca,” dedi Holden, “gözlem istasyonlarını bulabileceğimizi düşünüyoruz.”</p>

  <p>Fred koltuğunda arkasına yaslanırken sahte deri ile metal çerçeve üçte bir g’de bile onun ağırlığı altında gıcırdadı.</p>

  <p>“Peki nasıl durduracağız?” diye sordu. Aslında cevabı biliyor, bunu yalnızca onların ağzından duymak istiyordu. Miller adamın suyuna gitti.</p>

  <p>“Ben derim ki istasyonlarına uçup onları vuralım.”</p>

  <p>“‘Vuralım’ derken o işi kimin yapmasını kastediyorsun?” diye sordu Fred.</p>

  <p>“DGİ’nin Dünya’ya ve Mars’a diş bileyen bir sürü adamı var,” dedi Holden. “Onlara ateş açabilecekleri gerçek kötü adamları gösterebiliriz.”</p>

  <p>Fred razı olduğu anlamına gelmeyen bir tavırla başını salladı. “Peki ya numuneniz? Kaptanın kasası?” dedi.</p>

  <p>“O benim,” dedi Holden. “Pazarlığını bile yapmam.”</p>

  <p>Fred bir kahkaha daha attı; bu seferkinde bir nebze neşe de vardı. Miller gözlerini hayretle kırpıştırdı ve kendini sırıtmaktan alıkoydu.</p>

  <p>“Böyle bir anlaşmayı niye kabul edeyim?” diye sordu Fred.</p>

  <p>Holden çenesini kaldırıp gülümsedi.</p>

  <p>“Ya sana kasayı bir gök cismine sakladığımı ve onu bulan biri çıksa bile o kişiyi atomlarına ayıracak kadar çok plütonyumla tuzakladığımı söylersem?” dedi.</p>

  <p>Fred onu bir müddet süzdü. “Fakat öyle bir şey yapmadın.”</p>

  <p>“Şey, hayır,” dedi Holden. “Ama sana öyle söyleyebilirdim.”</p>

  <p>“Çok fazla dürüstsün,” dedi Fred.</p>

  <p>“Bu kadar önemli bir konuda hiç kimseye güvenemeyeceğinin farkındasın. Kasayla ne yapacağımı da çoktan biliyorsun, işte bu yüzden daha iyi bir şey düşünene kadar onun bende durmasına izin vereceksin.”</p>

  <p>Fred başını salladı.</p>

  <p>“Evet,” dedi. “Sanırım vereceğim.” <a id="bookmark41"></a></p>
</body>
</html>
