<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/ogz.css" rel="stylesheet" type="text/css" />
</head>

<body>
  <h1 style="text-align: right;"><b>Beşinci Bölüm: Holden</b></h1>

  <p>İki g’de geçen on dakika daha şimdiden Holden’ın başını ağrıtmaya başlıyordu. Fakat McDowell onlardan en kısa zamanda eve dönmelerini istemişti. <i>Canterbury</i> devasa motorunu ısıtmaktaydı. Holden gemisini kaçırmak istemiyordu.</p>

  <p style="text-align: center;">♦</p>

  <p><i>“Jim? Burada bir sorunla karşı karşıya olabiliriz”</i></p>

  <p><i>“Nedir o?”</i></p>

  <p><i>“Becca hayalarımı büzüştürmeye yetecek kadar tuhaf bir şey buldu. Buradan hemen defolup gidiyoruz. ”</i></p>

  <p style="text-align: center;">♦</p>

  <p>“Alex, ne kadar kaldı?” diye on dakika içinde üçüncü kez sordu Holden.</p>

  <p>“Bir saatten fazla var. Şerbetten içmek ister misin?” dedi Alex.</p>

  <p><i>Şerbetten içmek,</i> ilaç almayan bir insana bilincini kaybettirecek kadar yüksek bir g itişinin pilot dilindeki karşılığıydı. <i>Şerbet</i> ise vücudu beş yüz kilo çektiği zaman onu bilinci açık, tetikte ve şansı yaver giderse beyin kanamasından uzak tutmak için pilot koltuğunun ona enjekte edeceği ilaç kokteyliydi. Holden donanmadayken şerbeti birkaç defa kullanmıştı ve sonrasında etkilerini atlatmak oldukça nahoştu.</p>

  <p>“Mecbur kalmadıkça hayır,” dedi.</p>

  <p style="text-align: center;">♦</p>

  <p><i>“Ne tür bir tuhaflık?”</i></p>

  <p><i>“Becca, onu bağla. Jim, gördüğümüz şeyi senin de görmeni istiyorum. ”</i></p>

  <p style="text-align: center;">♦</p>

  <p>Holden elbisesinin kaskından ağzına bir ağrı kesici hap attı ve Becca'nın sensör gönderisini beşinci defa oynattı. Uzaydaki nokta <i>Canterbury'</i>den yaklaşık iki yüz bin kilometre mesafedeydi. <i>Cant’ın</i> yaptığı taramanın çıktısında bir dalgalanma, giderek ısınan bir sınıra sahip gri-siyah bir sahte renk gözüküyordu. İki dereceden daha az bir sıcaklık artışı söz konusuydu. Holden, Becca'nın böyle bir şeyi saptayabilmiş olmasına bile hayret etmekteydi. Bir dahaki terfiler sırasında ona övgü dolu bir performans değerlendirmesi vermeyi kendi kendine hatırlattı.</p>

  <p style="text-align: center;">♦</p>

  <p><i>“Bu şey de nereden çıktı?” diye sordu Holden.</i></p>

  <p><i>“Hiçbir fikrim yok. Arka plandan birazcık daha sıcak bir nokta, hepsi bu,” dedi Becca. “Radar geri dönüşü olmadığı için normalde ona bir gaz bulutu derdim, ama buralarda herhangi bir gaz bulutu bulunmaması gerekirdi. Zaten bir gaz bulutu nereden gelecek ki?”</i></p>

  <p><i>“Jim, Scopuli’nin kendisini vuran gemiyi vurmuş olması mümkün mü? O şey yok edilmiş bir gemiden kalan bir buhar bulutu olabilir mi?” diye sordu McDowell.</i></p>

  <p><i>“Hiç sanmıyorum efendim.</i> Scopuli <i>bütünüyle silahsız. Gövdesindeki delik torpil atışından değil delme patlayıcısından geliyor. O yüzden karşı saldırıda bulunduklarını bile sanmam.</i> Scopuli’nın <i>içindeki hava orada boşalmış olabilir, ama...”</i></p>

  <p><i>“Olmayabilir de. Ahıra geri dön Jim. Hemen. ”</i></p>

  <p style="text-align: center;">♦</p>

  <p>“Naomi, yavaş yavaş ısınan ve taradığın zaman radar veya la- dar dönüşü vermeyen şey ne olabilir? İşkembeden atabilirsin,” dedi Holden.</p>

  <p>“Hımmm...” dedi Naomi, düşünmek için kendine vakit tanıyarak. “Sensör ünitesinden enerji emen hiçbir şey dönüş vermeyecektir. Ama emdiği enerjiyi dışarı atarken ısınabilir,”</p>

  <p>Holden’ın koltuğunun yanındaki sensör konsolunun kızılötesi monitörü ansızın güneş gibi parladı. Alex genel kanal üzerinden yüksek sesle küfretti.</p>

  <p>“Bunu görüyor musunuz?” dedi adam.</p>

  <p>Holden ona aldırış etmeyerek McDowell’a bir kanal açtı.</p>

  <p>“Kaptan, az önce müthiş bir kızılötesi artışı aldık,” dedi Holden.</p>

  <p>Uzun saniyeler boyunca karşılık gelmedi. McDowell kanala geri döndüğünde sesi biraz sıkıydı. Holden yaşlı adamın korkuyla konuştuğunu daha önce hiç duymamıştı.</p>

  <p>“Jim, az önce o sıcak noktada, bir gemi belirdi. Çevresine deli gibi ısı saçıyor,” dedi McDowell. “Bu şey de hangi cehennemden çıktı?”</p>

  <p>Holden cevap vermeye hazırlandı, fakat daha sonra Becca'nın sesinin kaptanın kulaklığından hafifçe yükseldiğini işitti. “Hiçbir fikrim yok efendim. Ama geminin kendisi ısı izinden daha küçük. Radar onun firkateyn boyutlarında olduğunu gösteriyor,” dedi kadın.</p>

  <p>“İyi de nasıl?” dedi McDowell. “Görünmezlikle mi? Sihirli solucan deliği ışınlamasıyla mı?”</p>

  <p>“Efendim,” dedi Holden, “Naomi tespit ettiğimiz ısının enerji emici materyallerden geliyor olabileceğini tahmin ediyordu. Yani gizlilik materyallerinden. Bu da geminin kasıtlı olarak saklandığı anlamına gelir. Yani niyeti iyi değil.”</p>

  <p>Sözlerine karşılık verircesine Holden’ın radarında altı yeni nesne belirdi. Parlak simgeler ortaya çıkmalarının hemen ardından sistem onların rengini sarıdan turuncuya dönüştürerek hızlandıklarını gösterdi. <i>Canterbury’de</i> Becca mikrofonuna bağırdı. “Hızlı hareketliler! Çarpışma rotasında yüksek hızda altı yeni temas var!”</p>

  <p>“Tanrı aşkına, yoksa o gemi bize bir torpil salvosu mu attı?” dedi McDowell. “Bizi devre dışı bırakmaya mı çalışıyorlar?”</p>

  <p>“Evet efendim,” dedi Becca.</p>

  <p>“Temas süresi?”</p>

  <p>“Sekiz dakikadan biraz daha az efendim,” diye yanıtladı Becca.</p>

  <p>McDowell bıyık altından küfretti.</p>

  <p>“Karşımızda korsanlar var Jim.”</p>

  <p>“Ne yapmamızı istersiniz?” dedi Holden, sakin ve profesyonel bir üslupla konuşmaya çalışarak.</p>

  <p>“Telsizden çıkmanı ve mürettebatımın işini yapmasına izin vermeni isterim. Bize ulaşmanıza en iyi ihtimalle daha bir saat var. Torpillerse sekiz dakikalık mesafedeler. McDowell tamam,” dedi kaptan. Kapanan telsizinin tıkırtısıyla birlikte Holden o hafif parazit cızırtısıyla baş başa kaldı.</p>

  <p>Genel kanal bir anda seslerle doldu. Alex şerbet içip <i>Cant</i>'a kadar torpillerle yarışmayı talep ediyor, Naomi füzelere yönelik sinyal bozma stratejileri anlatıyor, Amos hayalet gemiye söverek mürettebatının soyunu sopunu sorguluyordu. Ses çıkarmayan tek kişi Shed’di.</p>

  <p>“Herkes çenesini kapatsın!” diye kulaklık takımına bağırdı Holden. Gemi hayret dolu bir sessizliğe büründü. “Alex, bizi öldürmeden <i>Cant'</i>a en kısa sürede ulaşmamızı sağlayacak bir rota belirle. Belirlediğin zaman da bana haber ver. Naomi; sen, ben ve Becca arasında üç yollu bir kanal aç. Onlara elimizden geldiğince yardım edeceğiz. Amos, sövüp saymaya devam et ama mikrofonunu kapat.”</p>

  <p>Holden bekledi. Çarpışma zamanı yaklaşıyordu.</p>

  <p>“Bağlantı kuruldu,” dedi Naomi. Holden iletişim kanalında iki ayrı arka plan paraziti duyabiliyordu.</p>

  <p>“Becca, ben Jim. Kanalda Naomi de var. Bize nasıl yardım edebileceğimizi söyle. Naomi sinyal bozma tekniklerinden bahsediyordu.”</p>

  <p>“Yapmayı bildiğim her şeyi yapıyorum,” dedi Becca, hayret verecek denli sakin bir sesle. “Bizi bir hedefleme lazeriyle işaretliyorlar. Sinyali karıştırmak için lüzumsuz bir yayın yapıyorum ama ellerindeki cihazlar sahiden de çok iyi. Onlara biraz daha yakın olsaydık hedefleme lazeri gövdemizde bir delik açardı.”</p>

  <p>“Peki ya fiziksel varaklar<a href="../Text/LeviathanUyaniyor_0061.html#_edn5" id="_ednref5"><sup>[5]</sup></a>?” diye sordu Naomi. “Kar yağdırabilir misin?”</p>

  <p>Naomi ile Becca konuşurlarken Jim özel bir kanaldan Ade’ye ulaştı. “Hey, ben Jim. Alex bir hızlı itiş çözümü üzerinde çalışıyor. Şeyden önce varalım diye...”</p>

  <p>“Füzeler bizi uçan bir tuğlaya çevirmeden önce mi? İyi fikir. Ne de olsa korsanlar tarafından esir alınmak kaçırmayı isteyeceğin bir şey değil,” dedi Ade. Holden onun alaycı ses tonunun altındaki korkuyu duyabiliyordu.</p>

  <p>“Ade, lütfen, söylemek istediğim bir şey—”</p>

  <p>“Jim, ne dersin?” diye öteki kanaldan sordu Naomi.</p>

  <p>Holden küfretti. Sonra hatasını örtmek için, “Şey, hangi konuda?” dedi.</p>

  <p>“Şövalye’yi kullanarak o füzelere hedef saptırma konusunda,” dedi Naomi.</p>

  <p>“Öyle bir şey yapabilir miyiz?” diye sordu adam.</p>

  <p>“Belki. Beni hiç mi dinlemedin?”</p>

  <p>“Şey... burada bir dakikalığına dikkatimi çeken bir şey oldu da. Bir daha söyle,” dedi Holden.</p>

  <p>“<i>Cant'</i>ın verdiği ışık saçılımının frekansını bulmaya ve onu kendi iletişim çanağımızdan yayınlamaya çalışacağız. Belki torpiller hedefin biz olduğumuzu zannederler,” dedi Naomi, bir çocukla konuşurcasına.</p>

  <p>“Sonra da gelip bizi yok mu ederler?”</p>

  <p>“Torpilleri üstümüze çekerken kaçabileceğimizi düşünüyordum. Onları <i>Cant</i>'tan yeteri kadar uzaklaştırdıktan sonra da iletişim çanağını kapatırız ve asteroitin arkasına saklanmaya çalışırız,” dedi Naomi.</p>

  <p>“İşe yaramaz,” dedi Holden iç geçirerek. “Torpiller genel güdüm için hedefleme lazerinin saçılımını takip etmelerinin yanı sıra belirledikleri hedefin teleskopla resimlerini çekerler. Bize şöyle bir baktıktan sonra hedeflerinin biz olmadığımızı anlayacaklardır.” “Denemeye değmez mi?”</p>

  <p>“Dediğini yapabilsek bile <i>Cant</i>'ı devre dışı bırakmak için tasarlanmış torpiller bizi unufak eder.”</p>

  <p>“Pekala,” dedi Naomi. “Elimizde başka ne var?”</p>

  <p>“Hiçbir şey. Bizim sonraki sekiz dakika boyunca düşünebileceğimiz her şeyi donanma laboratuvarlarındaki zeki çocuklar çoktan düşündüler,” dedi Holden. Bunu sesli olarak dile getirmek kendi kendine de itiraf etmek demekti.</p>

  <p>“Öyleyse ne yapacağız Jim?” diye sordu Naomi.</p>

  <p>“Yedi dakika,” dedi Becca, ürkütücü bir sükunetle.</p>

  <p>“Oraya bir an önce varalım. Belki torpiller çarptıktan sonra mürettebattan bazılarını gemiden kurtarabilir, hasar kontrolüne yardımcı olabiliriz,” dedi Holden. “Alex, rotayı belirledin mi?”</p>

  <p>“Belirledim İS. Bol g’li itiş hazır. Üflecimiz <i>Cant</i>’ta bir delik açmasın diye yaklaşım seyrimiz açılı olacak. Başlamaya hazır mıyız?” karşılığını verdi Alex.</p>

  <p>“Evet. Naomi, seninkilere söyle de yüksek g’ye karşı kemerlerini taksınlar,” dedi Holden, ardından Kaptan McDowell’a bir kanal açtı. “Kaptan, hızlı geliyoruz. Hayatta kalmaya çalışın. Kazazedeleri kurtarmak veya hasar kontrolüne yardım etmek için <i>Şövalye</i> birazdan orada olacak.”</p>

  <p>“Anlaşıldı,” dedi McDowell ve hattı kopardı.</p>

  <p>Holden, Ade’yle arasındaki kanalı tekrar açtı. “Ade, iticileri tam kapasite çalıştıracağız. O yüzden konuşamayacağım. Ama sen bu kanalı benim için açık tut, tamam mı? Neler olduğunu bana bildir. Hatta bir şarkı mırıldan. Durumunun iyi olduğunu bilmem lazım.” “Tamam Jim,” dedi Ade. Bir şarkı mırıldanmadıysa da kanalı açık tuttu. Holden onun soluk alıp verdiğini duyabiliyordu.</p>

  <p>Alex genel kanalda geri sayıma başladı. Holden çarpışma koltuğundaki kemerleri kontrol etti ve avucuyla şerbeti başlatan düğmeye bastı. Elbisesindeki katmanları delen bir düzine iğne sırtına battı. Kalbi sarsılırken beynini adeta demir şeritler sardı. Omurgası buz kesti ve suratı radyasyondan yanmış gibi kızardı. Yumruğunu çarpışma koltuğunun kol dayanağına indirdi. Bu kısımdan nefret ediyordu; fakat bir sonraki daha beterdi. İlaçların vücuduna girmesiyle birlikte Alex genel kanalda uludu. Alt güvertelerdeki diğerleri kendilerini ölmekten alıkoyacak, fakat aynı zamanda yolculuğun büyük bölümünü uyuyarak geçirmelerine yol açacak ilaçları alıyorlardı.</p>

  <p>Alex’in, “Bir,” demesiyle beraber Holden beş yüz kiloya çıktı. Göz kürelerine binen muazzam yükün etkisiyle göz yuvalarının arkasındaki sinirler adeta çığlık atmaya başladı. Testisleri baldırlarına yapışıp kaldı. Holden dilini yutmamak üzerine yoğunlaştı. Etrafındaki gemi gıcırdayıp inliyordu. Alt güvertelerden kaygı verici bir gümbürtü gelmesine rağmen panelindeki hiçbir şey kırmızı değildi. Şövalye’nin üfteci epey bir itiş sağlayabilirdi, fakat fevkalade bir yakıt yakma oranı karşılığında. Yine de <i>Cant’ı</i> kurtarabilirlerse bunun bir önemi kalmazdı.</p>

  <p>Holden kulaklarındaki kanın zonklaması arasında Ade’nin hafifçe alıp verdiği soluklarını ve klavye tıkırtılarını duyabiliyordu. Bu sesle içinin geçmesini isterdi, fakat kanındaki şerbet kıpır kıpır, cayır cayırdı. O sırada hiç olmadığı kadar uyanıktı.</p>

  <p>“Peki efendim,” dedi Ade iletişim kanalı üzerinden.</p>

  <p>Kadının McDowellla konuştuğunu anlaması Holden’ın birkaç saniyesini aldı. Holden kaptanın ne dediğini duymak için sesi açtı.</p>

  <p>“—ana motorlar devreye, tam güç.”</p>

  <p>“Tamamen doluyuz efendim. O kadar sert ateşlersek iticiyi yuvasından sökeriz,” karşılığını verdi Ade, McDowell ondan Epstein’i çalıştırmasını istemiş olmalıydı.”</p>

  <p>“Bayan Tukunbo,” dedi McDowell, “şu anda... dört dakikamız var. Motoru bozarsan faturayı sana çıkarmam.”</p>

  <p>“Peki efendim. Ana motorlar devreye giriyor. Maksimum itişe ayarlıyorum,” dedi Ade. Holden arka planda çalan yüksek g uyarı klaksonlarını duyabiliyordu. Ade kemerini takarken daha sert bir tıkırtı yükseldi.</p>

  <p>“Ana motorlar çalışıyor. Üç... iki... bir... çalıştır,” dedi Ade. <i>Canterbury</i> o kadar yüksek bir gıcırtı çıkardı ki Holden telsizinin sesini kısmak zorunda kaldı. Gemi birkaç saniye boyunca avaz avaz inleyip haykırdı ve sonra kulakları sağır eden bir çatırtı koptu.</p>

  <p>Holden görüş alanının kenarlarını dolduran yüksek g kaynaklı kararmayla boğuşarak geminin dışını gösteren ekranı açtı. <i>Canterbury</i> hâlâ tek parçaydı.</p>

  <p>“Ade, o da neydi öyle?” diye ağzında geveledi McDowell.</p>

  <p>“İtici desteklerinden biri koptu. Ana motorlar devre dışı efendim,” diye cevap verdi Ade. <i>Tam da olacağını söylediğim gibi</i>, demedi.</p>

  <p>“Bize ne kadar zaman kazandırdın?” diye sordu McDowell.</p>

  <p>“Fazla değil. Torpiller şu an saniyede kırk kilometredeler ve daha da hızlanıyorlar. Bizse manevra iticilerine kaldık,” dedi Ade.</p>

  <p>“Hay aksi,” dedi McDowell.</p>

  <p>“Bizi vuracaklar efendim,” dedi Ade.</p>

  <p>“Jim,” dedi McDowell, açmış olduğu direkt kanalda sesini ansızın yükselterek. “Vurulmaktan kurtulamayacağız. Onaylamak için iki defa tıkla.”</p>

  <p>Jim telsizini iki kez tıklattı.</p>

  <p>“Tamam. O nedenle artık vurulduktan sonra hayatta kalmayı düşünmeliyiz. Gemiye çıkmadan önce bizi sakatlamanın peşindeyseler iticimizi ve iletişim çanağımızı indireceklerdir. Torpiller ateşlendiğinden beri Becca SOS yayını yapıyor, ama biz dursak bile senin bağırmaya devam etmeni istiyorum. Sizin orada bir yerde olduğunuzu görürlerse herkesi bir kava kilidinden dışarı atma ihtimalleri azalır. Bilirsin; görgü tanıkları,” dedi McDowell.</p>

  <p>Jim yine iki defa tıkladı.</p>

  <p>“Mekiğini döndür Jim. O asteroidin arkasına saklan. Yardım çağır. Bu bir emirdir.”</p>

  <p>Jim telsinizi iki kez tıklattı, sonra da motorların tamamen durması için Alex’e işaret verdi. Göğsünde oturan dev bir anda kaybolarak yerini ağırlıksızlık aldı. Damarlarında mide bulantısını önleyen ilaçlar dolaşmasaydı bu ani değişim kusmasına yol açardı.</p>

  <p>“Ne oldu?” dedi Alex.</p>

  <p>“Yeni görev,” diyen Holden’ın şerbet sebebiyle dişleri takırdıyordu. “Yardım isteyeceğiz ve kötü adamlar <i>Cant'ı</i> ele geçirdikten sonra esirlerin serbest bırakılması için pazarlık edeceğiz. Siper alabileceğimiz en yakın şey o olduğu için asteroite geri gidiyoruz.”</p>

  <p>“Anlaşıldı Patron,” dedi Alex. Sonra alçak sesle ekledi. “Şu an bir çift torpil tüpü veya omurgaya takılı şöyle güzel bir raylı top için canımı verirdim.”</p>

  <p>“Al benden de o kadar.”</p>

  <p>“Aşağıdaki çocukları uyandıralım mı?”</p>

  <p>“Bırak uyusunlar. ”</p>

  <p>“Anlaşıldı,” dedi Alex, sonra telsizini kapattı.</p>

  <p>Yüksek g yeniden başlamadan önce Holden <i>Şövalyenin</i> SOS sinyalini açtı. Ade’yle arasındaki kanal halen açıktı ve McDowell hattan ayrıldığı için kadının soluk alıp verdiğini tekrar duyabiliyordu. Holden sesi sonuna kadar yükseltti ve kemerleri arasında arkasına yaslanarak ezilmeyi bekledi. Alex onu hüsrana uğratmadı.</p>

  <p>“Bir dakika kaldı,” dedi Ade, Holden’ın kask hoparlörlerinden bozuk çıkacak kadar yüksek bir sesle. Holden sesi kısmadı. Çarpışmanın geri sayımını yaparken kadının sesi hayranlık uyandıracak denli sakindi.</p>

  <p>“Otuz saniye.”</p>

  <p>Holden konuşmayı, huzur verici bir şey söylemeyi, gülünç ve asılsız bir aşk ilanında bulunmayı her şeyden çok istiyordu. Göğsünde oturan dev, füzyon üfleçlerinin o derin gümbürtüsüyle buna gülüp geçti.</p>

  <p>“On saniye.”</p>

  <p>“Torpiller vurduktan sonra reaktörü kapatıp ölü numarası yapmaya hazırlan. Tehdit oluşturmazsak bizi tekrar vurmazlar,” dedi McDowell.</p>

  <p>“Beş,” dedi Ade.</p>

  <p>“Dört.”</p>

  <p>“Üç.”</p>

  <p>“İki.”</p>

  <p>“Bir.”</p>

  <p><i>Canterbury</i> sarsıldı ve monitör beyaza büründü. Ade’nin aldığı ani bir nefes, telsiz bağlantısının kopmasıyla birlikte yarıda kesildi. Parazitin cızırtısı neredeyse Holden’ın kulak zarlarını patlatıyordu. Holden çenesiyle sesi kıstı ve telsizini Alex’e tıklattı.</p>

  <p>İtiş bir anda başa çıkılabilir bir 2 g’ye düştü ve mekiğin tüm sen- sörleri aşırı yüklemeyle parladı. Hava kilidinin küçük lombarından içeri göz kamaştırıcı bir ışık doldu.</p>

  <p>“Rapor ver Alex! Rapor ver! Ne oldu?” diye seslendi Holden.</p>

  <p>“Tanrım. Ona atom bombası attılar. <i>Cant'</i>a atom bombası attılar,” dedi Alex, alçak ve şaşkın bir sesle.</p>

  <p>“Geminin durumu ne? Bana <i>Canterbury'den</i> bir rapor ver! Buradaki sensörler çalışmıyor. Her şey bembeyaz kesildi!”</p>

  <p>Uzun bir duraksama yaşandı; Alex ondan sonra konuştu. “Burada da sensörler devre dışı Patron. Ama sana <i>Cant</i>’ın durum raporunu verebilirim. Onu buradan görebiliyorum.”</p>

  <p>“Görebiliyor musun? Buradan?”</p>

  <p>“Evet. Olympus Mons<a href="../Text/LeviathanUyaniyor_0061.html#_edn6" id="_ednref6"><sup>[6]</sup></a> büyüklüğündeki bir buhar bulutu haline geldi. Gemi artık yok Patron. Artık yok.”</p>

  <p><i>Bu doğru olamaz,</i> diye itiraz etti Holden’ın zihni. Böyle şeyler olmaz. Korsanlar su taşıyıcılarına atom bombası atmazlar. O şekilde hiç kimse galip gelmez. Hiç kimsenin cebine para girmez. Hem elli insanı durduk yere öldürmek istersen eline makineli tüfek alıp bir restorana dalmak <i>çok</i> daha kolaydır.</p>

  <p>Holden kafasından geçenleri bağırmak, Alex’e yanıldığını haykırmak istiyordu. Fakat aklına mukayyet olması lazımdı. <i>Yaşlı adam artık benim.</i></p>

  <p>“Pekala. Yeni görev Alex. Biz artık cinayet tanıklarıyız. Bizi o asteroide geri götür. Ben bir yayın derlemeye başlayacağım. Herkesi uyandır. Bilmeleri gerek,” dedi Holden. “Sensör paketini yeniden başlatıyorum.”</p>

  <p>Holden sensörleri ve yazılımlarını sistematik bir düzenle kapattı, iki dakika bekledi, ardından onları yavaş yavaş devreye soktu. Elleri titriyor, midesi bulanıyordu. Vücudunu uzaktan kontrol edermiş gibi geliyordu ve bunun ne kadarının şerbetten, ne kadarının şoktan kaynaklandığım bilmiyordu.</p>

  <p>Sensörler tekrar devreye girdi. Uzay hatlarında uçan diğer tüm gemiler gibi <i>Şövalye</i> de radyasyona karşı güçlendirilmişti. Zaten öyle bir şey olmadan Jüpiter’in devasa radyasyon kuşağının yanına yaklaşamazdınız. Fakat Holden gemiyi tasarlayanların bunu yaparken yarım düzine nükleer silahın yakında bir yerde patlayacağını hayal ettiklerinden şüpheliydi. Yine de şansları yaver gitmişti. Uzay boşluğu onları bir elektromanyetik titreşimden korusa bile patlamaların radyasyonu gemideki her sensörü bozabilirdi.</p>

  <p>Çanak tekrar devreye girdiğinde Holden <i>Canterbury</i>’nin kısa bir süre öncesine kadar bulunduğu uzayı taradı. Orada bir beyzbol topundan daha büyük bir şey yoktu. Holden sensörleri bir g’lik sakin bir süratte güneşten tarafa uçarak uzaklaşmakta olan gemiye çevirdi. Ona bakarken göğsünü ateş bastı.</p>

  <p>Korkmuyordu. Anevrizmaya yol açan hiddeti şakaklarının zonklamasına ve tendonları acıyana kadar yumruklarını sıkmasına sebep oluyordu. İletişim donanımını çalıştırdı ve uzaklaşan gemiye bir dar ışın doğrulttu.</p>

  <p>“Bu mesajı az önce patlatıp gaz haline getirdiğiniz <i>Canterbury</i> adlı sivil buz tankerinin yok edilmesini her kim emrettiyse ona gönderiyorum. Öylece uçup gidemezsin, seni gidi katil orospu çocuğu. Sebeplerin neydi bilmiyorum, ama az önce elli arkadaşımı öldürdün. Onların kim olduklarını bilmen gerek. Sana o gemide ölen herkesin ismini ve fotoğrafını yolluyorum. Yaptığına iyi bak. Ben kim olduğunu bulmak için uğraşırken buna kafa yor. ”</p>

  <p>Holden ses kanalını kapattı, <i>Canterbury</i>'nin personel dosyalarını açtı ve mürettebat klasörlerini diğer gemiye iletmeye başladı.</p>

  <p>“Ne yapıyorsun?” diye kask hoparlörlerinden değil de arkasından sordu Naomi.</p>

  <p>Naomi orada kaskını çıkarmış olarak duruyordu. Gür siyah saçları terden başına ve boynuna yapışmıştı. Yüzünde anlaşılmaz bir ifade vardı. Holden da kendi kaskını çıkardı.</p>

  <p>“Onlara <i>Canterbury</i>’nin gerçek insanların yaşadığı gerçek bir yer olduğunu gösteriyorum. İsimleri ve aileleri olan insanların,” dedi Holden. Şerbet sebebiyle sesi olmasını istediği kadar sabit değildi.</p>

  <p>“O gemide emirleri uzaktan da olsa insana benzer bir şey veriyorsa umarım cinayet suçundan geri dönüştürücüye atılana kadar gördükleri gözünün önünden gitmez.”</p>

  <p>“Sanırım bundan hoşlanmadılar,” dedi Naomi, Holden’ın arkasındaki paneli işaret ederek.</p>

  <p>Düşman gemisi hedefleme lazerini kullanarak şimdi de onları işaretliyordu. Holden nefesini tuttu. Hiç torpil atılmadı. Hayalet gemi birkaç saniye sonra lazerini kapattı ve iticilerinin parlamasıyla beraber yüksek g’yle oradan çabucak uzaklaştı. Holden arkasındaki Naomi’nin titrek bir nefes verdiğini işitti.</p>

  <p>“Demek <i>Canterbury</i> yok oldu?” dedi Naomi.</p>

  <p>Holden başıyla onayladı</p>

  <p>“Hay ben böyle işin içine edeyim,” dedi Amos.</p>

  <p>Amos ile Shed birlikte mürettebat merdiveninde duruyorlardı. Yüzü alacalı bir renge bürünmüş olan Amos koca ellerini açıp kapıyordu Dizleri üstüne çöken Shed iki g’lik o yüksek itişte güverteye şiddetle çarptı, ama buna rağmen gıkını çıkarmadı. Sadece Holden’a bakıp, “Sanırım Cameron o kola asla kavuşamayacak,” dedi ve ardından başını avuçlarına gömdü. Omuzları sarsılmaya başladı.</p>

  <p>“Yavaşla Alex. Artık kaçmana gerek yok,” dedi Holden iletişim kanalına. Gemi ağır ağır bir g’ye yavaşladı.</p>

  <p>“Şimdi ne yapacağız Kaptan?” dedi Naomi, sert gözlerle ona bakarak. <i>Artık yetki sende. Buna yaraşır davran.</i></p>

  <p>“İlk tercihim o herifleri bulundukları yerde patlatmak olurdu, ama silahlarımız olmadığına göre... onları takip edeceğiz. Nereye gittiklerini anlayana kadar gözümüzü üzerlerinde tutacağız. Onları herkese ifşa edeceğiz,” cevabını verdi Holden.</p>

  <p>“Bak onu iyi bildin,” dedi Amos yüksek sesle.</p>

  <p>“Amos,” dedi Naomi başını çevirerek, “Shed’i aşağıya götürüp bir koltuğa oturt. Gerekirse ona uyumasını sağlayacak bir şey ver.”</p>

  <p>“Oldu bil Patron.” Amos kalın kollarından birini Shed’in beline dolayıp onu aşağıya götürdü.</p>

  <p>Onlar gittikten sonra Naomi tekrar Holden’a doğru döndü.</p>

  <p>“Hayır efendim. O gemiyi kovalamayacağız. Yardım çağıracağız ve bizden nereye gitmemiz istenirse oraya gideceğiz.”</p>

  <p>“Yetki—” diye başladı Holden.</p>

  <p>“Evet, sende. Bu da beni İS yapar ve aptallık ettiği zaman kaptanı uyarmak İS’in görevidir. Aptallık ediyorsunuz efendim. Zaten o yayını yaparak bizi öldürmeleri için onları kışkırttın. Şimdi bir de onları kovalamak mı istiyorsun? Peki yetişmemize izin verirlerse ne yapacağız? Yine duygusal bir yayın mı göndereceğiz?” diyen Naomi ona yaklaştı. “Mürettebatının geride kalan dört üyesini güvenli bir yere ulaştıracaksın. Hepsi o kadar. Bizi emniyete aldıktan sonra onlara savaş açabilirsiniz efendim.”</p>

  <p>Holden koltuğunun kemerlerini çözüp ayağa kalktı. Şerbetin etkisi geçmeye başlıyor, vücudunu bitkin ve hasta bir vaziyette bırakıyordu. Ona kararlı bir ifadeyle bakan Naomi geri adım atmadı.</p>

  <p>“Yanımda olduğun için memnunum Naomi,” dedi Holden. “Git mürettebatla ilgilen. McDowell bana son bir emir vermişti.”</p>

  <p>Naomi onu alıcı gözle süzdü; Holden kadının güvensizliğini görebiliyordu. Kendini savunmadı; yalnızca Naomi bir karara varana dek bekledi. Sonunda Naomi ona başıyla bir elam verdi ve merdiveni kullanarak aşağıdaki güverteye indi.</p>

  <p>O gittikten sonra Holden sistematik bir biçimde çalışarak <i>Canterbury</i> ile <i>Şövalye</i>'deki tüm sensör verilerini de içeren bir yayın paketi hazırladı. Alex kokpitten inip kendini onunkinin yanındaki koltuğa attı.</p>

  <p>“Az önce kafa yoruyordum Kaptan,” dedi adam. Şerbetin ardından onun sesi de Holden’ınki gibi titriyordu.</p>

  <p>Holden dikkatinin dağılmasından doğan asabiyetine gem vurdu.</p>

  <p>“Neye?”</p>

  <p>“O hayalet gemiye.”</p>

  <p>Holden başını işinden kaldırdı.</p>

  <p>“Konuş bakalım.”</p>

  <p>“Öyle bir gemisi olan korsan tanımıyorum.”</p>

  <p>“Devam et.”</p>

  <p>“Aslına bakarsan öyle bir teknolojiyi en son donanmadayken görmüştüm,” dedi Alex. “Enerji emici kaplamalara ve dahili ısı alıcılara sahip gemiler üzerinde çalışıyorduk. Bunlar taktikselden ziyade stratejik silahlardır. Aktif bir iticiyi gizleyemezsin, ama belli bir konuma geçip iticiyi kapatır ve bütün artık ısını geminin içinde depolarsan kendini oldukça iyi bir şekilde saklayabilirsin. Buna bir de enerji emici kaplama eklersen radar, ladar ve pasif sensörler seni saptamaz. Hem ayrıca ordunun dışında nükleer torpil edinmek hiç de kolay değildir.”</p>

  <p>“Bunu Mars donanmasının yaptığını mı söylüyorsun?”</p>

  <p>Alex uzun ve titrek bir soluk aldı.</p>

  <p>“Eğer <i>bizde</i> varsa Dünyalıların da öyle şeyler üzerinde çalışacaklarını biliyorsun,” dedi,</p>

  <p>O dar alanda bakışırlarken yapılan ima 10 g’lik bir itişten bile daha ağırdı. Holden <i>Scopuli’den</i> aldıkları vericiyi ve pili elbisesinin baldır cebinden çıkardı. Onu parçalarına ayırmaya başlayarak bir damga veya amblem aradı. Alex her zamankinin aksine sesini çıkarmadan onu seyretti. Verici genel bir modeldi; güneş sistemindeki herhangi bir geminin telsiz odasından çıkmış olabilirdi. Pil de alelade bir gri bloktu. Alex elini uzattı ve Holden pili ona verdi. Alex pilin gri plastik kapağını kaldırıp metal nesneyi ellerinde ters çevirdi. Sonra da tek kelime etmeksizin pilin alt kısmını Holden’ın yüzüne doğru tuttu. Pilin altındaki siyaha boyalı metal yüzeye <i>MKCD</i> harfleriyle başlayan bir damga vurulmuştu.</p>

  <p><i>Mars Kongresel Cumhuriyet Donanması.</i></p>

  <p style="text-align: center;">♦</p>

  <p>Telsiz tam güçte yayın yapmaya ayarlıydı. Veri paketi iletilmeye hazırdı. Holden kameranın önüne geçip öne doğru biraz eğildi.</p>

  <p>“İsmim James Holden,” dedi, “ve gemim <i>Canterbury</i> kısa bir süre önce gizlilik teknolojisine ve Mars donanması seri numarasıyla damgalı gibi gözüken parçalara sahip bir savaş gemisi tarafından yok edildi. Veri akışını ekte bulabilirsiniz.”</p>
</body>
</html>
