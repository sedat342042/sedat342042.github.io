<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/ogz.css" rel="stylesheet" type="text/css" />
</head>

<body>
  <h1 style="text-align: right;"><b>On Sekizinci Bölüm: Miller</b></h1>

  <p><i>Donnager</i>'in patlama haberi Ceres’e balyoz gibi indi. Çoğu, hatta bazen tamamı sahte olan yüksek güçte teleskopla çekilmiş muharebe görüntüleri haber bültenlerini adeta tıkadı. Kuşak’ta gizli bir DGİ filosuyla ilgili spekülasyonlardan başka bir şey konuşulmaz oldu. Mars amiral gemisini yok eden altı gemiye kahraman ve şehit gözüyle bakılıyordu. Zararsız kabul edilen yerlerde bile <i>bir kez yaptıysak tekrar yapabiliriz</i> ve <i>şu kayayı başlarına yıkalım</i> tarzında sloganlar türemekteydi.</p>

  <p><i>Canterbury,</i> Kuşak’ın uysallığını ortadan kaldırmıştı ama <i>Donnager</i> daha da kötüsünü yapmış ve korkuyu alıp götürmüştü. Kuşaklılar ani, mutlak ve beklenmedik bir zafer kazanmışlardı. Artık her şey mümkün gözüküyor ve umut herkesin aklını başından alıyordu.</p>

  <p>Ayık olsaydı Miller bu durumdan korkardı.</p>

  <p>Miller’ın alarmı on dakikadır çalıyordu. Yeteri kadar uzun bir süre dinlediğinde kulak tırmalayıcı ses alt ve üst tonlar kazanmaya başlıyordu. Vurmalı çalgıların kıpır kıpır temposunun karıştığı ve hatta gürültünün altında hafif bir müziğin saklandığı yüksek perdeden daimi bir ezgi gibiydi. Hepsi yanılsamaydı tabii. İşitsel halüsinasyonlar. Rüzgarın sesi.</p>

  <p>Normalde bir sürahi suyun beklediği komodinin üstünde geçen geceki mantar esaslı sahte burbon duruyordu. Bardağın dibinde hâlâ iki parmak içki vardı. Miller dilinde ne kadar hoş bir tat bırakacağını düşünerek açık kahverengi sıvıya uzun uzun baktı.</p>

  <p>Miller’a göre yanılsamalardan kurtulmanın güzel tarafı rol kesmeyi bırakmaktı. Kendi kendine saygı gördüğünü, işinde başarılı olduğunu, tüm fedakarlıklarının bir amaç uğruna gerçekleştiğini söylediği yıllar uçup gitmiş; geriye sırf anesteziye yer açmak için yaşamındaki tüm güzel şeyleri yontup atmış çalışır vaziyette bir alkolik olduğunun berrak ve net bilgisi kalmıştı. Shaddid ona soytarı gözüyle bakıyordu. Muss’a göre hoşlanmadığı biriyle yatmamasının bedeliydi. Ona saygı duymuş olabilecek tek kişi Havelock, yani bir Dünyalıydı. Aslında bu bir açıdan huzur vericiydi. Miller’ın görünüşü kurtarmak için çaba harcaması gerekmeyecekti. Yatakta kalıp çalar saatin alarmını dinleyecek olursa kendisinden beklenildiği gibi davranmış olacaktı, o kadar. Bunun utanılacak bir yanı yoktu.</p>

  <p>Tabii yine de yapılacak işler mevcuttu. Miller uzanıp alarmı susturdu. Kesilmeden hemen önce gürültünün içinde yumuşak fakat ısrarcı bir ses duydu. Bir kadın sesi. Miller kadının ne söylediğim bilmiyordu. Fakat kadın kafasının içinde yaşadığından nasılsa daha sonra ikinci bir fırsat yakalardı.</p>

  <p>Kendini yataktan yavaşça kaldırdı, biraz ağrı kesici ve susuzluk giderici çökelti içti, aheste aheste duşa girdi ve bir buçuk günlük sıcak su istihkakım orada öylece durup bacaklarının pembeleşmesini seyrederek harcadı. Son temiz takım elbisesini üzerine geçirdi. Kahvaltı preslenmiş bir tahıl çubuğundan ve üzümlü tatlandırıcıdan ibaretti. Komodinin üstünden aldığı burbonu sırf öyle yapabileceğini kendine ispatlamak için bitirmeden geri dönüştürücüye attı.</p>

  <p>Muss onu masasında bekliyordu. Miller otururken o da başını kaldırdı.</p>

  <p>“On sekizincideki tecavüz için hâlâ laboratuvar sonuçlarını bekliyorum,” dedi kadın. “Öğle yemeğine kadar göndereceklerine söz verdiler.”</p>

  <p>“Bakalım sözlerini tutacaklar mı,” dedi Miller.</p>

  <p>“Olası bir tanığım var. Aynı akşamın daha erken saatlerinde kurbanın yanında olan bir kız. İfadesinde olay gerçekleşmeden önce gittiğini söylemişti, ama güvenlik kameraları onu doğrulamıyor.”</p>

  <p>“Sorguya benim de girmemi istiyor musun?” diye sordu Miller.</p>

  <p>“Daha değil. Ama biraz tiyatro istersem seni çağırırım.”</p>

  <p>“Pekala.”</p>

  <p>Miller kadının yürüyüp gitmesini izlemedi. Uzun bir müddet boşluğa baktıktan sonra disk bölümlemesini ekrana getirdi, halen yapılması gerekenleri gözden geçirdi ve ortalığı toparlamaya koyuldu.</p>

  <p>Çalışırken Shaddid ve Dawes’la yaptığı o utanç verici görüşme bir milyonuncu kez aklından geçti. <i>Holden elimizde,</i> dedi Dawes. <i>Ama senin kendi isyan teçhizatına neler olduğundan hile haberin yok.</i> Miller ağzındaki noksan bir dişi diliyle yoklarcasına kelimeleri dürtükledi. Söylenenler bir kez daha kulağına doğru geldi.</p>

  <p>Yine de hepsi birer zırva olabilirdi. Belki de onu küçük düşürmek için bir masal uydurmuşlardı Holden ile mürettebatının hayatta kaldığını gösteren bir kanıt yoktu. Nasıl bir kanıt olabilirdi ki zaten? <i>Donnager’la</i> beraber gemideki kayıtlar da yok olmuştu. Oradan kurtulmanın tek yolu başka bir gemiye binmekti. Ya bir kurtarma gemisine ya da Mars eskort araçlarından birine. Fakat bir geminin kaçıp da o zamandan beri gösterilen tüm haber bültenlerine ve korsan yayınlara konu olmaması mümkün değildi. Öyle bir şey gizli tutulamazdı.</p>

  <p>Tutulmasına tutulurdu aslında. Kolay olmazdı, hepsi bu. Miller kıstığı gözlerini karakoldaki boş bir noktaya dikti. Dur bakalım. Kurtulan bir gemi gerçekten istenirse nasıl gizli tutulabilirdi?</p>

  <p>Miller beş yıl önce satın aldığı ucuz bir navigasyon belirleyiciyi çıkardı —bir kaçakçılık davası sırasında transit süreleri lazım olmuştu— ve <i>Donnager</i>’ın yok oluşunun tarihiyle konumunu girdi. Epstein dışı bir iticiyle yol alan herhangi bir şey hâlâ bölgede bulunurdu ve Mars savaş gemileri onu çoktan yakalamış ya da patlatarak arka plan radyasyonuna eklemiş olurdu. Yani Dawes kafadan atmadıysa bu bir Epstein iticisi anlamına gelirdi. Miller çabucak hesap yaptı. Birileri iyi bir iticiyle bir aydan kısa bir zaman içerisinde Ceres’e ulaşabilirdi. Tedbir olsun diye üç hafta demek daha doğruydu.</p>

  <p>Miller verilere neredeyse on dakika bakmasına rağmen aklına bir şey gelmedi. O nedenle masasından kalktı, biraz kahve koydu ve Muss’la beraber girdiği Kuşaklı bir yer ekibi işçisinin sorgusunu açtı. Adamın uzun ve ölü gibi solgun suratında belli belirsiz bir zalimlik okunuyordu. Kayıt cihazı ona tam olarak odaklanamadığı için görüntü sağa sola gidip geliyordu. Muss adama ne gördüğünü sorarken Miller öne eğildi ve dökümü çıkartılmış cevaplarda yanlış tanımlanan sözcükler var mı diye baktı. Otuz saniye sonra <i>işçi fırlama kaltak</i> dedi ve dökümde <i>fırıldamak</i> yazdı. Miller hatayı düzeltti, fakat aklı başka yerdeydi.</p>

  <p>Herhangi bir günde Ceres’e muhtemelen sekiz veya dokuz yüz gemi gelirdi. Emin olmak için bin diyelim. Üç haftalık zaman aralığını bir-iki gün genişletirsen bu yalnızca dört bin girdi demekti. Bu kadar gemiyi araştırmak başa bela olsa da imkânsız değildi. Başka bir dert de Ganymede’di. Yapılan tarım sebebiyle oraya her gün yüzlerce yük gemisi uğruyor olmalıydı. Yine de bu bile iş yükünü iki katına çıkarmazdı. Eros. Tycho. Pallas. Pallas’a her gün kaç gemi yaşanıyordu ki?</p>

  <p>Miller kaydın neredeyse iki dakikasını kaçırmıştı. Bu sefer kendini dikkat etmeye zorlayarak izlemeye baştan başladı ve yarım saat sonra vazgeçti.</p>

  <p><i>Donnager’</i> yok oluş yer ve zamanı başlangıç alınırsa, iki günlük bir hata payı da bırakılırsa, Epstein iticili bir geminin tahmini varış zamanı dahilindeki en işlek on limanın toplam yanaşma kaydı aşağı yukarı yirmi sekiz bine denk geliyordu. Fakat Miller yalnızca Mars ordusu tarafından yönetilen istasyonlar ile limanları ve de sakinlerinin neredeyse tamamı iç gezegen mensuplarından oluşan araştırma istasyonlarını saymazsa bu sayıyı on yedi bine indirebilirdi. Tüm liman kayıtlarını elle kontrol etmeye kalkışacak kadar aptal olsa bile bunu başarması ne kadar sürerdi? Herhalde 118 gün—tabii yemek yemez veya uyumazsa. Başka hiçbir şey yapmadan her gün on saat çalışırsa işi bir seneden kısa bir zamanda bitirebilirdi. Birazcık daha kısa.</p>

  <p>Ama hayır. Aralığı daha da daraltmanın yolları vardı. Miller yalnızca Epstein iticili gemilere bakıyordu. Limanlardaki trafiğin çoğu yerel olurdu. Madenciler ve kısa mesafeli kuryeler tarafından uçurulan üfleçli gemiler. Uzay yolculuğunun ekonomisi düşünülecek olursa nispeten az sayıda ve nispeten büyük gemiler uzun uçuşlar için uygundu. Yani fazla abartmadan dörtte üçlük kısım elenirse tekrar dört bin sınırına düşülebilirdi. Yine bu da yüzlerce saatlik iş demekti, ama kendisine muhtemel şüphelileri sağlayacak başka filtreler bulabilirse,.. Mesela aradığı geminin <i>Donnager</i> yok olmadan önce bir uçuş planı olamayacağı gibi.</p>

  <p>Liman kayıtları için istek arayüzü eski, tatsız ve limandan limana az da olsa farklıydı. Miller bilgi isteklerini yalnızca danışman olarak görev yaptığı bir aylık faili meçhul bir dava da dahil olmak üzere yedi farklı davaya iliştirdi. Liman kayıtları halka açık olduğundan faaliyetlerini gizlemek amacıyla dedektiflik unvanına pek ihtiyacı yoktu. Şanslıysa Shaddid onu ortak kayıtların incelenmesini de içeren düşük seviyeli araştırmalarda gözetlemezdi. Gözetliyorsa bile o olup bitenlerin farkına varmadan Miller’ın istediği yanıtları alabilme ihtimali vardı.</p>

  <p>Şanslı olup olmadığını o şansı zorlamadan bilemezdin. Miller’ın kaybedecek fazla bir şeyi yoktu zaten.</p>

  <p>Terminalinde laboratuvardan gelen bir bağlantı açılınca Miller neredeyse sandalyesinden düşecekti. Teknisyen anormal derecede genç bir suratı olan saçları ağarmış bir kadındı.</p>

  <p>“Miller? Muss yanında mı?”</p>

  <p>“Hayır,” dedi Miller. “Sorguda.”</p>

  <p>Miller ortağının öyle dediğinden emin gibiydi. Teknisyen omuz silkti.</p>

  <p>“Eh, sistemi cevap vermiyor. Bize gönderdiğiniz o tecavüzle eşleşen birini bulduğumuzu söylemek istedim. Suçlu, kızın erkek arkadaşı değilmiş. Patronu yapmış.”</p>

  <p>Miller başını salladı. “Tutuklama emrini çıkardın mı?” diye sordu.</p>

  <p>“Evet,” dedi kadın. “Dosyaya çoktan kondu.”</p>

  <p>Miller dosyayı açtı: YILDIZ BURGUSU, CERES İSTASYONU ADINA CCS-4949231 NO.LU GÜVENLİK VAKASIYLA İLGİLİ OLARAK İMMANUEL CORVUS DOWD’UN GÖZALTINA ALINMASINI YETKİLENDİRMEKTE VE GÖREVLENDİRMEKTEDİR Hakimin dijital imzası yeşille işaretlenmişti. Miller dudaklarında ufak bir tebessüm belirdiğini hissetti.</p>

  <p>“Sağ ol,” dedi kadına.</p>

  <p>Karakoldan ayrılırken ahlak masasından biri ona nereye gittiğini sordu. Miller öğle yemeği dedi.</p>

  <p>Arranha Muhasebecilik Grubu’nun bürosu, yedinci sektördeki hükümet bölgesinin hoş bir yerindeydi. Burası Miller’ın çöplüğü değilse bile tutuklama emri tüm istasyonda geçerliydi. Miller resepsiyondaki sekretere —yeleğine bir yıldız yağmuru deseni işlenmiş güzel görünümlü bir Kuşaklı— gidip Immanuel Corvus Dowd’la konuşması gerektiğini açıkladı. Sekreterin koyu kahverengi teni kül gibi oldu. Geri çekilen Miller çıkısı kapatmıyorsa bile yakınında bekledi.</p>

  <p>Yirmi dakika sonra ön kapıdan kaliteli birtakım elbise giyen yaşlıca bir adam girdi, Miller’ın önünde durdu ve onu tepeden tırnağa süzdü.</p>

  <p>“Dedektif Miller?” dedi adam.</p>

  <p>“Dowd’un avukatı olmalısın,” dedi Miller neşeyle.</p>

  <p>“Öyleyim ve size-—”</p>

  <p>“Hadi ama,” dedi Miller. “Artık şu işi bitirelim.”</p>

  <p>İçten aydınlanan mavi renkli duvarlarıyla Dowd’un ofis temiz ve ferahtı. Dowd bir masada oturuyordu. Hâlâ küstah gözükecek kadar genç, fakat korkmuş gözükecek kadar da yaşlıydı. Miller ona başıyla selam verdi.</p>

  <p>“Immanuel Corvus Dowd siz misiniz?” dedi.</p>

  <p>“Devam etmeden önce, Dedektif,” dedi avukat, “müvekkilim çok yüksek seviyeden müzakerelere müdahil olmaktadır. Savaş çalışmalarındaki çok önemli bazı kimseler müşteri portföyünde yer almaktadır. Herhangi bir suçlamada bulunmadan önce yapacağınız her şeyin gözden geçirilmesini sağlayacağımı ve en ufak bir hata bile çıkarsa bundan sorumlu tutulacağınızı bilmenizi isterim.”</p>

  <p>“Bay Dowd,” dedi Miller. “Size yapmak üzere olduğum şey sahiden de günümün tek olumlu yanı. Tutuklamaya direnirseniz çok memnun olurum.”</p>

  <p>“Harry?” dedi Dowd, dönüp avukatına bakarak. Sesi azıcık titriyordu.</p>

  <p>Avukat başını iki yana salladı.</p>

  <p>Miller polis arabasına döndükten sonra işi ağırdan aldı. Kelepçeli olarak herkesin görebileceği biçimde arka koltukta oturan Dowd sessizdi. Miller cep terminalini çıkarıp tutuklama zamanını, avukatın itirazlarını ve diğer birkaç önemsiz yorumu yazdı. Krem renkli keten bir iş elbisesi giyen genç bir kadın muhasebe şirketinin kapısında duraksadı. Miller onu tanıyamadı; kadının bir tecavüz olayıyla bir ilgisi yoktu—en azından Miller’ın o esnada üzerinde çalıştığı olayla. Kadının yüzüne mücadeleci ruhlu birinin o ifadesiz sükuneti hakimdi. Kadın başını uzatarak küçük düşen ve kendisine atılan bakışlara karşılık vermeyen Dowd’u süzdü, sonra da gözlerini Miller’a çevirdi ve başını bir defa salladı. <i>Teşekkürler.</i></p>

  <p>Miller da ona aynı şekilde karşılık verdi. <i>Sadece işimi yapıyorum.</i></p>

  <p>Kadın kapıdan içeri girdi.</p>

  <p>Miller iki saat sonra evrak işini tamamladı ve Dowd’u hücrelere yolladı.</p>

  <p>Üç buçuk saat sonra ilk yanaşma kaydı talebi geldi.</p>

  <p>Beş saat sonra da Ceres hükümeti çöktü.</p>

  <p style="text-align: center;">♦</p>

  <p>Karakol dolu olmasına rağmen sessizdi. Dedektiflerin ve kıdemsiz müfettişlerin, devriye polislerinin ve masa başı çalışanların, üst ve alt rütbelilerin hepsi Shaddid’in önünde toplanmıştı. Podyumunda duran başkomiserin saçları başının arkasında sıkıca topuz yapılmıştı. Üzerinde Yıldız Burgusu’nun üniforması olmasına rağmen arması sökülüydü. Sesi titreyerek çıkıyordu.</p>

  <p>“Bunu şimdiye dek hepiniz duydunuz, ama şu andan itibaren resmileşiyor. Mars’tan gelen istek üzerine Birleşmiş Milletler, Ceres İstasyonu üzerindeki gözetimini ve de... korumasını geri çekiyor. Bu barışçıl bir geçiş süreci; bir darbe değil. Tekrar söylüyorum: bu bir darbe değil. Dünya buradan kendisi çekiliyor; onu biz atmıyoruz.”</p>

  <p>“Olmaz böyle şey amirim,” diye bağırdı biri. Shaddid elini kaldırdı.</p>

  <p>“Ortada çok fazla boş laf dönüyor,” dedi kadın. “Hiçbirinizden öyle şeyler duymak istemiyorum. Vali bir sonraki vardiyanın başında resmi bir duyuruda bulunacak ve o zamana kadar elimize daha detaylı bilgiler geçmiş olacak. Aksi söylenene kadar Yıldız Burgusu’nun kontratı geçerliliğini koruyor. Şu anda yerel işletmelerden ve sendika temsilciliklerinden seçilen geçici bir hükümet kuruluyor. Ceres’te kanunu hâlâ biz sağlıyoruz ve hepinizden buna uygun davranmanızı bekliyorum. Mesainiz başladığında hepiniz işinizin başında olacaksınız. Buraya vaktinde geleceksiniz. Profesyonelce ve standart iş ahlakı dahilinde hareket edeceksiniz.”</p>

  <p>Miller başını çevirip Muss’a bir baktı. Ortağının saçları hâlâ yataktan kalktığı zamanki gibiydi. İkisi de sabahı etmişti.</p>

  <p>“Sorusu olan var mı?” dedi Shaddid, olmamasını istediğini belli eden bir ses tonuyla.</p>

  <p><i>Yıldız Burgusu’nun ücretini kim ödeyecek?</i> diye düşündü Miller. <i>Hangi yasaları uygulayacağız? Dünya bizim bilmediğimiz ne biliyor da Kuşak’taki en büyük limanı böyle akılsızca terk ediyor?</i></p>

  <p><i>Bahsettiğin o barış antlaşmasına şimdi kim arabuluculuk yapacak?</i></p>

  <p>Miller’ın baktığını gören Muss gülümsedi.</p>

  <p>“Galiba işimizi kaybediyoruz,” dedi Miller.</p>

  <p>“Böyle olacağı belliydi,” diye doğruladı Muss. “Gitmem lazım. Uğramam gereken bir yer var.”</p>

  <p>“Çekirdek taraflarında mı?”</p>

  <p>Muss cevap vermedi, çünkü vermesine gerek yoktu. Ceres’te yasalar değil polis vardı. Miller ise deliğine yollandı. İstasyon uğulduyor, ayaklarının altındaki kaya sayısız yanaşma kıskacının ve reaktör çekirdeğinin, tüpün ve geri dönüştürücünün ve de pistonun etkisiyle titreşiyordu. Taşlar kanlı canlıydı ve Miller bunu ispatlayan küçük küçük belirtileri unutmuştu. Altı milyon insan burada yaşıyor, bu havayı soluyordu. Yine de bu sayı orta ölçekli bir Dünya şehrinin nüfusundan küçüktü. Miller harcanabilir olup olmadıklarını merak ediyordu.</p>

  <p>İş sahiden de iç gezegenlerin büyük bir İstasyonu kaybetmeyi göze alabilecekleri kadar ileri mi gitmişti? Dünya söylendiği gibi Ceres’i terk ediyorsa öyle gibiydi. Yerine istese de istemese de DGİ geçecekti. Güç boşluğu çok büyüktü. Sonra Mars buna bir DGİ darbesi diyecekti. Ve sonra... sonra ne? Mars istasyona zorla girip sıkıyönetim mi ilan edecekti? Bu iyi olan seçenekti. Yoksa nükleer bomba atarak İstasyonu tuzla buz mu edecekti? Miller’ın içinden ona da inanmak gelmiyordu. Ortada çok fazla para dönüyordu. Sadece yanaşma ücretleri bile küçük bir ulusal ekonomiyi ayakta tutardı. Ayrıca ne kadar nefret ederse etsin Shaddid’le Dawes haklıydı. Barışı sağlamaya dair en büyük umut, Ceres’in Dünya kontratında kalmasıydı.</p>

  <p>Dünya’da o barışı istemeyen biri mi vardı? Birleşmiş Milletler’in buzulumsu bürokrasisini faaliyete geçirebilecek kadar güçlü biri veya bir şey?</p>

  <p>“Neye bakıyorum Julie?” diye sordu boşluğa. “Sen orada Mars ile Kuşak’ın birbirini öldürmesine değecek ne gördün?”</p>

  <p>İstasyon kendi kendine uğuldamayı sürdürdü. Çıkan daimi uğultu o kadar yumuşaktı ki Miller içine karışan insan seslerini duyamıyordu.</p>

  <p style="text-align: center;">♦</p>

  <p>Muss sabahleyin işe gelmediyse de Miller’ın terminaline geç kalacağına dair bir mesaj gönderdi. Yaptığı tek açıklama 'temizlikti'.</p>

  <p>Görünüşte karakol hiç değişmemişti. Aynı insanlar aynı şeyleri yapmak için aynı yere geliyorlardı. Ama hayır, bu doğru değildi. İçerideki enerji yüksekti. İnsanlar gülümsüyor, kahkaha atıyor, şaklabanlık yapıyorlardı. Ortama manik bir hava, incecik bir normallik maskesinin altına gizlenen bir panik hakimdi. Bu durum uzun sürmeyecekti.</p>

  <p>Onlar Ceres’i anarşiden ayıran tek şeydi. Onlar kanundu; altı milyon insanın hayatta kalması ile kaçık bir piçkurusunun hava kilitlerini zorla açması ya da hava dönüştürücüleri zehirlemesi arasındaki fark topu topu otuz bin kişinin omuzlarındaydı. Onlar... yani Miller gibileri. Miller’ın belki de şevke gelmesi, diğerleri gibi görevini canla başla yerine getirmesi gerekirdi; Fakat işin aslı tüm bunların düşüncesi bile onu yoruyordu.</p>

  <p>Shaddid emin adımlarla yanına geldi ve omzuna dokundu. Miller iç geçirdi, sandalyesinden kalktı ve onu takip etti. Yine kadının ofisinde oturan Dawes sarsılmış ve bitkin gözükmekteydi. Miller ona başıyla selam verdi. Shaddid kollarını göğsünde kavuşturdu. Gözleri Miller’ın son zamanlarda alıştığından daha az sert ve suçlayıcı bakıyordu.</p>

  <p>“Bunu yapmak kolay olmayacak,” dedi kadın. “Daha önce hiç karşılaşmadığımız kadar zor ve bir o kadar da sıra dışı bir durumla karşı karşıyayız. Canımı emanet edebilecek kadar güvenebileceğim bir ekibe ihtiyacım var. Beni anlıyor musun?”</p>

  <p>“Evet,” dedi Miller. “Anlıyorum. İçmeyi bırakıp kendime çekidüzen vereceğim. ”</p>

  <p>“Miller. Sen aslında kötü biri değilsin. Hatta eskiden çok iyi bir polistin. Fakat sana güvenmiyorum ve her şeye baştan başlayacak zamanımız yok,” dedi Shaddid. Miller onun sesinin bu kadar nazik çıktığını daha önce hiç duymamıştı. “Kovuldun.” <a id="bookmark22"></a></p>
</body>
</html>
