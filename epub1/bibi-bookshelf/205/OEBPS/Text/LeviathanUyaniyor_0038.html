<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/ogz.css" rel="stylesheet" type="text/css" />
</head>

<body>
  <h1><b>Otuz Dördüncü Bölüm: Miller</b></h1>

  <p>Çevresel elbise Miller’ın alışık olduğundan daha iyiydi. Ceres’te geçirdiği yıllar boyunca sadece iki defa uzay yürüyüşü yapmıştı ve Yıldız Burgusu donanımı o zamanlar eskiydi: kalın körüklü eklemler, ayrılabilir hava saklama birimi, ellerini vücudunun geri kalanından otuz derece soğuk bırakan eldivenler. <i>Rocinante’</i>deki giysilerse askeri ve yeni olmasının yanı sıra standart isyan teçhizatından daha hantal değildi ve insanın eli kopsa bile muhtemelen parmakları sıcak tutabilecek olan bütünleşik bir yaşam destek sistemine sahipti. Miller bir eliyle hava kilidinin içindeki bir kayışa tutunarak parmaklarını açıp kapadı ve parmak eklemlerinde belirip kaybolan parlak desenlere baktı.</p>

  <p>Bu bile yeterli gözükmüyordu.</p>

  <p>“Pekala Alex,” dedi Holden. “Yerimizi aldık. Kapıyı bizim yerimize <i>Roci</i> çalsın.”</p>

  <p>Derin ve gümbürtülü bir titremeyle sarsıldılar. Naomi kendini sabit tutmak amacıyla bir elini hava kilidinin kavisli duvarına dayadı. Öne geçmek için ileriye kayan Amos’un ellerinde tepmesiz bir otomatik tüfek vardı. Miller boynunu eğdiği zaman omuriliğinin çıtırdadığını telsizden duyabiliyordu. Onu duymasının başka bir yolu yoktu; çoktan vakuma girmişlerdi.</p>

  <p>“Tamam Kaptan,” dedi Alex. “Bir delik açtım. Standart güvenlik iptali çalışmıyor; o yüzden bana bir saniye verin de..</p>

  <p>“Sorun mu var?” dedi Holden.</p>

  <p>“Oldu. Hallettim. Bağlantı kurduk,” dedi Alex. “Ah,” diye de hemen ardından ekledi. “Orada soluyacak fazla bir şey varmış gibi gözükmüyor.”</p>

  <p>“Hiç hava yok mu?” diye sordu Holden.</p>

  <p>“Hayır. İçerisi vakumda,” dedi Alex. “Geminin her iki hava kilidi de açık.”</p>

  <p>“Pekala çocuklar,” dedi Holden, “gözünüz hava stokunuzda olsun. Artık gidelim.”</p>

  <p>Miller uzun bir soluk aldı. Harici hava kilidi açık kırmızıdan açık yeşile geçti. Holden kilidi kaydırarak açtı ve ileri fırlayan Amos’un peşine takıldı. Miller başıyla Naomi’ye işaret etti. <i>Bayanlar önden.</i></p>

  <p>Güçlendirilmiş bağlantı köprüsü düşman lazerlerini yansıtmaya veya fişeklerini yavaşlatmaya hazırdı. Amos diğer gemiye indiği sırada <i>Rocinante</i>’nin kapağı arkalarından kapandı. Önlerindeki gemi Miller’ın algısında ansızın <i>ileri</i> olmaktan çıkarak <i>aşağı</i> halini alınca ve bir şeyin içine düşüyorlarmış gibi olunca Miller kısa süreli bir baş dönmesi yaşadı.</p>

  <p>“İyi misin?” diye sordu Naomi.</p>

  <p>Miller başını salladı ve Amos diğer geminin kapağından içeri girdi. Onu teker teker takip ettiler.</p>

  <p>Gemi ölü vaziyetteydi. Çevresel elbiselerden çıkan ışıklar gövdenin aerodinamik olarak tasarlanmış gibi gözüken yumuşak kıvrımlarına, yastıklanmış duvarlara, gri uzay elbisesi dolaplarına vuruyordu. Dolaplardan biri, içindeki bir şey zorla dışarı çıkmışçasına yamulmuştu. Amos yerden destek alıp yavaşça süzüldü. Normal şartlar altında vakum hiçbir şeyin üzerlerine atlamayacağının teminatı olurdu. Fakat o sırada Miller öyle bir şeye yüzde elli ihtimal veriyordu.</p>

  <p>“Bütün gemi devre dışı,” dedi Holden.</p>

  <p>“Motor odasında yedekler olabilir,” dedi Amos.</p>

  <p>“Buradan geminin ta kıçına kadar gideceğiz yani,” dedi Holden.</p>

  <p>“Öyle sayılır.”</p>

  <p>“Dikkati elden bırakmayalım,” dedi Holden.</p>

  <p>“Ben operasyon merkezine çıkıyorum,” dedi Naomi. “Akülerle çalışan bir şey varsa onu—”</p>

  <p>“Hayır, çıkmıyorsun,” dedi Holden. “Neyle karşı karşıya olduğumuzu anlayana kadar grubu bölmeyeceğiz. Herkes bir arada kalsın.”</p>

  <p>Amos yola devam ederek karanlıklara gömüldü. Holden onun arkasından kendini itti. Miller peşlerine takıldı. Vücut diline bakarak Naomi kızdı mı yoksa rahatladı mı anlayamamıştı.</p>

  <p>Yemekhane boştu, fakat orada burada itiş kakış izleri vardı. Bacaklarından biri eğrilmiş bir sandalye. Keskin bir şeyin boyayı kaldırdığı bir duvardaki uzun, eğri büğrü bir çizik. Hedefini ıskalayan iki mermi tarafından gövde duvarının yukarılarında açılmış delikler. Miller elini uzattı, masalardan birine tutundu ve yavaşça yönünü değiştirdi.</p>

  <p>“Miller?” dedi Holden. “Geliyor musun?”</p>

  <p>“Şuna bakın,” dedi Miller.</p>

  <p>Koyu kehribar renkli döküntü pul puldu ve fener ışığında cam gibi parlıyordu. Holden süzülerek oraya yaklaştı.</p>

  <p>“Zombi kusmuğu mu?” dedi.</p>

  <p>“Öyle sanıyorum.”</p>

  <p>“Eh, demek ki doğru gemideyiz. Artık ne faydası olacaksa.”</p>

  <p>Mürettebat yatakhaneleri boş ve sessizdi. Odaları tek tek gözden geçirmelerine rağmen hiçbir kişisel eşyaya rastlamadılar—ne bir terminal, ne bir resim, ne de gemide yaşayan ve büyük ihtimalle gemide ölen erkek ve kadınların isimlerine dair bir ipucu. Kaptan kamarası bile yalnızca daha büyük bir ranza ve kilitli bir kasa sayesinde ayırt edilebiliyordu.</p>

  <p>Gemide <i>Rocinante</i>’nin gövdesi kadar yüksek ve geniş bir kompartıman mevcuttu. İçerinin karanlığına daracık yürüyüş platformlarıyla ve iskelelerle çevrili on iki devasa silindir hakimdi. Miller, Naomi’nin yüz ifadesinin sertleştiğini gördü.</p>

  <p>“Nedir bunlar?” diye sordu kadına.</p>

  <p>“Torpil tüpleri,” dedi Naomi.</p>

  <p><i>“Torpil</i> tüpleri mi?” dedi Miller. “Tanrı aşkına. Kaç tane torpil için? Bir milyon mu?”</p>

  <p>“On iki,” dedi kadın. “Sadece on iki.”</p>

  <p>“Ana gemi avcıları,” dedi Amos. “Neye nişan alırsan al onu ilk atışta yok etmek için tasarlanan silahlar.”</p>

  <p><i>“Donnager</i> gibi mi?” diye sordu Miller.</p>

  <p>Holden kask göstergelerinin ışığıyla yüz hatları aydınlanan adama baktı.</p>

  <p>“Veya <i>Canterbury,”</i> dedi.</p>

  <p>Dördü birlikte geniş siyah tüplerin arasından sessizce geçti.</p>

  <p>Makine ve üretim atölyelerinde şiddetin izleri daha belirgindi. Zeminde ve duvarlarda kanın yanı sıra geniş öbekler halinde bir zamanlar kusmuk olan o camsı reçineden vardı. Bir üniforma tortop edilmişti. Kumaş bir şeye batırılıp ıslatılmış, sonra da uzayın soğuğu onu dondurmuştu. Yıllarca suç mahallerinde gezinmekle oluşan alışkanlıklar irili ufaklı bir düzine ayrıntıyı —zemindeki ve asansör kapılarındaki çiziklerin biçimi, kanın ve kusmuğun saçılımı, ayak izleri—yerine oturttu. Tüm bunlar bir hikâye anlatıyordu.</p>

  <p>“Mühendislikteler,” dedi Miller.</p>

  <p>“Kimler?”</p>

  <p>“Mürettebat. Gemide her kim varsa. Biri hariç,” deyip asansöre doğru giden yarım düzine ayak izini işaret etti. “Kızın ayak izlerinin nasıl diğer her şeyin üzerinde olduğunu görüyorsunuz. Şurada bastığı kan o esnada çoktan kurumuştu. Yayılacağı yerde pul pul dağılmış.”</p>

  <p>“Basanın bir kız olduğunu nereden biliyorsun?” diye sordu Holden.</p>

  <p>“Çünkü Julie’ydi,” dedi Miller.</p>

  <p>“Eh, oradakiler her kimse uzun zamandır vakumun içindeler,” dedi Amos. “Gidip bakmak ister misiniz?”</p>

  <p>Kimse evet demese de hep beraber ileri doğru süzüldüler. Mühendisliğin giriş kapağı açık duruyordu. Eğer ötesindeki karanlık ölü geminin geri kalanından daha katı, daha meşum, daha <i>şahsi</i> gözüküyorsa bunun tek sebebi Miller’ın hayal gücünün ona oyun oynamasıydı. Miller tereddüde kapılınca Julie’nin hayalini gözünün önünde canlandırmaya çalıştı, fakat kız teşrif etmedi.</p>

  <p>Mühendislik güvertesine süzülmek, yüzerek bir mağaraya girmek gibiydi. Miller çalışan ya da en azından birisi içeri girdiği zaman çalışması gereken kontroller arayarak duvarlarda ve panellerde gezinen diğer fenerlerin ışıklarını seyretti. Kendi ışık huzmesini odanın ortasına doğrulttuğunda karanlık onu yuttu.</p>

  <p>“Burada aküler var Kaptan,’ dedi Amos. “Ve... reaktör kapanmış gibi gözüküyor. Kasten.”</p>

  <p>“Onu tekrar çalıştırabilir misin?”</p>

  <p>“Önce bazı sistem kontrolleri yapmam gerekiyor,” dedi Amos. “Reaktörü kapatmalarının bir sebebi olabilir ve o sebebi zor yoldan öğrenmek istemiyorum.”</p>

  <p>“İyi fikir.”</p>

  <p>“Ama bize en azından... biraz ışık... hadi ama pezevenk.”</p>

  <p>Güvertenin dört bir tarafında mavi-beyaz ışıklar yandı. Ani parlaklık Miller’ı yarım saniyeliğine kör etti. Sonra görme yetisi giderek artan bir şaşkınlıkla geri geldi. Naomi bir hayret nidası atarken Holden cıyakladı. Miller’ın kendi zihninin gerilerindeki bir şey de çığlık atmaya başladı, fakat Miller onu susturdu. Bu yalnızca bir suç mahalliydi. Bunlar da yalnızca birer cesetti.</p>

  <p>Tabii aslında öyle değildi.</p>

  <p>Reaktör pasif ve kapalı olarak önünde duruyordu. Çevresi bir insan katmanıyla kaplıydı. Miller kollar ve bakması bile insanın canım yakacak kadar geniş açılmış parmaklı eller seçebiliyordu. Uzun bir yılana benzeyen bir omurilik kıvrılarak uzanıyor, kaburgalar makus bir böceğin bacakları gibi ayrık duruyordu. Miller gördüklerine anlam vermeye çalıştı. İç organları çıkarılmış insanlarla daha önce de karşılaşmıştı. Kütlenin solundaki uzun, vıcık vıcık şeylerin bağırsaklar olduğunu biliyor, ince bağırsağın genişleyerek bir kolon halini aldığı noktayı görebiliyordu. Bir kafatasının tanıdık şekli onu süzüyordu.</p>

  <p>Fakat aşina olduğu ölüm ve parçalanma anatomisinin arasında başka şeyler de vardı: kabuksu helezonlar, siyah renkli yumuşak lif öbekleri, bir düzine solungaç benzeri menfezce kesilmişe benzeyen ve insan derisini andıran solgun bir yayılım, bir böceğe ve bir cenine eşit ölçüde benzemesine rağmen ikisi de olmayan kısmi bir uzuv. Bu donmuş ve ölü et yığını bir portakalın kabuğu gibi reaktörü çevreliyordu. Hayalet geminin mürettebatı işte buydu. Belki <i>Scopuli</i>'nin de.</p>

  <p>Bir tek Julie dışında.</p>

  <p>“Eh,” dedi Amos. “Bu iş düşündüğümden biraz daha uzun sürebilir Kaptan.”</p>

  <p>“Boş ver,” dedi Holden. Telsizden gelen sesi titrek çıkıyordu. “Yapmana gerek yok. ”</p>

  <p>“Dert değil. Bu acayip halt muhafazayı aşmadıysa reaktör sorunsuz çalışmalı.”</p>

  <p>“Yani bu... şeyin yakınında bulunmayı dert etmiyor musun?” dedi Holden.</p>

  <p>“Açıkçası ona kafa yormuyorum Kaptan. Bana yirmi dakika ver gücümüz var mı yoksa <i>Roci’</i>ye kablo çekmemiz mi gerekiyor söyleyeyim sana.”</p>

  <p>“Tamam,” dedi Holden. Sonra daha kararlı bir sesle ekledi: “Tamam ama o şeye dokunma.”</p>

  <p>“Dokun desen de dokunmam,” diye karşılık verdi Amos.</p>

  <p>Holden süzülerek kapaktan dışarı çıktı. Holden, Naomi ve Amos da arkasından geldi.</p>

  <p>“O şey...” dedi Naomi, sonra öksürüp baştan başladı. “Eros’ta da o mu oluyor?”</p>

  <p>“Muhtemelen,” dedi Miller.</p>

  <p>“Amos,” dedi Holden, “akülerde bilgisayarları çalıştırmaya yetecek kadar güç var mı?”</p>

  <p>Bir duraksama yaşandı. Derin bir nefes alan Miller’ın burnunu elbisenin hava sisteminden yayılan plastik ve ozon kokusu doldurdu.</p>

  <p>“Sanırım,” dedi Amos kuşkuyla. “Ama önce reaktörü çalıştırabilirsek...”</p>

  <p>“Bilgisayarları aç.”</p>

  <p>“Kaptan sensin Kaptan,” dedi Amos. “Beş dakikada hazırlar.”</p>

  <p>Sessizlik içinde hava kilidine kadar yukarı —geri— uçtular ve onu geçip operasyon güvertesine çıktılar. Miller arkada kalarak Holden’ın uçuş güzergahının onu önce Naomi’ye yaklaştırmasını, sonra da kadından uzaklaştırmasını seyretti.</p>

  <p><i>Hem korumacı hem de utangaç</i>, diye aklından geçirdi Miller. İşte bu kötü bir kombinasyondu.</p>

  <p>Julie hava kilidinde onu bekliyordu. Tabii ilk başta değil. Yeniden boşluğa çıkarken Miller’ın zihni tıpkı normal bir davayla karşı karşıyaymışçasına görmüş olduğu her şeyi gözden geçiriyordu. Bakışları yamuk dolaba kaydı. İçinde elbise yoktu. Miller bir anlığına Eros’a, Julie’nin öldüğü daireye geri döndü. Orada bir çevresel elbise bulmuşlardı. İşte o anda Julie dolabın içinden çıkıp yanına geldi.</p>

  <p><i>Orada ne işin vardı?</i> diye düşündü Miller.</p>

  <p>“Nezarethane yok,” dedi.</p>

  <p>“Ne?” diye sordu Holden.</p>

  <p>“Yeni fark ettim,” dedi Miller. “Geminin bir nezarethanesi yok. Tutsak taşımak için yapılmamış.”</p>

  <p>Holden alçak sesli bir homurdanmayla onu doğruladı.</p>

  <p>“İnsan <i>Scopuli</i>’nin mürettebatıyla ne yapmayı planladıklarını merak ediyor,” dedi Naomi. Ses tonu hiç merak etmediğini söylüyordu.</p>

  <p>“Öyle bir planları olduğunu sanmıyorum,” dedi Miller yavaşça. “Tüm bu olay... doğaçlama hareket ediyorlardı.”</p>

  <p>“Doğaçlama mı?” dedi Naomi.</p>

  <p>“Gemi yeterli muhafazaya sahip olmaksızın bulaşıcı bir şey taşıyordu. Üstelik onları içinde tutabilecekleri bir nezarethane olmamasına rağmen birilerini tutsak aldılar. Tüm bunları sırası geldikçe düşünüyorlardı. ”</p>

  <p>“Ya da aceleleri vardı,” dedi Holden. “Acele etmelerini gerektiren bir şey çıktı. Ama Eros’ta yaşananların düzenlenmesi aylar sürmüş olmalı. Belki de yıllar. Yani belki de son dakikada bir şey çıktı.”</p>

  <p>“İşte onu öğrenmek ilginç olurdu,” dedi Miller.</p>

  <p>Geminin geri kalanına kıyasla operasyon güvertesi huzurlu görünüyordu. Normal. Sistem kontrolünü bitiren bilgisayarların ekranları uysalca parlıyordu. Naomi birinin başına geçti ve parmaklarını ekrana nazikçe dokundurmak kendisini geriye itmesin diye koltuğun arkalığına tutundu.</p>

  <p>“Ben burada elimden geleni yaparım,” dedi. “Siz köprüye bakabilirsiniz.”</p>

  <p>İçinde ağırlık barındıran bir sessizlik yaşandı.</p>

  <p>“Bana bir şey olmaz,” dedi Naomi.</p>

  <p>“Pekala. Biliyorum. Ben... Gel hadi Miller.”</p>

  <p>Miller kaptanın önden süzülerek köprüye girmesine izin verdi. Oradaki ekranlardan öyle standart bir sistem kontrolü akıp geçiyordu ki Miller onları tanıdı. Başka insanların bedenlerine göre uyarlanmış çarpışma koltuklarına sahip beş farklı santral bulunan boşluk Miller’ın hayal ettiğinden daha genişti. Holden koltuklardan birine oturup kemerini taktı. Miller olduğu yerde yavaşça dönerek güverteye bakındı. Burada sıra dışı gözüken hiçbir şey yoktu—ne kan, ne de kırık bir koltuk veya yırtık bir koltuk minderi. İtiş kakış reaktörün yakınlarında çıkmıştı. Miller bunun ne anlama geldiğinden henüz emin değildi. Standart bir yerleşim düzeninde güvenlik santrali olması gereken santralin başına geçti ve Holden’la arasında özel bir kanal açtı.</p>

  <p>“Aradığın belirli bir şey var mı?”</p>

  <p>“Brifingler. Özetler,” dedi Holden kısaca. “İşe yarar ne varsa. Ya senin?”</p>

  <p>“Dahili kamera kayıtlarına girebilecek miyim diye bakacağım.”</p>

  <p>“Ne bulmayı umuyorsun?”</p>

  <p>“Julie ne bulduysa onu,” dedi Miller.</p>

  <p>Güvenlik, konsolda oturan herhangi birinin düşük seviyeli kayıtlara erişimi olduğunu varsayıyordu. Buna rağmen komuta yapısını ve sorgu arayüzünü çözmek yarım saat sürdü. Miller bunu bir kez kaptıktan sonra gerisi zor değildi. Kayıt defterindeki tarih imi, kamera kaydını <i>Scopuli</i>’nin kaybolduğu gün olarak belirtmekteydi. Hava kilidi hangarındaki güvenlik kamerası, çoğunluğu Kuşaklılardan oluşan mürettebatın gemiye getirildiğini gösteriyordu. Onları tutsak alanların üzerlerinde yüz siperlikleri kapatılmış zırhlar mevcuttu. Miller kimliklerini gizlemek için mi öyle yaptıklarını merak etti. Bu halleri mürettebatı canlı tutmayı planladıklarını akla getiriyordu. Veya belki de bir son dakika direnişine karşı tedbirliydiler. <i>Scopuli</i>’nin mürettebatının üzerinde çevresel elbiseler veya zırhlar bulunmuyordu. Hatta içlerinden ikisinin üniforması bile yoktu.</p>

  <p>Fakat Julie’nin vardı.</p>

  <p>Onun hareket edişini izlemek tuhaftı. Miller o dalgınlığında kızı daha önce hiç hareket halinde görmediğini fark etti. Ceres’teki dosyasında bulunan tüm resimler durağandı. Şimdiyse Julie tam karşısında seçili hemşerileriyle beraber boşlukta süzülüyordu. Saçlarını toplayarak gözlerinin önünden çekmiş, çenesini sıkıca kapatmıştı. Mürettebatıyla ve zırhlı adamlarla çevriliyken çok ufak tefek gözüküyordu. Mazlum Kuşaklılarla beraber olabilmek için servete ve mevkiye sırt çeviren küçük zengin kız. Duygusal şantaja boyun eğeceği yerde annesine <i>Çatalkuyruk'u</i> —sevdiği gemiyi— satmasını söyleyen kız. Hareket halindeyken Miller’ın kafasında kurmuş olduğu hayali versiyonundan biraz daha farklıydı—omuzlarını geriye çekiş biçimiyle; sıfır g’de bile ayak parmaklarını yere doğru uzatma huyuyla. Yine de temel görüntü aynıydı. Miller kızı sil baştan hayal etmiyormuş da bu yeni ayrıntılarla boşlukları dolduruyormuş gibi hissediyordu.</p>

  <p>Muhafızlar bir şey söylediler —güvenlik kaydının sesi vakumda boğuluyordu— ve <i>Scopuli</i> mürettebatının ağzı açık kaldı. Sonra kaptanları tereddüt ederek üniformasını çıkarmaya başladı. Tutsakları soyuyorlardı. Miller başını iki yana salladı.</p>

  <p>“Kötü fikir.”</p>

  <p>“Ne?” dedi Holden.</p>

  <p>“Yok bir şey. Kusura bakma.”</p>

  <p>Julie kıpırdamıyordu. Muhafızlardan biri ona yaklaşıp bacaklarını duvara sıkıca dayadı. O Julie ki tecavüz veya onun kadar kötü bir şey atlatmıştı. O Julie ki akabinde kendini güvende hissetmek için jiu jitsu öğrenmişti. Belki de kızın giysilerinin altında bir silah olmasından korkuyorlardı. Her halükarda sözlerini vurgulamayı denediler. Bir muhafız onu itti ve Julie hayatı buna bağlıymışçasına adamın koluna yapıştı. Muhafızın dirseğinin yanlış tarafa kıvrıldığını gören Miller yüzünü ekşitmesine rağmen gülümsedi de.</p>

  <p><i>Yürü be kızım,</i> diye düşündü. <i>Onlara dünya kaç bucakmış göster.</i></p>

  <p>Gösterdi de. Hava kilidi neredeyse kırk saniye boyunca bir savaş meydanına döndü. Ürkmüş <i>Scopuli</i> tayfalarından bazıları bile kavgaya karışmaya çalıştı. Fakat sonra Julie kendisine arkadan yaklaşan geniş omuzlu bir adamı görmedi. Zırhlı eldivenin içindeki yumruk Julie’nin şakağına inince darbeyi Miller da hissetti. Kız bayılmasa da sersemledi. Silahlı adamlar soğuk bir maharetle onu soydular ve ortaya herhangi bir silah yahut iletişim cihazı çıkmadığında eline bir tulum tutuşturup onu bir dolaba kapattılar. Diğerleriniyse geminin içlerine götürdüler. Miler tarih imini eşleştirip başka bir kameraya geçti.</p>

  <p>Tutsaklar yemekhaneye götürüldüler, ardından masalara bağlandılar. Muhafızlardan biri sonraki bir dakikayı konuşarak geçirdi, fakat yüz siperliği kapalı olduğundan vaazın içeriğine dahil Miller’ın elindeki yegane ipucu mürettebatın tepkisiydi—gözleri faltaşı gibi açan bir şaşkınlık, kafa karışıklığı, öfke ve korku. Muhafız herhangi bir şey söylüyor olabilirdi.</p>

  <p>Miller görüntülerde ileri atlamaya başladı. Birkaç saat, sonra birkaç saat daha. Gemi itiş durumundaydı ve tutsaklar masaların üzerinde uçmak yerine onlara oturuyorlardı. Miller geminin diğer kısımlarına baktı. Julie’nin dolabı hâlâ kapalıydı. Miller gerçeği bilmeseydi kızın öldüğünü farz ederdi.</p>

  <p>Yine ileri atladı.</p>

  <p>Yüz otuz iki saat sonra <i>Scopuli</i> mürettebatı nihayet cesarete geldi. Miller bunu daha şiddet başlamadan onların vücut hareketlerinde gördü. Tutuklu hücrelerinde yaşanan ayaklanmalara daha önce de tanık olmuştu ve gemideki tutsakların yüzlerinde aynı somurtkan fakat heyecanlı ifade mevcuttu. Kamera Miller’ın mermi deliklerini fark ettiği duvarı göstermekteydi. Henüz harekete geçmeye hazır değillerdi, fakat yakında olacaklardı. Bir tepsinin içinde yiyecek istihkaklarını getiren bir adam görüntüye girdi.</p>

  <p><i>İşte başlıyor,</i> diye düşündü Miller.</p>

  <p>Kavga kısa ve sertti. Tutsakların en ufak bir şansı bile yoktu. Miller muhafızların onlardan birini —koyu sarı saçlı bir adamı— hava kilidine götürüp uzaya atmalarını seyretti. Tutsaklardan bazıları ağladı. Bazıları haykırdı. Miller ileri fırladı.</p>

  <p>Burada bir yerde olmalıydı. Yani onun —artık her neyse— serbest kaldığı an. Fakat olay ya görüntülenmeyen bir mürettebat yatakhanesinde gerçekleşmişti ya da daha en başından beri oradaydı. Julie dolaba tıkıldıktan tamı tamına yüz altmış saat sonra beyaz bir kazak giyen donuk bakışlı ve titrek duruşlu bir adam yalpalayarak mürettebat yatakhanesinden çıktı ve muhafızlardan birinin üstüne kustu.</p>

  <p>“Hasiktir!” diye bağırdı Amos.</p>

  <p>Miller daha ne olduğunu bile anlamadan koltuğundan fırlamıştı. Holden da ayaktaydı.</p>

  <p>“Amos?” dedi Holden. “Konuş benimle.”</p>

  <p>“Dur bir dakika,” dedi Amos. “Tamam, sorun yok Kaptan. O ibneler reaktör kalkanının birazını sökmüşler, hepsi bu. Reaktörü çalıştırdık, ama beklediğimden biraz daha fazla radyasyon yedim.”</p>

  <p><i>“Roci’ye</i> dön,” dedi Holden. Miller bir duvardan destek alarak kendini kontrol santrallerine doğru itti.</p>

  <p>“Kusura bakma Kaptan, ama hemen kan işemeye başlayacak halim yok,” dedi Amos. “Biraz şaşırdım sadece. Kaşıntı falan tutarsa geri dönerim, ama bana birkaç dakika daha verirsen makine atölyesinde çalışarak bize biraz atmosfer sağlayabilirim.”</p>

  <p>Miller kararsız kalan Holden’ın suratını izledi. Holden emir verebilirdi; durumu oluruna bırakabilirdi de.</p>

  <p>“Peki Amos. Ama başın dönmeye veya başka bir şey <i>—herhangi</i> bir şey— hissetmeye başlarsan hemen revire gideceksin.” “Tamamdır,” dedi Amos.</p>

  <p>“Alex, oradan Amos’un biyomed bilgilerine bakarak ol. Bir sorun görürsen bizi haberdar et,” dedi Holden genel kanal üzerinden. “Anlaşıldı,” diye tembel bir ağızla cevap verdi Alex.</p>

  <p>“Bir şey buldun mu?” diye özel kanalları üzerinden Miller sordu Holden.</p>

  <p>“Beklenmedik bir şey yok,” dedi Miller. “Ya sen?”</p>

  <p>“Aslında buldum sayılır. Şuna bir bak.”</p>

  <p>Miller kendini Holden’ın önünde çalıştığı ekrana doğru itti. Holden tekrar santralin başına geçip bazı kayıtları açmaya başladı.</p>

  <p>“En son ölmesi gereken biri olduğunu düşünüyordum,” dedi Holden. “Yani o şey her neyse, serbest kaldığı zaman hastalığa diğerlerinden daha sonra yakalanan biri olmalıydı O yüzden sistemler kapanmadan önce hangi faaliyetin yürütüldüğünü görmek için klasörü inceledim.”</p>

  <p>“Ve?”</p>

  <p>“Sistemler kapatılmadan bir-iki gün önce olup bitmiş bir sürü faaliyet gözüküyor. Sonra iki tam gün boyunca hiçbir şey olmuyor. Ardından küçük bir artış. Bir sürü dosya erişimi ve sistem kontrolü. Sonra biri aşım kodlarını kırarak atmosferi dışarı salıyor.”</p>

  <p>“Julie olsa gerek.”</p>

  <p>“Ben de öyle düşünüyordum,” dedi Holden. “Fakat kızın eriştiği kayıtlardan biri... Kahretsin, nerede bu? Tam buradaydı... Hah. İşte. Şunu bir seyret.”</p>

  <p>Görüntü değişti, kontroller bekleme konumuna geçti ve ekranda yeşil ile altın sarısı renkte yüksek çözünürlüklü bir amblem belirdi. Protogen’in şirket logosu. Altında Miller’ın daha önce görmediği bir de slogan vardı. <i>En önce. En hızlı. En uzağa.</i></p>

  <p>“Dosyadaki tarih imi ne?” diye sordu Miller.</p>

  <p>“Orijinali yaklaşık iki sene önce oluşturulmuş,” dedi Holden. “Bu kopya ise sekiz ay önce çıkartılmış.”</p>

  <p>Amblem solarak kayboldu ve yerini bir masanın arkasında oturan hoş yüzlü bir adam aldı. Adam şakaklarına birer tutam gri serpiştirilmiş siyah saçlara ve gülümsemeye alışkın gözüken dudaklara sahipti. Başıyla kameraya selam verdi. Tebessümü bir köpekbalığınınki kadar boş olan gözlerine ulaşmıyordu.</p>

  <p><i>Sosyopat,</i> diye düşündü Miller.</p>

  <p>Adamın dudakları sessizce oynamaya başladı. “Hay aksi,” dedi Holden ve sesi elbiselerinin içine aktaracak bir düğmeye bastı. Videoyu başa alıp yeniden oynattı.</p>

  <p>“Bay Dresden,” dedi adam. “Bu bilgiyi gözden geçirmeye vakit ayırdığınız için size ve yönetim kurulu üyelerine teşekkür ederim. Vermiş olduğunuz mali ve diğer her türlü destek bu projede karşılaştığımız harikulade keşiflerde hayati bir rol oynadı. Benim ekibim deyim yerindeyse öncü görevi görmesine rağmen Protogen’in bilimsel gelişmelere yönelik yorulmak bilmez çabaları işimizi mümkün kıldı.</p>

  <p>“Beyler, açık konuşacağım. Phoebe protomolekülü tüm beklentilerimizi fazlasıyla aştı. Onun hakikaten tarihin akışını değiştirecek bir teknolojik gelişmeyi temsil ettiğine inanıyorum. Bu tür şirket sunumlarının abartılara açık olduğunun farkındayım. Lütfen bu konuyu dikkatle düşündüğümü ve sözcüklerimi dikkatle seçtiğimi anlayın: Protogen insan ırkının tarihi boyunca varolmuş en önemli ve güçlü varlık haline gelebilir. Fakat bunun için inisiyatif, hırs ve gözüpek eylemler gerekmekte.”</p>

  <p>“İnsanları öldürmekten bahsediyor,” dedi Miller.</p>

  <p>“Bunu daha önce görmüş müydün?” dedi Holden.</p>

  <p>Miller başını iki yana salladı. Görüntü değişti. Adam solarak kayboldu ve yerini bir animasyon aldı. Güneş sisteminin temsili bir grafiği. Geniş renk demetleriyle işaretlenmiş yörüngeler ekliptik düzlemi göstermekteydi. Sanal kamera, muhtemelen Bay Dresden’le yönetim kurulu üyelerinin de bulundukları iç gezegenlerden başlayarak döne döne gaz devlerine doğru açıldı.</p>

  <p>“Projeye aşina olmayabilecek kurul üyeleri için belirtmek isterim ki sekiz yıl önce Phoebe’ye ilk insanlı iniş gerçekleşti,” dedi sosyopat.</p>

  <p>Animasyon Satürn’e doğru yakınlaşırken halkalar ve gezegenler grafik tasarımın isabetliliğe karşı sağladığı bir üstünlükle birbiri ardına geride kaldı.</p>

  <p>“İlk başta küçük bir buz ayı olan Phoebe’nin tıpkı halkalar gibi su çıkarma amacıyla kazılacağı tahmin ediliyordu. Mars hükümeti ekonomik faydadan ziyade bürokratik eksiksizlik amacıyla bir bilimsel tetkik komisyonu kurdu. Aydan çekirdek numuneleri alındı ve silikat anormallikleri dikkatleri çekince uzun vadeli bir araştırma tesisinin yardımcı sponsorluğu için Protogen’e başvuruldu.”</p>

  <p>Aynı kendisi —Phoebe— çerçeveyi doldurup yavaşça dönerek ucuz bir genelevdeki bir fahişe gibi her açıdan gösterildi. Kraterlerle dolu kütle, Miller’ın o güne kadar gördüğü diğer binlerce asteroitten ve gök cisminden farksızdı.</p>

  <p>“Phoebe’nin ekstra ekliptik yörüngesi hesaba katıldığında,” diye sözlerini sürdürdü sosyopat, “ortaya atılan teorilerden biri onun Kuiper kuşağından çıktığı ve güneş sisteminden geçerken Satürn tarafından yakalandığı yönündeydi. Fakat içerideki buzda bulunan karmaşık silikon oluşumların varlığı, gövde dahilindeki darbeye dayanıklı yapıların izleriyle birleşince bizi bu teoriyi gözden geçirmeye zorladı.</p>

  <p>“Protogen’e tescilli olan ve henüz Mars ekibiyle paylaşılmayan analiz teknikleri kullanarak, şu an gördüğünüz şeyin doğal yollardan oluşmuş bir gök cismi değil de bir silah olduğunu şüpheye yer bırakmayacak biçimde belirledik. Daha detaylı ifade etmek gerekirse yükünü gezegenler arası uzayda taşıyacak ve <i>23</i> milyar yıl önce yaşam henüz ilk safhalarındayken onu güvenle Dünya’ya ulaştıracak bir silah. Ve silahın yükü, beyler, işte bu.”</p>

  <p>Görüntü Miller’ın tam anlamıyla idrak edemediği bir grafiğe dönüştü. Ekrandaki şey bir virüsün tıbbi metnine benziyor, fakat aynı zamanda hem güzel hem de olanak dışı geniş ve döngüsel yapılar barındırıyordu.</p>

  <p>“Protomolekülün dikkatimizi ilk çekişi çok çeşitli şartlar altında geçirdiği ikincil ve üçüncül değişimlerden sonra bile asıl yapısını koruyabilme kabiliyetiyle oldu. Aynı zamanda karbon ve silikon yapılarla bir benzerlik de gösteriyordu. Faaliyeti onun kendi başına bir canlı değil de diğer çoğalabilen sistemlere uyum sağlamak ve onları yönlendirmek için tasarlanmış bir dizi serbest talimat olduğu izlenimini uyandırdı. Hayvan deneyleri protomolekülün etkilerinin yalnızca basit çoğalıcılarla sınırlı kalmayıp daha üst basamaklara da tırmanabildiğim öne sürdü.”</p>

  <p>“Hayvan deneyleri,” dedi Miller. “Ne yani, virüsü bir kediye mi verdiler?”</p>

  <p>“Bu durumun yarattığı ilk izlenim,” diye devam etti sosyopat, “güneş sisteminin daha büyük bir biyosferin bir parçası, protomolekülün de o çevrenin bir ürünü olduğu. Bir tek bu hususun bile insanların evrene bakış açısını kökten değiştireceğinde sanırım sizler de hemfikirsinizdir. Fakat sizi temin ederim ki bu buzdağının sadece görünen kısmı. Yörüngesel mekaniklerdeki bir tesadüf Phoebe’yi yakalamasaydı bizim bildiğimiz türde bir yaşam şu anda var olmayacak, onun yerinde başka bir şey bulunacaktı. Dünya’daki ilk hücresel yaşam gasp edilecek ve protomolekülün yapısı dahilindeki sınırlar çerçevesinde yeniden programlanacaktı.”</p>

  <p>Sosyopat tekrar ortaya çıktı. Gözlerinin etrafında ilk defa beliren küçük kırışıklıklar kendilerinin kötü bir taklidi gibiydi. İçinde yoğun bir nefretin büyüdüğünü hisseden Miller bunun gerçekte ne olduğunu bilecek kadar kendini tanıyordu. Korku.</p>

  <p>“Protogen yalnızca hakikaten dünya dışı kökenli ilk teknolojiyi değil, aynı zamanda yaşayan sistemleri baştan düzenleyebilecek suni bir mekanizmayı ve daha büyük —hatta <i>galaktik</i>— biyosferin tabiatına dair ilk ipuçlarını sahiplenebilecek bir konumda bulunuyor. insan eliyle yönlendirildiği taktirde bunun uygulamaları sınırsız olacaktır. Yalnızca bizim değil, yaşamın da bugüne kadarki en derin ve değişim habercisi fırsatla karşı karşıya olduğuna inanıyorum. Ayrıca bu teknolojinin kontrolü bundan böyle tüm siyasi ve ekonomik gücün temelini temsil edecek.</p>

  <p>“Ekte genel hatlarıyla ortaya koyduğum teknik ayrıntıları gözden geçirmenizi rica ediyorum. Protomolekülün programlaması, mekanizması ve amacı kadar insanlar üzerindeki doğrudan uygulamalarını çabucak anlamak, Protogen’in liderlik edeceği bir gelecek ile geride kalacağı bir gelecek arasındaki farkı belirleyecek. Protomolekülün yegane sahibi olmak ve büyük ölçekli testlere geçmek için derhal ve katiyetle harekete geçmemizi şiddetle tavsiye ederim. “Vaktinizi ve dikkatinizi ayırdığınız için teşekkürler.”</p>

  <p>Sosyopat yeniden gülümsedi ve şirket logosu ekrana geri döndü. <i>En önce. En hızlı. En uzağa.</i> Miller’ın kalbi gümbür gümbürdü. “Tamam. Pekala,” dedi, sonra da ekledi: “Vay amına koyayım.”</p>

  <p>“Protogen, protomolekül,” dedi Holden. “Buldukları şeyin ne işe yaradığına dair hiçbir fikirleri yok, ama onu kendileri üretmişler gibi üzerine hemen markalarını yapıştırmışlar. Bir uzaylı silahı buluyorlar ve tek düşünebildikleri onu <i>markalamak</i> oluyor.”</p>

  <p>Başını sallayarak, “Kendilerini bir şey sandıkları belli,” diye karşılık verdi Miller.</p>

  <p>“Bak ben bilim adamı falan değilim,” dedi Holden, “ama bir <i>uzaylı süper virüsü</i> alıp da bir uzay İstasyonuna salmak bana epey kötü bir fikir gibi geliyor.”</p>

  <p>“O görüntüler iki yıl önce kaydedilmiş,” dedi Miller. “O zamandan beri testler yürütmüşler. Ve... ne bok yediklerini bilmiyorum işte. Ama sonunda Eros’ta karar kılmışlar. Herkes orada olanları bildiğini sanıp karşı tarafı suçluyor. Araştırma ve kurtarma gemileri gönderilmiyor, çünkü herkes birbirini yemekle veya bir şeyleri korumakla meşgul. Oysa savaş yalnızca bir hedef şaşırtma.”</p>

  <p>“Peki Protogen ne yapıyor?”</p>

  <p>“Tahminimce yeni oyuncaklarını deneyip ne işe yaradığına bakıyorlar,” dedi Miller.</p>

  <p>Uzunca bir süre sessiz kaldılar. İlk konuşan Holden oldu. “Kurumsal vicdandan mahrum gibi gözüken ve hükümetle arasında neredeyse bağımsız bir ordu sayılabilecek kadar araştırma kontratı bulunan bir şirket düşün. Sence böyle büyük bir ödül için ne kadar ileri giderler?”</p>

  <p>“En önce, en hızlı, en uzağa,” yanıtını verdi Miller.</p>

  <p>“Bence de.”</p>

  <p>“Çocuklar,” dedi Naomi, “aşağı inmeniz lazım. Sanırım bir şey buldum.”</p>

  <p><a id="bookmark38"></a></p>
</body>
</html>
