<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/ogz.css" rel="stylesheet" type="text/css" />
</head>

<body>
  <h1 style="text-align: right;"><b>Sekizinci Bölüm: Miller</b></h1>

  <p>“Dünya ile Mars’ın hayatta kalmasını sağlayan tek şey Kuşak’ı sömürmeleri. Bizim zayıflığımız onlar için bir güç kaynağı,” dedi maskeli kadın, Miller’ın terminal ekranından. DGİ’nin kopuk halkası bir çarşafın üstüne boyanmışçasına hemen arkasında asılıydı. “Onlardan korkmayın. Ellerindeki tek güç sizin korkunuz.”</p>

  <p>“Eh, bir de yüz kadar savaş gemisi,” dedi Havelock.</p>

  <p>“Duyduğum kadarıyla,” dedi Miller, “ellerini çırpıp dilek tutarsan seni vuramazlarmış.”</p>

  <p>“Onu bir ara denemek lazım.”</p>

  <p>“İsyan etmeliyiz!” dedi kadın, tizleşen bir sesle. “Kaderimiz bizden çalınmadan önce onu elimize almalıyız! <i>Canterbury</i>’yi unutmayın!”</p>

  <p>Miller ekranını kapatıp sandalyesinde arkasına yaslandı. Vardiya değişiminin olduğu karakolda yeni gelenleri gelişmelerden haberdar eden önceki vardiya polislerinin sesi birbirine karışıyordu. Taze kahve kokusu sigara dumanıyla yarış halindeydi.</p>

  <p>“Bunun gibi belki bir düzine var,” dedi Havelock, kapalı duran terminal ekranım başıyla işaret ederek. “Ama en sevdiğim o. Bazen ağzından köpükler saçtığına yemin edebilirim.”</p>

  <p>“Başka kaç dosya var?” diye sordu Miller.</p>

  <p>Ortağı omuz silkti. “İki, üç yüz,” dedi Havelock ve sigarasından bir nefes daha çekti. Yeniden sigaraya başlamıştı. “Her birkaç saatte yeni bir tanesi ortaya çıkıyor. Tek bir yerden de gelmiyorlar. Bazen radyodan yayınlanıyorlar. Bazen umumi bölümlemelerde çıkıyorlar. Orlan liman tarafındaki bir barda o küçük sanal gerçeklik cihazlarından broşür gibi dağıtan bazı adamlar bulmuş.”</p>

  <p>“Onları tutuklamış mı?”</p>

  <p>“Hayır,” dedi Havelock, bunun bir önemi yokmuş gibi.</p>

  <p>Kendini kurban ilan eden James Holden kendisinin ve mürettebatının çamur atmak ya da imalarda bulunmak yerine Mars donanmasından binleriyle konuşacağını gururla duyurduğundan beri bir hafta geçmişti. <i>Canterbury</i>'nin yok edilişinin görüntüleri her yerdeydi ve videonun her karesi için tartışmalar almış başını gidiyordu. Olayı belgelendiren kayıt dosyaları kimine göre tamamıyla gerçekken kimine göre açıkça tahrif edilmişti. Tankeri katleden torpiller kimine göre birer nükleer bombayken kimine göre kazara motora delen standart korsan füzesiydi. Kimine göreyse tüm bunlar <i>Cant’</i>ı gerçekten neyin yok ettiğini örtbas etmek için arşiv kayıtlarından alıntı yapılarak hazırlanmış bir hileydi.</p>

  <p>İsyanlar her hava girişinde yeniden alev almaya yetecek kadar sıcak bir yangın gibi üç gün boyunca aralıklarla devam etmişti. Devlet daireleri yoğun güvenlik altında bile olsa tekrar açılmıştı. Limanlarda işler geri kalmışsa da eksikler gideriliyordu. Miller’ın vurulmasını emrettiği üstü çıplak piç kurusu Yıldız Burgusu’nun gözaltı revirinde yatıyordu. Yeni dizlerin takılmakta olduğu adam Miller’a yönelik şikâyetlerde bulunuyor ve cinayetten yargılanmaya hazırlanıyordu.</p>

  <p>On beşinci sektördeki bir ambarda altı yüz metreküp nitrojen kaybolmuştu. Lisanssız bir fahişe dövülüp bir depolama birimine kilitlenmişti; saldırganları hakkındaki delilleri paylaşır paylaşmaz da tutuklanacaktı. On altıncı kattaki güvenlik kameralarını kıran çocukları yakalamışlardı. Görünüşte her şey olması gerektiği gibiydi.</p>

  <p>Tabii yalnızca görünüşte.</p>

  <p>Cinayet masasında çalışmaya başladıktan sonra Miller’ın dikkatini çeken şeylerden biri de kurbanların ailelerinin —eşlerini, çocuklarını ve sevdiklerini kaybeden; şiddetin hayatlarını altüst ettiği insanların— o aşırı sükûneti olmuştu. Bunlar genellikle dedektifleri evlerine buyur ederler, içecek ikramında bulunup yöneltilen soruları sakin sakin cevaplarlardı. Olaydan habersiz bir sivil onları normal kimseler sanabilirdi. Miller’a hasarın ne kadar derine indiği gösteren tek şey, kendilerine hakim olmaları ve gözlerinin çeyrek saniye geç odaklanması olurdu.</p>

  <p>Ceres İstasyonu da kendine hakimdi. Gözleri çeyrek saniye geç odaklanıyordu. Orta sınıf insanlar —esnaflar, bakım-onarım işçileri, bilgisayar teknisyenleri— adi suçluların yaptıkları metroda ondan kaçmıyorlardı. Miller yakına geldiğinde sohbetler kesiliyordu. İstasyondaki kuşatma altında olma hissi giderek artıyordu. Bir ay öncesine kadar kanun koruyucular olan Miller ile Havelock, Cobb ile Richter ve geri kalanlar artık Dünya kökenli bir güvenlik şirketinin çalışanlarıydılar.</p>

  <p>Aradaki fark kolayca göze çarpmasa bile derindi. Bu durum Miller’ın daha dik durmayı, bir Kuşaklı olduğunu vücuduyla ortaya koymayı istemesine yol açıyordu. Oraya ait olduğunu göstermeyi istemesine. İnsanların olumlu kanaatlerini geri kazanmayı istemesine. Belki de sanal gerçeklik propagandası yapan bir grup adamı bir uyarı cezasının ardından serbest bırakmayı istemesine.</p>

  <p>Bu hiç de akıllıca bir dürtü değildi.</p>

  <p>“Elimizde ne var?” diye sordu Miller.</p>

  <p>“Aynı çetenin elinden çıkmışa benzeyen iki soygun,” dedi Havelock. “Geçen haftaki o aile içi şiddet dosyasının kapanması lazım. Nakanesh İthalat Konsorsiyumu’na epey büyük bir saldırı düzenlenmişti, ama Shaddid o konuyu Dyson ve Patel’le konuşuyordu. Yani herhalde çoktan sahiplenilmiştir. ”</p>

  <p>“Peki sen ne yapmak istiyorsun?”</p>

  <p>Havelock gözlerini kaçırdığı gerçeğini örtmek için etrafına bakındı. Ortalık karıştığından beri bunu daha sık yapar olmuştu.</p>

  <p>“Raporları cidden tamamlamamız gerek,” dedi Havelock. “Sadece o aile içi şiddeti değil. Sırf noktayı koymadığımız için açık bekleyen dört-beş klasör daha var.”</p>

  <p>“Peki,” dedi ortağı.</p>

  <p>Miller ayaklanmalar başladığından beri barlarda Havelock’a herkesten sonra servis edilmesini seyretmişti. Shaddid de dahil diğer polislerin hususi olarak yanına gelip <i>kendisinin</i> iyi bir adam olduğunu söylediklerini ve böylece bir Dünyalı’yla ortak edildiği için üstü kapalı biçimde özür dilediklerini görmüştü. Havelock’un da bunu gördüğünün farkındaydı.</p>

  <p>Bu durum Miller’ın ortağını korumak, ona günlerini kâğıt işlerinin ve karakol kahvesinin güvenli ortamında geçirtmek, içinde büyüdüğü yerçekiminden dolayı nefret edilmiyormuş gibi davranmasında ona yardımcı olmak istemesine yol açıyordu.</p>

  <p>Bu da akıllıca bir dürtü değildi tabii.</p>

  <p>“Peki ya senin o saçma sapan davan ne olacak?” diye sordu Havelock.</p>

  <p>“Ne?”</p>

  <p>Havelock bir klasörü havaya kaldırdı. Julie Mao davası. Şu adam kaçırma işi. Yan gösteri. Miller başını sallayıp gözlerini ovuşturdu. Karakolun ön tarafındaki biri cıyakladı. Başka biri güldü.</p>

  <p>“Hayır,” dedi Miller. “Ona daha dokunmadım.”</p>

  <p>Havelock sırıtarak klasörü ortağına uzattı. Miller klasörü alıp açtı. On sekiz yaşındaki kız mükemmel dişleriyle ona sırıttı.</p>

  <p>“Tüm kâğıt işlerini başına yıkmak istemiyorum,” dedi Miller.</p>

  <p>“Hey, beni o davadan alıkoyan sen değilsin ki. Karar Shaddid’indi. Zaten bu sadece bir masa başı işi. Öldürülen biri yok. Yine de kendini suçlu hissediyorsan mesaiden sonra bana bir bira ısmarlayabilirsin.”</p>

  <p>Miller klasörü masasının köşesine hafif hafif vurdu. Küçük darbeler içerideki belgeleri klasörün sırtına dayadı.</p>

  <p>“Tamam,” dedi. “Şu saçmalık hakkında biraz araştırma yapacağım. Öğle yemeğine kadar döner ve patronu mutlu etmek için bir şeyler yazarım.”</p>

  <p>“Ben burada olacağım,” dedi Havelock, Sonra Miller ayağa kalkarken ekledi. “Hey. Bak. Emin olana kadar bir şey söylemek istemiyordum ama başka birinden duymanı da istemem...”</p>

  <p>“Transfer başvurusunda mı bulundun?” dedi Miller.</p>

  <p>“Evet. Buradan geçen o Protogen kontratçılarından bazılarıyla konuştum. Ganymede bürolarının yeni bir başmüfettiş aradığını söylediler. Ben de düşündüm ki...” Havelock omuz silkti.</p>

  <p>“İyi bir karar,” dedi Miller.</p>

  <p>“Kubbelerin altından bakmam gerekse bile gökyüzü olan bir yere gitmek istiyorum,” dedi Havelock ve polisliğin o sahte erkeksiliği bile sesindeki hasreti gizleyemedi.</p>

  <p>“İyi bir karar,” diye tekrarladı Miller.</p>

  <p style="text-align: center;"><b>♦</b></p>

  <p>Juliette Andromeda Mao’nun deliği limanın yakınlarındaki on dört seviyeli bir tünelin dokuzuncu katındaydı. Asteroide sahte yerçekimi verilmeden önceki yıllarda bir düzine tepki kütlesi bölümünden biri olarak kullanılan ve daha sonra tadilattan geçirilen ters V şeklindeki kocaman boşluğun tepesi yarım kilometre genişlikteyken dibi standart bir metro tünelinden daha geniş değildi. Duvarlara gömülü binlerce ucuz delikten her katta yüzlerce vardı ve bunlar tek göz kulübeler gibi birbiri ardına sıralanıyordu. Taraçalı sokaklarda oynayan çocuklar durduk yerde gülüşerek çığlık çığlığa bağrışıyorlardı. Dipteki biri dönüşün yarattığı sürekli rüzgârda bir uçurtma uçuruyor, elmas şeklindeki polyester o mikrotürbülansta yukarı aşağı ve sağa sola savruluyordu. Miller duvarda yazılı rakamları terminalinden kontrol etti. <i>5151-1.</i> Zavallı zengin kızcağızın evi.</p>

  <p>Miller kendisininkini kullanarak mevcut şifreyi aştı ve kilitleri açılan kirli yeşil kapı onun geçmesine izin verdi.</p>

  <p>İstasyonunun gövdesine girinti yapan deliğin içi üç küçük odadan ibaretti: öndeki bir genel yaşam alanı, içindeki ranzadan pek de büyük olmayan bir yatak odası ve de hepsi dirsek mesafesindeki bir duşakabinden, tuvaletten ve lavabodan oluşan bir banyo. Ev standart bir tasarımdı. Miller onun gibi binlercesini görmüştü.</p>

  <p>Miller özel olarak hiçbir şeye bakmadan, havalandırma sisteminden akan havanın huzur verici tıslamasını dinleyerek bir dakika boyunca öylece durdu. Hüküm vermeyi erteleyerek kafasında eve ve onun vasıtasıyla da orada yaşayan kıza dair bir izlenimin oluşmasını bekledi.</p>

  <p><i>Sade</i> uygun sözcük değildi. Ev yalındı, evet. Yegane dekorasyonlar odanın ön kısmındaki masada duran, bir kadın yüzünün hafiften soyut denebilecek çerçeveli bir suluboya resmi ile yatak odasındaki ranzanın yukarısına dizili, her biri oyun kâğıdı ebatlarındaki bir plaket kümesiydi. Miller küçük yazıları okumak için plaketlerden birine doğru eğildi. Julie Mao’ya —Juliette değil—jiu jitsudaki başarısı sebebiyle Ceres Merkezi’nden verilmiş mor kuşak statüsü. Sonradan kahverengi kuşağa çıktığını gösteren bir diğeri. İkisi arasında iki sene vardı. Zorlu bir okuldu demek ki. Miller parmaklarını siyah kuşakta verilecek plaketin koyulacağı duvardaki boş alana değdirdi. İçeride herhangi bir özentilik emaresi yoktu—taklit ninja yıldızları veya sahte kılıçlar gibi. Yalnızca Julie Mao’nun başarısını gösteren küçük bir referans. Miller bunun için kızı takdir etti.</p>

  <p>Çekmecelerde iki farklı elbise vardı: biri kalın kanaviçe ve kot, diğeri ipek fularlı mavi keten. Biri iş, diğeri eğlence için. Bunlar kendisinin sahip olduklarından bile daha azdı ve Miller’ın giyim kuşama düşkün olduğu pek söylenemezdi.</p>

  <p>Çorapların ve iç çamaşırlarının yanında DGİ’nin kopuk halkasını taşıyan geniş bir kol bandı duruyordu. Böyle bir çöplük karşılığında servet ve ayrıcalığa sırt çevirmiş bir kız için bu hiç de büyük bir sürpriz değildi. Buzdolabında bozulmuş yiyeceklerle dolu iki adet evlere servis kutusu ile bir şişe yerel bira mevcuttu.</p>

  <p>Miller tereddüt etti, sonra birayı eline aldı. Masaya oturup deliğin dahili terminalini açtı. Shaddid’in dediği gibi Miller’ın şifresi Julie’nin bölümlemesini açtı.</p>

  <p>Masaüstü resmi bir yarış kızağıydı. Arayüz küçük ama okunaklı simgelerle özelleştirilmişti. İletişim, eğlence, iş, kişisel dosyalar. <i>Zarif.</i> İşte uygun sözcük buydu. Sade değil zarif.</p>

  <p>Tıpkı yaşam alanında yaptığı gibi profesyonel dosyaları çabucak gözden geçirerek zihninin genel bir izlenim edinmesini sağladı. Ayrıntılı bir bakışın da zamanı gelecekti ve ilk izlenimler genellikle bir ansiklopediden daha faydalı olurdu. Birbirinden farklı hafif taşıma araçlarına yönelik eğitim videoları. Hiçbiri alarm zilleri çaldırmayan bazı siyasi arşivler. Kuşak’taki ilk göçmenlerden birinin yazdığı bir şiir kitabının taranmış versiyonu.</p>

  <p>Miller kızın özel yazışmalarına geçti. Her şey bir Kuşaklı’ya yakışır biçimde düzenli ve kontrollü tutuluyordu. Gelen tüm mesajlar alt klasörlere aktarılmıştı. İş, Kişisel, Yayın, Alışveriş. Miller ‘Yayın’ klasörünü açtı. İki veya üç yüz siyasi haber bülteni, tartışma gruplarından derlemeler, ilanlar ve duyurular. Aralardaki birkaçına bakıldığı olmuşsa da dini gözlemler içeren herhangi bir şey yoktu. Julie bir dava uğruna kendini feda edebilecek, fakat propaganda okumaktan hoşlanmayan türde bir kadındı. Miller bu bilgiyi de bir kenara yazdı.</p>

  <p>Alışveriş klasörü basit ticari mesajlardan oluşan uzun bir listeydi. Bazı faturalar, bazı duyurular, bazı mal ve hizmet istekleri. Miller’ın gözüne Kuşak merkezli bir yalnız kalpler başvurusunun iptali çarptı. Julie bir önceki yılın Şubat ayında ‘düşük g, düşük baskı’ sloganlı bir çöpçatanlık hizmetine yazılmış ve onu hiç kullanmadan Haziran’da iptal ettirmişti.</p>

  <p>‘Kişisel’ başlıklı klasör daha çeşitliydi. İçinde kabaca bir tahminle farklı isimlere ayrılmış altmış veya yetmiş alt klasör bulunuyordu. Bunlardan bazıları insan adıydı—Sascha Lloyd-Navarro, Ehren Michaels gibi. Diğerleri birer kişisel notasyondu—Tartışma Grubu, DGİ.</p>

  <p>Utandırma Amaçlı Zırvalar.</p>

  <p>“Bak bu ilginç olabilir,” dedi Miller boş deliğe.</p>

  <p>Hepsi de Kuşak’taki ve Ay’daki Mao-Kwikowski Ticaret istasyonlarından gelen, beş sene öncesine kadar dayanan elli mesaj. Siyasi fasiküllerin aksine biri dışında hepsi açılmıştı.</p>

  <p>Miller biradan bir fırt çekti ve en yeni iki mesajı değerlendirdi. Henüz okunmamış olan sonuncusu JPM’den geliyordu. Bir tahminde bulunması gerekirse Jules-Pierre Mao derdi. Ondan hemen öncekinin ekindeyse hiçbiri gönderilmemiş üç farklı cevap müsveddesi gözükmekteydi. Bu mesajın kaynağı Ariadne’ydi. Kızın annesi.</p>

  <p>Dedektiflik yapmanın daima röntgenci bir tarafı vardı. Miller’ın orada olması, hiç tanışmadığı bir kadının özel hayatını kurcalaması yasaldı. Julie’nin yalnız ve mağrur biri olduğunu, banyosunda kendisinden başka birine ait bir tuvalet eşyasının bulunmadığını bilmesi meşru bir soruşturmanın parçasıydı. Miller kızın bölümlemesindeki her özel mesajı okusa bile hiç kimse onun hakkında bir şikayette bulunamazdı—en azından mesleğini ilgilendiren konularda. İçeri girdiğinden beri yaptığı en ahlaksızca şey kızın birasını içmek olmuştu.</p>

  <p>Tüm bunlara rağmen Miller sondan bir önceki mesajı açmadan önce birkaç saniye tereddüt etti.</p>

  <p>Ekrandaki görüntü değişti. Donanım daha iyi olsaydı yazılar kâğıt üzerindeki mürekkepten ayırt edilemezdi. Fakat Julie’nin ucuz sistemi ince satırlarda titreşiyor ve sol kenarda yumuşak bir parıltıyla sızıntı yapıyordu. Ya harf şekillerini ve satır uzunluklarım çeşitlendirecek kadar iyi bir metin programıyla yaratılmış ya da sahiden elle yazılmış olan yazılar narin ve okunaklıydı.</p>

  <p><i>Tatlım,</i></p>

  <p><i>Umarım hayatında her şey yolunda gidiyordur. Keşke bazen bana kendiliğinden de yazsan. Kimi zaman sırf kendi kızımın ne durumda olduğunu öğrenmek için üç nüsha dilekçe yazmam gerekiyormuş gibi geliyor. Atıldığın bu maceranın özgürlükle ve kendi kendine yetebilmekle ilgili olduğunun farkındayım, ama bu bile düşünceli davranmaya engel olmamalı.</i></p>

  <p><i>Seninle irtibata geçmemin asıl sebebi babanın şirketinin yine o konsolidasyon dönemlerinin birinden geçiyor olması ve</i> Çatalkuyruk’u <i>satmayı düşünüyor olmamız. Onun bir zamanlar senin için önem taşıdığının farkındayım, fakat galiba hepimiz senin ileride tekrar yarışlara katılabileceğin ümidinden vazgeçtik. Kızağına ne zamandır boşu boşuna depolama ücreti ödüyoruz ve böyle bir konuda duygusal davranmanın gereği yok.</i></p>

  <p>Mektup akıcı bir <i>AM</i> parafıyla imzalanmıştı.</p>

  <p>Miller kelimeler üzerinde düşündü. Nedense süper zenginlerin ailevi tehditlerinin daha incelikli olmasını beklemişti. <i>İstediğimizi yapmazsan, bize mektup yazmazsan, eve dönmezsen, bizi sevmezsen oyuncaklarını çöpe atarız.</i></p>

  <p>Miller yarım bırakılmış ilk cevap müsveddesini açtı.</p>

  <p><i>Anne (tabii hâlâ kendine öyle diyorsan),</i></p>

  <p><i>Günümün içine bir de sen sıçtığın için çok teşekkürler: Ne kadar bencil, dar kafalı ve kaba olduğuna inanamıyorum. Geceleri nasıl uyuyabildiğine veya benim böyle bir şeyden</i></p>

  <p>Miller mektubun geri kalanını çabucak geçirdi. Yazının üslubu tutarlı gözükmekteydi. İkinci müsvedde ondan sadece iki gün sonrasının tarihini taşıyordu. Miller ona atladı.</p>

  <p><i>Anne,</i></p>

  <p><i>Şu son birkaç yıldır bu kadar soğuk davrandığım için üzgünüm. Sen ve babam için bunun zor bir durum olduğunu biliyorum. Aldığım kararların size zarar vermesi gibi bir niyetim olmadığını umarım anlıyorsunuzdur.</i></p>

  <p>Çatalkuyruk’a <i>gelince; o konudaki fikrinizi gözden geçirmenizi umuyorum. O benim ilk teknem ve ben</i></p>

  <p>Mesaj orada sona eriyordu. Miller arkasına yaslandı.</p>

  <p>“Vay be,” dedi hayali Julie’ye ve ardından son müsveddeyi açtı.</p>

  <p><i>Ariadne,</i></p>

  <p><i>Ne yapmanız gerekiyorsa yapın.</i></p>

  <p><i>Julie</i></p>

  <p>Miller güldü ve elindeki şişeyle ekrana kadeh kaldırdı. Kızlarına nereden vurarak canını yakabileceklerini biliyorlardı ve Julie darbeye göğüs germişti. Miller kızı yakalayıp evine postalarsa o her ikisi için kötü bir gün olacaktı. Hatta hepsi için.</p>

  <p>Birayı bitirdi, şişeyi geri dönüşüm haznesine attı ve son mesajı açtı. <i>Çatalkuyruk’</i>un nihai kaderini öğrenmekten az da olsa korkuyordu; fakat bilebildiği kadar şey bilmek onun göreviydi.</p>

  <p><i>Julie,</i></p>

  <p><i>Bu işin şakası yok. Bu annenin o isteri nöbetlerinden biri değil. Elimde Kuşak’ın çok tehlikeli bir yer haline gelmek üzere olduğunu gösteren sağlam bilgiler var. Aramızdaki sorunlar ne olursa olsun onları daha sonra çözebiliriz.</i></p>

  <p><i>KENDİ GÜVENLİĞİN İÇİN HEMEN EVE DÖN.</i></p>

  <p>Miller kaşlarını çattı. Hava dönüştürücü uğuldamayı sürdürdü. Mahallenin çocukları dışarıda tiz ve yüksek bir ıslık çaldılar. Miller ekrana dokunarak en son Utandırma Amaçlı Zırva mesajını kapadı, sonra tekrar açtı.</p>

  <p>Mesaj James Holden ve <i>Canterbury</i>, Mars ile Kuşak’ı savaşın eşiğine getirmeden iki hafta önce Ay’dan gönderilmişti.</p>

  <p>Bu ek gösteri ilginç bir hal almaya başlıyordu<a id="bookmark10">.</a></p>
</body>
</html>
