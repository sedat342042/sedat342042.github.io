<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/ogz.css" rel="stylesheet" type="text/css" />
</head>

<body>
  <h1><b>Yirmi İkinci Bölüm: Miller</b></h1>

  <p>Eros’a giden yolcu gemisi küçük, ucuz ve tıklım tıklım doluydu. Hava dönüştürücüler Miller’ın aklına ambarları ve yakıt depolarını getiren uzun ömürlü endüstriyel modellerin plastik ve reçine kokusuna sahipti. Işıklandırma içeriyi yumuşatması gereken, fakat onun yerine herkesi az pişmiş biftek gibi gösteren kötü bir pembe renge boyalı ucuz LEDler tarafından sağlanıyordu. Gemide herhangi bir kamara olmayıp sadece sıra sıra dizili sert laminant koltuklar ile yolcuların dönüşümlü olarak faydalanabilecekleri, iki uzun duvara boylu boyunca yerleştirilmiş beş katlı ranzalar mevcuttu. Miller daha önce hiç böyle tapon bir yolcu taşıyıcısına binmemişse de işleyişin nasıl olduğunu biliyordu. İçeride kavga çıkarsa geminin mürettebatı kabine isyan gazı pompalayarak herkesi bayıltır ve kavgaya karışanları kelepçelerdi. Gaddarca olmasına rağmen bu sistemin yolcuları kibar kalmaya teşvik ettiği kesindi. Bar daima açıktı ve içkiler ucuzdu. Miller kısa bir süre öncesine kadar bunu cazip bulurdu.</p>

  <p>Onun yerine terminalini açık tutarak uzun koltuklardan birinde oturuyordu. Julie’nin dava dosyası —en azından yeniden toplayabildiği kadarı— önündeki ekranda ışıldıyordu. Kızın <i>Çatalkuyruk</i> önündeki mağrur ve gülümseyen resmi, tarihler ve kayıtlar, jiu jitsu eğitimi. Julie’nin zamanla Miller’ın hayatının ne kadar önemli bir bölümünü işgal eder hale geldiği düşünülürse tüm bunlar göze çok az görünüyordu.</p>

  <p>Terminalin sol tarafında küçük bir haber akışı kayıp gitmekteydi. Mars ile Kuşak arasındaki savaş her olayın ardından daha bir şid- detlense de Dünya'nın Ceres İstasyonu’yla arasındaki bağları koparması başlıca haberdi. Dünya kendisi gibi bir iç gezegen olan Mars’ın yanında yer almadığı veya en azından Ceres güvenlik kontratını Mars’a teslim etmediğinden Marslı yorumcular tarafından yerden yere vuruluyordu. Kuşak’ın bu duruma verdiği gelişigüzel tepkiler Dünya'nın nüfuzunun yerçekimi kuyusunun dibini boylaması sebebiyle duyulan hazdan tut da Ceres’in tarafsızlığının kaybolmasından doğan kısmi paniğe ve hatta Dünya'nın kendi amaçları doğrultusunda savaşı körüklediği yönündeki komplo teorilerine kadar değişiklik gösteriyordu.</p>

  <p>Miller henüz bir hükme varmaktan kaçınıyordu.</p>

  <p>“Aklıma hep kilise oturakları gelir.”</p>

  <p>Miller dönüp baktı. Yanında oturan adam ağarmış saç perçemleriyle ve yumuşak göbeğiyle kendi yaşlarındaydı. Yüzündeki tebessüm Miller’a onun uzay boşluğunda ruhları kurtaran bir misyoner olduğunu söylüyordu. Veya bunu söyleyen belki de taşıdığı yaka kartı ve İncil’di.</p>

  <p>“Koltukları kastediyorum,” dedi misyoner. “Böyle sıra sıra dizili olmaları bana hep kiliseye gitmeyi hatırlatır. Tabii kürsünün yerinde ranzaların olduğu bir kiliseye.”</p>

  <p>“Zaten insanın kilisede olduğu gibi burada da uyuyası geliyor,” dedi Miller. Bir sohbet başlattığını bilmesine rağmen kendine hakim olamıyordu. Misyoner bir kahkaha attı.</p>

  <p>“Aynı fikirdeyim,” dedi adam. “Kiliseye gider misin?”</p>

  <p>“Yıllardır gitmiyorum,” dedi Miller. “Eskiden metodisttim. Sen hangi çeşidi satıyorsun?”</p>

  <p>Misyoner buzul çağının Afrika ovalarına kadar dayanan bir zararsızlık hareketiyle ellerini kaldırdı. <i>Silahsızım; kavga aramıyorum.</i></p>

  <p>“Ay’daki bir konferans için Eros’a dönüyorum, hepsi bu,” dedi adam. “Vaaz verdiğim günler çok geride kaldı.”</p>

  <p>“O günlerin hiç sona ermediğini sanırdım,” dedi Miller. “Ermezler de. En azından resmi olarak. Ama yıllar sonra denemek ile denememek arasında önemli bir fark bulunmadığını anladığın bir yere gelirsin. Hâlâ seyahat ediyorum. Hâlâ insanlarla konuşuyorum. Bazen Hazreti İsa’dan bahsediyoruz. Bazen de yemek pişirmekten. Biri İsa’yı kabul etmeye hazırsa benim ona dil dökmeme gerek olmuyor. Değilse de laf anlatmanın hiçbir faydası dokunmuyor. O yüzden niye uğraşayım ki?”</p>

  <p>“İnsanlar savaştan bahsediyorlar mı?” diye sordu Miller.</p>

  <p>“Sıklıkla,” dedi misyoner. ,</p>

  <p>“Peki ona anlam verebilen biri çıkıyor mu?”</p>

  <p>“Hayır. Bence savaştan asla bir anlam çıkarılamaz. Tabiatımızdaki bir deliliktir. Bazen yineler, bazen de yatışır.”</p>

  <p>“Kulağa bir hastalık gibi geliyor.”</p>

  <p>“Türe özgü bir illet mi yani?” dedi misyoner, gülerek. “Eh, herhalde ona bakmanın daha kötü yolları da vardır. Korkarım insan olarak kaldığımız sürece bizim ayrılmaz bir parçamız olacak.”</p>

  <p>Miller geniş ve yuvarlak surata baktı.</p>

  <p>“İnsan olarak kaldığımız sürece mi?” dedi.</p>

  <p>“Bazılarımız zaman içinde herkesin meleğe dönüşeceğine inanır,” dedi misyoner.</p>

  <p>“Ama metodistlerin değil.”</p>

  <p>“Zamanla onların bile,” dedi adam. “Ama herhalde ilk dönüşenlerden olmayacaklar. Peki ya seni bu kilisede uyuklamaya getiren nedir?”</p>

  <p>Miller iç geçirerek koltuğun sert arkalığına yaslandı. İki sıra aşağıda genç bir kadın iki oğlana koltukların üzerinde sıçramayı bırakmalarını bağırdı ve duymazdan gelindi. Arkalarındaki bir adam öksürdü. Miller uzun bir nefes alıp yavaşça bıraktı.</p>

  <p>“Ceres’te bir polistim,” dedi.</p>

  <p>“Ah. Kontrat değişikliği.”</p>

  <p>“Öyle,” dedi Miller.</p>

  <p>“Şimdi Eros’ta işe mi başlıyorsun?”</p>

  <p>“Daha ziyade eski bir arkadaşımı arıyorum,” dedi Miller, ardından sözlerini sürdürerek kendisini şaşırttı. “Ceres’te doğdum. Hayatım boyunca da orada yaşadım. Bu... beşinci mi? Evet, istasyondan beşinci kez ayrılıyorum.”</p>

  <p>“Geri dönmeyi planlıyor musun?”</p>

  <p>“Hayır,” dedi Miller. Sesi düşündüğünden daha emin çıkmıştı. “Hayır, galiba hayatımın o bölümü geride kaldı.”</p>

  <p>“Bu sana acı veriyor olmalı,” dedi misyoner.</p>

  <p>Miller duraksayarak yorumun yerine oturmasını bekledi. Adam haklıydı; acı çekmesi gerekirdi. Sahip olduğu her şey gitmişti. İşi, içinde yaşadığı toplum. Bagajdaki valizinde bulunan tabancası sayılmazsa artık bir polis değildi. Bir daha asla dokuzuncu sektörün sınırındaki Doğu Hindistan yemek arabasından bir şey alıp yiyemeyecekti. Bir daha asla masasına giderken resepsiyon görevlisi ona başıyla selam vermeyecekti. Diğer polislerle barda vakit geçirmeyecek, tuhaf sonuçlanan baskınlarla ilgili müstehcen öyküler dinlemeyecek, yüksek tünellerde uçurtma uçuran çocuklar görmeyecekti. Kendisini iltihap arayan bir doktor gibi yokladı. Şurası acıyor muydu? Kaybını orada hissediyor muydu?</p>

  <p>Hayır. Yalnızca baş dönmesini andıracak kadar derin bir huzura kapılıyordu.</p>

  <p>“Üzgünüm,” dedi şaşıran misyoner. “Komik bir şey mi söyledim?”</p>

  <p style="text-align: center;">♦</p>

  <p>Eros’un bir buçuk milyonluk nüfusu, Ceres’in olağan bir gündeki ziyaretçilerinin sayısından biraz daha fazlaydı. Kabaca bir patates şeklinde olan İstasyonu döndürebilmek çok daha zor olmuştu ve aynı dahili g’ye rağmen yüzey sürati Ceres’inkinden epeyce fazlaydı. Asteroitten çıkıntı yapan eski tersanelerin kocaman örümcek ağlarına benzeyen çelik ve karbon iskeleleri, fazla yakın uçan gemileri uzak tutmak amacıyla ikaz ışıklarıyla ve sensör çanaklarıyla bezeliydi. Eros’un içindeki mağaralar Kuşak’ın doğduğu yer olmuştu. İşlenmemiş cevherler eritme fırınlarına, sonra tavlama platformlarına, oradan da su tankerlerinin ve gaz toplayıcıların ve maden gemilerinin omurgalarına taşmıyordu. Eros insanlığın uzaya açılan ilk neslinin ana limanı olmuştu. Oradan bakıldığında güneş diğer milyarlarcası gibi sadece parlak bir yıldızdan ibaretti.</p>

  <p>Kuşak’ın ekonomisi durduğu yerde durmamıştı. Ceres İstasyonu yeni rıhtımlarla, daha büyük bir endüstriyel destekle ve daha fazla insanla dönüyordu. Nakliyat ticareti Ceres’e taşınırken Eros gemi imalatının ve onarımının bir merkezi olarak kalmıştı. Sonuç fizik kuralları kadar tahmin edilebilirdi. Ceres’te bir geminin uzun süre limanda kalması zaman ve para kaybetmek anlamına gelir ve yanaşma ücretleri bunu yansıtırdı. Eros’taysa bir gemi trafik akışını bozmaksızın haftalarca, hatta aylarca bekleyebilirdi. Bir mürettebat gevşeyecek, stres atacak, bir süreliğine birbirinden ayrı kalacak bir yer istiyorsa uğraması gereken liman Eros’tu. Ve yanaşma ücretlerinin düşük olduğu Eros İstasyonu’nda ziyaretçilerden para koparmanın başka yolları bulunmuştu: kumarhaneler, genelevler, atış poligonları. Zaaflar tüm ticareti biçimleriyle Eros’ta kendilerine bir ev bulur, yerel ekonomi Kuşaklıların arzularıyla beslenen bir mantar gibi çiçek açardı.</p>

  <p>Yörüngesel mekaniklerde yaşanan şanslı bir aksaklık Miller'i oraya <i>Rocinante’den</i> yarım gün önce ulaştırdı. Miller ucuz kumarhaneleri, afyonlu bar ve seks kulüplerini, erkek veya kadınların birbirlerini dövermiş gibi yaparak kalabalığı coşturduğu gösteri dövüşü alanlarını gezdi. Bunu yaparken yanında Julie’nin de olduğunu, kızın kendisininkine benzeyen muzip bir tebessümle koca koca hareketli tabelaları okuduğunu hayal etti.</p>

  <p>KUŞAK SERBEST DÖVÜŞ ŞAMPİYONLUĞUNU ALTI YILDIR ELİNDE TUTAN RANDOLPH MAX, ÖLÜMÜNE BİR DÖVÜŞTE MARSLI KIVRIN CARMICHAEEE KARŞI!</p>

  <p><i>Eminim şike yapılmaz,</i> diye alaycı bir üslupla zihninde konuştu Julie.</p>

  <p><i>Hangisi kazanacak çok merak ediyorum,</i> diye düşündü Miller ve kızın kahkaha attığını hayal etti.</p>

  <p>Miller bir makarna arabasında mola verip iki yeni yenlik bir külahta siyah soslu ve yumurtalı erişte satın aldı. O sırada bir el omzunu kavradı.</p>

  <p>“Dedektif Miller,” dedi tanıdık bir ses. “Sanırım yetki alanının dışındasın.”</p>

  <p>“Müfettiş Sematimba,” dedi Miller. “Bir yaşıma daha girdim. Niye arkamdan öyle sinsice yaklaşıp da beni altıma kaçırtıyorsun?”</p>

  <p>Sematimba güldü. Kuşaklılar arasında bile uzun boylu olan adam, Miller’ın hayatında gördüğü en koyu renkteki tene sahipti. Sematimba ile Miller yıllar önce epey çirkin bir olayda beraber çalışmışlardı. Özel imalat uyuşturucu satan bir kaçakçı, tedarikçisiyle arasındaki bağları koparmıştı. Ceres’te üç kişi çapraz ateş arasında kalmış ve kaçakçı bir gemiye atlayıp Eros’a kaçmıştı. İstasyonlardaki farklı güvenlik güçlerinin sahip olduğu geleneksel rekabetçilik anlayışı ve karşılıklı inatlaşma yüzünden suçlunun paçayı kurtarmasına ramak kalmıştı. Yalnızca Miller ve Sematimba şirket kanalları dışında iş birliği yapmaya razı olmuşlardı.</p>

  <p>“Seni Kuşak’ın merkezi, şanın ve gücün doruğu Eros’a getiren nedir?” diye sordu Sematimba, ince bir çelik tırabzana yaslanıp eliyle tüneli işaret ederek.</p>

  <p>“Bir ipucunu takip ediyorum,” dedi Miller.</p>

  <p>“Buranın iyice suyu çıktı,” dedi Sematimba. “Protogen çekildiğinden beri durum iyiden iyiye kötüye gitti.”</p>

  <p>Miller eriştelerden birini emerek ağzına çekti.</p>

  <p>“Yeni kontrat kimde?” diye sordu.</p>

  <p>“CPM,” dedi Sematimba.</p>

  <p>“Hiç duymadım.”</p>

  <p>“<i>Carne</i> <i>Por la Machina”</i> diyen Sematimba çok abartılı gözüken erkeksi bir ifade takındı. Yumruğunu göğsüne vurup hırıldadı, sonra da taklide son verip başını iki yana salladı. “Ay’dan gelen yeni bir şirket. Sahaya çoğunlukla Kuşaklıları sürüyor. Kendilerini çetin ceviz göstermeye çalışıyorlar ama hemen hemen hepsi amatör. Havlayıp da ısırmayan cinsten. Protogen’in iç gezegenlerden olması sorun yaratsa da işlerini ciddiye alıyorlardı. Arada bir kafa kırıyorlar ama huzuru da sağlıyorlardı. Bu yeni yavşaklarsa bugüne kadar birlikte çalıştığım en rüşvetçi haydutlar, idare meclisinin kontratı yenileyeceğini hiç sanmıyorum. Bunu benden duymuş olma ama öyle.”</p>

  <p>“Eski bir ortağım Protogen’e katıldı,” dedi Miller.</p>

  <p>“Protogen o kadar kötü değil,” dedi Sematimba. “Bazen boşanmada keşke onları seçseydim diyorum.”</p>

  <p>“Niye seçmedin?” diye sordu Miller.</p>

  <p>“Nasıldır bilirsin. Ben buralıyım.”</p>

  <p>“Bilirim,” dedi Miller.</p>

  <p>“Gösteriyi kimin yönettiğinden haberin olmadığına göre iş aramıyorsun.”</p>

  <p>“Hayır,” dedi Miller, “izindeyim. Bugünlerde zevk için seyahat ediyorum.”</p>

  <p>“Ona yetecek kadar paran var mı?”</p>

  <p>“Pek sayılmaz. Ama ucuza kaçmaya itirazım yok. En azından bir süreliğine. Hiç Juliette Mao diye birini duydun mu? Julie adını kullanıyor.”.</p>

  <p>Sematimba başını iki yana salladı.</p>

  <p>“Mao-Kwikowski Ticaret,” dedi Miller. “Kız kuyudan çıkıp buraya yerleşmiş. DGİ. Bir adam kaçırma vakasıydı.”</p>

  <p>“Ne yani, artık değil mi?”</p>

  <p>Miller duvara yaslandı. Hayalindeki Julie kaşlarım kaldırdı. “Üstlendiğimden beri dava biraz değişti,” dedi Miller. “Başka bir şeyle bağlantılı olabilir. Büyük bir şeyle.”</p>

  <p>“Ne kadar büyük?” dedi Sematimba. Yüzündeki esprili ifade tamamen kaybolmuştu. Artık bütünüyle bir polisti. Miller’dan başka biri olsa adamın boş bakışlı, neredeyse öfkeli suratını yıldırıcı bulurdu.</p>

  <p>“Savaş,” dedi Miller.</p>

  <p>Sematimba kollarını göğsünde kavuşturdu. “Hiç komik değil,” dedi.</p>

  <p>“Şaka yapmıyorum.”</p>

  <p>“Seni bir dost olarak görüyorum ihtiyar,” dedi Sematimba. “Ama buralarda sorun çıksın istemiyorum. Ortalık zaten toz duman.”</p>

  <p>“Dikkat çekmemeye çalışırım.”</p>

  <p>Sematimba kafa salladı. O sırada tünelin ilerisinden alarm sesleri yükseldi. Bir çevresel alarmın kulakları sağır edici uğultusu değil; yalnızca bir güvenlik alarmı. Sematimba, öyle yapmak insan, bisiklet ve yemek arabası kalabalığının ötesini görmesini sağlayacakmış gibi gözlerini kısarak o tarafa baktı.</p>

  <p>“Gidip baksam iyi olacak,” dedi adam bıkkın bir üslupla. “Herhalde sevgili meslektaşlarımdan biri keyfi biçimde bir yerin camlarını kırıyordun ”</p>

  <p>“Böyle bir takımın parçası olmak kim bilir ne güzeldir,” dedi Miller.</p>

  <p>“Sen ne anlarsın,” dedi Sematimba, gülümseyerek. “Bir ihtiyacın olursa...”</p>

  <p>“Aynen,” dedi Miller ve aynasızın o insan kalabalığının içine dalmasını seyretti. Sematimba iri yarı bir adamdı, fakat yoldan geçen kalabalığın alarm sesine yönelik toplu sağırlığı onu olduğundan küçük gösteriyordu. <i>Okyanustaki bir taş</i>, derdi bir deyim. Milyonlarcasının arasındaki bir yıldız.</p>

  <p>Miller saate baktı, sonra da umumi yanaşma kayıtlarını açtı. Yanaşacak gemiler listesindeki <i>Rocinante</i> rötar yapacakmış gibi gözükmüyordu. Miller eriştelerinden sonuncusunu da emerek ağzına çekti, içi incecik bir siyah sos katmanıyla kaplı köpük külahı bir umumi geri dönüştürücüye attı, en yakındaki erkekler tuvaletini buldu ve orada işi bitince aheste adımlarla kumarhaneler katına yollandı.</p>

  <p>Eros’un mimarisi doğumundan bu yana değişmişti. Bir zamanlar Ceres gibiyken —en geniş bağlantı yoluyla paralel olarak uzanan birbirine geçmiş tüneller— daha sonra paranın nereden aktığını öğrenmişti. Artık tüm yollar kumarhaneler katına çıkıyordu. Bir yere gitmek istersen ışıkların ve ekranların yarattığı geniş bir balina karnının içinden geçmen gerekiyordu. Poker, yirmibir, rulet, tutulup karnı yarılacak ödül alabalıklarıyla dolu yüksek balık tankları, mekanik kumar aletleri, elektronik kumar aletleri, cırcırböceği yarışları, barbut, hileli kabiliyet testleri. Yanıp sönen ışıklar, dans eden neon palyaçolar ve video ekranlarından verilen reklamlar gözlere hücum ediyordu. Yüksek sesli sahte kahkahalar ve şen ıslıklar ile ziller insanı hayatının en zevkli saatlerini geçirdiğine inandırmaya çalışıyordu. Bir yandan da küçücük bir alanda toplanmış binlerce insanın kokusu, koridor boyunca ağır ağır ilerleyen yemek arabalarından alınabilecek tankta üretilmiş bol baharatlı etin kokusuyla yarışıyordu. Açgözlülük ve kumarhane tasarımları Eros’u mimari bir ağıla dönüştürmüştü.</p>

  <p>Bu tam da Miller’ın ihtiyaç duyduğu şeydi.</p>

  <p>Limandan gelip kumarhaneler katına çıkan metro İstasyonunun altı adet geniş kapısı vardı. Miller tanga giyen ve göğüslerini açıkta bırakan yorgun görünümlü bir kadının sunduğu içkiyi kabul edip altı kapının tamamını da gösteren bir ekranın önünde yer buldu. <i>Rocinante</i> mürettebatının o kapılardan birini kullanmaktan başka bir seçeneği yoktu. Miller cep terminalini kontrol etti. Yanaşma kayıtları geminin on dakika önce geldiğini gösteriyordu. Miller içkisini yudumlarmış gibi yapıp beklemeye koyuldu.<a id="bookmark26"></a></p>
</body>
</html>
