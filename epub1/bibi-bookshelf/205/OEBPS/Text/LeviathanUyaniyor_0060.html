<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/ogz.css" rel="stylesheet" type="text/css" />
</head>

<body>
  <h1><b>Kapanış: Fred</b></h1>

  <p>Frederick Lucius Johnson. Dünya silahlı kuvvetlerinin eski hır albayı. Anderson İstasyonu Kasabı. Artık Thoth İstasyonu'nunda. DGİ’nin seçimle başa gelmemiş başbakanı.</p>

  <p>Fred kendi faniliğiyle bir düzine kez yüzleşmiş; dostlarını şiddete, siyasete ve ihanete kurban vermişti. Başından dört suikast teşebbüsü geçmesine rağmen bunlardan sadece ikisi kayıtlarda yer almaktaydı. Yalnızca bir yemek bıçağı kullanarak tabancalı bir saldırganı öldürmüştü. Yüzlerce cana mal olan emirler vermişti ve sonuna kadar kararlarının arkasındaydı.</p>

  <p>Yine de kalabalık önünde konuşma yapmak onu ölesiye tedirgin ediyordu. Bu kulağa hiç mantıklı gelmeyebilirdi, ama ediyordu işte. <i>Bayanlar</i> ve <i>baylar, bir yol ayrımında bulunmaktayız</i>—</p>

  <p>“General Sebastian da davete katılacak,” dedi özel asistanı. “Ona kocasını sormamanız gerektiğini unutmayın.”</p>

  <p>“Niye ki? Yoksa adamı öldürdüm mü?”</p>

  <p>“Hayır efendim. Kocası iyi bilinen bir yasak aşk yaşıyor ve general bu konuda biraz hassas.”</p>

  <p>“Öyleyse kocasını öldürmemi bizzat isteyebilir.”</p>

  <p>“Teklifte bulunabilirsiniz efendim.”</p>

  <p>Kırmızı ve koyu sarı renklerdeki kuliste siyah bir deri koltuk, aynalı bir duvar ve serada yetiştirilmiş çilekler ile dikkatle mineralize edilmiş içme suyunun bulunduğu bir masa vardı. Ceres güvenliğinin başı olan Shaddid adındaki asık suratlı bir kadın, üç saat önce limandan konferans tesisine kadar ona refakat etmişti. Fred o zamandan beri bir yelkenli geminin kıç güvertesindeki eski bir kaptan gibi volta atmaktaydı—üç adım at, gerisingeri dön, yine üç adım at.</p>

  <p>İstasyonun başka başka yerlerinde kısa süre öncesine dek savaş halindeki grupların temsilcileri kendi asistanlarıyla beraber kendi odalarındaydılar. Çoğu Fred’den nefret ediyordu, fakat bu pek de kayda değer bir sorun değildi. İçlerinden çoğu ondan korkuyordu da. DGİ’deki mevkii yüzünden değil elbette. Protomolekül yüzünden.</p>

  <p>Dünya ile Mars arasındaki siyasi uçurum muhtemelen kapatılamayacak boyutlardaydı; Protogen’e sadık Dünya güçleri özür dilemekle unutulamayacak bir ihanette bulunmuştu ve her iki taraf da yaklaşan barışın eskiden varolana uzaktan yakından benzemeyeceği kadar çok kayıp vermişti. DGİ’deki bazı enayiler bunun iyi bir şey, iki tarafı birbirine düşürmek için bir fırsat olduğunu zannediyorlardı. Fred ise gerçeğin farkındaydı. Her üç kuvvet de —Dünya, Mars ve Kuşak— gerçek bir barış sağlayamazsa kaçınılmaz olarak yeniden gerçek bir savaşa tutuşacaktı.</p>

  <p>Eğer Dünya veya Mars onca şeyin ardından Kuşak’a gerçek düşmanları küçük düşürüldükten sonra ezilmesi gereken bir askıntı gözüyle bakmasaydı her şey daha farklı olabilirdi. Fakat aslında Dünya’daki Mars karşıtlığı şimdilerde sıcak savaştakinden bile daha yüksekti ve Mars seçimlerine sadece dört ay vardı. Mars siyasetindeki önemli bir değişim aradaki gerginliği azaltabilir ya da durumu çok daha kötü bir hale getirebilirdi. Her iki taraf da vaziyeti tüm boyutlarıyla kavramak zorundaydı.</p>

  <p>Fred bir aynanın önünde durup ceketini yüzüncü defa düzeltti ve suratını ekşitti.</p>

  <p>“Ne zaman kahrolasıca bir evlilik danışmanı olup çıktım yahu?” dedi.</p>

  <p>“Hâlâ General Sebastian’dan bahsetmiyoruz, değil mi efendim?”</p>

  <p>“Hayır. Unut gitsin. Bilmem gereken başka ne var?”</p>

  <p>“Mavi Mars’ın sunumunuzu bozmaya çalışması gibi bir ihtimal söz konusu. Silahlarla değil; yuhalamalar ve pankartlarla. Başkomiser Shaddid pek çok Mavi’yi gözaltına aldı, fakat bazıları onu atlatmış olabilir.”</p>

  <p>“Pekala.”</p>

  <p>“İki siyasi oturum programıyla ve Europa kökenli bir haber kaynağıyla röportaj yapmanız planlandı. Europalı muhabir muhtemelen Anderson İstasyonu hakkında soru soracak.”</p>

  <p>“Pekala. Venüs’ten yeni bir haber geldi mi?”</p>

  <p>“Aşağılarda bir şeyler oluyor,” dedi asistanı.</p>

  <p>“Demek o şey ölmedi.”</p>

  <p>“Öyle görünüyor efendim.”</p>

  <p>“Harika,” dedi Fred buruk bir edayla.</p>

  <p><i>Bayanlar</i> ve <i>baylar, bir yol ayrımında bulunmaktayız. Bir yanda karşılıklı yok oluşun gerçekliği tartışılmaz tehdidiyle, diğer yanda ise—</i></p>

  <p><i>Diğer yanda ise yerçekimi kuyusundan çıkıp hepinizi uykunuzda katletmeye hazırlanan Venüs’ün öcüsüyle karşı karşıyayız. Bendeki canlı numune onun niyetlerini ve yeteneklerini keşfetmemiz için en iyi ve belki de tek umudumuz. Ayrıca gelip elimden zorla almayın diye onu sakladım. Beni dinliyor olmanızın tek sebebi de bu zaten. O nedenle biraz saygı göstermeye ne dersiniz</i>?</p>

  <p>Asistanının terminali öttü ve kadın ekrana çabucak bir göz attı. “Kaptan Holden sizinle konuşmak istiyor efendim.”</p>

  <p>“Mecbur muyum?”</p>

  <p>“Kendisini barış girişimlerinin bir parçası olarak hissetmesi iyi olacaktır efendim. Kaptan Holden’in amatör basın açıklamaları yapmak gibi bir huyu var.”</p>

  <p>“İyi. İçeri gelsin.”</p>

  <p>Eros İstasyonu’nun Venüs göklerinde parçalanmasının ardından geçen haftalar Holden’a yaramıştı; fakat <i>Rocinante’nin</i> Eros’u kovalarken maruz kaldığı türden uzun süreli yüksek g uçuşlarının kolay kolay geçmeyen etkileri olurdu. Adamın gözaklarında patlayan kılcal damarlar iyileşmişti; gözlerinin etrafındaki ve ensesindeki basınç morarmaları da geçmişti. Yalnızca yürürken adımlarını biraz tereddütlü atması henüz doğal biçimine dönmemiş kıkırdaklardan kaynaklanan derin eklem ağrılarını belli ediyordu. Fred’in farklı biri olduğu zamanlarda buna hızlanma kırıtışı derlerdi.</p>

  <p>“Selam,” dedi Holden. “Bakıyorum da pek hoş gözüküyorsun, Venüs’ten gelen son yayını gördün mü? İki kilometre yüksekliğindeki kristal kuleler. Sence onlar ne olabilir?”</p>

  <p>“Senin suçun?” diye fikir yürüttü Fred, ses tonunu dostane tutarak. “Miller’a o şeyi güneşin içine sürmesini söyleyebilirdin.”</p>

  <p>“Tabii canım. Zaten güneşten yükselecek iki kilometrelik kristal kuleler hiç de ürkütücü olmazdı,” dedi Holden. “Şunlar çilek mi?” “İstersen alabilirsin,” dedi Fred. Sabahtan beri ağzından tek bir lokma bile geçmemişti.</p>

  <p>“Eee,” dedi Holden, ağız dolusu çileğin arasından, “sahiden de o sebepten beni mahkemeye verecekler mi?”</p>

  <p>“Kimseye sormadan bütün bir gezegenin mineral ve kalkınma haklarını açık bir telsiz kanalı üzerinden hibe ettiğin için mi yani?”</p>

  <p>“Evet,” dedi Holden.</p>

  <p>“O hakların gerçek sahipleri seni mahkemeye verirlerse hiç şaşmam,” dedi Fred. “Tabii günün birinde o kimselerin kim olduğuna karar verebilirlerse.”</p>

  <p>“Bu konuda bana yardım edebilir misin?” diye sordu Holden. “Mahkemede şahitlik yapıp karakterini övebilirim,” dedi Fred. “Ama yasaları ben koymuyorum.”</p>

  <p>“Öyleyse burada ne işiniz var ki? Bir tür af ilan edilemez mi? Protomolekülü ele geçirdik, Julie Mao’yu Eros’ta bulduk, Protogen’i dağıttık ve Dünya’yı kurtardık,”</p>

  <p>“Siz mi Dünya’yı kurtarınız?”</p>

  <p>“Yardımcı olduk,” dedi Holden, fakat sesi artık daha kasvetli bir tondaydı. Miller’ın ölümü onu hâlâ rahatsız ediyordu. Fred bu hissi iyi bilirdi. “Katkıda bulunduk.”</p>

  <p>Fred’in özel asistanı genzini temizleyip bakışlarıyla kapıyı işaret etti. Yakında gitmeleri gerekiyordu.</p>

  <p>“Elimden geleni yaparım,” dedi Fred. “Halletmem gereken bir sürü iş var ama elimden geleni yaparım.”</p>

  <p>“Ayrıca Mars <i>Roci’yi</i> geri alamaz,” dedi Holden. “Kurtarma hakkı gereği o gemi artık benim.”</p>

  <p>“Onlar öyle düşünmeyecek ama elimden geleni yaparım,”</p>

  <p>“Öyle deyip duruyorsun.”</p>

  <p>“Çünkü yapabileceğim tek şey o.”</p>

  <p>“Ve ondan da bahsedeceksin, değil mi?” dedi Holden. “Miller’dan. Övgüleri o hak ediyor.”</p>

  <p>“Yani Dünya’yı kurtarmak için kendi isteğiyle Eros’a giren Kuşaklı’dan mı? Hem de öyle bir bahsedeceğim ki.”</p>

  <p>“‘Kuşaklı’ değil. O, Josephus Aloisus Miller.”</p>

  <p>Holden bedava çileklerden yemeyi bırakmıştı. Fred kollarını göğsünde kavuşturdu.</p>

  <p>“Demek biraz araştırma yaptın,” dedi general.</p>

  <p>“Evet. Eh. Onu pek iyi tanımıyordum.”</p>

  <p>“Kimse tanımıyordu,” dedi Fred, sonra da biraz yumuşadı. “Bunun zor olduğunu biliyorum, fakat karmaşık bir hayat yaşamış gerçek bir insana ihtiyacımız yok. Bize Kuşak için bir sembol lazım. Bir simge.”</p>

  <p>“Efendim,” dedi asistan. “Artık sahiden gitmemiz gerekiyor.” “Zaten o yüzden bu hallere düştük,” dedi Holden. “Simgeler. Semboller. İsimsiz insanlar. O Protogen bilim adamlarının tek düşündükleri biyokütle ve nüfustu. Malzeme ofisinde çalışan ve boş zamanlarında çiçek yetiştiren Mary değil. Hiçbiri <i>onu</i> öldürmedi.”</p>

  <p>“Sence adını bilseler onu öldürmezler miydi?”</p>

  <p>“Bence illa öldüreceklerse en azından adını bilmeyi borçluydular ona. Hepsinin adını. Ve sen de Miller’a onu olmadığı bir şey haline getirmemeyi borçlusun.”</p>

  <p>Fred güldü. Elinde değildi.</p>

  <p>“Kaptan,” dedi, “barış konferansı için yapacağım konuşmayı değiştirmemi ve Dünya’yı kurtarmak için kendini feda eden kişinin soylu bir Kuşaklı olduğunu söylemeyip onun yerine ‘bölgede intihara meyilli eski bir polisimiz bulunuyordu’ gibisinden bir şeyler dememi öneriyorsan bu süreci tahmin ettiğimden de daha az anlıyorsun demektir. Miller’ın fedakarlığı bir araç ve ben onu kullanacağım.”</p>

  <p>“Öyle yapmak onu meçhul biri haline getirecekse bile mi?” dedi Holden. “Hiç olmadığı biri haline?”</p>

  <p>“Özellikle hiç olmadığı biri haline getirecekse,” dedi Fred. “Miller nasıl biriydi hatırlıyor musun?”</p>

  <p>Holden kaşlarını çattı, derken gözlerinde bir ifade belirdi. Keyif. Anılar.</p>

  <p>“Tam bir baş belasıydı, değil mi?” dedi.</p>

  <p>“O adam Tanrı tarafından otuz yarı çıplak meleğin eşliğinde ziyaret edilse ve ona sevişmenin iyi bir şey olduğu söylense bile öyle bir eylemi iç karartıcı olarak gösterebilirdi.”</p>

  <p>“Miller iyi biriydi,” dedi Holden.</p>

  <p>“Değildi,” dedi Fred. “Ama işini yaptı. Ve şimdi ben de kendi işimi yapmalıyım.”</p>

  <p>“Canlarına oku,” dedi Holden. “Ve genel af. Aftan bahsedip dur.” Fred kendisini yakından, takip eden asistanıyla birlikte kavisli koridorda ilerledi. Konferans salonları daha küçük şeyler için tasarlanmıştı. Daha önemsiz şeyler için. Sarhoş olup fasulye sırıklarının nasıl yetiştirileceği hakkında konuşmak amacıyla eşlerinden ve çocuklarından birkaç günlüğüne ayrılan seracılık uzmanları için. Atık azaltımı ve tortu imhası konularında birbirlerine nutuk çeken madenciler için. Lise koroları arasındaki müsabakalar için. Fakat bu halıların ve parke taşlarının şimdi tarihteki bir dönüm noktasını taşıması gerekecekti. Tüm o döküntü ve küçük yapıların Fred’e ölü dedektifi hatırlatması Holden’ın suçuydu. Daha önce hatırlattıkları yoktu.</p>

  <p>Delegasyonlar salonda karşılıklı oturmuştu. Fred’in daveti üzerine iki süper gücün, yani Dünya ile Mars’ın generalleri, siyasi bürokratları ve de genel sekreterleri Ceres’e —Kuşak’a— gelmişlerdi. Orayı tarafsız yapan şey her iki grubun da Kuşak’ı taleplerinden kaygı duyacak kadar ciddiye almıyor olmasıydı.</p>

  <p>Onları buraya, bu ana tarih getirmişti ve sonraki birkaç dakika boyunca Fred’in işi o gidişatı değiştirmekti. Korkusundan eser yoktu artık. Gülümseyerek kürsüye çıktı. Konuşma yapacaktı. Nutuk atacaktı.</p>

  <p>Vaaz verecekti.</p>

  <p>Nezaket icabı tek tük alkışlayanlar oldu. Birkaç kişi gülümsedi, birkaç kişi kaşlarını çattı. Fred sırıttı. O artık bir insan değildi. Bir sembol, bir simgeydi. Kendisini ve güneş sistemindeki mevcut güçleri anlatan bir öyküydü.</p>

  <p>Ve bir anlığına özendi. Nefes almak ile konuşmak arasındaki o tereddüt esnasında varlığının bir kısmı tarihin alışıldık kalıplarından çıkıp bir insan olarak kendisinden; kısa bir süreliğine tanıdığı Joe Miller’dan; birbirlerinin gözündeki imajı yıkarak gerçekte oldukları hakiki, kusurlu, çekişmeli bireyleri açığa çıkarmadaki ortak sorumluluklarından bahsetse neler olacağını merak etti.</p>

  <p>Öyle asil bir girişimin başarısızlıkla sonuçlanacağı kesindi.</p>

  <p>“Bayanlar ve baylar,” dedi. “Bir yol ayrımında bulunmaktayız. Bir yanda karşılıklı yok oluşun gerçekliği tartışılmaz tehdidiyle, diğer yanda ise...”</p>

  <p>Güçlü bir etki uyandırmak için duraksadı.</p>

  <p>“Diğer yanda ise yıldızlarla karşı karşıyayız.”</p>

  <p><a id="bookmark60"></a></p>
</body>
</html>
