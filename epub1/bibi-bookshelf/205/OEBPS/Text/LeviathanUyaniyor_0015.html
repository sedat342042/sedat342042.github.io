<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/ogz.css" rel="stylesheet" type="text/css" />
</head>

<body>
  <h1><b><a id="bookmark12">On Birinci Bölüm: Holden</a></b></h1>

  <p><i>Donnager</i> çirkin bir gemiydi.</p>

  <p>Dünya’daki eski okyanus ordularının resimlerini ve videolarını görmüş olan Holden çelik çağında bile onların daima güzel bir tarafları bulunduğunu düşünmüştü. Uzun ve zarif yapılı o gemiler rüzgâra doğru eğilen, tasmasına zar zor hakim olunabilen bir şeyin görüntüsüne sahiptiler. <i>Donnager’daysa</i> bunların hiçbiri yoktu. Uzun uçuşlar için tasarlanmış tüm uzaygemileri gibi o da “ofis plazası” konfigürasyonunda inşa edilmişti—her güverte, ekseninden merdivenlerin ve asansörlerin geçtiği bir binanın katları gibiydi. Yerçekiminin yerini de daimi bir itiş alıyordu.</p>

  <p><i>Donnager</i> yandan bakılınca sahiden de bir ofis binasına benzemekteydi: Rastgele gibi gözüken yerlerde küçük ve yuvarlak çıkıntıların bulunduğu köşeli, bloksu bir gemi. Neredeyse beş yüz metreyi bulan uzunluğuyla 130 katlı bir bina ebatlarındaydı. Alex onun boş ağırlığının 250,000 ton olduğunu söylemişti ama gemi daha bile ağır gözüküyordu. Holden insanoğlundaki estetik anlayışının ne kadar büyük bir bölümünün havayı yararak ilerleyen zarif nesnelerin bulunduğu dönemlerde geliştiğini tekrar tekrar aklında geçirdi. <i>Donnager</i> yıldızlararası gazdan daha yoğun bir şeyin içinde asla ilerlemeyeceğinden kıvrımlar ve açılar mevcut alanı heba etmek olurdu. Bunun sonucunda da ortaya çirkin bir görüntü çıkıyordu.</p>

  <p><i>Donnager</i> ayrıca korkutucuydu. Alex’in yanındaki koltukta oturan Holden <i>Şövalye’nin</i> kokpitinden seyrederken dev savaş gemisi rotasını onlarınkiyle birleştirerek gitgide yaklaştı ve sonra tam tepelerinde asılı kalmış gibi gözüktü. Bir yanaşma hangarının açılmasıyla birlikte <i>Donnager’ın</i> siyaha boyalı düz karnında soluk kırmızı ışıkla dolu bir kare belirdi. <i>Şövalye</i> ısrarla öterek gövdeye hedefleme lazerlerinin doğrultulduğunu onlara hatırlattı. Holden üzerlerine çevrilmiş olabilecek nokta savunma toplarına bakındıysa da herhangi birini bulamadı.</p>

  <p>Alex ansızın konuşunca Holden yerinden sıçradı.</p>

  <p>“Anlaşıldı <i>Donnager,”</i> dedi pilot. “Sevk kilidi kapandı. İtişi kesiyorum.”</p>

  <p>Ağırlığın son kalıntısı da kayboldu. Her iki gemi de hâlâ dakikada yüzlerce kilometrelik bir hızla ilerlemesine rağmen uyumlu rotaları bir durgunluk hissi veriyordu.</p>

  <p>“Yanaşma izni aldık Kaptan. İçeri girelim mi?”</p>

  <p>“Artık kaçmak için çok geç gözüküyor Bay Kamal,” dedi Holden. Hayalinde Alex’in bir hata yaptığı ve <i>Donnager</i>’ın bunu bir tehdit olarak algılamasıyla birlikte nokta savunma toplarının birkaç yüz bin tane teflon kaplı çelik parçasını onlara fırlattığı canlandı.</p>

  <p>“Yavaş ol Alex,” dedi.</p>

  <p>“O şeylerden birinin bile bir gezegeni yok edebileceği söylenir,” dedi Naomi iletişim kanalı üzerinde. Kadın bir güverte aşağıdaki operasyon merkezindeydi.</p>

  <p>“Bir gezegeni yörüngeden yok etmek kolaydır,” karşılığını verdi Holden. “Bombalara bile ihtiyacın olmaz. Hava kilidinden dışarı ağır bir şeyler at yeter. Dışarıdaki o şey... her şeyi yok edebilir.”</p>

  <p>Manevra roketlerinin ateşlenmesiyle birlikte minik dokunuşlar onları hafif hafif hareket ettirdi. Holden gemiyi hangara Alex’in soktuğunu bilse de <i>Donnager'ın</i> onları yuttuğu hissinden bir türlü kurtulamıyordu.</p>

  <p style="text-align: center;">♦</p>

  <p>Yanaşma neredeyse bir saat sürdü. <i>Şövalye</i> hangara girdikten sonra devasa bir kontrol kolu gemiyi bir bütün halinde tutup güvertenin boş bir bölümüne bıraktı. Kıskaçlar kapanınca gövdenin içi Holden’a bir hapishane hücresinin manyetik kilitlerini anımsatan metalik bir sesle çınladı.</p>

  <p>Marslılar duvarların birinden bir yanaşma borusu uzatıp onu <i>Şövalye</i>’nin hava kilidine oturttular. Holden mürettebatı iç kapının önünde topladı.</p>

  <p>“Üzerinizde tabanca, bıçak veya silah gibi gözükebilecek hiçbir şey olmasın,” dedi. “Herhalde cep terminallerine bir şey demezler, ama tedbir olsun diye onları kapalı tutun. İsterlerse de yakınmadan verin. Buradan kurtuluşumuz onlara karşı ne kadar uysallık göstereceğimize bağlı olabilir.”</p>

  <p>“Tabii canım,” dedi Amos. “İbneler McDowell’ı öldürdüler ama bizim onlara iyi davranmamız gerekiyor...”</p>

  <p>Alex karşılık verecek gibi oldu, fakat Holden onu durdurdu.</p>

  <p>“Alex, sen MKCD’de yirmi kez uçtun. Bilmemiz gereken başka bir şey var mı?”</p>

  <p>“Hep aynı şeyler Patron,” diye cevapladı Alex. “Evet efendim de, hayır efendim de ve bir emir verildiğinde hemen esas duruşa geç. Erbaşlar fena değildir, ama eğitim sırasında subayların espri anlayışı sökülüp atılır.”</p>

  <p>Holden ufacık mürettebatına bakarken onları buraya getirerek hepsini birden öldürmediğini umuyordu. Hava basıncını eşitleyip kapının kilidini açtı ve kısa yanaşma borusunu sıfır yerçekiminde süzülerek kat ettiler. Tünelin sonundaki gri renkli düz bir alaşımdan yapılma tertemiz hava kilidine vardıklarında herkes kendini yere doğru itti. Ayaklarındaki manyetik botlar hemen yere tutundu. Hava kilidi, arkalarından kapanıp birkaç saniye tısladıktan sonra önlerinde bir düzine insanın beklediği daha büyük bir oda açıldı. Holden, Kaptan Theresa Yao’yu tanıdı. Kadının yanında kurmaylarından bir kısmı olan donanma subayı üniformalı birkaç kişi, sabırsızlığını kısmen saklayabilen erbaş üniformalı bir adam ve otomatik tüfek taşıyan ağır savaş zırhları içindeki altı piyade vardı. Holden tüfeklerin üzerine doğrultulmuş olduğunu görünce ellerini kaldırdı.</p>

  <p>“Silahlı değiliz,” dedi, gülümseyip zararsız gözükmeye çalışarak.</p>

  <p>Tüfekler kıpırdamadıysa bile Kaptan Yao öne çıktı.</p>

  <p><i>“Donnager’a</i> hoş geldiniz,” dedi kadın. “Çavuş, üzerlerini ara.”</p>

  <p>Ağır adımlarla yanlarına gelen erbaş çabucak ve profesyonelce üzerlerini yokladı, sonra da piyadelerden birine her şey yolunda işareti verdi. Tüfeklerin inmesiyle beraber rahatlayan Holden iç geçirmemek için kendine zor hakim oldu.</p>

  <p>“Şimdi ne olacak Kaptan?” diye sordu, sesini tasasız tutarak.</p>

  <p>Yao cevap vermeden evvel onu alıcı gözle birkaç saniye süzdü. Sıkıca geriye toplanmış olan saçları arasındaki tek tük gri teller düz birer çizgi halinde uzanmaktaydı. Yao’nun sert yüz ifadesinde Holden’ın tanıdığı tüm donanma kaptanlarında bulunan aynı sessiz kibir vardı. Holden kadının çenesinde ve göz kenarlarında yaşın getirdiği yumuşamayı görebiliyordu. Bir yandan da kendisine bakarken kadının ne gördüğünü merak ediyordu. Holden yağ içindeki saçlarını düzeltme dürtüsüne direndi.</p>

  <p>“Çavuş Gunderson sizi odalarınıza götürüp yerleşmenize yardım edecek,” karşılığını verdi kaptan. “Kısa zaman sonra da biri sizleri sorgulamaya gelecek.”</p>

  <p>Çavuş Gunderson onları odadan çıkarmaya başlayacakken Yao ansızın sertleşen bir sesle tekrar konuştu.</p>

  <p>“Bay Holden, sizi takip eden altı gemi hakkında bir şey biliyorsanız hemen söyleyin,” dedi. “Bir saat önce onlara rotalarını değiştirmeleri için iki saatlik bir süre tanıdık. Şimdiye kadar öyle bir şey yapmadılar. Bir saat içinde de torpil atılmasını emredeceğim. Gemilerdekiler dostlarınızsa onları acı bir sondan kurtarabilirsiniz. ” Holden kesin bir ifadeyle başını iki yana salladı. “Tek bildiğim bizi almak için yola koyulduğunuz sırada Kuşak’tan çıktıkları, Kaptan,” dedi. “Bizimle hiç konuşmadılar. En iyi tahminimiz neler olduğunu seyretmek amacıyla buraya gelen endişeli Kuşak vatandaşları oldukları.”</p>

  <p>Yao kafa salladı. Tanıkların olabileceği fikrinden rahatsızlık duy- duysa bile belli etmedi.</p>

  <p>“Onları aşağı götür Çavuş,” dedi Kaptan ve arkasına döndü. Çavuş Gunderson hafif bir ıslık çalıp iki kapıdan birini işaret etti. Holden’ın mürettebatı adamın peşinden dışarı çıkarken piyadeler de onları takip ettiler. <i>Donnager</i> da ilerledikleri sırada Holden bir Mars ana gemisine ilk defa yakından bakma imkânı buldu. BM Donanması’ndayken bir savaş gemisinde hiç hizmet vermediği gibi yedi yıllık bir zaman zarfında onlara topu topu üç defa binmişliği vardı. O da gemiler daima limandayken ve genellikle bir partiye katılmak için. <i>Donnager’ın</i> her santimi Holden’ın içinde bulunduğu herhangi bir BM gemisinden biraz daha etkileyiciydi. <i>Mars sahiden de bunları bizden daha iyi yapıyor.</i></p>

  <p>“Vay anasını İS. Bu herifler gemilerini cidden kaymak gibi tutuyorlar,” dedi Amos arkasından.</p>

  <p>“Uzun bir uçuşta mürettebatın çoğunun yapacak fazla bir şeyi olmaz Amos,” dedi Alex. “O yüzden başka bir işle meşgul değilsen kalkıp temizlik yaparsın.”</p>

  <p>“Zaten ben de o yüzden tankerlerde çalışıyorum,” dedi Amos. “Temiz güverteler ile sarhoş olup düzüşmek arasında bir seçim yapmam gerekse neyi seçeceğimi biliyorum.”</p>

  <p>Bir koridor labirentini kat ederlerken gemi hafifçe titreşmeye başladı ve yerçekimi yavaş yavaş geri geldi. Tekrar itişe geçmişlerdi. Holden topuklarını kullanarak botlarının kontrol düğmelerine dokundu ve mıknatısları kapattı.</p>

  <p>Hemen hemen hiç kimseyle karşılaşmadılar. Karşılaştıkları birkaç kişi de onlara neredeyse hiç bakmadan ve fazla bir şey söylemeden hızla geçip gitti. Üzerlerine gelen altı tane gemi olduğu için herkes görev yerlerinde olmalıydı. Kaptan Yao bir saat içinde torpilleri ateşleyeceğini söylerken sesi hiç de tehditkar çıkmamıştı; sözleri yalnızca bir gerçeğin dile getirilmesiydi. Gemideki çoğu genç havacı için bu muhtemelen gerçek bir çatışma haline girdikleri ilk sefer olacaktı—tabii iş oraya kadar varırsa. Holden varacağını zannetmiyordu.</p>

  <p>Yao’nun sırf sessiz ve yakın uçuyorlar diye bir avuç Kuşak gemisini yok etmeye hazır olduğu hususundan ne çıkarması gerektiğini bilemiyordu. Sözleri <i>Cant</i> gibi bir su taşıyıcısını yok etmeleri için bir sebep olursa bunu yapmakta tereddüt edecekleri gibi bir izlenim vermemişti.</p>

  <p>Gunderson onları üzerine <i>0Q11</i>7 ibaresinin boyanmış olduğu bir kapağın önünde durdurdu. Adam kilide bir kart soktu ve herkese içeri girmelerini işaret etti.</p>

  <p>“Yine de beklediğimden iyi,” dedi Shed, etkilenmiş gibi çıkan bir sesle.</p>

  <p>Kompartıman gemi standartlarına göre büyüktü. İçinde altı adet yüksek g koltuğu ve manyetik ayaklarla güverteye tutunan dört sandalyeli küçük bir masa vardı. Duvarlardan birindeki açık bir kapıdan tuvaleti ve lavabosu bulunan daha küçük bir kompartıman görünüyordu. Gunderson ve piyade teğmen mürettebatın peşinden içeri girdiler.</p>

  <p>“Şimdilik burada kalacaksınız,” dedi çavuş. “Duvarda bir iletişim paneli var. Teğmen Kelly’nın adamlarından ikisi dışarıda nöbet tutacak. Onları çaldıracak olursanız ihtiyaç duyduğunuz şeyleri sizin için getirtebilirler.”</p>

  <p>“Biraz yemeğe ne dersin?” diye sordu Amos.</p>

  <p>“Bir şeyler göndeririz. Sizin çağrılana kadar burada kalmanız gerekiyor,” dedi Gunderson. “Teğmen Kelly, ekleyecek bir şeyiniz var mı komutanım?”</p>

  <p>Piyade teğmen onları şöyle bir süzdü.</p>

  <p>“Dışarıdaki adamlar sizi korumak için oradalar, ama sorun çıkartacak olursanız nahoş bir tepki verecekler,” dedi. “Beni anlıyor musunuz?”</p>

  <p>“Apaçık Teğmen,” dedi Holden. “Endişelenmeyin. Adamlarım bugüne kadar ağırladığınız en kolay misafirler olacaklar.”</p>

  <p>Kelly samimi bir minnet gibi gözüken bir ifadeyle Holden’a kafa salladı. Teğmen nahoş bir iş yapması gereken bir profesyoneldi ve Holden onun halinden anlıyordu. Ayrıca kendilerine meydan okunduğunu düşünmeleri durumunda işlerin ne kadar daha nahoşlaşacağını bilmeye yetecek kadar piyade tanımışlığı vardı.</p>

  <p>“Giderken Bay Holden’ı randevusuna götürebilir misin Teğmen?” dedi Gunderson. “Ben diğerlerinin yerleşmelerini tamamlamak istiyorum da.”</p>

  <p>Kelly kafa sallayıp Holden’ı dirseğinden tuttu. “Benimle gelin bayım,” dedi.</p>

  <p>“Nereye gidiyorum Teğmen?”</p>

  <p>“Teğmen Lopez gelir gelmez sizinle görüşmek istedi. Sizi ona götürüyorum.”</p>

  <p>Shed’in tedirgin bakışları Holden ile teğmen arasında gidip geldi. Naomi kafa salladı. Holden içinden birbirlerini tekrar göreceklerini kendi kendine söyledi. Hatta bunun büyük ihtimalle doğru olduğu fikrindeydi.</p>

  <p>Kelly tez adımlarla Holden’ı gemide ilerletti. Artık hazırda durmayan tüfeği gevşekçe omzundan sarkıyordu Ya Holden’ın sorun çıkarmayacağına karar vermişti, ya da çıkarsa onu kolayca alt edebileceğine.</p>

  <p>“Teğmen Lopez’in kim olduğunu sorabilir miyim?”</p>

  <p>“Sizi görmek isteyen adam,” dedi Kelly.</p>

  <p>Teğmen düz gri bir kapının önünde durdu, kapıyı bir kez çaldı, ardından Holden’ı bir masanın ve iki konforsuz sandalyenin bulunduğu küçük bir kompartımana soktu. Saçları koyu renk bir adam o sırada bir kayıt cihazını kurmaktaydı. Adam bir elini sandalyelerden birine doğru üstünkörü salladı. Holden oturdu. Sandalye göründüğünden de az konforluydu.</p>

  <p>“Siz gidebilirsiniz Bay Kelly,” dedi Holden’ın Lopez olduğunu tahmin ettiği adam. Kelly dışarı çıkıp kapıyı arkasından kapadı.</p>

  <p>Lopez işini bitirince Holden’ın karşısına oturdu ve bir elini uzattı. Holden o eli sıktı.</p>

  <p>“Ben Teğmen Lopez’im. Kelly herhalde o kadarını söylemiştir. Donanma istihbaratında çalıştığımı söylediğiniyse hiç sanmıyorum. İşim bir sır değildir, ama piyadeleri ağzı sıkı olmaları için eğitirler.”</p>

  <p>Lopez elini cebine sokup küçük bir beyaz pastil paketi çıkardı ve pastillerden birini ağzına attı. Holden’a ikram etmedi. Pastili emerken Lopez’in gözbebekleri ufacık noktalar haline gelecek kadar küçüldü. Odaklanma ilacı. Sorgulama esnasında Holden’ın yüzündeki her tiki seyredecekti. Böyle birine yalan söylemek kolay olmazdı.</p>

  <p>“Montana’dan Üsteğmen James R. Holden,” dedi Lopez. Bu bir soru değildi.</p>

  <p>“Evet efendim,” dedi Holden yine de.</p>

  <p>“BMD’de yedi yıl. Son görev yeri <i>Zhang Fei</i> destroyeri.”</p>

  <p>“Aynen öyle.”</p>

  <p>“Dosyan amirine saldırdığın için ordudan atıldığını söylüyor,” dedi Lopez. “Bu çok klişe bir olay Holden. Yaşlı adamı sahiden yumrukladın mı?”</p>

  <p>“Hayır. Iskaladım. Elimi duvara vurup kırdım.”</p>

  <p>“O nasıl oldu?”</p>

  <p>“Beklediğimden daha hızlı çıktı,” diye cevap verdi Holden.</p>

  <p>“Niye öyle bir şey denedin ki?”</p>

  <p>“Kendime karşı beslediğim nefreti ona yansıtıyordum. Neyse ki sonunda doğru kişiye zarar verdim,” dedi Holden.</p>

  <p>“O zamandan beri bu konuyu epey düşünmüşsün gibi gözüküyor,” dedi Lopez, toplu iğne başı büyüklüğündeki gözbebekleri Holden’ın suratından bir an bile olsun ayrılmadan. “Terapi mi gördün?”</p>

  <p><i>“Canterbury</i>’de düşünecek çok zamanım oldu,” diye karşılık verdi Holden.</p>

  <p>Lopez ağız aramak için yakaladığı bu bariz fırsatı görmezden geldi. “O kadar düşündükten sonra nasıl bir sonuca ulaştın?”</p>

  <p>“Koalisyon yüz yıldan uzun bir zamandır buradaki insanların anasını ağlatıyor. Ağlatanlardan biri olmaktan hoşlanmadığım sonucuna vardım.”</p>

  <p>“Yani bir DGİ sempatizanısın, öyle mi?” dedi Lopez, yüz ifadesi hiç değişmeden.</p>

  <p>“Hayır, taraf değiştirmedim. Sadece oynamayı bıraktım. Vatandaşlığımı terk etmedim. Montana’yı severim. Buradayım çünkü uçmaktan hoşlanıyorum ve yalnızca <i>Canterbury</i> gibi bir Kuşaklı pas yığını benim gibi birini işe alır.”</p>

  <p>Lopez ilk defa gülümsedi. “Son derece dürüst birisin Bay Holden.”</p>

  <p>“Evet.”</p>

  <p>“Niye bir Mars askeri aracının geminizi yok ettiği iddiasında bulundun?”</p>

  <p>“Öyle bir iddiada bulunmadım. Her şeyi o yayında açıkladım. Düşman gemisi yalnızca iç gezegenlerin elindeki teknolojilere sahipti ve bizi durmamız için kandıran cihazda bir MKCD donanımı buldum.”</p>

  <p>“Ona bir de biz bakmak istiyoruz.”</p>

  <p>“Buyurun bakın.”</p>

  <p>“Dosyan bir aile ortaklığının tek çocuğu olduğunu söylüyor,” dedi Lopez, Holden’ın geçmişinden bahsetmeye hiç ara vermemişler gibi.</p>

  <p>“Evet. Beş baba ve üç anne.”</p>

  <p>“Tek bir çocuk için ne kadar çok ebeveyn,” dedi Lopez, bir pastili daha yavaşça ambalajından çıkartırken. Marslılar geleneksel aileler için bol miktarda boş alana sahiptiler.</p>

  <p>“Sekiz yetişkinin sadece bir çocuğu olduğu zaman verilen vergi indirimi onların yirmi iki dönüm kullanılabilir tarım arazisi edinmelerini sağladı. Dünya’da otuz milyardan fazla insan yaşıyor. Yirmi iki dönüm bir ulusal park sayılır,” dedi Holden. “Ayrıca DNA karışımı meşru. Ebeveynlerim sadece kâğıt üzerinde öyle değiller.”</p>

  <p>“Sana kimin hamile kalacağına nasıl karar verdiler?”</p>

  <p>“En geniş kalçalar Elise Anne’deydi.”</p>

  <p>Lopez ikinci tableti de ağzına attı, ama onu sadece birkaç saniye boyunca emdi. O tekrar konuşamadan önce güverte sarsıldı. Bir teleskop kolun üzerinde duran video kayıt cihazı hafifçe sallandı.</p>

  <p>“Torpiller mi fırlatıldı?” dedi Holden. “Herhalde o Kuşak gemileri rotalarını değiştirmediler.”</p>

  <p>“O konuda bir görüşün var mı Bay Holden?”</p>

  <p>“Kuşak gemilerini yok etmeye oldukça meraklıymış gibi davranmanız dışında hayır.”</p>

  <p>“Bizi zayıf görünmeyi göze alamayacağımız bir duruma soktun. Suçlamanın ardından pek çok insan hakkımızda iyi düşünmez oldu.”</p>

  <p>Holden omuz silkti. Adam onda bir suçluluk veya pişmanlık emaresi arıyorsa avucunu yalayacaktı. Kuşak gemileri neye doğru gittiklerini bilmelerine rağmen yönlerini değiştirmemişlerdi. Yine de Holden’ı rahatsız eden bir şey vardı.</p>

  <p>“Sizden ölesiye nefret ediyor olabilirler,” dedi. “Ama altı gemiyi uçurmaya yetecek kadar intihar meraklısı insan bulmak zordur. Belki de torpillerden kaçabileceklerini düşünüyorlardır.”</p>

  <p>Damarlarında dolaşan odaklanma ilaçları sebebiyle tüm vücudu olağandışı bir biçimde hareketsiz duran Lopez kılını kıpırdatmadı.</p>

  <p>“Biz—” diye söze başladığı sırada çatışmaya hazırlık klaksonları ötmeye başladı. Ses o küçük metal kompartımanın içinde kulakları sağır ediciydi.</p>

  <p>“Vay canına. Size gerçekten de karşılık mı veriyorlar?” diye sordu Holden.</p>

  <p>Lopez daldığı düşlerden uyanan bir adam gibi kendini sarstı ve ayağa kalkıp kapının yanındaki iletişim düğmesine bastı. Saniyeler sonra içeri bir donanma piyadesi girdi.</p>

  <p>“Bay Holden’ı kamarasına geri götür,” dedi Lopez, sonra da koşarak odayı terk etti.</p>

  <p>Piyade elindeki tüfeğin namlusuyla koridoru işaret etti. Yüz ifadesi sertti.</p>

  <p><i>Zaten biri çıkıp da karşılık verene kadar her şey güllük gülistanlıktır,</i> diye aklından geçirdi Holden.</p>

  <p style="text-align: center;">♦</p>

  <p>Naomi yanındaki boş koltuğu gösterip gülümsedi.</p>

  <p>“Tırnaklarının altına kıymık batırdılar mı,” diye sordu kadın.</p>

  <p>“Hayır. Aslına bakarsan beni sorgulayan adam bir donanma istihbarat elemanı için şaşırtıcı derecede insandı,” cevabını verdi Holden. “Tabii daha yeni ısınıyordu, o ayrı. Siz burada diğer gemiler hakkında bir şey duydunuz mu?”</p>

  <p>“Hayır,” dedi Alex. “Ama o alarm artık onları ciddiye aldıkları demek oluyor.”</p>

  <p>“Delilik bu,” dedi Shed usulca. “Bu metal baloncuklar içinde oraya buraya uçuyorsun, sonra da birbirinin üzerinde delikler açmaya çalışıyorsun. Uzun süre düşük basınca ve soğuğa maruz kalmanın adama ne yaptığını hiç gördünüz mü? Gözlerindeki ve cildindeki bütün kılcal damarlar patlar. Ciğerlerin aldığı doku hasarı feci bir yangıya ve onu takiben anfizeme yol açabilir. Tabii hemen ölmezsen.”</p>

  <p>“İnsanı neşelendirmekte üstüne yok Doktor. Eksik olma,” dedi Amos.</p>

  <p>Gemi ansızın çok hafif fakat aşırı hızlı bir ritimle titreşti. Alex gözlerini kocaman açarak Holden’a baktı.</p>

  <p>“Nokta savunma şebekesi ateş açtı. Bu da yaklaşan torpiller demektir,” dedi. “Koltuklarınıza sıkı otursanız iyi olur, çocuklar. Gemi her an şiddetli manevralar yapabilir.”</p>

  <p>Holden dışında herkes koltuğuna oturup kemerini takmıştı bile. O da yerine yerleşti.</p>

  <p>“Bu ne berbat bir şey. Tüm olay buradan binlerce kilometre uzakta oluyor ve bizim oraya bakmakta kullanabileceğimiz hiçbir cihazımız yok,” dedi Alex. “Bir şey gövdeyi parçalayana kadar savunma perdesinin aşılıp aşılmadığını bilemeyeceğiz.”</p>

  <p>“Bakıyorum da bugün herkesin keyfi pek yerinde,” dedi Amos yüksek sesle.</p>

  <p>Shed’in gözleri kocaman açık, yüzü son derece solgundu. Holden başını iki yana salladı.</p>

  <p>“Hiçbir şey olmayacak,” dedi. “Bu şey yok edilemez. O gemiler kime ait olursa olsun en fazla iyi bir gösteri çıkarabilirler, o kadar.”</p>

  <p>“Kusura bakma Kaptan,” dedi Naomi, “ama o gemiler her neyse şimdiye kadar çoktan yok olmaları gerekirdi. Fakat olmadılar.” Uzaklardaki çatışmanın gemiden yansıyan gürültüleri sürüp gitti. Ara sıra ateşlenen bir torpilin gümbürtüsü duyuluyor, yüksek hızlı nokta savunması silahlarının neredeyse sürekli devam eden titreşimi hissediliyordu. Holden kulakları sağır edici bir kükremeyle uyandırılana kadar içinin geçtiğinin farkına bile varmadı. Amos ve Alex avazları çıktığı kadar bağırıyorlardı. Shed çığlık çığlığaydı. “Neler oldu?” diye o gürültünün arasından seslendi Holden. “Vurulduk Kaptan!” dedi Alex. “Bizi vuran bir torpilden geldi o ses!”</p>

  <p>Yerçekimi bir anda kayboldu. <i>Donnager</i>’ın motorları susmuştu. Veya yok edilmişti.</p>

  <p>Amos her şeyin arasında, “Kahretsin kahretsin kahretsin,” diye bağırıp duruyordu. Fakat en azından Shed haykırmayı kesmişti; oturduğu koltuktan bembeyaz bir suratla etrafına bakıyordu. Holden kemerini çözüp kendini iletişim paneline doğru itti.</p>

  <p>“Jim!” diye seslendi Naomi. “Ne yapıyorsun?”</p>

  <p>“Neler olduğunu öğrenmemiz gerek,” dedi Holden omzu üzerinden.</p>

  <p>Holden kapağın yanındaki gemi duvarına vardığı zaman iletişim panelinin arama düğmesine bastı. Karşılık gelmedi. Düğmeye tekrar bastı, sonra da kapağa vurmaya başladı. Gelen birileri olmadı. “Kahrolası piyadelerimiz nerede?” dedi Holden.</p>

  <p>Işıklar azaldı, ardından geri geldi. Sonra bu durum yavaş bir tempoyla tekrarlandı.</p>

  <p>“Gauss taretleri<a href="../Text/LeviathanUyaniyor_0061.html#_edn8" id="_ednref8"><sup>[8]</sup></a> ateş açıyor. Yok artık. Bir YMÇ’ye girdik,” dedi Alex huşu içinde.</p>

  <p>Koalisyon tarihi boyunca hiçbir ana geminin bir yakın menzilli çatışmaya girdiği olmamıştı. Fakat o sırada geminin büyük topları birbiri ardına ateş ediyor, bu da menzilin güdümsüz bir silahın kullanılabileceği kadar kısa olduğu anlamına geliyordu. Aradaki mesafe binlerce kilometre değildi; yüzlerce, hatta belki de yalnızca düzinelerceydi. Kuşak gemileri her nasılsa <i>Donnager</i>’ın torpil salvosundan canlı çıkmıştı.</p>

  <p>“Çaresiz durumda olduğumuzu düşünen başka biri var mı?” diye sordu Amos, sesine biraz panik karışarak.</p>

  <p><i>Donnager</i> dev bir çekiçle vuruluyormuşçasına bir gong gibi tekrar tekrar çınlamaya başladı. Karşı ateş.</p>

  <p>Shed’i öldüren gauss mermisi ses bile çıkarmadı. Bir sihirbazlık gösterisindeymişler gibi odanın karşılıklı iki tarafında ve Shed’in koltuğuyla kesişen bir çizgi üzerinde yusyuvarlak birer delik açıldı. Sağlık görevlisi bir saniye önce sapasağlam yerinde otururken hemen sonrasında Adem elmasının üzerinden itibaren kafası yok oldu. Atardamardan kızıl bir bulut halinde fışkıran kanlar iki ince çizgiye dönüşerek odadan kaçan havayla birlikte duvarlardaki deliklere doğru hızla uçup gitti. <a id="bookmark14"></a></p>
</body>
</html>
