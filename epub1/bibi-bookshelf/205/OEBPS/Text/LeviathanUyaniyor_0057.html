<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/ogz.css" rel="stylesheet" type="text/css" />
</head>

<body>
  <h1><b>Elli Üçüncü Bölüm: Holden</b></h1>

  <p>“Aslına bakarsan sorunu nasıl çözeceğimizi bulduk sayılır,” diye karşılık verdi Holden.</p>

  <p>“Hiç sanmam. Sana elbisemdeki tıbbi verileri yolluyorum.,.” dedi Miller.</p>

  <p>Birkaç saniye sonra Holden’ın konsolundaki küçük bir pencerede sayılarla dolu dört sütun belirdi. İnce ayrıntıları yalnızca Shed gibi bir tıp teknisyeni doğru yorumlayabilecek olsa da her şey üç aşağı beş yukarı normal gözükmekteydi.</p>

  <p>“Tamam,” dedi Holden. “Harika. Biraz radyasyon yiyorsun ama onun dışında—”</p>

  <p>Miller adamın sözünü kesti. “Oksijen yetersizliği çekiyor muyum?” diye sordu.</p>

  <p>Elbise verileri 87 mmHg, yani alt sınırın oldukça yukarısında bir değer gösteriyordu.</p>

  <p>“Hayır,” dedi Holden.</p>

  <p>“Halüsinasyon görmeme veya aklımı oynatmama sebep olabilecek bir şey var mı? Alkol, uyuşturucu gibi?”</p>

  <p>“Görebildiğim kadarıyla yok,” dedi Holden, giderek artan bir sabırsızlıkla. “Tüm bunların anlamı ne? Bir şeyler mi görüyorsun?”</p>

  <p>“Her zamankileri,” cevabını verdi Miller. “Bu boku aradan çıkarmak istedim, çünkü az sonra ne diyeceğini biliyorum.”</p>

  <p>Miller konuşmasına ara verdi ve telsiz Holden’ın kulağında tıslayıp cızırdadı. Miller birkaç saniyelik sessizliğin ardından tekrar söze girdiğinde sesi farklı bir tona bürünmüştü. Yakarıyor değilse bile Holden’ı koltuğunda huzursuzca kıpırdatacak kadar ona yakındı.</p>

  <p>“Kız yaşıyor.”</p>

  <p>Miller’ın evreninde tek bir <i>kız</i> vardı. Julie Mao. “Şey, peki. Buna nasıl bir karşılık vereceğimi bilemiyorum,” dedi Holden.</p>

  <p>“Bir sinir krizi veya sara nöbeti falan geçirmediğime inanmalısın. Julie burada. Eros’u o kullanıyor,”</p>

  <p>Holden elbisenin tıbbi verilerine tekrar baktı, fakat ölçümler normaldi ve radyasyon haricindeki tüm değerler yeşildi. Hatta kan bileşimi bakılırsa Miller kendi cenazesine füzyon bombası götüren bir adam için pek de stresli gözükmüyordu.</p>

  <p>“Miller, Julie öldü. Cesedini ikimiz de gördük. Protomolekülün ona ne yaptığına tanık olduk.”</p>

  <p>“Doğru, cesedi gördük. Aldığı hasardan dolayı onun öldüğünü varsayıp—”</p>

  <p>“Julie’nin <i>nabzı</i> yoktu,” dedi Holden. “Beyin faaliyeti veya metabolizması da. <i>Ölü</i> sözcüğünün tanımı da bu değil mi zaten?”</p>

  <p>“Protomoleküle göre ölünün ne demek olduğunu nereden bileceğiz?”</p>

  <p>“Biz—” diye başladı Holden, sonra durdu, “Galiba bilemeyiz. Ama nabzın olmaması iyi bir başlangıç sayılır.”</p>

  <p>Miller güldü. “Yayınları ikimiz de seyrettik Holden. Tek bir kolla kendini sürükleyen o göğüs kafeslerinin nabzı var mıydı sanki? Bu bok en başından beri oyunu bizim kurallarımızla oynamıyor. Şimdi oynamaya başlayacağını mı sanıyorsun?”</p>

  <p>Holden kendi kendine gülümsedi. Miller haklıydı.</p>

  <p>“Tamam. İyi de Julie’nin bir göğüs kafesiyle dokunaç yığınından ibaret olmadığını düşünmenin sebebi ne?”</p>

  <p>“Öyle olabilir, ama ben kızın bedeninden bahsetmiyorum,” dedi Miller. “O burada. Yani zihni. Sanki eski yarış kızağını uçuruyor. <i>Çatalkuyruk’u.</i> Saatlerdir telsizde onu sayıklıyordu ve ben bir türlü anlamıyordum. Ama anlayınca her şey apaçık ortaya çıktı.”</p>

  <p>“Julie niye Dünya’ya doğru gidiyor?”</p>

  <p>“Bilmiyorum,” dedi Miller. Sesi heyecanlı ve ilgili çıkıyordu. Holden onu hiç bu kadar canlı duymamıştı. “Belki protomolekül oraya gitmek istiyordur ve Julie’yi kullanıyordur. Julie hastalığın bulaştığı ilk insan değildi ama bir yerlere varacak kadar hayatta kalan tek insandı. Belki o bir köktür ve protomolekülün yaptığı her şey onun üstüne kuruludur. Hangisi doğru bilmiyorum ama öğrenebilirim. Tek yapmam gereken Julie’yi bulmak. Onunla konuşmak.”</p>

  <p>“Sen asıl o bombayı kontrol merkezi neredeyse oraya götürüp patlatmalısın.”</p>

  <p>“İşte onu yapamam,” dedi Miller. Çünkü tabii ki yapamazdı. <i>Zaten bir önemi yok,</i> diye aklından geçirdi Holden. <i>Otuz saatten biraz daha kısa bir sürede ikiniz de radyoaktif bir toz yığını olup çıkacaksınız.</i></p>

  <p>“Pekala. Şu senin kız ” dedi Holden, <i>Roci’</i>yi yaklaşan füzeler için güncellenmiş bir çarpma zamanı hesaplattırdı—“yirmi yedi saat geçmeden bulabilir misin?”</p>

  <p>“Niye ki? Yirmi yedi saat sonra ne olacak?”</p>

  <p>“Dünya gezegenler arası nükleer mühimmatının tamamını birkaç saat önce ateşledi. Biz de sizin yüzeye yanaştırdığınız o beş şilebin aktarıcılarını çalıştırdık. Füzeler onları hedef alıyor. <i>Roci</i> mevcut hızlanma eğrisine bakarak çarpmaya yirmi yedi saat kaldığını tahmin ediyor. Mars ve BM donanmaları da patlamaların ardından bölgeyi sterilize etmek için yolda. Hiçbir şeyin patlamadan kurtulamadığından veya füzelerden kaçamadığından emin olmak için.”</p>

  <p>“Tanrım.”</p>

  <p>“Evet,” diyen Holden iç geçirdi. “Sana daha önce haber vermediğim için özür dilerim. Halletmem gereken bir sürü iş vardı. Aklımdan çıkmış.”</p>

  <p>Hatta yine uzun bir sessizlik çöktü.</p>

  <p>“Onları durdurabilirsin,” dedi Miller. “Aktarıcıları kapatabilirsin.”</p>

  <p>Holden koltuğunu hızla döndürerek Naomi’ye baktı. Kendi suratında olduğunu bildiği <i>ne dedi ne dedi?</i> bakışının aynısı kadında da vardı. Naomi elbisenin tıbbi verilerini ekranına aktardı, sonra da <i>Roci</i>’nin tıbbi ihtisas sistemini çalıştırıp eksiksiz bir sağlık taraması gerçekleştirdi. Aklından ne geçtiği belliydi. Miller’da eldeki verilerin açıkça göstermediği bir terslik olduğunu düşünüyordu. Protomolekül ona da bulaştıysa, son bir yanıltma çabasıyla onu kullanıyorsa...</p>

  <p>“Kesinlikle olmaz Miller. Bu elimizdeki son fırsat. Bunu da kaçırırsak Eros gidip Dünya'nın yörüngesine oturabilir ve onun her tarafını kahverengi balçıkla kaplayabilir. Öyle bir riske asla giremeyiz.”</p>

  <p>“Bak,” dedi Miller, ses tonu daha önceki yakarış ile giderek artan bir düş kırıklığı arasında gidip gelerek, J<i>julie burada.</i> Onu bulabilirsem, onunla konuşabilirsem nükleer füzelere gerek kalmadan bu işe bir son verebilirim.”</p>

  <p>“Ne yani, Dünya’ya bulaşmak için tasarlanmasına rağmen protomolekülden öyle bir şey yapmamasını mı rica edeceksin? Onun insani duygularına mı sesleneceksin?”</p>

  <p>Miller tekrar konuşmadan önce uzun bir süre duraksadı.</p>

  <p>“Bak Holden. Sanırım burada neler olduğunu biliyorum. Bu şey tek hücreli organizmalara bulaşmak için hazırlandı. En basit yaşam biçimine yani. Tamam mı?”</p>

  <p>Holden omuz silkti, sonra da video bağlantısı olmadığım hatırlayıp konuştu. “Tamam.”</p>

  <p>“Gel gör ki işler beklediği gibi gitmedi. Ama bu piç kurusu çok akıllı. Değişikliklere uyum sağlayabiliyor. Bir insana, karmaşık bir çokhücreli organizmaya bulaştı. Oksijenle yaşayan, kocaman bir beyni olan bir organizmaya. Yani asıl hedefine hiç benzemeyen bir şeye. O zamandan beri de doğaçlama çalışıyor. Hayalet gemideki o rezalet vardı ya? O protomolekülün ilk denemesiydi. Eros’taki banyoda Julie’ye ne yaptığını gördük. Bizimle çalışmayı öğreniyordu.”</p>

  <p>“Sözü nereye vardıracaksın?" dedi Holden. Füzeler hâlâ bir günden daha uzakta olduğu için henüz bir zaman kısıtlaması yoktu; yine de Holden sabırsızlığını sesinden uzak tutamıyordu.</p>

  <p>“Söylemeye çalıştığım şu ki, Eros’un şimdiki hali hiç de protomolekülü tasarlayanların düşündükleri gibi bir şey değil. Burası asıl planlarının milyarlarca yıllık bir evrime uyarlanmış hali. Ve doğaçlama çalıştığın zaman elinde ne varsa onu kullanırsın. İşe yarar ne varsa onu. Protomolekül Julie’yi şablon olarak aldı. Bu şeyin her zerresinde onun beyni ve duyguları var. Julie bunu Dünya’ya yapılan bir yarış olarak görüyor ve kazanmaktan bahsedip duruyor. Yetişemediğiniz için de size gülüyor.”</p>

  <p>“Yok artık,” dedi Holden.</p>

  <p>“Julie, Dünya’ya saldırmıyor. O evine dönüyor. Hatta Dünya’ya gitmiyor bile olabilir. Belki de Ay’a gidiyordur. Ne de olsa orada büyüdü. Protomolekül onun yapısını, onun beynini esas aldı. Yani onun Julie’ye bulaştığı kadar Julie de ona bulaştı. Eğer Julie’nin gerçekte neler olduğunu anlamasını sağlayabilirsem belki onunla pazarlık edebilirim.”</p>

  <p>“Nereden biliyorsun?”</p>

  <p>“İstersen bir önsezi diyebilirsin,” dedi Miller. “Önsezilerim hiç fena değildir.”</p>

  <p>İçinde bulundukları durum zihninde tepetaklak olan Holden bir ıslık çaldı. Yeni bakış açısı baş döndürücüydü.</p>

  <p>“İyi de protomolekül hâlâ programına uymak istiyor,” dedi Holden. “Ve biz o programın ne olduğunu bilmiyoruz.”</p>

  <p>“Programının insanları ortadan kaldırmak olmadığını gönül rahatlığıyla söyleyebilirim, iki milyar yıl önce Phoebe’yi buraya gönderen şeyler insanların ne olduğundan habersizdiler. Protomolekül her ne yapmak istiyorsa biyokütleye ihtiyacı var ve artık ona sahip.” Holden bunu duyunca kendini gülüp geçmekten alıkoyamadı. “Ne yani, bize zarar vermek gibi bir niyetleri yok mu? Sen ciddi misin? Protomoleküle Dünya’ya inmesini istemediğimizi açıklarsak tamam deyip başka bir yere mi gidecek?”</p>

  <p>“Protomoleküle değil,” dedi Miller. “Julie’ye.”</p>

  <p>Naomi başını iki yana sallayarak Holden’a baktı. O da Miller’da organik bir sorun görmüyordu.</p>

  <p>“Neredeyse bir senedir bu dava üzerinde çalışıyorum,” dedi Miller. “Julie’nin hayatını kurcaladım, postalarını okudum, arkadaşlarıyla görüştüm. Onu tanıyorum. Bir insanın olup olabileceği kadar bağımsız biri ve bizi tüm kalbiyle seviyor.”</p>

  <p>“Bizi mi?” diye sordu Holden.</p>

  <p>“İnsanları. İnsanları seviyor. Zengin küçük kız olmayı bırakıp DGİ’ye katıldı. Kuşak’a arka çıktı, çünkü doğru olan oydu. Neler döndüğünü öğrenirse bizi asla öldürmez. Tek yapmam gereken durumu izah etmenin bir yolunu bulmak. Bunu başarabilirim. Bana bir fırsat ver.”</p>

  <p>Holden elini saçlarında gezdirirken orada toplanmış yağ karşısında yüzünü ekşitti. Yüksek g’de geçen bir-iki gün, düzenli duş almakla aynı etkiyi yaratmıyordu.</p>

  <p>“Yapamam,” dedi Holden. “Kaybedecek çok şey var. Planı uygulayacağız. Üzgünüm.”</p>

  <p>“Sizi alt edecek,” dedi Miller.</p>

  <p>“Ne?”</p>

  <p>“Tamam, belki edemeyecek. Elinizde muazzam bir ateş gücü var. Ama protomolekül eylemsizliği aşmanın bir yolunu buldu. Peki ya Julie? O tam bir savaşçı Holden. Ona kafa tutacak olursanız bahsimi onun üzerine oynarım.”</p>

  <p>Holden kızın hayalet gemideyken kendisine saldıranlarla dövüştüğü videoyu seyretmişti. Julie kendini savunma konusunda sistematik ve acımasızdı. Hiç aman vermeden kavga etmişti. Kendini tuzağa düşmüş ve tehlike altında hissederken gözlerinde beliren vahşilik Holden’ın dikkatinden kaçmamıştı. Zaptedilmeden önce çok daha fazla zarar vermesini engelleyen tek şey, saldırganların üzerindeki savaş zırhı olmuştu.</p>

  <p>Eros’un kavga etmesi halinde neler olacağını düşünmek Holden’ın ensesindeki tüyleri diken diken etti. Protomolekül şimdiye kadar onların beceriksizce yapılmış saldırılarından kaçmakla yetinmişti. Peki ya <i>savaş</i> ilan ederse ne olacaktı?</p>

  <p>“Onu bulup bombayı patlatabilirsin,” dedi Holden.</p>

  <p>“Julie’yi ikna edemezsem planım o,” dedi Miller. “Onu bulacağım. Onunla konuşacağım. İkna çabalarım boşa çıkarsa da onu ortadan kaldıracağım. Ondan sonra isterseniz Eros’u küle çevirebilirsiniz. Buna itirazım yok. Ama öncelikle kendi yolumu denemem için bana zaman vermelisin.”</p>

  <p>Holden kendisini süzmekte olan Naomi’ye baktı. Kadının suratı solgundu. Holden cevabı onun yüz ifadesinde görmek, yapması gerekene onun ne düşündüğüne bakarak karar vermek istemişti. Fakat öyle bir şey görmüyordu. Karar kendisine aitti.</p>

  <p>“Yirmi yedi saatten fazlasına ihtiyacın var mı?” diye sordu en sonunda.</p>

  <p>Miller’ın uzun bir soluk verdiğini duydu. Dedektifin sesindeki minnet bir bakıma önceki yakarıştan daha beterdi.</p>

  <p>“Bilmiyorum. Burada birkaç bin kilometrelik tünel var ve taşıma sistemi çalışmıyor. Her yere bu kahrolası arabayı çekerek gitmek zorundayım. Üstelik ne aradığımı bilmiyorum. Ama bana biraz zaman verirsen bir şeyler düşünürüm.”</p>

  <p>“Planın işe yaramazsa onu öldürmen gerekecek. Kendini ve Julie’yi. Bunun farkındasın, değil mi?”</p>

  <p>“Farkındayım.”</p>

  <p>Holden <i>Roci</i>’ye İstasyonun mevcut hızlanma oranıyla Dünya’ya varmasının ne kadar süreceğini hesaplattı. Dünya’dan gelen füzeler aradaki mesafeyi Eros’tan çok daha hızlı katediyordu. GABF’ler<a href="../Text/LeviathanUyaniyor_0061.html#_edn14" id="_ednref14" title=""><sup>[14]</sup></a> esas olarak önlerinde birer nükleer bomba bulunan fazla yüklenmiş Epstein iticileriydi. Hızlanma limitleri de Epstein iticisinin fonksiyonel sınırıydı. Füzeler hedefine ulaşmayacak olursa Eros’un Dünya’ya varması sürekli bir hızlanma oranıyla bile neredeyse bir hafta sürerdi.</p>

  <p>Yani biraz esneklik payı yok değildi.</p>

  <p>“Ben bir şeyler düşünene kadar biraz bekle,” dedi Holden dedektife, sonra da bağlantıyı sessize aldı. “Naomi, füzeler Eros’a dümdüz bir çizgi üzerinde uçuyor ve <i>Roci</i> onların aşağı yukarı yirmi yedi saatte hedefe ulaşacaklarını düşünüyor. O düz çizgiyi bir eğriye çevirirsek ne kadar zaman kazanırız? İstasyon Dünya’ya fazla yaklaşmadan füzelerin ona ulaşması için ne kadarlık bir eğriyi göze alabiliriz?”</p>

  <p>Naomi başını yana eğdi ve adama kısılı gözlerle baktı.</p>

  <p>“Sen neyin peşindesin?” diye sordu kadın.</p>

  <p>“Belki Miller’a türler arası ilk savaşı önlemesi için fırsat tanıyabiliriz.”</p>

  <p>“Miller’a güveniyor musun yani?” dedi kadın, şaşırtıcı bir hararetle. “Onun deli olduğu kanısındaydın. Psikopat bir katil olduğunu düşünerek onu gemiden kovdun. Şimdiyse bizi lime lime etmek isteyen tanrısal bir uzaylıyla insanlık adına konuşmasına izin mi vereceksin?”</p>

  <p>Holden’ın gülümsememek için kendini zorlaması gerekti. Öfkeli bir kadına o öfkenin onu ne kadar çekici kıldığını söylemek hiç de hoş bir sonuç doğurmazdı. Üstelik planın Naomi’ye de mantıklı gelmesi gerekiyordu. Holden haklı olduğunu ancak öyle anlayabilirdi.</p>

  <p>“Miller’ın haksız olduğunu düşündüğüm bir anda bana onun haklı olduğunu söylemiştin.”</p>

  <p>“Haklı derken her konuda haklı olduğunu kastetmedim,” dedi Naomi, geri zekâlı bir çocukla konuşurcasına kelimelerin arasında boşluk bırakarak. “Onun Dresden’i vurmakta haklı olduğunu söyledim. Ama bu onun <i>dengeli</i> olduğu anlamına gelmez. Miller intihar etmeye hazırlanıyor Jim. Kafayı o ölü kıza takmış durumda. Şu an aklında neler geçtiğini hayal bile edemiyorum.”</p>

  <p>“Aynı fikirdeyim. Fakat Miller orada; olay yerinde. Üstelik gözlem yapmakta ve doğru sonuçlar çıkarmakta üstüne yok. Herif seçtiğimiz gemi adını kullanarak bizi Eros’ta buldu. Böyle bir şeyden etkilenmemek mümkün mü? Beni hiç tanımamasına rağmen hakkımda araştırma yaparak gemime Don Kişot’un atının adını verdiğimi bildi.”</p>

  <p>Naomi güldü. “Sahi mi? <i>Rocinante</i> oradan mı geliyor?”</p>

  <p>“İşte bu yüzden Julie’yi tanıdığını söylediği zaman ona inanıyorum.”</p>

  <p>Naomi bir şey söylemeye başladı, sonra duraksadı.</p>

  <p>“Sence Eros nükleer füzeleri savuşturur mu?” dedi kadın, bu sefer daha kısık bir sesle.</p>

  <p>“Miller yapabileceği fikrinde. Ayrıca hepimizi birden öldürmemesi için Julie’yi ikna edebileceğini düşünüyor. Ona bu fırsatı vermek zorundayım. Miller’a o kadarını borçluyum.”</p>

  <p>“Dünya’yı yok etmen gerekse bile mi?”</p>

  <p>“Hayır,” dedi Holden. “O kadar da değil.”</p>

  <p>Naomi tekrar duraksadı. Öfkesi kaybolmuştu.</p>

  <p>“Yani çarpmayı iptal etmeyip sadece geciktireceğiz,” dedi kadın. “Miller’a biraz zaman kazandıracağız. Ama en fazla ne kadar kazandırabiliriz?”</p>

  <p>Naomi kaşlarını çatarak çıktılara baktı. Miller onun önlerindeki seçenekleri zihninde evirip çevirdiğini görebilecek gibiydi. Naomi gülümsedi, Az önceki hışmının yerini sahiden zekice bir şeyler akıl ettiği zamanlarda takındığı muzip bir ifade aldı.</p>

  <p>“İstediğin kadar.”</p>

  <p style="text-align: center;">♦</p>

  <p>“Ne yapmak istiyorum dedin?” diye sordu Fred.</p>

  <p>“Miller’a zaman kazandırmak için füzeleri rotalarından, çıkarmak. Ama gerekirse Eros’u yok etmek için onları kullanamayacağımız kadar da değil,” cevabını verdi Holden.</p>

  <p>“Yapacağımız şey çok basit,” diye ekledi Naomi. “Ayrıntılı açıklamaları gönderiyorum.”</p>

  <p>“Özetini ver yeter,” dedi Fred.</p>

  <p>“Dünya füzelerini ateşlerken Eros’taki beş şilebin aktarıcılarını hedef aldı,” dedi Naomi, planını iletişim videosunun üstüne yansıtarak. “DGİ, Kuşak’ın dört bir yanında gemilere ve istasyonlara sahip. Bize daha önce verdiğin aktarıcı düzenleme programını kullanacaksınız ve o aktarıcı kodlarını plandaki vektör üzerinde bulunan gemi veya istasyonlarda sırayla dolaştırarak füzeleri sonu yine Eros’ta biten uzun bir eğriye sokacaksınız.”</p>

  <p>Fred başını iki yana salladı. “Hiçbir işe yaramaz. BMD Komutanlığı öyle bir şey yaptığımızı görürse füzelerin o kodları izlemesini engeller ve Eros’u hedeflemenin başka bir yolunu bulur,” dedi. “Ayrıca bize çok kızarlar.”</p>

  <p>“Evet, kızmasına kızacaklar,” dedi Holden. “Ama füzelerini geri çekemeyecekler. Sen füzeleri rotalarından çıkarmadan hemen önce farklı farklı konumlardan onlara yönelik büyük bir kırma girişiminde bulunacağız.”</p>

  <p>“Onlar da bir düşmanın füzeleri şaşırtmaya çalıştığını sanıp havada programlama sistemini kapatacaklar.”</p>

  <p>“Aynen öyle,” diye karşılık verdi Holden. “Onları kandırıyormuş gibi yapıp bizi dinlememelerini sağlayacağız. Bizi dinlemedikleri zaman da onları kandıracağız.”</p>

  <p>Başını iki yana sallayan Fred bu sefer Holden’a bulunduğu odadan yavaşça geri geri çıkmak isteyen bir adamın korkulu ifadesiyle baktı.</p>

  <p>“Böyle bir şeye razı olacağımı sanıyorsan çok yanılıyorsun,” dedi adam. “Miller uzaylılarla sihirli bir anlaşma yapmayacak. Ne olursa olsun sonunda Eros’u bombalayacağız. Kaçınılmazı niye geciktirelim ki?”</p>

  <p>“Çünkü,” dedi Holden, “bu yolun daha güvenli olacağını düşünmeye başlıyorum. Eros’un komuta merkezini... beynini... her neyse onu yok etmeden füzeleri kullanmaya kalkışırsak bunun işe yarayıp yaramayacağını bilemeyiz. Ama ben şansımızın azalacağından büyük ölçüde eminim. Öyle bir şeyi yapabilecek tek insan Miller. Ve bunlar da onun şartları.”</p>

  <p>Fred edepsiz bir şey söyledi.</p>

  <p>“Miller o şeyle konuşamazsa onu yok edecek. Ben Miller’a güveniyorum,” dedi Holden. “Hadi ama Fred. Atılan füzelerin tasarımını sen de benim kadar iyi biliyorsun. Hatta daha iyi. O iticilerin içine güneş sistemini iki defa turlayacak kadar yakıt topağı koyuyorlar. Miller’a biraz daha zaman vererek bir şey kaybetmeyiz.”</p>

  <p>Fred başını üçüncü kez sağa sola salladı. Holden adamın yüz ifadesinin sertleştiğini gördü. Belli ki planı kabul etmeyecekti. O hayır diyemeden Holden tekrar söze girdi. “Protomolekül numunelerinin ve tüm laboratuvar notlarının bulunduğu kasayı hatırlıyor musun? Onlar için biçtiğim bedeli öğrenmek ister misin?”</p>

  <p>“Sen,” dedi Fred yavaşça, sözcükleri uzatarak, “lanet olasıca aklını kaçırmışsın.”</p>

  <p>“Sen kasayı almak istiyor musun onu söyle,” diye karşılık verdi Holden. “Masada bir yer edinmek istiyor musun? Artık ücretimi biliyorsun. Miller’a bu fırsatı tanırsan numune senindir.”</p>

  <p style="text-align: center;">♦</p>

  <p>“Onları nasıl ikna ettiğini çok merak ediyorum,” dedi Miller. “Hapı yuttuğumu düşünüyordum.”</p>

  <p>“Nasıl ikna ettiğimin bir önemi yok,” dedi Holden. “Sana istediğin zamanı kazandırdık. Git o kızı bul ve insanlığı kurtar. Senden bir haber duymayı bekleyeceğiz.” <i>Duymazsak da seni toz haline getireceğiz</i> kısmını ise söylemedi. Gerek de yoktu zaten.</p>

  <p>“Julie’yle konuşabilirsem nereye gidebileceğimizi düşünüyordum,” dedi Miller. Piyango bileti almış bir adamın daha şimdiden kaybolmuş ümidiyle konuşuyordu. “Yani bu şeyi illaki bir yere park etmemiz gerekecek.”</p>

  <p><i>Tabii yaşarsak. Tabii onu kurtarabilirsem.. Tabii bir mucize gerçekleşirse.</i></p>

  <p>Holden hiç kimse göremese de omuz silkti.</p>

  <p>“Ona Venüs’ü ver,” dedi Miller’a. “Nasılsa orası berbat bir yer. <a id="bookmark57"></a></p>
</body>
</html>
