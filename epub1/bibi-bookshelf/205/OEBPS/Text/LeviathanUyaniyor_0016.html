<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/ogz.css" rel="stylesheet" type="text/css" />
</head>

<body>
  <h1 style="text-align: right;"><b>On İkinci Bölüm: Miller</b></h1>

  <p>Miller otuz senedir güvenlik işindeydi. Şiddet ve ölüm onun için yakın dostlardı. Erkekler, kadınlar. Hayvanlar. Çocuklar. Bir keresinde kan kaybından ölmekte olan bir kadının elini tutmuştu. İki kişiyi öldürmüştü ve gözlerini kapayıp düşünürse onları hâlâ görebiliyordu. Biri ona soracak olsaydı kendisini sarsacak fazla bir şey kalmadığıbı söylerdi.</p>

  <p>Fakat daha önce bir savaşın başlamasını hiç seyretmemişti.</p>

  <p>Seçkin Sümbül Locası vardiya değişiminin telaşı içerisindeydi. Çoğu Yıldız Burgusu’ndan olsa bile, daha küçük şirketlerden de gelen güvenlik üniformalı erkek ve kadınlar ya mesai sonrası içkilerini içerek stres atıyorlar; ya da kahve, şeker soslu tekstüre mantar ve ancak binde biri et olan sosisten almak için kahvaltı büfesine gidip geliyorlardı. Miller bir yandan sosisini kemirirken bir yandan da duvardaki monitörü seyrediyordu. Ekrandan dışarı bakan bir Yıldız Burgusu dış ilişkiler müdürü sakin ve kendinden emin bir üslupla her şeyin nasıl çığrından çıktığını açıklıyordu.</p>

  <p>“Ön taramalar patlamalanın yanaşma terminaline nükleer bir aygıt bırakmaya yönelik başarısız bir girişimden kaynaklandığını gösteriyor. Mars hükümet yetkilileri olayı yalnızca bir ‘sözde terörist saldırı’ olarak niteliyor ve soruşturma bitene kadar yorum yapmayı reddediyorlar.”</p>

  <p>“Bir tane daha,” dedi Havelock ortağının arkasından. “Herhalde ata ata bu yavşaklardan biri en sonunda doğruyu tutturacak.”</p>

  <p>Miller oturduğu yerde döndü, sonra da başıyla yanındaki sandalyeyi işaret etti. Havelock oturdu.</p>

  <p>“Bak işte o ilginç bir gün olur,” dedi Miller. “Ben de tam seni arayacaktım.”</p>

  <p>“Kusura bakma,” dedi ortağı. “Biraz geç yatmıştım da.”</p>

  <p>“Transferden bir haber var mı?”</p>

  <p>“Hayır,” dedi Havelock. “Herhalde evraklarım Olympus’taki bir masada bekliyordur. Ya sen ne durumdasın? Şu özel projendeki kızdan bir haber çıktı mı?”</p>

  <p>“Daha değil,” dedi Miller. “Bak, seninle karakola gitmeden önce buluşmak istememin sebebi... birkaç günlüğüne izin alıp Julie hakkındaki bazı ipuçlarını araştırmam gerekiyor. Ama bunca şey olup biterken Shaddid bu işi fazla kurcalamamı istemiyor.”</p>

  <p>“Ve sen onun emirlerini dinlemiyorsun,” dedi Havelock. Sözleri bir soru değildi.</p>

  <p>“Bu davaya dair bazı fikirlerim var.”</p>

  <p>“Peki ben nasıl yardımcı olabilirim?”</p>

  <p>“Senden benim için bahane bulmanı istiyorum.”</p>

  <p>“Onu nasıl yapacağım?” diye sordu Havelock. “Onlara hasta olduğunu söyleyemem ya. Nasılsa herkesinkiler gibi senin tıbbi kayıtlarına da erişimleri var.”</p>

  <p>“Onlara son günlerde çok içtiğimi söyle,” dedi Miller. “Ve de Candace’ın geldiğini. O benim eski karımdır.”</p>

  <p>Havelock alnını düşünceli bir edayla kırıştırarak sosisini çiğnedi. Ardından başını iki yana salladı—isteği reddetmiyor, sadece bir soru sormaya hazırlanıyordu. Miller bekledi.</p>

  <p>“Patronunun sana verdiği görevi yaptığın için değil de kafan bozuk ve kalbin kırık olarak kafayı çektiğin için mi işe gelmediğine inanmasını istiyorsun? Anlamıyorum.”</p>

  <p>Miller dudaklarını yaladı ve dirseklerini koyu beyaz masanın düzgün yüzeyine dayayarak öne eğildi. Birileri plastiğin üzerine bir tasarım kazımıştı—kopuk bir halka. Üstelik de bu bir polis barıydı.</p>

  <p>“Ne aradığımı bilmiyorum,” dedi Miller. “Her nasılsa birbiriyle bağlantılı bazı şeyler var ve bunların ne anlama geldiğinden henüz emin değilim. Dahasını da öğrenene kadar göze batmamam gerekiyor. Eski karısıyla kaçamak yapıp birkaç gün kendini içkiye veren bir adam kimsenin panelinde ışık yakmaz.”</p>

  <p>Havelock başını bu sefer hafif bir hayretle iki yana salladı. Kuşaklı olsaydı çevresel elbise giyerken de görülebilsin diye bu hareketi elleriyle yapardı. Kuşak’ta büyümemiş birinin kendini belli ettiği yüzlerce küçük ayrıntıdan işte biri daha. Duvar monitöründe ciddi bir üniformanın içindeki sarışın bir kadının görüntüsü belirdi. Dış ilişkiler müdürü o sırada Mars donanmasının taktiksel cevabından ve artan huzur bozucu olayların arkasında DGİ’nın olup olmadığından bahsediyordu. Adamın gemi patlatacak bir bubi tuzağı kurarken aşırı yüklenmiş bir füzyon reaktörünün kontrolünü kaybetmeye verdiği ad oydu: huzur bozucu olay.</p>

  <p>“Bu ne biçim iş?” dedi Havelock ve Miller bir an için onun Kuşak’taki gerilla faaliyetlerinden mi, Mars’ın tepkisinden mi, yoksa istediği kıyaktan mı bahsettiğini bilemedi. “Ciddi söylüyorum. Dünya nerede? Bunca halt yaşanırken onlardan tek kelime bile duyduğumuz yok.”</p>

  <p>“Niye duyacakmışız ki?” diye sordu Miller. “Sonuçta birbirine giren taraflar Mars ile Kuşak.”</p>

  <p>“Dünya en son ne zaman orta yerinde bulunmadığı önemli bir olayın yaşanmasına izin verdi?” dedi Havelock, ardından iç geçirdi. “Tamam. İşe gelemeyecek kadar sarhoşsun. Aşk hayatın karman çorman. Senin için bir bahane bulacağım.”</p>

  <p>“Sadece bir-iki günlüğüne.”</p>

  <p>“Birileri bunun Dünyalı bir polisin tesadüfen vurulması için mükemmel bir fırsat olduğuna karar vermeden önce geri dönmeye bak.”</p>

  <p>“Bakarım,” dedi Miller ve masadan kalktı. “Aman sen de arkanı kolla.”</p>

  <p>“Söylemene bile gerek yok,” dedi Havelock.</p>

  <p style="text-align: center;">♦</p>

  <p>Ceres JiuJitsu Merkezi, dönüş yerçekiminin en güçlü olduğu limanın yakınlarındaydı. Delik büyük dönüş öncesinde depolama alanı olarak kullanılırken daha sonra elden geçirilerek şimdiki haline getirilmişti. Boşluk, dipten başlayarak tavana kadar olan mesafenin üçte birlik yüksekliğine döşenmiş zeminde basıklaşan bir silindir şeklindeydi. Kubbeli tavana çeşitli uzunlukta değnekler, bambu kılıçlar ve plastikten yapılma köreltilmiş antrenman bıçakları dizili raflar asılıydı. Cilalı taşlar, yan yana dizilmiş direnç makinelerinde çalışan adamların homurtularıyla ve arkada bir kum torbasını yumruklamakta olan bir kadının yumuşak patırtılarıyla yankılanıyordu. Merkezi minderdeki üç öğrenci kısık sesle konuşuyordu.</p>

  <p>Ön duvardaki kapının her iki yanı da resimlerle doluydu. Üniformalı askerler. Yarım düzine Kuşaklı şirkette çalışan güvenlik ajanları. Fazla değilse bile birkaç iç gezegenli tip. Müsabakalarda kazanılmış galibiyetleri yad eden plaketler. Stüdyonun tarihini genel hatlarıyla anlatan bir kupür.</p>

  <p>Bir öğrenci bağırıp kendini yere atarak diğerlerinden birini de yanında götürdü. Hâlâ ayakta duranı onları alkışlayıp kalkmalarına yardımcı oldu. Miller o sırada Julie’yi bulma umuduyla resim duvarını inceliyordu.</p>

  <p>“Size yardımcı olabilir miyim?”</p>

  <p>Adam Miller’dan bir kelle boyu daha kısa olmasına rağmen onun rahat rahat iki katı genişliğindeydi. Bunun onu bir Dünyalı gibi göstermesi gerekirdi, fakat Kuşaklı olduğu her halinden belliydi. Tenini olduğundan da koyu gösteren solgun bir eşofman giymişti. Tebessümü iyi beslenmiş bir yırtıcınınki kadar meraklı ve sakindi. Miller ona başıyla selam verdi.</p>

  <p>“Dedektif Miller,” dedi. “İstasyon güvenliğinde çalışıyorum. Öğrencilerinizden biri hakkında bilgi almak istiyordum.”</p>

  <p>“Bu resmi bir soruşturma mı?” diye sordu adam.</p>

  <p>"Evet, ” dedi Miller. “Korkarım öyle.”</p>

  <p>"Öyleyse yanınızda bir mahkeme emri olmalı.”</p>

  <p>Miller gülümsedi. Adam da ona aynı şekilde karşılık verdi. “Mahkeme emri olmadan öğrencilerimiz hakkında bilgi vermeyiz,” dedi adam. “Stüdyo kuralı.”</p>

  <p>“Kurallarınıza saygı duyuyorum,” dedi Miller. “Hayır, cidden. Sadece... bu soruşturmanın bazı kısımları diğerlerinden biraz daha resmi olabilir. Kızın başı belada değil. Kötü bir şey yapmadı. Ama Ay’da onun bulunmasını isteyen bir ailesi var.”</p>

  <p>“Yani bir adam kaçırma işi,” dedi eğitmen, kollarını göğsünde kavuşturarak. Sakin yüz ifadesi görülebilir bir harekette bulunmaksızın soğumuştu.</p>

  <p>“Yalnızca resmi kısmı öyle,” dedi Miller. “Gidip bir mahkeme emri çıkartabilirim ve her şeyi resmi kanallar üzerinden halledebiliriz. Ama öyle bir durumda patronumla konuşmam gerekir. Ve o ne kadar çok şey bilirse hareket alanım o kadar kısıtlanır.</p>

  <p>Adam tepki vermedi. Durgunluğu cesaret kırıcıydı. Miller kıpırdanmamak için çaba harcadı. Stüdyonun sonundaki kum torbasında çalışan kadın seri bir darbe silsilesine girişti; her seferinde bağırıyordu.</p>

  <p>“Kim?” diye sordu adam.</p>

  <p>“Julie Mao,” dedi Miller. Buda'nın annesini aradığını söylese de herhalde aynı tepkiyi alırdı. “Sanırım başı dertte.”</p>

  <p>“Öyle bile olsa bu niçin umurunuzda?”</p>

  <p>“O sorunun cevabını bilmiyorum,” dedi Miller. “Ama umurumda. Bana yardım etmek istemezseniz istemezsiniz.”</p>

  <p>“Ve siz de gidip mahkeme emrinizi çıkartırsınız. Bu işi resmi kanallardan halledersiniz. ”</p>

  <p>Miller şapkasını çıkarıp uzun ince ellerinden biriyle başını sıvazladı, sonra da şapkayı geri taktı.</p>

  <p>“Herhalde öyle bir şey yapmam,” dedi.</p>

  <p>“Kimliğinizi gösterin,” dedi adam. Miller terminalini çıkarıp kim olduğunu adama ispatladı. Adam terminali ona geri verip kum torbalarının arkasındaki küçük bir kapıyı işaret etti. Miller kendisinden istenileni yerine getirdi.</p>

  <p>Büro dardı. Küçük bir laminant masa ve onun arkasında sandalye niyetine kullanılan yumuşak bir küre. Bir bardan çıkmışa benzeyen iki tabure. Muhtemelen plaketlerin ve sertifikaların yapımında kullanılan ozon ve yağ kokulu bir baskı makinesi ve de onu barındıran bir dosya dolabı.</p>

  <p>“Ailesi onu niye istiyormuş?” diye sordu adam, kürenin üstüne oturarak. Küre bir sandalye vazifesi görmesine rağmen sürekli bir denge gerektiriyordu. Gerçekten dinlenmeden dinlenilebilecek bir yer olduğu söylenebilirdi.</p>

  <p>“Kızlarının tehlikede olduğunu düşünüyorlar. En azından öyle söylüyorlar ve henüz onlara inanmamak için bir sebep göremedim.” “Ne tür bir tehlike?”</p>

  <p>“Bilmiyorum,” dedi Miller. “Tek bildiğim kızın daha önce istasyonda bulunduğu ve Tycho’ya doğru yola çıktığı. Ondan sonrası için elimde hiçbir şey yok.”</p>

  <p>"Ailesi onun istasyonlarına gelmesini mi istiyor?”</p>

  <p>Adam kızın ailesinin kim olduğunu biliyordu. Miller hiçbir şey belli etmeden bu bilgiyi bir kenara yazdı.</p>

  <p>“Sanmıyorum,” dedi. “Kızın onlardan aldığı son mesaj Ay’dan yönlendirilmişti. ”</p>

  <p>“Demek kuyunun dibinden.” Adamın söyleyiş biçimi oranın kulağa bir hastalık gibi gelmesine sebep oluyordu.</p>

  <p>“Kızın kimlerle beraber yolculuk ettiğini bilen birini arıyorum. Bir şeyden kaçıp kaçmadığını, nereye gittiğini ve oraya ne zaman varmayı planladığını bilen birini. Dar ışın menzilinde olup olmadığını da.”</p>

  <p>“Öyle birini tanımıyorum,” dedi adam.</p>

  <p>“Peki danışabileceğim birini tanıyor musunuz?”</p>

  <p>Bir duraksama yaşandı.</p>

  <p>“Belki. Sizin için bir şeyler öğrenmeye çalışacağım.”</p>

  <p>“Bana onun hakkında söyleyebileceğiniz başka bir şey var mı?”</p>

  <p>“Stüdyoda çalışmaya beş yıl önce başladı. İlk geldiğinde... kızgındı. Disiplinsizdi.”</p>

  <p>“Ama düzeldi,” dedi Miller. “Kahverengı kuşağa kadar çıktı, değil mi?”</p>

  <p>Adamın kaşları kalktı.</p>

  <p>“Ben bir polisim,” dedi Miller. “Böyle şeyleri bulmak benim işim.”</p>

  <p>“Kendini geliştirdi,” dedi kızın öğretmeni. “Saldırıya uğramıştı. Kuşak’a geldikten hemen sonra. Aynı şeyin ikinci kez yaşanmayacağından emin olmak istiyordu.”</p>

  <p>“Demek saldırıya uğradı,” dedi Miller, adamın ses tonunu değerlendirerek. “Tecavüz mü?”</p>

  <p>“Sormadım. İstasyonda olmadığı zamanlarda bile sıkı çalışırdı. İnsanların boşlayıp boşlamadıklarını anlayabilirsiniz. Geri geldiklerinde daha güçsüzdürler. O hiç öyle yapmadı.”</p>

  <p>“Çetin cevizmiş,” dedi Miller. “Aferin ona. Peki arkadaşları var mıydı? Antrenman maçı yaptığı kimseler?”</p>

  <p>“Birkaç kişi. Bir sonraki sorunuza da cevap vereyim: Bildiğim kadarıyla bir sevgilisi yoktu.”</p>

  <p>“Bak bu garip işte. Öyle bir kızın sevgilisinin olmaması.”</p>

  <p>“Nasıl bir kızın Dedektif?”</p>

  <p>“Hoş bir kızın,” dedi Miller. “Becerikli. Zeki. Azimli. Kim öyle biriyle beraber olmak istemez ki?”</p>

  <p>“Belki de doğru kişiye rastlamamıştır.”</p>

  <p>Adamın bunu söyleyiş biçiminde hafif bir keyif gizliydi. Kendini huzursuz hisseden Miller omuz silkti.</p>

  <p>“Ne tür bir işte çalışırdı?” diye sordu.</p>

  <p>“Hafif yük gemilerinde. Nasıl kargolar taşırdı bilmiyorum. Nerede iş olursa oraya gittiği gibi bir izlenim uyandırmıştı bende.”</p>

  <p>“Düzenli bir güzergahı yoktu, öyle mi?</p>

  <p>“Edindiğim izlenim o yöndeydi.”</p>

  <p>“Kimin gemilerinde çalışırdı? Belirli bir yük gemisinde mi, yoksa bahtına ne çıkarsa mı? Belirli bir şirketin elemanı mıydı?”</p>

  <p>“Sizin için bir şeyler öğrenmeye çalışacağım,” dedi adam.</p>

  <p>“Yoksa DGİ’de kurye miydi?”</p>

  <p>“Bir şeyler öğrenmeye,” dedi adam, “çalışacağım.”</p>

  <p style="text-align: center;">♦</p>

  <p>O akşamüstü haberlerde hep Phoebe vardı. Oradaki bilim İstasyonu —hani şu Kuşaklıların yanaşmalarına bile izin verilmeyen— vurulmuştu. Yapılan resmi açıklamada üste bulunanlardan yarısının öldüğü, diğer yarısınınsa kaybolduğu bildiriliyordu. Henüz eylemi üstlenen çıkmamıştı, fakat ortak görüş Kuşaklı bir grubun —belki DGİ’nin, belki de başka bir tanesinin— nihayet bir “huzur bozucu olayı” arkasında cesetler bırakarak başarıyla gerçekleştirdiği yönündeydi. Deliğindeki Miller yayını yiyip içerek seyretmekteydi.</p>

  <p>Her şey çığırından çıkıyordu—DGİ’den savaşa çağrı için yapılan korsan yayınlar... artış gösteren gerilla eylemleri... kısacası her şey. Mars’ın onları artık görmezden gelemeyeceği bir zaman hızla yaklaşıyordu. Ve Mars harekete geçtiğinde Dünya'nın aynı şekilde davranıp davranmayacağının bir önemi kalmayacaktı. Kuşak’ta ilk defa gerçek bir savaş çıkacaktı. Felaket yakındı ve her iki taraf da ne kadar savunmasız olduğunun farkında değildi. Üstelik Miller’ın tüm bunları durdurmak için yapabileceği en ufak bir şey bile yoktu. Durdurmak bir yana, yavaşlatamazdı bile.</p>

  <p>Julie Mao arkasındaki kızağıyla birlikte çerçevesinin içinden Miller’a sırıtıyordu. Stüdyodaki adam onun saldırıya uğradığını söylemişti. Kızın kayıtlarında öyle bir şey yoktu. Olay bir soygun da olabilirdi, daha fena bir şey de. Miller o güne dek pek çok kurban tanımıştı ve onları üç kategoriye ayırırdı. İlki hiçbir şey olmamış veya her ne olmuşsa bir önemi yokmuş gibi davrananlardı. Konuştuğu insanların yarıdan fazlası bu kategoriye dahildi. Sonra bir de mağduriyetlerini canları istediği gibi davranmaları için müsaade kabul edenler vardı. Geri kalanların büyük bölümü bu kapsamdaydı.</p>

  <p>Belki yüzde beşlik, belki daha da düşük bir kısım yaşadıklarını kabullenir, bundan bir ders çıkarır ve hayatına devam ederdi. İşte bunlar Julielerdi. Aklı başında olanlar.</p>

  <p>Resmi mesaisinin bitiminden üç saat sonra Miller’ın zili çaldı. Miller ayağa kalkarken beklediğinden daha çok yalpaladı. Masanın üstündeki şişeleri saydı. Onlar da düşündüğünden fazlaydı. Kapıyı açmakla şişeleri geri dönüştürücüye atmak arasında bir an için tereddüde kapıldı. Kapı tekrar çalındı. Miller onu açmaya gitti. Gelen kişi karakoldan biriyse zaten onun sarhoş olmasını bekliyor olacaktı. Miller’ın misafiri hüsrana uğratmak için bir sebebi yoktu.</p>

  <p>Surat tanıdıktı. Sivilceli, kontrollü. Bardaki DGİ kol bandı. Mateo Judd’ı öldürten adam. Hani şu polisi.</p>

  <p>“İyi akşamlar,” dedi Miller.</p>

  <p>“Dedektif Miller,” dedi sivilceli adam. “Bence ilk tanıştığımızda kötü bir başlangıç yaptık. Tekrar deneyebileceğimizi umuyordum.”</p>

  <p>“Tabii canım.”</p>

  <p>“İçeri girebilir miyim?”</p>

  <p>“Yabancıları evime almamaya çalışırım,” dedi Miller. “Hem daha adını bile bilmiyorum.”</p>

  <p>“Anderson Dawes,” dedi sivilceli adam. “Dış Gezegenler İttifakı'nın Ceres başkanıyım. İçeri girebilir miyim?”</p>

  <p>Miller geri çekildi ve sivilceli adam —Dawes— içeri adım attı. Dawes usulca alınıp verilen iki nefeslik bir sürede deliği en ufak ayrıntısına kadar inceledi, sonra da şişeler ve bayat bira kokusu yorum yapılacak şeyler değilmişçesine boş bir yere geçti. Kendi kendine sessizce sövüp sayan ve hissetmediği bir ayıklık için dua eden Miller de onun karşısına oturdu.</p>

  <p>“Senden bir ricam var,” dedi Dawer. “Bedelini ödemeye de hazırım. Tabii parayla değil. Bilgiyle.”</p>

  <p>“Ne istiyorsun?” diye sordu Miller.</p>

  <p>“Juliette Mao’yu aramayı bırak.”</p>

  <p>“Çok beklersin.</p>

  <p>“Ben burada barışı muhafaza etmeye çalışıyorum Dedektif,” dedi Dawes. “Bana kulak vermelisin.”</p>

  <p>Miller öne eğilerek dirseklerini sehpaya dayadı. Bay Dingin Jiu Jitsu Eğitmeni, DGİ için mi çalışıyordu? Dawes’un ziyaretinin zamanlaması öyle söyler gibiydi. Miller bu olasılığı aklına not ettiyse de dile getirmedi.</p>

  <p>“Mao bizim için çalışıyordu,” dedi Dawes. “Zaten o kadarını sen de tahmin etmişsindir.”</p>

  <p>“Az çok. Kızın nerede olduğunu biliyor musun?”</p>

  <p>“Bilmiyoruz. Biz de onu arıyoruz. Ve onu bizim bulmamız gerekiyor. Senin değil.”</p>

  <p>Miller başını iki yana salladı. Verebileceği bir karşılık, söylenecek doğru bir söz vardı. Bu söz kafasının içinde bir yerdeydi ve Miller kendini bu kadar sersem hissetmeseydi...</p>

  <p>“Sen <i>onlardan</i> birisin Dedektif. Hayatın boyunca burada yaşamış olabilirsin, ama maaşını bir iç gezegen şirketi ödüyor. Hayır, bekle. Seni suçlamıyorum. Nasıldır bilirim. Onlar eleman alıyorlardı ve senin de bir işe ihtiyacın vardı. Ama şu anda... bir sabun köpüğünün üzerinde yürüyor gibiyiz. <i>Canterbury.</i> Kuşak’taki aşırı grupların savaş çağrıları.”</p>

  <p>“Phoebe İstasyonu.”</p>

  <p>“Evet, onun suçunu da bizim üstümüze atacaklar. Bunlara bir Ay şirketinin mirasyedi kızı da eklenince...”</p>

  <p>“Onun başına bir şey geldiğini düşünüyorsun.”</p>

  <p>“Kız Scopuli’deydi,” dedi Dawes. Miller hemen tepki vermeyince de sözlerini sürdürdü. “Mars’ın <i>Canterbury</i>’yi yok etmek için yem olarak kullandığı yük gemisinde.”</p>

  <p>Miller bunu üzerinde uzun uzun düşündü, sonra da alçak bir ıslık çaldı.</p>

  <p>“Neler olduğunu bilmiyoruz,” dedi Dawes. “Öğrenene kadar da senin suları bulandırmana izin veremeyiz. Sular şu an zaten yeterince bulanık. ”</p>

  <p>“Peki karşılığında nasıl bir bilgi teklif ediyorsun?” diye sordu Miller. “Pazarlık öyleydi, değil mi?”</p>

  <p>“Öğrendiklerimizi seninle paylaşacağız. Tabii kızı bulduktan sonra,” dedi Dawes. Miller gevrek gevrek güldü ve DGİ’nin adamı konuşmayı sürdürdü. “Kim olduğun düşünülürse bu cömert bir teklif. Sen bir Mars çalışanısın. Bir Dünyalı’nın ortağısın. Bazı kimseler bunların seni de düşman kabul etmek için yeterli olduğunu düşünebilir.”</p>

  <p>“Ama sen onlardan biri değilsin,” dedi Miller.</p>

  <p>“Bence sen ve ben aynı temel amaçlara sahibiz, istikrar. Güvenlik. Tuhaf zamanlarda tuhaf ittifaklar kurulur.”</p>

  <p>”İki sorum var.”</p>

  <p>Dawes kollarını açarak o soruları bekledi.</p>

  <p>“İsyan teçhizatını kim aldı?” diye sordu Miller.</p>

  <p>“İsyan teçhizatı mı?”</p>

  <p><i>“Canterbury</i> yok olmadan önce bilileri isyan teçhizatımızı aldı. Belki isyan bastırmak için kendi askerlerini donatmak istiyorlardı. Veya belki de bizdeki isyanların bastırılmamasını. Onları kim aldı? Niye?”</p>

  <p>“Biz almadık,” dedi Dawes.</p>

  <p>“Bu bir cevap değil. Bir de şunu dene. Altın Dal Cemiyeti’ne ne oldu?”</p>

  <p>Dawes ifadesiz bir yüzle ona baktı.</p>

  <p>“Loca Graiga’ya?” diye sordu Miller. “Sohiro’ya?”</p>

  <p>Dawes ağzını açtı, sonra kapadı. Miller bira şişesini geri dönüştürücüsüne attı.</p>

  <p>“Yanlış anlama ahbap. Seninle bir alıp veremediğim yok,” dedi, “ama araştırma tekniklerin beni pek etkilemiyor. Kızı bulabileceğini nereden biliyorsun?”</p>

  <p>“Adil bir test değildi,” dedi Dawes. “Bana birkaç gün süre tanırsan sana cevaplarını veririm.”</p>

  <p>“Öyleyse benimle o zaman konuş. Sen bu işle meşgulken topyekûn bir savaş çıkarmamaya çalışırım. Ama Julie’nin peşini bırakacak değilim. Artık gidebilirsin.”</p>

  <p>Dawes ayağa kalktı. Asabı bozuk gibiydi.</p>

  <p>“Hata yapıyorsun,” dedi Miller’a.</p>

  <p>“İlk hatam olmayacağı kesin.”</p>

  <p>Adam gittikten sonra Miller masasına oturdu. Aptallık etmişti. Daha da kötüsü, nefsinin derdine düşmüştü. İş yapacağı, Julie’yi arayacağı yerde sarhoş olana kadar içmişti. Ama artık daha fazla şey biliyordu. <i>Scopuli. Canterbury.</i> Noktaların arasında daha çok çizgi vardı.</p>

  <p>Miller şişelerini kaldırdı, duş aldı ve terminalini açıp Julie’nin gemisi hakkında ne gibi bilgiler olduğuna baktı. Bir saat sonra aklına yeni bir fikir geldi ve gittikçe büyüyen bir korkuya kapıldı. Gece yarısına doğru Havelock’un deliğini aradı.</p>

  <p>Ortağının cevap vermesi tam iki dakika sürdü. Verdiğinde de saçları karmakarışıktı ve gözlerinden uyku akıyordu.</p>

  <p>“Miller?”</p>

  <p>“Havelock, birikmiş yıllık iznin var mı?”</p>

  <p>“Biraz.”</p>

  <p>“Ya hastalık iznin?”</p>

  <p>“Tabii,” dedi Havelock.</p>

  <p>“O izinleri kullan,” dedi Miller. “Hem de hemen. İstasyondan ayrıl. Bulabilirsen güvenli bir yere git. İşler sarpa sararsa Dünyalıları sırf zevk olsun diye öldürmeyecekleri bir yere.”</p>

  <p>“Anlamıyorum. Sen neyden bahsediyorsun?”</p>

  <p>“Bu gece bir DGİ ajanı ziyaretime geldi. Beni şu adam kaçırma işimden vazgeçirmeye çalıştı. Sanırım... sanırım tedirgindi. Sanırım korkuyordu.”</p>

  <p>Uykulu zihni bu sözcükleri sindirmeye çalışırken Havelock bir süre sessiz kaldı.</p>

  <p>“Tanrım,” dedi sonunda. “DGİ’yi korkutan ne olabilir ki?”<a id="bookmark15"></a></p>
</body>
</html>
