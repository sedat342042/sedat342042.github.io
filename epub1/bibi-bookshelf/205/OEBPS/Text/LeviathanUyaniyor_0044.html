<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/ogz.css" rel="stylesheet" type="text/css" />
</head>

<body>
  <h1><b>Kırkıncı Bölüm: Miller</b></h1>

  <p>“Hey, Povpov,” dedi Miller’ın sağındaki çarpışma koltuğunda oturan çocuk. “Sen kırmışın tası, patadanak, hey?”</p>

  <p>Çocuğun gri-yeşil savaş zırhının eklem yerlerinde hava geçirmez körükler ve ön levhalarında bir bıçağın ya da fleşet fişeğinin sebep olduğu çizikler vardı. Yüz maskesinin ardında yaşı on beş bile olabilirdi. El hareketleri uzay elbiselerinin içinde geçmiş bir çocukluğu akla getiriyordu ve aksanı tam bir Kuşak argosuydu.</p>

  <p>“Evet,” dedi Miller, kolunu kaldırarak. “Kısa zaman önce çatışmaya girdim. Ama şimdi iyiyim.”</p>

  <p>“İyi iyiden iyidir,” dedi çocuk. “Ama sen sahip ola da neto havayı senden geçiresin, hey?”</p>

  <p><i>Mars’taki veya Dünya’daki hiç kimse senin ağzından çıkan tek bir kelimeyi bile anlamazdı,</i> diye düşündü Miller. <i>Hatta Ceres’tekilerin yarısı bile bu kadar yoğun bir aksandan utanırdı. Seni öldürmeyi dert etmemelerine şaşmamak lazım.</i></p>

  <p>“Bence mahzuru yok,” dedi Miller. “Sen önden git, ben de binlerinin seni sırtından vurmasını engellemeye çalışayım.”</p>

  <p>Çocuk sırıttı. Miller onun gibi binlercesini görmüştü. Gençliğin sancılarını çeken, risk almak ve kızları etkilemek gibi normal ergenlik dürtüleriyle boğuşan, fakat aynı zamanda tek bir yanlış kararın ölüm anlamına geldiği Kuşak’ta yaşayan oğlanlar. Miller binlercesini görmüş, yüzlercesini tutuklamıştı. Birkaç düzinesinin de ceset torbası içinde götürülmesini seyretmişti.</p>

  <p>Miller, <i>Guy Molinari’nin</i> karnı boyunca dip dibe uzanıp giden yalpalı çarpışma koltuğu sıralarına bakmak için öne eğildi. Kabaca bir tahminle sayıları doksan ila yüz arasıydı. Akşam yemeğine kadar birkaç düzinesini daha ölürken görme şansı yüksekti demek ki. “Adın ne çocuk?”</p>

  <p>“Diogo.”</p>

  <p>“Miller,” dedi dedektif ve sıkması için çocuğa elini uzattı. <i>Rocinante</i>'den aldığı yüksek kalite Mars savaş zırhı, parmaklarını çocuğunkilerden çok daha fazla esnetmesine imkan tanıyordu.</p>

  <p>İşin aslı Miller böyle bir taarruza katılabilecek durumda değildi. Hâlâ arada bir açıklanamaz mide bulantılarına kapılıyor ve kanındaki ilaç seviyesi ne zaman seyrelmeye başlasa kolu ağrıyordu. Fakat silah kullanmaktan iyi anlamasının yanı sıra koridordan koridora çatışmalarda muhtemelen Diogo gibi DGİ’li kaya gezginlerinin ve maden arayıcılarının yüzde doksanından daha tecrübeliydi.</p>

  <p>Geminin anons sistemi bir kez tıkladı.</p>

  <p>“Ben Fred. Hava desteğinden haber geldi ve ön dakika sonra istasyona sızmaya hazır olacağız. Son kontrollerinizi yapmaya başlayın.”</p>

  <p>Miller koltuğunda arkasına yaslandı. Yüz farklı zırh takımının, yüz farklı tabancanın, yüz farklı otomatik tüfeğin tıkırtısı ve takırtısı havayı doldurdu. Miller kendi kontrollerini yeteri kadar yapmıştı ve tekrar yapası yoktu.</p>

  <p>Birkaç dakika içinde itiş başlayacaktı. Koltuklarından fırladıkları gibi çatışmaya girecekleri için yüksek g ilaç kokteyli minimum düzeyde tutulmuştu. Taarruz kuvvetini gereğinden fazla ilaçla doldurmanın bir anlamı yoktu.</p>

  <p>Miller’ın yanındaki duvarda oturan Julie’nin saçları su altındaymışçasına dalgalanıyordu. Miller kızın yüzünde alacalı ışıkların gezindiğini hayal etti. Genç kızak yarışçısını bir denizkızı portresi içinde düşledi. Julie bu fikir karşısında gülümsedi ve Miller da ona aynı şekilde karşılık verdi. Miller eğer ölmeseydi onun da burada bulunacağını; Diogo ve Fred’le, uzayın vatanseverleri denebilecek diğer tüm DGİ milisleriyle beraber ödünç bir zırhın içinde kendini herkesin iyiliği uğruna öldürtmek için istasyona saldıracağını biliyordu. Miller eskiden, yani Julie’den önce böyle bir işe kalkışmazdı. Bir bakıma onun yerini almış, o olup çıkmıştı.</p>

  <p><i>Başardılar,</i> dedi Julie —veya belki de sadece aklında geçirdi. Kara saldırısı gerçekleşecekse bu <i>Rocinante’n</i>in hayatta kaldığı anlamına geliyordu— en azından savunma sistemini çökertene dek. Miller başını sallayarak kızı doğruladı ve bu fikir karşısında anlık bir zevk duyması için kendine izin verdi. Derken itiş yerçekimi onu koltuğuna öyle sert yapıştırdı ki bilinci gidip geldi ve etrafındaki hangar karardı. Frenleme itişi başladığında da bunu tüm çarpışma koltuklarının yukarıya doğru dönmesinden anladı. Miller’ın etine iğneler battı. Derin ve gürültülü bir şeyin gerçekleşmesiyle birlikte <i>Guy Molinari</i> dev bir çan misali çınladı. Delici patlama. Dünya sertçe sola savruldu ve saldırı gemisi İstasyonun dönüşüne uyum sağlarken koltuk son bir kez sallandı.</p>

  <p>Biri ona bağırıyordu. “Yürü yürü yürü!” Miller otomatik tüfeğini kaldırdı, baldırına bağlı tabancasını yokladı ve çıkışa yönelen kalabalığa karıştı. Şapkasını özlüyordu.</p>

  <p>Daldıkları hizmet koridoru dar ve loştu. Tycho mühendislerinin hazırladıkları taslaklarda İstasyonun insanlı kısımlarına ulaşana dek ciddi bir direnişle karşılaşmayacakları tahmin ediliyordu. Bunun kötü bir tahmin olduğu anlaşıldı. Miller diğer DGİ askerleriyle beraber düşe kalka istasyona girdiği sırada bir otomatik savunma lazerinin ön safı ikiye biçtiğini gördü.</p>

  <p>“Üçüncü tim! Gazlayın!” diğer herkesin kulağına haykırdı Fred ve o kapalı boşlukta yarım düzine yoğun, beyaz renkli anti-lazer duman bulutu patladı. Savunma lazeri tekrar ateş ettiğinde duvarlar delicesine bir yanardönerlikle ışıldadı ve havayı yanık plastik kokusu sardı, fakat hiç kimse ölmedi. Miller ileri atılarak kırmızı bir metal rampadan çıktı. Bir kesme patlayıcısı yanıp söndü ve bir hizmet kapısı savrularak açıldı.</p>

  <p>Thoth İstasyonu’nun geniş ve ferah koridorlarında bakımı dikkatle yapılmış helezon biçimli upuzun sarmaşık demetleri göze çarpıyor, her birkaç adımda bir zevkli tarzlarda aydınlatılmış bonzai nişleri yer alıyordu. Gün ışığının saf beyazını taklit eden yumuşak ışıklandırma içerisini bir kaplıca veya zengin bir adamın evi gibi hissettiriyordu. Yerler halı kaplıydı.</p>

  <p>Holden’ın zırhındaki görüntü birimi titreşerek taarruzun sürmesi gereken yolu işaretledi. Miller’ın kalp atışları hızlı bir tempoya başlamasına rağmen zihni tamamen duruluyor gibiydi. İlk kavşakta karşılarına, Protogen güvenlik üniformaları içindeki bir düzine adamın tuttuğu bir isyan duvarı çıktı. DGİ askerleri tavanın kavisini siper olarak kullanıp geride beklediler. Bastırma ateşi diz kapağı seviyesinden geliyordu.</p>

  <p>İğnelerinin çekildiği yerlerde bile delik bulunmayan el bombaları yusyuvarlaktı. Yumuşak endüstriyel halının üzerindeyken taş veya fayans kaplı bir zeminde olacağı kadar iyi yuvarlanmadıkları için, atılan üç bombadan biri duvara varmadan önce patladı. Sarsıntı kulaklara inen bir çekiç gibiydi; dar ve hava geçirmez koridorlar şok dalgasını düşmana olduğu kadar onlara da yönlendirdi. Fakat isyan duvarı parçalandı ve Protogen güvenlik görevlileri geri çekildiler.</p>

  <p>Hep beraber hücuma kalkarlarken Miller yeni ve geçici silah arkadaşlarının aldıkları ilk zafer tadıyla bağrıştıklarını duydu. Ses uzaklardan gelir gibi boğuktu. Belki de kulaklıkları ses dalgasını gerektiği kadar engellememişti. Taarruza patlak kulak zarlarıyla devam etmek kolay olmazdı.</p>

  <p>Fakat sonra Fred yeterince net bir sesle konuştu.</p>

  <p>“İlerlemeyin! Yerinizde kalın!”</p>

  <p>Uyarısı yeterli sayılırdı. Fred’in sesinin bir tasma gibi çekiştirdiği DGİ kara kuvveti tereddüt etti. Bunlar ne asker ne de polisti. Bu Kuşaklı bir gayri nizami milis kuvvetiydi; disiplin ve otoriteye riayet onlar için doğal kavramlar sayılmazdı. Yavaşladılar. Dikkat kesildiler. O sayede köşeyi döndüklerinde tuzağa düşmediler.</p>

  <p>Bir sonraki koridor uzun ve düz olup —görüntü birimine göre— kontrol merkezine çıkan bir hizmet rampasına açılıyordu. Koridor boş gözükmekteydi; fakat kavis ufkuna kadarki yolun üçte birinde yerdeki halı parçalar halinde uçuşmaya başladı. Miller’ın yanındaki oğlanlardan biri boğuk bir homurtuyla yere yığıldı.</p>

  <p>“Alçak seviyeli şarapnelli mermiler kullanarak onları kavisten sektiriyorlar,” dedi Fred, aynı anda herkesin kulağına. “Sektirmeli atış taktiği. Başınızı aşağıda tutun ve dediklerimi aynen yapın.”</p>

  <p>Dünyalı’nın sakin sesi az önceki bağrışından daha etkiliydi. Miller kendisine öyle geliyor olabileceğini düşünse de sesin altında yatan daha derin bir ton var gibiydi. Bir kendine güven. Anderson İstasyonu Kasabı en iyi yaptığı işi yapıyor, düşman olduğu zamanlarda oluşturulmasına yardım ettiği taktiklere ve stratejilere karşı askerlerini yönlendiriyordu.</p>

  <p>DGİ kuvveti yavaş yavaş ilerleyerek bir kat yukarı çıktı; sonra bir kat daha ve bir kat daha. Hava dumandan ve dağılmış duvar kaplamalarından dolayı puslu bir hale geldi. Enli koridorlar geniş plazalara ve meydanlara açılıyor, hapishane bahçeleri kadar havadar olan bu yerlerde Protogen güçleri muhafız kulelerinde bekliyordu. Yan koridorlar kilitliydi; yerel güvenlik onları çapraz ateşe alabileceği konumlara yönlendirmeye çalışmaktaydı.</p>

  <p>Bu çabalar işe yaramadı. DGİ güçleri kapıları açıyor, ders amfisiyle üretim tesisi karışımına benzer gösterişli odalarda siper alıyordu. Devam eden taarruza rağmen çalışmalarını sürdüren zırhsız siviller onlara iki defa saldırdılar. DGİ’li oğlanlar o sivilleri biçip geçtiler.</p>

  <p>Miller’ın zihninin bir parçası —hâlâ bir polis olup asker olmayan bir parçası— o sahneler karşısında sarsıldı. Sivilleri öldürmek başka hiçbir şey değilse bile en azından yakışıksızdı. Fakat sonra Julie kafasının içinde fısıldadı: <i>Buradaki hiç kimse masum değil.</i> Miller kızla hemfikir olmak durumunda kaldı.</p>

  <p>İstasyonun zayıf yerçekimi kuyusunun yaklaşık üçte birlik yüksekliğindeki operasyon merkezi o zamana kadar geçtikleri yerlerden daha iyi korunuyordu. Fred’in her şeyi bilen sesi tarafından yönlendirilen Miller ile diğer beş kişi dar bir hizmet koridorunda siper alıp operasyon merkezine çıkan ana koridora düzenli olarak bastırma ateşi açıyorlar ve hiçbir Protogen karşı saldırısının cevapsız kalmayacağından emin oluyorlardı. Miller otomatik tüfeğini kontrol ettiğinde ne kadar cephanenin kalmış olduğunu görüp şaşırdı.</p>

  <p>“Hey, Povpov,” dedi yanındaki çocuk ve Miller maskenin ardındaki Diogo’nun sesini tanıyarak gülümsedi. “Gün bu gün, passa?”</p>

  <p>“Daha beterini de gördüm,” diye doğruladı Miller, ardından duraksadı. Yaralı dirseğini kaşımaya çalıştı, fakat zırh levhaları tatmin edici bir şeyin gerçekleşmesini engelledi.</p>

  <p>“Beccas tu?” diye sordu Diogo.</p>

  <p>“Hayır, iyiyim. Sadece... burayı anlamıyorum. Kaplıcaya benziyor ama hapishane gibi inşa edilmiş.”</p>

  <p>Oğlanın elleri bir soruyu şekillendirdi. Karşılık olarak yumruğunu sallayan Miller fikirlerini kafasında netleştirdikçe konuştu.</p>

  <p>“Mesele uzun görüş alanları ve kilitli yan kapılar,” dedi oğlana. “Ben böyle bir yer yapacak olsaydım—”</p>

  <p>Havada bir ıslık sesi duyuldu ve başı geriye savrulan Diogo yere yığıldı. Miller cıyaklayarak ıslığın geldiği tarafa doğru döndü. Arkalarındaki yan koridorda Protogen güvenlik üniformalı iki suret siper alıyordu. Bir şey Miller’ın sol kulağının hemen yanından vınlayarak geçti. Başka bir şeyse yepyeni Mars zırhının göğüs levhasından bir çekiç darbesi gibi sekti. Miller silahını doğrultmayı düşünmedi bile; tüfeği iradesinin bir uzantısı gibi çoktan karşılık ateşi açmıştı. Diğer üç DGİ askeri de ona yardım etmek için döndü.</p>

  <p>“Geriye çekilin,” diye seslendi Miller. “Kahrolası gözlerinizi ana koridorda tutun! Burası benim,”</p>

  <p><i>Aptal,</i> dedi Miller kendi kendine. <i>Arkamıza geçmelerine izin yererek aptallık ettin. Çatışmanın ortasında durup konuşmakla aptallık ettin.</i> Daha akıllıca davranması gerekirdi ve dikkati dağıldığı için oğlan...</p>

  <p>Gülüyordu.</p>

  <p>Diogo doğrulup oturdu, kendi otomatik tüfeğini kaldırdı ve yan koridora mermi yağdırdı. Sonra dengesizce ayağa kalktı ve lunaparktaki aletlerin birinden daha yeni inmiş bir çocuk gibi bir sevinç narası attı. Köprücük kemiğinden başlayarak maskesinin sağ tarafına kadar beyaz renkli geniş bir leke uzanıyordu. Diogo maskesinin arkasında sırıtıyordu. Miller başını iki yana salladı.</p>

  <p>“Ne demeye kalabalığı dağıtma mermileri kullanıyorlar ki? dedi oğlana olduğu kadar kendi kendine de. “Bunun bir ayaklanma olduğunu mu sanıyorlar?”</p>

  <p>“Ön timler,” dedi Fred, Miller’ın kulağına. “Hazırlanın. Beşte harekete geçiyoruz. Bir. İki. Üç. Dört. Yürüyün!”</p>

  <p><i>Burada neye bulaştığımızı bilmiyoruz,</i> diye düşündü Miller, koridordaki depara katılıp taarruzun nihai hedefine doğru hücum ederken. Geniş bir rampa, ahşap görünümlü kanatlara sahip bir patlama kapısına çıkıyordu. Arkalarında bir şey infilak ettiyse de Miller başını aşağıda tutup onu geriye çevirmedi. Toplama zırhlar içindeki vücutların baskısı gittikçe arttı ve Miller yumuşak bir şeye —Protogen üniformalı bir cesede— takılarak tökezledi.</p>

  <p>“Bize biraz yer açın!” diye bağırdı öndeki bir kadın. Miller omzuyla ve dirseğiyle DGİ askerlerinin kalabalığını yararak ona doğru ilerledi. yanına vardığı sırada kadın bir kez daha bağırdı.</p>

  <p>“Sorun ne?” diye seslendi Miller.</p>

  <p>“Bu ibneler beni iteklerken bu boku kesemiyorum,” dedi kadın, ucu akkor halini almış bir kesme hamlacını kaldırarak. Miller başını salladı ve tüfeğini sırtındaki askıya kaydırdı. Sonra en yakın omuzlardan ikisini tuttu, fark edilene kadar adamları sarstı ve kollarını onlarınkilere geçirdi.</p>

  <p>“Teknisyenlere biraz yer açmamız lazım,” dedi Miller ve hep birlikte kendi adamlarına yüklenerek onları geriye ittiler. <i>Acaba tarih boyunca kaç muharebe tam da böyle anlarda hüsranla bitmiştir?</i> diye merak etti. <i>Zafer kazanılmak üzereyken müttefik güçler birbirinin ayağına dolanmıştır?</i> Arkasındaki hamlacın devreye girmesiyle ortaya çıkan ısı, aradaki zırha rağmen bir el gibi Miller’ın sırtına bastırdı.</p>

  <p>Kalabalığın dış sınırında otomatik silahlar takırdamayı sürdürüyordu.</p>

  <p>Omzunun üzerinden, “Orada işler nasıl gidiyor?” diye bağırdı Miller.</p>

  <p>Kadın cevap vermedi. Aradan saatler geçer gibi gelse de beş dakikadan daha fazla beklemiş olamazlardı. Sıcak metal ve buharlaşan plastik kokusu havayı doldurdu.</p>

  <p>Kaynak hamlacı nihayet sustu. Miller başını çevirince patlama kapısının sarkarak çöker gibi olduğunu gördü. Teknisyen kapının levhaları arasına kart inceliğinde bir kriko yerleştirdi, onu çalıştırdı ve geri çekildi. Bir dizi basınç ve zorlama metali yeniden biçimlendirirken etraflarındaki istasyon inledi. Patlama kapısı açıldı.</p>

  <p>“Gelin hadi!” diye bağırdı Miller, sonra da başını aşağıda tutarak yeni geçide daldı. Halı kaplı bir rampayı çıktıktan sonra operasyon merkezine vardı. Gözleri korkudan faltaşı gibi açılmış bir düzine erkek ve kadın, bulundukları santrallerden başlarını kaldırdı.</p>

  <p>“Hepiniz tutuklusunuz!” diye bağırdı Miller, DGİ askerleri etrafına doluşurken. “Şey, hayır, değilsiniz ama... kahretsin. Ellerinizi kaldırın ve kontrollerden uzaklaşın!”</p>

  <p>Kuşaklılar kadar uzun boylu, fakat aynı zamanda tam yerçekiminde büyümüş insanlar kadar iri yapılı bir adam iç geçirdi. Adamın üzerinde ketenden ve saf ipekten dikilmiş, bilgisayarlı terziliği belli eden ütü ve dikiş izlerinden yoksun kaliteli birtakım elbise vardı.</p>

  <p>“Dediğini yapın,” dedi takım elbiseli adam. Sesi hırçın çıkmasına rağmen korkmuş gibi bir hali yoktu.</p>

  <p>Miller’ın gözleri kısıldı.</p>

  <p>“Bay Dresden?”</p>

  <p>Takım elbiseli adam dikkatle biçimlendirilmiş kaşını kaldırdı, durakladı ve başını salladı.</p>

  <p>“Ben de sizi arıyordum,” dedi Miller.</p>

  <p style="text-align: center;">♦</p>

  <p>Fred operasyon merkezine babasının malıymış gibi girdi. Omuzlarının dikleşmesiyle ve omuriliğinin bir derece kaymasıyla Tycho İstasyonu’nun başmühendisi gitmiş, yerine bir general gelmişti. Fred operasyon merkezini şöyle bir süzerek gözlerinin bir bakışıyla tüm ayrıntıları sindirdi, sonra da kıdemli DGİ teknisyenlerinden birine kafa salladı.</p>

  <p>“Her şey kilit altında efendim,” dedi teknisyen. “İstasyon sizindir.”</p>

  <p>Miller başka bir adamın kefaret anına neredeyse hiç tanıklık etmemişti. Bu o denli nadir ve öylesine mahrem bir şeydi ki ruhani denebilirdi. Onlarca yıl önce bu adam —daha genç, daha zinde, saçları daha koyu olarak— dizlerine kadar Kuşaklı kanına bata çıka bir İstasyonu ele geçirmişti. Miller şimdi o adamın çenesinin belli belirsiz gevşediğini, üzerinden bir yük kalkmışçasına göğsünün azıcık kabardığını görebiliyordu. Belki vicdan azabı tamamen geçmemişti ama bu kadarı şimdilik yeterliydi. Bu bile çoğu insanın ömrü boyunca elde edebileceğinden daha fazlaydı.</p>

  <p>Miller günün birinde aynı fırsatı yakalarsa nasıl hissedeceğini merak etti.</p>

  <p>“Miller?” dedi Fred. “Konuşmak isteyebileceğimiz birini bulduğunu duydum.”</p>

  <p>Dresden kendisini zerre kadar ilgilendirmezmiş gibi onca tabancaya ve otomatik tüfeğe aldırış etmeksizin koltuğundan kalktı.</p>

  <p>“Albay Johnson,” dedi Dresden. “Tüm bunların arkasında sizin yeteneklerinize sahip birinin olduğunu bilmeliydim. Benim adım Dresden.”</p>

  <p>Adam Fred’e mat siyah bir kartvizit uzattı. Fred kartviziti adeta refleks icabı aldı, fakat ona bakmadı.</p>

  <p>“Bundan sen mi sorumlusun?”</p>

  <p>Dresden ona soğuk bir tebessüm etti ve cevap vermeden önce etrafına bakındı. “Bana kalırsa bir kısmından da siz sorumlusunuz,” dedi. “Az önce sadece işlerini yapan pek çok insanı öldürdünüz, Fakat belki birbirimizi suçlamakla uğraşmadan asıl önemli konuya geçebiliriz.”</p>

  <p>Fred’in tebessümü gözlerine kadar ulaştı. “Peki neymiş o?”</p>

  <p>“Pazarlık şartları,” diye cevap verdi Dresden. “Siz böyle konularda tecrübeli birisiniz. Burada elde ettiğiniz zaferin sizi başa çıkılması mümkün olmayan bir duruma soktuğunun farkındasınızdır. Protogen, Dünya'nın en güçlü şirketlerinden biri. DGİ ona saldırmış bulunuyor ve siz burayı ne kadar uzun bir zaman elinizde tutmaya çalışırsanız misillemeler de o kadar ağır olur.”</p>

  <p>“Demek öyle?”</p>

  <p>“Elbette öyle,” diyen Dresden, boş verircesine elini sallayarak Fred’in ses tonunu geçiştirdi. Miller başını iki yana salladı. Adam neler olup bittiğini hakikaten anlamıyordu. “Bizi esir aldınız. Eh, işte buradayız. Dünya birkaç düzine savaş gemisi gönderene kadar bekleyebilir ve namlular üzerinize çevriliyken pazarlık yapabiliriz. Veya bu işi hemen bitirebiliriz.”</p>

  <p>“Yani örgütüm için ne kadar para istediğimi soruyor, sonra da buradan gitmemi istiyorsun,” dedi Fred.</p>

  <p>“İstediğiniz paraysa evet,” diyen Dresden omuz silkti. “Silah. Cephane. Tıbbi malzemeler. Küçük savaşınızı sürdürebilmeniz ve bu işi çabucak bitirebilmeniz için her ne gerekiyorsa o.”</p>

  <p>“Eros’ta ne yaptığınızı biliyorum,” dedi Fred usulca.</p>

  <p>Dresden gevrek gevrek güldü. Çıkan ses Miller’ın tüylerini diken diken etti.</p>

  <p>“Bay Johnson,” dedi Dresden. “Eros’ta ne yaptığımızı <i>hiç kimse</i> bilmiyor. Ve başka bir yerde verimli bir biçimde kullanabileceğim her dakikayı şu an sizinle oyun oynayarak harcıyorum. Size yemin ederim ki şu anda olup olabileceğiniz en iyi pazarlık konumundasınız. Meseleyi uzatmak için hiçbir sebebiniz yok.”</p>

  <p>“Peki ne öneriyorsun?”</p>

  <p>Dresden ellerini açtı. “Ne isterseniz onu ve yanında bir de genel af. Yeter ki buradan çıkıp gidin ve biz de işimizin başına dönelim. Böylece ikimiz de kazanırız.”</p>

  <p>Fred güldü. Kahkahası neşeden yoksundu.</p>

  <p>“Bakalım doğru anlamış mıyım,” dedi. “Sadece önünde eğilip sana bir defa tapacak olursam bana Dünya’nın tüm krallıklarını vereceksin<a href="../Text/LeviathanUyaniyor_0061.html#_edn11" id="_ednref11"><sup>[11]</sup></a>, öyle mi?”</p>

  <p>Dresden başını yana eğdi. “Nereden alıntı yaptığınızı bilmiyorum.”</p>

  <p><a id="bookmark44"></a></p>
</body>
</html>
