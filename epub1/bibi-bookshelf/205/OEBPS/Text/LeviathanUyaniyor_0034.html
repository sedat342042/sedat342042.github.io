<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/ogz.css" rel="stylesheet" type="text/css" />
</head>

<body>
  <h1><b>Otuzuncu Bölüm: Miller</b></h1>

  <p>Sırtlarım hiç kimsenin oynamadığı bir dizi tilt makinesine vererek yere oturdular ve etraflarındaki şiddet gelgitini futbol maçı izler gibi izlemeye koyuldular. Miller’ın şapkası bükülü dizine takılıydı. Makinelerden biri ne zaman çağrı amacıyla öterek sarsılsa Miller titreşimi sırtında hissediyordu. Işıklar parıldıyor ve yanıp sönüyordu. Yanındaki Holden bir yarış koşmuşçasına soluk soluğaydı. Ötelerindeki bir Hieronymus Bosch tablosundan çıkmışa benzeyen Eros kumarhane katları ölüme hazırlanıyordu.</p>

  <p>Ayaklanmanın ivmesi tükenmişti. Erkekler ve kadınlar küçük gruplar halinde toplanıyorlardı. Muhafızlar ağır adımlarla çevrede geziniyorlar, fazla büyük veya asi bir hale gelen toplulukları tehdit edip dağıtıyorlardı. Bir şeyler eriyen plastik kokusunun hava temizleyiciler tarafından ortadan kaldırılamayacağı kadar büyük bir hızla yanıyordu. Ağlamalara, çığlıklara ve ümitsizlik feryatlarına bir Hint müziği karışıyordu. Budalanın biri sözde polislerden birine bağırıp çağırıyordu; adam bir avukattı, tüm olup bitenleri videoya kaydediyordu ve bunların sorumlusu her kimse başı büyük bir belaya girecekti. Miller bu meydan okumanın etrafında bir grup insanın toplanmaya başlamasını seyretti. İsyan teçhizatı giyen adam avukatı dinledi, başını salladı ve onu bir defa diz kapağından vurdu. Tek bir kadın hariç kalabalık dağıldı; haykırmakta olan avukatın üstüne eğilen kadın herhalde onun eşi veya kız arkadaşıydı. Ve Miller’ın kafatasının mahremiyetinde her şey yavaş yavaş ayrışmaya başladı.</p>

  <p>Miller iki farklı zihne sahip olduğunun farkındaydı. Biri alışık olduğu, yakından tanıdığı Miller’dı—oradan gittiği zaman neler yapacağım; Phoebe İstasyonu, Ceres, Eros ve Juliette Mao arasındaki noktaları birleştirmede bir sonraki adımın ne olacağını düşünen Miller. Kendisinin o versiyonu tıpkı bir ayrıntının ortaya çıkması, dikkatini çekecek ve gizemi çözmek için doğru yönde adım atması- m sağlayacak bir değişikliğin yaşanması için eskiden suç mahallini incelediği gibi o anda kalabalığı tarıyordu. Bu onun kendi kişisel yok oluşunu idrak edemeyen ve kesinlikle ama kesinlikle bundan sonrasının da olacağına inanan ileri görüşsüz, budala kısmıydı.</p>

  <p>Diğer Miller ise farklıydı. Daha sessizdi. Üzgündü belki, ama huzurluydu da. Miller uzun yıllar önce ‘Ölüm Benliği’ adlı bir şiir okumuştu ve bu ifadeyi şimdiye kadar anlayamamıştı. Ruhunun orta yerindeki bir düğüm çözülmekteydi. Hayatındaki şeyleri —Ceres’i, evliliğini, kariyerini, kendisini— bir arada tutmaya harcadığı tüm enerji serbest kalıyordu. Bir polis olarak geçirdiği tüm kariyeri boyunca öldürdüğünden daha çok adamı son bir gün içinde öldürmüştü. Aradığı şeye âşık olduğunu ancak onu kaybettiğinden yüzde yüz emin olduktan sonra fark etmeye başlamıştı. Uzak tutmaya hayatını adadığı kargaşanın kendisinden çok daha güçlü ve büyük olduğunu açıkça görmüştü. Vereceği hiçbir taviz yeterli olmazdı. Ölüm benliği ruhunda açılarak büyüyordu ve bu karanlık filizlenme hiçbir çaba gerektirmiyordu. Hissettiği şey bir huzur, bir gevşeme, onlarca yıl içinde tuttuktan sonra ağır ağır verdiği bir soluktu.</p>

  <p>Harap haldeydi ama bunun bir önemi yoktu, çünkü ölüyordu.</p>

  <p>“Hey,” dedi Holden. Sesi Miller’ın beklediğinden daha güçlü çıkmıştı.</p>

  <p>“Evet?”</p>

  <p>“Küçükken <i>Misko ile</i> Marisko’yu izler miydin?”</p>

  <p>Miller kaşlarını çattı. “Şu çocuk programını mı?” diye sordu.</p>

  <p>“Hani beş tane dinozor ve büyük pembe şapkalı bir kötü adam vardı,” dedi Holden, sonra da şen ve çocuksu bir ezgi tutturdu. Miller gözlerini kapadı ve o da ezgiye eşlik etti. Bir zamanlar müziğin içinde sözcükler vardı. Şimdiyse her ahenksizliğin sonraki notaya taşındığı bir dizi iniş çıkıştan, bir majör gamdaki yükselişlerden ve alçalışlardan ibaretti.</p>

  <p>“Demek ki hatırlıyormuşum,” dedi Miller, ezginin sonuna vardıklarında.</p>

  <p>“O programa bayılırdım. Son izlediğimde galiba sekiz veya dokuz yaşlarındaydım,” dedi Holden. “Bazı şeyleri yıllarca taşımak ne komik.”</p>

  <p>“Evet,” dedi Miller. Öksürdü, başını çevirdi ve kırmızı bir şey tükürdü. “Ne durumdasın?”</p>

  <p>“Galiba iyiyim,” dedi Holden. “Tabii ayağa kalkmadığım sürece,” diye ekledi hemen sonra.</p>

  <p>“Miden bulanıyor mu?”</p>

  <p>“Evet, biraz.”</p>

  <p>“Benim de.”</p>

  <p>“Bu ne böyle?” diye sordu Holden. “Yani tüm bunlar niye oluyor? Bunları niye yapıyorlar?”</p>

  <p>Holden mantıklı bir soru sormuştu. Eros’u katletmek —Kuşak’taki herhangi bir İstasyonu katletmek— oldukça kolay bir işti. Temel yörüngesel mekanik becerileri olan herkes yeterli büyüklükteki bir kayayı yeterli bir hızla atarak İstasyonu kırmanın bir yolunu bulabilirdi. Bu işe harcanılan çaba düşünüldüğünde Protogen hava stokunu kolaylıkla yok edebilir, zehirleyebilir veya canı ne isterse onu yapabilirdi. Bu cinayet değildi. Toplu katliam bile sayılmazdı.</p>

  <p>Tabii bir de tüm o gözlem araç-gereçleri vardı. Kameralar, iletişim çanakları, hava ve su sensörleri. Böyle şeyleri kullanmak için iki sebep olabilirdi. Ya Protogen’deki kaçıklar insanları ölürken seyretmekten zevk alıyorlardı, ya da...</p>

  <p>“Bilmiyorlar,” dedi Miller.</p>

  <p>“Ne?”</p>

  <p>Miller dönüp Holden’a baktı. İlk Miller, dedektif, her şeyi bilmesi gereken iyimser geri gelmişti. Ölüm benliği elbette ona karşı koymuyordu. O hiçbir şeye karşı koymazdı ki. Miller bir çaylağa ders verir gibi elini kaldırdı.</p>

  <p>“Onun tam olarak ne işe yaradığını veya... bilirsin, en azından neye yol açacağını bilmiyorlar. Hem burası hiç de bir işkence odasına benzemiyor. Her şey izleniyor, değil mi? Su ve hava sensörleriyle. Bu bir deney kabı. Julie’yi öldüren bokun nasıl çalıştığını bilmiyorlar ve onu bu şekilde öğrenecekler.”</p>

  <p>Holden kaşlarını çattı. “İyi de laboratuvarları yok mu? O haltı bir hayvana falan verebilecekleri yerler? Çünkü bir deneye göre bu biraz aşırı gözüküyor.”</p>

  <p>“Belki çok büyük ölçekli bir numuneye ihtiyaçları vardır,” dedi Miller. “Veya belki de konu insanlar değildir. İstasyona neler olacağını görmek istiyor olabilirler.”</p>

  <p>“Ne kadar neşe dolu bir fikir,” dedi Holden.</p>

  <p>Miller’ın zihnindeki Julie Mao, gözlerinin önüne düşen bir tutam saçı çekti. Kaşlarını çatmakta olan kız düşünceli, meraklı ve endişeli gözüküyordu. Sonuçta her şey kulağa mantıklı gelmeliydi. Tüm değişkenler yerine oturana kadar her bir çekişin ve sapmanın rastgele gözüktüğü o temel yörüngesel mekanik problemlerinden birine benziyordu bu. İzah edilemez olan, kaçınılmaz hale gelmişti. Julie —eski Julie; Miller’ın bir zamanlar olduğunu hayal ettiği Julie— ona gülümsedi. Kaderini kabullenmeyen Miller da kıza aynı şekilde karşılık verdi. Derken Miller’ın zihninin tilt makinelerinin gürültüsünden kalabalıkların alçak ve şeytansı feryadına çevrilmesiyle birlikte kız ortadan kayboldu.</p>

  <p>Başka bir grup —defans oyuncuları gibi dizlerini kırarak kendini kasan yirmi adam— liman çıkışını koruyan paralı askerlere doğru hücuma geçti. Silahlı haydutlar onları da biçti.</p>

  <p>“Yeteri kadar adamımız olsaydı,” dedi Holden, makineli tüfek sesleri kesildikten sonra, “başarabilirdik. Hepimizi birden öldüremezlerdi.”</p>

  <p>“O yüzden aramızda devriye geziyorlar ya,” dedi Miller. “Hiç kimse yeterince büyük bir saldırı düzenleyemesin diye. Bizi kendi halimize bırakmıyorlar.”</p>

  <p>“Ama bir kalabalık olsaydı... yani hakikaten büyük bir kalabalık...”</p>

  <p>“Belki,” diye doğruladı Miller. Göğsündeki bir şey az önce yapmadığı bir tıkırtı çıkardı. Miller yavaş ve derin bir nefes alınca tıkırtı yine çıktı. Onu sol ciğerinin içlerinde hissedebiliyordu.</p>

  <p>“En azından Naomi kaçabildi,” dedi Holden.</p>

  <p>“O iyi oldu.”</p>

  <p>“Naomi harika biridir. Elinden geldiği sürece Amos ile Alex’i asla tehlikeye atmaz. Çok ciddidir yani. Profesyonel Güçlü. Bilmem anlatabiliyor muyum? Yani sahiden...”</p>

  <p>“Güzel de,” dedi Miller. “Saçları çok hoş. Gözlerine bayıldım.”</p>

  <p>“Hayır, ben öyle demek istemedim,” dedi Holden.</p>

  <p>“Yani sence o güzel bir kadın değil mi?”</p>

  <p>“O benim idari subayım,” dedi Holden. “O... bilirsin ya.”</p>

  <p>“Sana yasak.”</p>

  <p>Holden iç geçirdi.</p>

  <p>“Kaçmıştır, değil mi?” diye sordu Holden.</p>

  <p>“Büyük ihtimalle.”</p>

  <p>Sessiz kaldılar. Defans oyuncularından biri öksürdü, ayağa kalktı ve kaburgalarındaki bir delikten kan akıtarak topallaya topallaya kumarhaneye döndü. Hint müziği yerini Miller’ın bilmediği dillerde şarkı söyleyen alçak, şehvetli bir sesin de karıştığı bir afropop potpuriye bıraktı.</p>

  <p>“Bizi beklemiştir,” dedi Holden. “Sence de bizi beklemiştir, değil mi?”</p>

  <p>“Kesinlikle,” dedi Miller’ın ölüm benliği, söylediğinin bir yalan olup olmadığım umursamaksızın. Bunu uzunca bir müddet düşündükten sonra tekrar Holden’a döndü. “Hey. Bilesin diye söylüyorum, şu an kafam pek yerinde değil.”</p>

  <p>“Peki.”</p>

  <p>“Tamam.”</p>

  <p>Bulundukları katın karşı tarafındaki metro İstasyonunun turuncu tecrit ışıkları yeşile çevrildi. Buna ilgi duyan Miller azıcık doğruldu. Sırtı yapış yapıştı, fakat sebep sadece ter olsa gerekti. Değişikliği diğer insanlar da fark etmişlerdi. Bir su tankındaki akıntı misali, yakınlardaki kalabalıkların dikkati liman yolunu kapatan paralı askerlerden metro İstasyonunun zımparalı çelik kapılarına çevrildi.</p>

  <p>Kapılar açıldı ve ilk zombiler ortaya çıktı. Gözleri donuk bakan ve kasları gevşek duran erkek ve kadınlar sendeleyerek açık kapılardan dışarı çıktılar. Ceres İstasyonu’ndaki eğitiminin bir parçası olarak Miller kanamalı ve ateşli hastalıklarla ilgili bir belgesel yayını seyretmişti. Bu insanların hareketleri de aynıydı: uyuşuk, güdümlü, otonom. Zihinlerini hastalığa teslim etmiş kuduz köpekler gibi.</p>

  <p>“Hey,” dedi Miller, elini Holden’ın omzuna koyarak. “Hey, bak ne oluyor.”</p>

  <p>Bir acil durum önlüğü içindeki yaşlıca bir adam ayak sürüyen misafirlere yaklaştı. Sadece irade gücüyle onları durdurabilecekmiş gibi ellerini öne uzatmıştı. Sürüdeki ilk zombi boş gözlerini ona doğru çevirdi ve adamın üstüne çok tanıdık kahverengi bir balçık kustu.</p>

  <p>“Bak,” dedi Holden.</p>

  <p>“Gördüm.”</p>

  <p>“Hayır, <i>bak!”</i></p>

  <p>Kumarhaneler katı boyunca metro İstasyonu ışıkları tecrit halinden çıkıyor, kapılar açılıyordu. İnsanlar önce açık duran trenlere ve imalı fakat boş kaçış umuduna yöneliyorlar, sonra da o trenlerden çıkarak üzerlerine gelen ölü erkek ve kadınlardan uzaklaşmaya çalışıyorlardı.</p>

  <p>“Kusmuk zombileri,” dedi Miller.</p>

  <p>“Radyasyon sığınaklarından,” dedi Holden. “O şey, o organizma radyasyonda daha hızlı büyüyordu, değil mi? Adı her neyse o kız da bu yüzden ışıklardan ve uzay elbisesinden bahsedip duruyordu.”</p>

  <p>“Adı Julie’ydi. Ve evet. O kuvözler işte bunun içindi,” dedi Miller ve iç geçirdi. Ayağa kalkmayı düşündü. “Eh. Belki de radyasyon zehirlenmesinden ölmemize gerek kalmayacak.”</p>

  <p>“O boku niye havaya salıp geçmediler ki?” diye sordu Holden.</p>

  <p>“Virüs oksijensiz yaşayabiliyor, hatırladın mı?” dedi Miller. “Fazla oksijen onu öldürür.”</p>

  <p>Kusmukla kaplı acil durum çalışanı ayak sürüyen zombilere hâlâ hastalarıymış, onlar hâlâ insanmış gibi muamele etmekteydi. İnsanların giysilerinde ve duvarlarda balçık lekeleri vardı. Tren kapıları yeniden açıldı ve Miller kahverengiye bulanmış yarım düzine kişinin kendini içeri attığını gördü. Ne yapacağını bilemeyen insan kalabalığı çalkalanıyor, grup zihniyeti kırılma noktasının ötesine geçiyordu.</p>

  <p>Bir isyan polisi öne fırladı ve zombileri yaylım ateşine tuttu. Giriş ve çıkış yaralarından incecik lifler saçılan zombiler yere serildi. Miller neyin komik olduğunu bile anlamadan önce kıkırdamaya başladı. Holden ona baktı.</p>

  <p>“Bilmiyorlar,” dedi Miller. “İsyan teçhizatlı şu zorbalar var ya, onlar da burada mahsur kaldılar. Tıpkı bizim gibi onlar da kıyma makinesine atılan birer parça et.”</p>

  <p>Holden memnuniyetini ufak bir ses çıkararak gösterdi. Miller başını salladı, fakat aklım kurcalayan bir şey vardı. Ceres’ten getirtilen çalıntı zırhlar içindeki haydutlar kurban ediliyordu. Yine de bu herkesin aynı kaderi paylaştığı anlamına gelmezdi. Miller hafifçe doğruldu.</p>

  <p>Limana çıkan kemerli yol hâlâ kapalı tutuluyordu. Yan yana sıralanmış paralı askerler silahlarını hazırda bekletiyorlardı. Hatta şimdi eskisinden de disiplinli gözüküyorlardı. Miller zırhında fazladan bir rütbe nişanı olan arkalardaki bir adamın mikrofonuna konuştuğunu gördü.</p>

  <p>Miller tüm umutların son bulduğunu düşünmüş, şansının kalmadığına inanmıştı. Sonra da o şans mezardan dirilircesine geri gelmişti.</p>

  <p>“Ayağa kalk,” dedi Miller.</p>

  <p>“Ne?”</p>

  <p>“Ayağa kalk. Geri çekilecekler.”</p>

  <p>“Kimler?”</p>

  <p>Miller başıyla paralı askerleri işaret etti.</p>

  <p>“Biliyorlardı,” dedi. “Onlara bir bak. Ürkmüyorlar. Şaşırmıyorlar. Bunu bekliyorlardı.”</p>

  <p>“Sence bu geri çekilecekleri anlamına mı geliyor?”</p>

  <p>“Burada oyalanacak halleri yok. Kalk artık.”</p>

  <p>Miller emri öncelikle kendisine verir gibi inleyerek ayağa kalktı. Dizleri ve omurgası çok fena sızlıyor, ciğerindeki tıkırtı kötüleşiyordu. Karnından farklı şartlar altında endişe verecek yumuşak ve karmaşık sesler çıkıyordu. Hareket etmeye başlar başlamaz hasarın ne kadar büyüdüğünü hissedebiliyordu. Cildi henüz acımasa da, ciddi bir yanıkla onu takip eden su toplama arasındaki o geçiş sürecinde olduğu gibi yumuşak bir ön hisse kapılıyordu. Hayatta kalırsa canı yanacaktı.</p>

  <p>Hem de çok fena.</p>

  <p>Ölüm benliği onu yeniden çekiştirdi. Salıvermenin, gevşemenin, dinlenmenin sona ermesi değerli bir şeyi kaybetmeye benziyordu. Geveze, meşgul, makinemsi zihin durmak bilmeksizin çalışırken bile Miller’ın ruhunun yumuşacık ve yaralı merkezi onu duraklamaya, tekrar yere oturmaya, sorunları unutmaya teşvik ediyordu.</p>

  <p>“Neye bakıyoruz ki?” dedi Holden. O da ayağa kalkmıştı. Adamın sol gözündeki bir kan damarı patladığı için gözbebeğinin beyazı parlak ve yoğun bir kırmızıya dönüşmekteydi.</p>

  <p><i>Neye bakıyoruz ki ?</i> diye yankıladı ölüm benliği.</p>

  <p>“Geri çekilecekler,” diye ilk soruya yanıt verdi Miller. “Biz de onları takip edeceğiz. En geride kalan bizi vurmasın diye menzilin hemen dışından.”</p>

  <p>“İyi de herkes aynı şeyi yapmayacak mı? Yani askerler çekildikten sonra buradaki herkes limana koşmayacak mı?”</p>

  <p>“Öyle tahmin ediyorum,” dedi Miller. “O yüzden gel onlardan önce davranalım. Bak. İşte.”</p>

  <p>Bakılacak fazla bir şey yoktu. Paralı askerlerin duruşunda ufak bir değişiklik, toplu ağırlık merkezlerinde hafif bir kayma gerçeklemişti. Miller öksürdü. Olması gerekenden daha fazla canı yandı.</p>

  <p><i>Neye bakıyoruz ki?</i> diye yeniden sordu ölüm benliği, daha ısrarcı bir sesle. <i>Bir cevaba mı? Adalete mi? Evrenin bir kez daha bizi taşaklarımızdan tekmelemesine mi? O kemerli yolun ötesinde silahımızın namlusunda bulunandan daha hızlı, daha temiz, daha acısız ne var?</i></p>

  <p>Paralı askerlerin lideri rahat bir tavırla dönüp ağır adımlarla dış koridora çıktı ve gözden kayboldu. Onun az önce durduğu yerde Julie Mao oturmuş, adamın uzaklaşmasını seyrediyordu. Kız dönüp Miller’a baktı. Eliyle onu yanına çağırdı.</p>

  <p>“Daha değil,” dedi Miller.</p>

  <p>“Ne zaman?” dedi Holden, sesiyle Miller’ı şaşırtarak. Eski polisin kafasındaki Julie kayboldu ve Miller gerçek dünyaya geri geldi.</p>

  <p>“Az sonra,” dedi Miller.</p>

  <p>Adamı uyarmalıydı. Holden o kadarını hak ediyordu. Kafan yerinde değilse en azından ortağını bundan haberdar etme nezaketini göstermen gerekirdi. Miller genzini temizledi. Orası da ağrıyordu.</p>

  <p><i>Her an halüsinasyon görmeye başlamam veya intihara meyilli hale gelmem mümkün. Beni vurmak zorunda kalabilirsin,.</i></p>

  <p>Holden ondan tarafa bir bakış attı. İkisini de maviye ve yeşile boyayan tilt makineleri sahte bir sevinçle ötüyordu.</p>

  <p>“Ne var?” dedi Holden.</p>

  <p>“Hiçbir şey. Dengemi sağlamaya çalışıyordum, hepsi bu,” dedi Miller.</p>

  <p>Arkalarında bir kadın bağırdı. Miller o tarafa bakınca üzeri çoktan o kahverengi balçıkla kaplanmış olan canlı kadının bir kusmuk zombisini iterek kendisinden uzaklaştırdığını gördü. Kemerli yolda bulunan paralı askerler sessizce geri çekildiler ve koridordan aşağı ilerlemeye koyuldular.</p>

  <p>“Gel hadi,” dedi Miller.</p>

  <p>İkisi beraber kemerli yola doğru yürümeye başladı. Miller şapkasını taktı. İnsanların bağrışları, çığlıklar, şiddetli bir hastalık geçirenlere özgü o alçak ve cıvık sesler. Hava temizleyiciler yetersiz kalıyor, içeriye et suyu ile asidi anımsatan yoğun ve keskin bir koku doluyordu. Miller pabucunun içine taş kaçmış gibi hissetmesine rağmen, oraya bakarsa derisinin soyulmaya başladığı yerde kırmızı bir noktadan başka bir şey bulamayacağından emin gibiydi.</p>

  <p>Hiç kimse onlara ateş etmedi. Hiç kimse onlara durmalarım söylemedi.</p>

  <p>Kemerli yola vardıklarında Miller, Holden’ı duvara yasladı ve başını yavaşça köşeden uzattı. Uzun ve geniş koridorun boş olduğunu anlamak için çeyrek saniye yeterliydi. Buradaki işleri biten paralı askerler Eros’u kaderine terk ediyorlardı. Kapılar açıktı. Yollar boştu.</p>

  <p><i>Son fırsat,</i> diye düşündü Miller. Hem yaşamak hem de ölmek için son fırsatı kastediyordu.</p>

  <p>“Miller?”</p>

  <p>“Tamam,” dedi eski polis. “Sorun yok gibi gözüküyor. Gel hadi. Herkes aynı fikre kapılmadan önce gidelim.”</p>

  <p><a id="bookmark34"></a></p>
</body>
</html>
