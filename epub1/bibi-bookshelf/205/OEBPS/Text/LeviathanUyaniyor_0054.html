<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/ogz.css" rel="stylesheet" type="text/css" />
</head>

<body>
  <h1><b>Ellinci Bölüm: Miller</b></h1>

  <p>“Ne demek hâlâ Eros’tasın?” dedi Holden.</p>

  <p>“Aynen o demek,” dedi Miller, giderek artan utancını alelade bir ses tonuyla gizleyerek. “Gemilerden birini yanaştırdığımız üçüncül rıhtımların önünde baş aşağı asılı duruyorum. Kendimi lanet olasıca bir yarasa gibi hissediyorum.”</p>

  <p>“Ama—”</p>

  <p>“İşin komik tarafı İstasyonun hareket ettiğini hissetmedim. Öyle hızlanıvermenin beni savurup atacağını veya ezip dümdüz edeceğini düşünebilirsin. Ama hiçbir şey olmadı.”</p>

  <p>“Peki, sıkı dur. Seni almaya geliyoruz.”</p>

  <p>“Holden,” dedi Miller. “Kes şunu, tamam mı?”</p>

  <p>Sessizlik on saniyeden uzun sürmese bile büyük bir anlam taşıyordu. <i>Rocinante’yi Eros’a yaklaştırmak tehlikeli olur</i> ve <i>Ben buraya ölmek için geldim. Bunu olduğundan daha zor hale getirme.</i></p>

  <p>“Ben sadece...” dedi Holden, sonra başka bir şey söyledi. “Tamam. Teknisyenlerle konuşurum. Ben... Tanrım. Ne dediklerini sana iletirim.”</p>

  <p>“Bir şey daha var,” dedi Miller. “Bu pezevengi saptırmak mı istiyorsun? Onun artık bir kaya olmadığını aklından çıkarma. O bir gemi.”</p>

  <p>“Doğru,” dedi Holden, hemen sonra da ekledi: “Tamam.” Bağlantı bir tıkırtıyla kesildi. Miller oksijen stoğunu kontrol etti. Elbisesinde üç saatlik hava vardı, fakat küçük gemisine geri dönebilir ve havası bitmeden çok önce onu yenileyebilirdi. Demek Eros hareket halindeydi ha? Miller bunu hâlâ hissetmese de asteroidin kavisli yüzeyine bakınca hepsi aynı yönden gelen mikro asteroitlerin oraya çarpıp sektiğini görebiliyordu. İstasyon hızlanmayı sürdürürse bunlar daha sık ve daha güçlü gelmeye başlayacak, Miller’ın da gemide kalması gerekecekti.</p>

  <p>Cep terminalini tekrar Eros yayınına çevirdi. Altındaki istasyon ötüp homurdanıyor, etrafına kaydedilmiş bir balina şarkısı gibi usulca telaffuz edilen ünlü harf sesleri yayıyordu. Öfkeli sözcüklerin ve parazitin ardından Eros’un sesi kulağa huzurlu geliyordu. Miller, Diogo’nun arkadaşlarının bundan nasıl bir müzik yapacaklarını merak etti. Yavaş dans müzikleri pek de tarzları değildi. Belinde sinir bozucu bir kaşıntı başlayan Miller elbisesinin içinde kıpırdanarak orayı ovuşturmaya çalıştı. Neredeyse farkına bile varmadan sırıttı. Sonra da güldü. İçini büyük bir mutluluk kapladı.</p>

  <p>Evrende yabancı hayat formları vardı ve Miller bir köpeğe yapışmış bir kene misali onun üzerinde duruyordu. Eros İstasyonu kendi özgür iradesiyle ve Miller’ın hayal bile edemediği bir işleyişle hareket etmişti. Miller mutlak bir huşuya kapılalı kaç yıl olduğunu bilmiyordu. Bu hissi unutmuştu. Kollarını kaldırıp iki yana açtı ve altındaki sonsuz, karanlık boşluğa sarılabilecekmişçesine ileri uzandı.</p>

  <p>Sonra iç geçirip tekrar gemiye doğru döndü.</p>

  <p>Koruyucu kabuğun içine girdikten sonra uzay elbisesini çıkardı ve hava stoğunun dolması için onu geri dönüştürücülere taktı. Hayatta tutulacak tek bir kişi varken düşük seviyede çalışan yaşam destek sistemi bile onu bir saat içinde hazır ederdi. Geminin aküleri neredeyse tam doluydu. Miller’ın cep terminali iki defa öterek ona bir kez daha kanser ilacını içme vaktinin geldiğini hatırlattı. Hani Eros’a geçen gelişinde hak ettiği, ömrünün sonuna kadar da içeceği o ilaçları. İşte bu güzel bir espriydi.</p>

  <p>Füzyon bombaları geminin kargo ambarındaydı: uzunlukları yüksekliklerinin bir buçuk katı olan, pembe renkli yapışkan köpükten bir harcın üzerindeki tuğlaları andıran kare şeklinde gri kutular. Miller’ın hâlâ dolu olan bir tüp çözücü bulması için saklama dolaplarını yirmi dakika karıştırması gerekti. Tüpten püsküren seyrek sprey ozon ve yağ kokuyor, değdiği yerlerdeki kaskatı kesilmiş pembe köpük eriyordu. Miller bombaların yanına çömelip ikna edecek kadar elma tadı veren bir tayın çubuğu yedi. Yanında oturan Julie ağırlıksız başını onun omzuna dayamıştı.</p>

  <p>Miller’ın birkaç defa dinle flört ettiği olmuştu. Bunların çoğu gençken ve her şeyi denerken gerçekleşmişti. Sonra da daha yaşlı, daha bilge, daha yorgun ve boşanmanın o ezici ızdırabı altındayken. Daha yüce bir varlığa, ufak tefek meselelerin ve kötülüğün ortadan kalktığı bir perspektiften bakarak olup bitenleri görüp her şeyi yoluna koyabilen muazzam ve merhametli bir zekaya yönelik özlemi anlıyordu. Zaten o da hâlâ öyle bir özlem çekmekteydi. Kendini bunun doğru olduğuna inandıramıyordu yalnızca.</p>

  <p>Yine de belki plana benzer bir şey vardı. Belki evren başka hiç kimsenin yapmayacağı bir şeyi yapması için onu doğru zamanda doğru yere getirmişti. Belki başına gelen onca acı, çile ve hüsran; insanlığın en kötü örnekleri arasında bata çıka geçen ve adamı canından bezdiren onca sene onu insanlığa biraz zaman kazandırabilecekse ölmeye hazır olduğu buraya, bu ana getirmişti.</p>

  <p><i>Öyle bir şeye inanmak ne güzel olurdu,</i> dedi Julie zihninde.</p>

  <p>“Evet,” diye iç geçirerek doğruladı Miller. Kendi sesini duyunca kızın sadece bir düş olan görüntüsü kayboldu.</p>

  <p>Bombalar hatırladığından daha ağırdı. Bir tam g’deyken onları yerinden kıpırdatamazdı. Yalnızca üçte bir g’de ise zor olmasına rağmen mümkündü. Miller her santim için çaba harcayarak içlerinden birini bir el arabasına kadar sürükledi ve oradan da hava kilidine götürdü. Tepesindeki Eros kendi kendine şarkı söylüyordu.</p>

  <p>İşin zor kısmına girişmeden önce dinlenmeliydi. Hava kilidi aynı anda sadece bombanın ya da kendisinin sığabileceği kadar genişti. Miller önce bombanın üstüne çıkıp kilidin dış kapısından geçmek, sonra da kargo filesinden bozma kayışlarla onu yukarı çekmek zorunda kaldı. Dışarı alındığı zaman Eros’un dönüşünün onu uzaya fırlatmaması için bombanın manyetik kıskaçlarla gemiye sabitlenmesi gerekiyordu. Miler onu gemiden çıkarıp el arabasına bağladıktan sonra yarım saatlik bir istirahat molası verdi.</p>

  <p>Artık daha fazla çarpmanın gerçekleşiyor olması Eros’un sahiden de hızlandığının basit bir işaretiydi. Taşlardan her biri, kötü şans onu doğru yönde sektirirse, bir tüfek mermisi gibi Miller’ı veya arkasındaki gemiyi delip geçebilirdi. Fakat minik bir karınca gibi istasyon yüzeyinde gezinirken rastgele gelen taşlardan birinin ona isabet etmesi düşük bir ihtimaldi. Zaten Eros bir süre sonra Kuşaktan çıktığı zaman çarpmalar duracaktı. Peki istasyon Kuşak’tan çıkacak mıydı? Miller Eros’un nereye gittiğine dair hiçbir fikri olmadığını fark etti. Hedefin Dünya, olduğunu farz etmişti, o kadar. Holden şimdiye kadar bunu öğrenmiş olmalıydı.</p>

  <p>Harcadığı çabadan dolayı omuzları biraz sızlamasına karşın çok da kötü değildi. Asıl endişesi el arabasını fazla yüklemiş olabileceğiydi. Arabanın tekerlekleri kendi manyetik botlarından daha sağlam olmasına rağmen gene de kırılabilirdi. Tepesindeki asteroit bir defa sarsılarak tekrar etmeyen yeni ve huzursuz edici bir harekette bulundu. Miller’ın cep terminali Eros yayınını kesip onu bir bağlantı talebinin olduğu konusunda uyardı. Miller terminale baktı, omuz silkti ve bağlantıya izin verdi.</p>

  <p>“Naomi,” dedi kadının konuşmasına fırsat bırakmadan. “Nasılsın?”</p>

  <p>“Selam,” dedi kadın.</p>

  <p>Aralarındaki sessizlik uzadıkça uzadı.</p>

  <p>“Holden’la konuştun demek?”</p>

  <p>“Konuştum,” dedi kadın. “Hâlâ seni o şeyin üzerinden almanın yollarından bahsediyor.”</p>

  <p>“Holden iyi biri,” dedi Miller. “Onu benim adıma vazgeçir, tamam mı?”</p>

  <p>Miller’ı rahatsız etmeye başlayacak kadar uzun ikinci bir seslik yaşandı.</p>

  <p>“Orada ne yapıyorsun?” diye sordu Naomi. Buna verilebilecek bir cevap varmış gibi. Miller’ın tüm hayatı o basit sorunun cevabıyla özetlenebilecekmiş gibi. Miller kadının ne demek istediğine kafa yordu ve yalnızca ağzından çıkan sözcükleri yanıtladı.</p>

  <p>“Şey, bir kargo arabası bulup üzerine bir nükleer bomba bağladım. Bombayı bir erişim kapağına götürüp oradan istasyona sokacağım.”</p>

  <p>“Miller—”</p>

  <p>“Mesele şu ki, bu şeye bir kaya muamelesi yapıyorduk. Artık herkes onun öyle olmadığının farkında, fakat insanların alışması zaman alacak. Donanmalar İstasyonu hâlâ bir bilardo topu gibi düşünecek. Oysa o bir fare.”</p>

  <p>Miller çok hızlı konuşuyor, sözcükler ağzından alelacele dökülüyordu. Naomi’ye fırsat tanımazsa kadın konuşamayacaktı. Miller onun söylemesi gerekenleri duymak, ikna çabalarını savuşturmak zorunda kalmayacaktı.</p>

  <p>“Kendince bir yapısı olmalı. Motorlar veya kontrol kuleleri gibi bir şeyler. Bombayı içeri sokup bu şeyi koordine eden her neyse ona yaklaştırabilirsem onu durdurabilirim. İstasyonu tekrar bir bilardo topu haline getirebilirim. Bunu kısa bir süreliğine bile yapabilirsem başarı şansınız artar.”</p>

  <p>“Ben de öyle düşünmüştüm,” dedi Naomi. “Kulağa mantıklı geliyor. Yapılması gerekeni yapıyorsun.”</p>

  <p>Miller gevrek gevrek güldü. Altındaki gemide öncekilerden daha sert bir çarpışma meydana geldi ve sarsıntı onu kemiklerine kadar titretti. Yeni delikten dışarı gaz kaçmaya başladı. İstasyon daha da hızlanıyordu.</p>

  <p>“Evet,” dedi Miller. “Eh işte.”</p>

  <p>“Amos’la konuşuyordum,” dedi kadın. “Sana otomatik bir düğme lazım. Böylece sana bir şey olsa bile bomba yine de patlar. Erişim kodlarını biliyorsan...?”</p>

  <p>“Biliyorum.”</p>

  <p>“Güzel. Elimde cep terminaline ekleyebileceğin bir program var. Parmağını seçme düğmesinin üzerinde tutman gerekecek. Düğmeye beş saniye boyunca basmazsan patlama sinyalini otomatik olarak iletecek. İstersen programı sana gönderebilirim.”</p>

  <p>“Yani parmağımı bir düğmenin üstünde tutarak mı istasyonda gezinmem gerekecek?”</p>

  <p>Naomi ses tonuyla adeta özür diledi. “Seni kafana sıktıkları bir mermiyle indirebilirler. Veya üstüne atlayarak zaptedebilirler. Aralık ne kadar uzun olursa protomolekülün bombayı patlamadan önce devre dışı bırakma şansı o kadar artar. Daha fazla zamana ihtiyaç duyacaksan programda değişiklik yapabilirim.”</p>

  <p>Miller hava kilidinin hemen dışındaki el arabasında duran bombaya baktı. Bütün göstergeleri yeşil ve parlak sarı renklerdeydi. İç geçirince kaskının içi kısa bir süreliğine buğulandı.</p>

  <p>“Gerek yok. Beş saniye yeterli. Programı gönder. Üzerinde oynamaya yapmam gerekecek mi, yoksa çalıştır-ve-patlat komutunu koyabileceğim basit bir yer var mı?”</p>

  <p>“Karşına bir kurulum ekranı çıkacak,” dedi Naomi. “O seni yönlendirecek.”</p>

  <p>Cep terminali öterek yeni bir dosyanın geldiğini duyurdu. Miller onu onaylayıp çalıştırdı. Bir kapı kodu girmek kadar kolaydı. Nedense etrafındaki füzyon bombalarını patlayacak şekilde ayarlamanın daha zor olması gerektiğini düşünmüştü...</p>

  <p>“Tamamdır,” dedi. “Hazırız. Yani hâlâ bu pezevengi içeri taşımam gerekiyor ama onun dışında her şey tamam. Ben bu şeyin üzerinde ne kadar hızlanıyorum?”</p>

  <p>“Zamanla <i>Roci</i>’nin gidebileceğinden daha da çok hızlanacaksın. Şu an dört g’desiniz ve istasyon gazı kesecekmiş gibi gözükmüyor. ”</p>

  <p>“Ben hiçbir şey hissetmiyorum,” dedi adam.</p>

  <p>“Önceki konuşmamız için üzgünüm,” dedi Naomi.</p>

  <p>“Kötü bir durumdu. Yapmamız gerekeni yaptık. Her zamanki gibi.”</p>

  <p>“Her zamanki gibi,” diye tekrarladı Naomi.</p>

  <p>Birkaç saniye boyunca konuşmadılar.</p>

  <p>“Tetik için teşekkürler,” dedi Miller. “Amos’a selam söyle.”</p>

  <p>Kadın karşılık veremeden önce Miller bağlantıyı kesti. <i>Uzun</i> vedaları hiç kimse sevmezdi. El arabasında bekleyen bombanın manyetik kıskaçları açıktı ve çelik örgülü geniş bir kayış bütün o zımbırtıyı sarıyordu. Miller liman rıhtımlarının metalik yüzeyinde ağır ağır ilerledi. El arabası Eros’tan havalanacak olursa onu uçup gitmekten alıkoyabilecek kadar kuvvetli değildi. Tabii giderek sıklaşan taşlardan biri kendisine çarparsa bunun vurulmaktan pek farkı olmayacağı için beklemek de iyi bir çözüm sayılmazdı. Miller her iki tehlikeyi de kafasından çıkardı ve işini yaptı. Tedirgin geçen on dakika boyunca elbisesi fazla ısınan plastik koktu. Tüm sistem kontrolleri hâlâ hata sınırlarının altında sonuç veriyordu ve dönüştürücüler kokuyu giderdiğinde hava, stoğunda bir sorun görünmüyordu. Çözemeyeceği küçük bir gizem daha.</p>

  <p>Tepesindeki boşluk, titreşmeyen yıldızlarla parlıyordu. Işık noktalarından biri Dünya’ydı. Miller hangisinin o olduğunu bilmiyordu.</p>

  <p>Hizmet kapağı doğal bir kayalık çıkıntıya gömülüydü. Önündeki ham demirden el arabası yolu o karanlıkta gümüşi bir kurdeleye benziyordu. Miller homurdanarak arabayı, bombayı ve kendi yorgun bedenini burgu boyunca itti ve dönüş yerçekimi dizleriyle omuriliğine asılacağı yerde bir kez daha onu ayakları üstüne bastırdı. Başı dönen Miller kapak açılana kadar kodları girdi.</p>

  <p>Önünde uzanan Eros boş gökyüzünden daha karanlıktı.</p>

  <p>Miller cep terminali bağlantısını elbisesine aktararak Holden’ı tahminince son kez aradı.</p>

  <p>“Miller,” diye neredeyse hemen cevapladı Holden.</p>

  <p>“İçeri girmek üzereyim,” dedi Miller.</p>

  <p>“Bekle. Bak, el arabasını otomatiğe bağlamamızın bir yolu olabilir. Eğer <i>Roci</i>—”</p>

  <p>“Evet ama nasıldır bilirsin. Ben zaten buradayım. Üstelik bu pezevengin ne kadar hızlı gidebileceğini bilmiyoruz. Çözmemiz gereken bir sorun var ve onu böyle çözeceğiz.”</p>

  <p>Zaten Holden’ınki zayıf bir umuttu. Adet yerini bulsun diye düşünülmüş bir umut. Belki de candan bir jest. Holden her zaman yaptığı gibi herkesi birden kurtarmaya çalışıyordu.</p>

  <p>“Anlıyorum,” dedi Holden nihayet.</p>

  <p>“Tamam, Peki ben içeride her ne bulursam onu bozduktan sonra...</p>

  <p>“İstasyonu yok etmenin yollarını arıyoruz.”</p>

  <p>“Güzel. Bunca zahmete boş yere girmek istemem.”</p>

  <p>“Senin için... senin için yapabileceğim bir şey var mı? Sonrasında?”</p>

  <p>“Yok,” dedi Miller. Su altındaymışlar gibi Julie başının etrafında dalgalanan saçlarıyla yine yanında belirdi. Kız mevcut olandan daha fazla yıldız ışığıyla aydınlanıyordu. “Bekle. Evet. İki şey var. Birincisi Julie’nin ebeveynleri. Mao-Kwikowski Ticaret’i işletiyorlar. Savaş çıkacağını önceden biliyorlardı. Protogen’le bağlantılılar. Paçayı kurtaramayacaklarından emin ol. Bir de onları görürsen kızlarını zamanında bulamadığım için üzgün olduğumu söyle.”</p>

  <p>“Peki,” dedi Holden.</p>

  <p>Miller karanlıkta çömeldi. Başka bir şey var mıydı? Daha fazlasının olması gerekmez miydi? Mesela Havelock’a iletilecek bir mesaj? Veya Muss’a? Ya da Diogo ile DGİ’li dostlarına? Ama onun için öncelikle söylenecek bir şeyler olmalıydı.</p>

  <p>“Tamam,” dedi Miller, “Hepsi bu kadar. Seninle çalışmak güzeldi.”</p>

  <p>“Böyle bittiği için üzgünüm,” dedi Holden. Yaptıkları veya söyledikleri, seçtikleri veya reddettikleri için özür dilemiyordu.</p>

  <p>“Evet,” dedi Miller. “Ama elden ne gelir ki?”</p>

  <p>Birbirlerine bundan daha fazla veda edemezlerdi. Miller bağlantıyı kesti, Naomi’nin göndermiş olduğu programı ekrana getirdi ve onu devreye soktu. Terminali elindeyken Eros yayınını da tekrar açtı.</p>

  <p>Bitmek bilmez bir kâğıt parçasına sürtünen tırnaklar gibi hafif bir hışırtı. Miller el arabasının ışıklarını yakarak Eros’un karanlık girişini endüstriyel bir griye boyadı ve gölgeleri köşelere kaçırdı. Hayali Julie'si bir sahne projektörünün altındaymışçasına o parıltıda duruyor, ışık hem onu hem de arkasındaki yapıları aynı anda aydınlatıyordu. Bitmek üzere olan upuzun bir düşün son kalıntısı misali.</p>

  <p>Miller frenleri gevşetti, arabayı itti ve Eros’a son kez girdi.</p>

  <p><a id="bookmark54"></a></p>
</body>
</html>
