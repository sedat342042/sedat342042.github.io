<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/ogz.css" rel="stylesheet" type="text/css" />
</head>

<body>
  <h1 style="text-align: right;"><b>Yirminci Bölüm: Miller</b></h1>

  <p>Miller geniş bir tünelde yer alan bir açık hava kafeteryasında oturuyordu. Umumi parklardaki otlar uzun olduğu kadar da solgundu ve tavan renk tayfının en uç beyazıyla ışıldıyordu. Ceres İstasyonu raydan çıkmıştı. Yörüngesel mekanikler ve eylemsizlik onu her zamanki yerinde tutmasına rağmen İstasyonun durumu değişmişti. Nokta savunma sistemleri aynıydı. Liman patlama kapılarının gerilme direnci aynıydı. Tek kaybettikleri siyasi konumlarının gelip geçici kalkanı olmuştu ve bu her şeydi.</p>

  <p>Miller öne kaykılıp kahvesini yudumladı.</p>

  <p>Parklarda çocuklar oynuyordu. Miller onlara çocuk gözüyle baksa da o yaştayken kendisini bir yetişkin olarak gördüğünü hatırlıyordu. On beş, on altı yaşlarındaki çocuklar. DGİ kol bantları takıyorlar, yüksek ve öfkeli seslerle zorbalıktan ve özgürlükten bahsediyorlardı. Kızlar oğlanların çalım satarak ortalıkta gezinmelerini seyrediyorlardı. İster kendi ekseninde dönen uzay boşluğuyla çevrili bir kayada, ister Dünya’daki pul kadar şempanze barınaklarında olsun aynı eski ve hayvansı öykü sürüp gidiyordu. Gençlik Kuşak’ta bile ölümsüzlüğü, zarar görmezliği ve bu sefer her şeyin farklı olacağına yönelik sarsılmaz bir inancı beraberinde getiriyordu. Fizik kuralları bu seferlik bir istisnada bulunacak, füzeler asla çarpmayacak, hava tıslayarak dışarı kaçmayacaktı. Bunlar diğerleri için —DGİ’nin döküntü savaş uçakları, su tankerleri, Mars savaş gemileri, <i>Scopuli, Canterbury, Donnager,</i> sistem bir savaş alanına döndüğünden beri gerçekleşen küçük çatışmalarda yok olmuş diğer yüzlerce gemi— geçerli olsa bile onlar için değildi. Ve gençlik tüm bu iyimserliğine rağmen hayatta kalacak kadar şanslı olsa bile Miller’ın elinde korkudan, biraz kıskançlıktan ve yaşamın kırılganlığına yönelik ezici bir inançtan başka bir şey kalmamıştı. Yine de hesabında üç aylık şirket kredisi ve bol bol boş zamanı vardı, içtiği kahve de fena değildi.</p>

  <p>“Başka bir isteğiniz var mı bayım?” diye sordu garson. Delikanlı otlarda oynayan çocuklardan daha büyük gözükmüyordu. Miller başını iki yana salladı.</p>

  <p>Yıldız Burgusu, kontratını bozalı beş gün geçmişti. Ceres valisi haberler yayılmadan önce bir taşıyıcıya binip kaçmıştı. Dış Gezegenler İttifakı, Ceres’i DGİ kontrolündeki gayrimenkullere eklediğini duyurmuş ve buna karşı çıkan olmamıştı. Miller işsizliğinin ilk gününü içerek harcamışsa da bunu sırf formalite icabı yaptığı gibi garip bir hisse kapılmıştı. Kendini alkole vermesinin yegane sebebi bunun alışıldık bir davranış olması ve benliğini tanımlayan kariyeri kaybetmiş bir insandan öyle yapmasının beklenmesiydi.</p>

  <p>İkinci günü akşamdan kalma geçirmişti. Üçüncü gün canı sıkılmıştı. İstasyon genelinde güvenlik güçleri tıpkı onun beklediği gibi davranarak huzuru koruyucu önlemler alıyordu. Az sayıda siyasi miting ile protesto çabuk ve sert bir biçimde bastırılmış, Ceres vatandaşları bu olayları fazla umursamamıştı. Gözler monitörlerde ve savaştaydı. Birkaç istasyon sakininin kafasının yarılması ve suçlamada bulunulmaksızın hapse atılması dikkate değmezdi. Üstelik bu sefer Miller olayların hiçbirinden şahsen sorumlu değildi.</p>

  <p>Dördüncü gün terminalini kontrol etmiş ve erişimi Shaddid tarafından kaldırılmadan önce yanaşma kaydı isteklerinden yüzde sekseninin cevaplandığını keşfetmişti. Binden fazla girdinin herhangi biri Julie Mao’dan geriye kalan tek ipucu olabilirdi. Mars şimdiye kadar Ceres’e nükleer füze yollamış değildi. Teslim ol çağrıları yapılmıyor, istasyona zorla girilmeye çalışılmıyordu. Tüm bunlar bir anda değişebilirdi, fakat öyle bir şey gerçekleşene kadar Miller kahvesini içecek ve ortalama her on beş dakikada bir geminin kaydını denetleyecekti. Miller’ın hesabına göre Holden kayıtlardaki son gemideyse onu bulması aşağı yukarı altı hafta sürecekti.</p>

  <p>Üçüncü nesil bir maden arama gemisi olan <i>Adrianopole</i> varış aralığı dahilinde Pallas’a yanaşmıştı. Halka açık kayıt sicilini kontrol ederken güvenlik veritabanlarına kıyasla orada ne kadar az bilgi olduğu Miller’ı bir kez daha hüsrana uğrattı. Geminin sahibi Strego Anthony Abramowitz’di. Yetersiz bakım sebebiyle sekiz kez ceza almış, liman için tehlikeli olduğu, gerekçesiyle Eros ile Ceres’e girmesi yasaklanmıştı. Adamın budalalığı ve her an bir kazaya kurban gidebilecek olması dışında uçuş planı hakiki gözüküyordu. Ayrıca geminin geçmişi yeni uydurulmuş olamayacak kadar derindi. Miller bu girdiyi sildi.</p>

  <p><i>Belalı Orospu Çocuğu</i> Ay, Ganymede ve Kuşak arasında üçgen çizen bir yük gemisiydi. Sahibi Ay kökenli MYOFB adlı bir şirketti. Ganymede’in umumi veritabanlarında yapılan bir arama geminin kayıtlardaki tarihte oradaki limandan ayrıldığını, fakat bir uçuş planı bildirme zahmetine girmediğini gösterdi. Miller tırnağıyla ekrana dokundu. Bu dikkat çekmemek için pek de iyi bir yol sayılmazdı. Elinde biraz yetki olan herkes sırf zevk olsun diye öyle bir gemiyi durdurup üzerinde arama yapardı. Miller bu girdiyi de sildi.</p>

  <p>Terminali öttü. Bir mesaj gelmişti. Miller mesajı açtı. Parklardaki kızlardan biri çığlık atarken diğerleri gülüştü. Hava dönüştürücülerin yarattığı daimi esintide kanatlarını hızla çırpan bir serçe hızla uçarak önünden geçti.</p>

  <p>Havelock, Ceres’te olduğundan daha iyi gözüküyordu. En azından daha mutlu olduğu kesindi. Gözlerinin altındaki koyu renkli torbacıklar kaybolmuştu ve Kuşak’ta kendini ispatlama ihtiyacı kemiklerini değiştirmiş de şimdi hepsi doğal haline geri dönüyormuşçasına yüzünün şekli belli belirsiz yumuşamıştı.</p>

  <p>“Miller!” dedi kayıt. “Mesajını almadan hemen önce Dünya'nın Ceres’e sırt çevirdiğini duydum. Kader böyleymiş. Shaddid’in seni kovduğunu öğrendiğime üzüldüm. Aramızda kalsın ama o kadın şımarık budalanın teki. Kulağıma çalınan dedikodulara bakılırsa Dünya savaşın dışında kalabilmek için çekişme konusu olması beklenen istasyonlardan vazgeçmek de dahil yapabileceği her şeyi yapıyormuş. Nasıldır bilirsin. Sağında bir pitbul, solunda bir doberman varsa ilk yapacağın şey elindeki bifteği yere atmaktır.”</p>

  <p>Miller gevrek gevrek güldü.</p>

  <p>“Ben burada Protogen güvenliğe geçtim. Özel ordu saçmalıklarıyla uğraşan büyük bir şirket işte. Ama ödenen maaş kendilerini bir halt sanma hayallerine katlanmaya değiyor. Kontratın sözde bir tek Ganymede’i kapsaması gerekiyor ama şu anda yaşananlar düşünüldüğünde neyin ne olacağını kim bilebilir? Protogen’in Kuşak’ta bir eğitim üssü bulunduğunu öğrendim. Daha önce hiç duymamıştım ama anlaşılan oldukça büyük bir tesismiş. Eleman aradıklarını biliyorum ve seni seve seve tavsiye ederim. İstersen bana haber ver, ben de seni işe alım müdürüyle görüştürüp o canı çıkasıca kayadan kurtarayım.”</p>

  <p>Havelock gülümsedi.</p>

  <p>“Kendine iyi bak ortak,” dedi Dünyalı. “Beni habersiz bırakma.”</p>

  <p>Protogen. Pinkwater. Al Abbiq. Gezegenler arası şirketlerin gerektiği zaman özel ordu ve paralı asker kuvveti olarak kiraya verdikleri küçük güvenlik firmaları, Pallas güvenlik kontratı yıllardır AnnanSec’te olmasına rağmen şirket Mars kökenliydi. Muhtemelen DGİ de şu sıralar personel alıyordu ama herhalde Miller gibi birini kabul etmezlerdi.</p>

  <p>Miller iş bulmaya çalışalı yıllar geçmişti. O tür bir mücadelenin geride kaldığını, ölene kadar Ceres İstasyonu güvenlik kontratında çalışacağını farz etmişti. Olaylar onu işten attırdıktan sonraysa sanki her şey tuhaf bir soyutluk hissi kazanmıştı. Bir darbe almak ve o darbenin acısını hissetmek arasındaki o boşluk gibi. Miller’ın yeni bir iş bulması gerekiyordu. Eski ortağına bir-iki mesaj yollamaktan fazlasını yapmalıydı. Eleman arama firmaları vardı. Ceres’te eski bir polisi fedai olarak işe alacak barlar vardı. Kendilerine yasal süsü verebilecek herhangi bir kimseyi tutacak gri pazarlar vardı.</p>

  <p>Miller’ın yapması gereken en son şey boş boş oturup parktaki kızları dikizlemek ve daha en başından beri sonuçlandırması beklenmeyen bir davada ipucu aramaktı.</p>

  <p><i>Dagon</i> varış aralığının yalnızca biraz öncesinde Ceres’e gelmişti. Miller geminin sahibi Glapion Ortaklığı'nın bir DGA paravanı olduğundan emindi. Bu da Dagon’u iyi bir aday haline getiriyordu—tabii geminin uçuş planı <i>Donnager</i>’ın infilak etmesinden sadece birkaç saat sonra girilmeseydi ve Io’dan çıkış kaydı güvenilir gözükmeseydi. Miller onu ikinci bir incelemeyi hak eden gemiler için tuttuğu bir klasöre aktardı.</p>

  <p>Ay kökenli Silencieux Courant Holding’in sahibi olduğu <i>Rocinante,</i> varış aralığından yalnızca saatler önce Tycho’ya inmiş bir gaz taşıyıcısıydı. Silencieux Courant, DGİ’yle arasında bariz bir bağlantı bulunmayan orta ölçekli bir tüzel kişilikti ve Pallas’ta girilen uçuş planı akla yatkındı. Miller parmak ucunu silme tuşuna koydu, sonra duraksadı. Arkasına yaslandı.</p>

  <p>Bir gaz taşıyıcısı niye Pallas ile Tycho arasında gidip geliyordu? Her iki istasyon da <i>tüketiciydi.</i> Aradaki bir üreticiye uğramadan tüketiciden tüketiciye uçmak, yanaşma ücretim ödemek için iyi bir yol değildi. Miller <i>Rocinante’yı</i> daha önce her neredeyse oradan Pallas’a götüren uçuş planı için istekte bulundu, sonra da beklemeye koyuldu. Kayıtlar Ceres sunucularında depolanmışsa isteğin bir veya iki dakikadan uzun sürmemesi gerekirdi. Fakat bilgilendirme çubuğu tahmini süre olarak bir buçuk saati gösterdiğinden demek ki istek Pallas’taki yanaşma sistemine iletilmişti; yani aranılan bilgi yerel hafızada değildi.</p>

  <p>Miller çenesini sıvazladı; beş gündür uzayan kıllar bir sakal haline gelmiş olmuştu. Miller yüzünde bir tebessümün belirdiğini hissetti. <i>Rocinante</i> kelimesinin tanımını araştırdı. Gerçekte “artık yük beygiri olmayan” anlamındaki sözcüğün asıl kullanım yeri Don Kişot’un atının adıydı.</p>

  <p>“Bu sen misin Holden?” dedi Miller ekrana. “Orada bir yerde yel değirmenlerine mi saldırıyorsun?”</p>

  <p>“Efendim?” dedi garson, fakat Miller elini sallayarak onu uzaklaştırdı.</p>

  <p>Hâlâ bakılmayı bekleyen yüzlerce girdinin yanı sıra ikinci inceleme klasöründe en azından düzinelercesi vardı. Onlara aldırış etmeyen Miller sanki sırf irade gücüyle ekranda daha fazla bilginin belirmesini sağlayabilecekmişçesine gözünü Tycho’dan gelen girdiye dikti. Sonra Havelock’un gönderdiği mesajı yavaşça açtı, cevap tuşuna bastı ve terminalin toplu iğne başı büyüklüğündeki minicik siyah kamerasına baktı.</p>

  <p>“Selam ortak,” dedi. “Teklifin için teşekkürler. Onu belki daha sonra kabul edebilirim, fakat buradan ayrılmadan önce halletmem gereken birkaç pürüz var. Nasıldır bilirsin. Yine de bana bir kıyak geçebilirsin. Bir geminin izini sürmem gerekiyor, ama yalnızca umumi veritabanlarını kullanabiliyorum ve Ceres şimdiye kadar Mars’la savaşa tutuşmuş bile olabilir. Biliyorsun, her şey mümkün. Neyse; o geminin muhtemel uçuş planları için birinci seviye bir izleme koyabilirsen ve bir şeyler çıkarsa bana mesaj yolla. Karşılığında içkiler benden.”</p>

  <p>Miller duraksadı. Söyleyecek başka bir şey daha olmalıydı.</p>

  <p>“Kendine iyi bak ortak.”</p>

  <p>Mesajı gözden geçirdi. Ekranda yorgun gözüküyor, tebessümü biraz sahte duruyor ve sesi kafasında olduğundan daha yüksek çıkıyordu. Fakat mesaj söylemesi gerekeni söylüyordu. Miller onu gönderdi.</p>

  <p>Ne günlere kalmıştı. Erişimini kaybetmiş, beylik tabancası elinden alınmış —yine de deliğinde seri numarasız bir çift daha vardı— ve parası bitmeye yüz tutmuştu. Nabza göre şerbet vermesi, rutin olması gereken şeyler için başkalarından kıyak geçmelerini istemesi, en ufak bir bilgi kırıntısı için bile sistemi alt etmesi gerekiyordu. Eskiden bir polisken şimdi onu bir fareye dönüştürmüşlerdi. <i>Yine de,</i> diye sandalyesinde arkasına yaslanarak aklında geçirdi, <i>bir fare için hiç de fena bir iş çıkarmadım.</i></p>

  <p>Patlamalarının gürültüsü dönüş istikametinden geldi, sonra da öfkeli sesler yükseldi. Parklardaki çocuklar yakalamaca oynamayı bırakarak dönüp baktılar. Miller ayağa kalktı. Duman çıkmasına rağmen alev göremiyordu. İstasyonun hava temizleyicileri havadaki partikülleri emmek için akımı hızlandırınca esinti arttı; demek ki sensörler bir yangının körüklenmesi riski olduğunu düşünmüyordu. Birbiri ardına üç kez silah patladı ve bazı insan sesleri kaba bir ilahi halinde toplu olarak yükseldi. Miller sözcükleri çıkaramasa bile ritim ona bilmesi gereken her şeyi söylüyordu. Bu ne bir felaket, ne bir yangın, ne de bir düşman istilasıydı. Sadece bir isyandı.</p>

  <p>Çocuklar arbedeye doğru yürüyorlardı. Miller birini dirseğinden yakaladı. On altısından büyük olamayacak kızın gözleri neredeyse kapkara, yüzü ise mükemmel bir kalp biçimindeydi.</p>

  <p>“Oraya gitme,” dedi Miller. “Arkadaşlarını bir araya toplayıp diğer tarafa götür.”</p>

  <p>Kolundan tuttuğu kız dönüp ona baktı. Gürültüler devam ediyordu.</p>

  <p>“Yardım edemezsin,” dedi Miller.</p>

  <p>Kız kolunu çekip kurtardı.</p>

  <p>“Gene de denemem lazım,” dedi. “Biliyosun, podria intentar.” <i>Sen de deneyebilirsin.</i></p>

  <p>“Şimdi denedim ya,” diyen Miller terminalini kutusuna koydu ve yürüyüp gitti. Arkasındaki isyan sesleri artıyordu. Fakat Miller polisin olaya el koyacağından emindi.</p>

  <p style="text-align: center;">♦</p>

  <p>Sistem ağı sonraki on dört saat boyunca istasyonda beş isyan ve ufak çaplı yapısal hasar haberleri verdi. Miller’ın daha önce adını hiç duymadığı biri üç aşamalı bir sokağa çıkma yasağı ilan etti; mesailerinin iki saat öncesinde veya sonrasında deliklerini terk edenler tutuklanacaktı. İşleri artık her kim yürütüyorsa altı milyon insanı kilit altında tutarak istikrar ve huzur sağlayabileceğini zannediyordu. Miller, Shaddid’in bu konuda ne düşündüğünü merak etti.</p>

  <p>Ceres’in dışında durum daha da vahim bir hal alıyordu. Triton’daki derin astronomi laboratuvarları DGİ yanlısı bir madenci grubu tarafından ele geçirilmişti. Madenciler sistem genelini kapsayan çanağı açmışlardı ve sistemdeki tüm Mars gemilerinin konumuna ek olarak kubbe parklarda üstsüz güneşlenenlere kadar Mars yüzeyinin yüksek çözünürlüklü görüntülerini yayınlıyorlardı. Anlatılanlara bakılırsa bir nükleer füze salvosu istasyona doğru yola çıkmıştı ve çanak bir hafta içinde uzay tozu haline gelecekti. Dünya'nın salyangoz temposu hızlanıyor, Dünya ve Ay kökenli şirketler yerçekimi kuyularına çekiliyordu. Bunu hepsi, hatta yarısı bile yapmıyordu; fakat sayıları Dünya'nın üstü kapalı mesajını iletmek için yeterliydi: <i>Bizi bu meseleye bulaştırmayın.</i> Mars dayanışma çağrılarında bulunuyordu; Kuşak ise adalet çağrısı yapıyor, fakat daha sıklıkla insanlığın doğum yerine siktir olup gitmesini söylüyordu.</p>

  <p>Durum henüz kontrolden çıkmamışsa da hızla kötüye gidiyordu. Birkaç tane daha olayın ardından tüm bunların nasıl başladığının ve neler kaybedilebileceğinin hiçbir önemi kalmayacaktı. Mars çıkabilecek bir savaşı Kuşak’ın kazanamayacağını, Kuşak da kaybedecek hiçbir şeyinin olmadığını biliyordu. İnsanlık o güne dek hiç görülmemiş ölçekteki bir katliama davetiye çıkarıyordu.</p>

  <p>Ve tıpkı Ceres konusunda olduğu gibi Miller’ın o konuda da yapabileceği fazla bir şey yoktu. Fakat James Holden’ı bulabilir, <i>Scopuli</i>’ye neler olduğunu öğrenebilir ve ipuçlarını takip ederek Julie Mao’ya ulaşabilirdi. Miller bir dedektifti; onun işi buydu.</p>

  <p>Miller deliğini toparlayıp onlarca yıldır bir yara kabuğu gibi birikmiş lüzumsuz eşyaları atarken kızla konuştu. Onu bulmak için niye her şeyden vazgeçtiğini açıklamaya çalıştı. <i>Rocinante</i>’yi keşfettiğinden beri <i>romanesk</i> sözcüğünü kullanmaktan güçlükle kaçınabiliyordu.</p>

  <p>Hayalindeki Julie gülüyor veya duygulanıyordu. Miller’ın hayatında bir amaca en yakın şey kendisini bulmak olduğu için de ona mahzun ve zavallı bir adam gözüyle bakıyordu. Onu ebeveynlerinin elindeki bir maşa olarak azarlıyordu. Ağlayıp kollarını ona doluyordu. Neredeyse hayal edilemez bir gözlem salonunda onunla birlikte oturarak yıldızları seyrediyordu.</p>

  <p>Miller sahip olduğu her şeyi bir sırt çantasına sığdırdı. İki takım kıyafet, belgeleri, cep terminali. Candace’ın güzel günlerden kalma bir resmi. Shaddid bölümlemesini silmeden önce Julie’nin üç farklı resmi de dahil onun davasıyla ilgili olarak topladığı her şeyin basılı bir kopyası. Miller daha fazla eşyasının olması gerektiğini düşünerek başından geçen her şeye bir müddet kafa yordu, sonra da fikrini değiştirdi. Her şey üç aşağı beş yukarı olması gerektiği gibiydi.</p>

  <p>Miller son gününü sokağa çıkma yasağını çiğneyerek, İstasyonu dolaşarak ve de özleyebileceğim yahut kendisini özleyebileceklerini düşündüğü birkaç kişiye veda ederek geçirdi. Gergin ve huzursuz bir polis barında gördüğü Muss biraz gözyaşı dökerek ve ona kaburgalarını ağrıtana kadar sarılarak Miller’ı şaşırttı.</p>

  <p>Miller, Tycho’ya giden bir yolcu gemisinde yer ayırttı. Aldığı bilet ona geri kalan sermayesinin çeyreğine mal oldu. Julie’yi bir an önce bulması veya yeni bir işe girerek soruşturma boyunca kendine kaynak sağlaması gerektiğini ilk defa olmamak kaydıyla aklında geçirdi. Fakat henüz öyle bir gelişme yaşanmamıştı ve artık evren uzun vadeli bir planı olsa olsa sulu bir şakaya dönüştürebilecek kadar istikrarlıydı.</p>

  <p>Tam taşıyıcıya bineceği sırada terminali bu görüşü ispatlamak istercesine öttü.</p>

  <p>“Hey, ortak,” dedi Havelock. “İstediğin o kıyak vardı ya? Bir şey buldum. Senin şu balık az önce Eros’ta biten bir uçuş planı girdi. Ortak erişime açık verileri ekte gönderiyorum. Dahasını da vermek isterdim ama Protogen’dekiler işlerini sıkı tutuyorlar. Bir işe alım görevlisine senden bahsettim; kadın ilgilenir gibi gözüktü. Yani bana haber ver, tamam mı? Sonra tekrar konuşuruz.”</p>

  <p><i>Eros.</i></p>

  <p><i>Harika.</i></p>

  <p>Miller arkasındaki kadına başıyla selam verdi, kuyruktan ayrıldı ve bilet gişesine kadar yürüdü. Paravan tekrar açıldığı sırada Tycho yolcu gemisine binilmesi için son kez çağrıda bulunuluyordu. Miller biletini iade etti, ödediği paranın küçük bir kısmını geri aldı ve hesabındaki meblağın üçte birini bir Eros biletine harcadı. Daha kötüsü de olabilirdi tabii. Haberi ancak yola çıktıktan sonra alabilirdi. Bunu kötü değil iyi şans olarak düşünmesi lazımdı.</p>

  <p>Biniş çağrısı hafifçe vurulan bir çelik üçgeninki gibi bir tınıyla geldi.</p>

  <p>“Umarım haklıyımdır,” dedi Miller, Julie’ye. “Holden orada olmazsa kendimi tam bir aptal gibi hissedeceğim.”</p>

  <p>Hayalindeki Julie esefle gülümsedi.</p>

  <p><i>Hayat bir risktir</i>, dedi kız.</p>

  <p><a id="bookmark24"></a></p>
</body>
</html>
