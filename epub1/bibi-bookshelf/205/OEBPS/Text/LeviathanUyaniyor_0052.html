<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/ogz.css" rel="stylesheet" type="text/css" />
</head>

<body>
  <h1><b>Kırk Sekizinci Bölüm: Miller</b></h1>

  <p>“Varsın ve yoksun,” dedi Eros yayını, yarı tesadüfi bir parazit uğultusunun arasından. “Varsın ve yoksun. Varsın ve yoksun.”</p>

  <p>Küçük gemi sarsılıp sallandı. Çarpışma koltuklarındaki DGİ teknisyenlerinden biri hıncından ziyade yaratıcılığıyla dikkat çeken bir dizi küfür savurdu. Miller gözlerini kapayarak standart olmayan bir yanaşmayla gelen mikro-g ayarlamalarının midesini bulandırmasını önlemeye çalıştı. Eklem sızlatan bir hızlanmayla ve en az onun kadar yıpratıcı bir frenleme rutiniyle geçen günlerin ardından küçük kıpırtılar ile hareketler insana keyfi ve garip geliyordu.</p>

  <p>“Varsın, varsın, varsın, varsın, <i>varsın, varsın, varsın...”</i></p>

  <p>Miller zamanının bir kısmım haber bültenlerini seyretmekle geçirmişti. Tycho’dan ayrılmalarının üç gün sonrasında Protogen’in Eros’la bağlantısı açığa çıkmıştı. Bunu Holden’ın yapmamış olması hayret vericiydi. O andan sonra şirket büsbütün inkar, bağımsız bir taşeronu suçlama ve bir Dünya savunma sırları yönetmeliğine bağlı olarak dokunulmazlık iddiası safhalarından geçmişti. Durum onlar için pek de iyi gözükmüyordu. Dünya'nın Mars’a uyguladığı abluka yerini korusa da dikkatler Dünya bünyesindeki güç çekişmesine kaymıştı ve Mars donanması itişini yavaşlatarak kalıcı bir karar alınmadan önce Dünya kuvvetlerine biraz soluklanmaları için fırsat tanımıştı. Görünüşe bakılırsa kıyamet birkaç hafta daha ertelenmişti. Miller bundan dolayı belli ölçüde mutlu olabildiğini keşfetmiş, fakat aynı zamanda bitkin düşmüştü.</p>

  <p>Eros’un sesini daha sık dinliyordu. Bazen video akışını da izlemesine rağmen genellikle sadece kulak veriyordu. Saatlerin ve günlerin ardından belli bir düzen değilse bile en azından ortak yapılar duymaya başlamıştı. Can çekişen istasyondan akan bazı sesler tutarlıydı—Miller’ın tahminince ses dosyası arşivlerinde fazlasıyla yer kaplayan sunucular ve şovmenler. Bir bakıma müziğe yönelik belirli eğilimler de var gibiydi. Saatler süren rastgele, inişli çıkışlı parazitin ve oradan buradan toplanmış bölük pörçük ifadelerin ardından Eros bir sözcüğe veya tabire tutunuyor, onu giderek artan bir yoğunlukla tekrar ediyordu; ta ki o da dağılana ve rastgelelik geri gelene dek. “... <i>varsın, varsın, varsın, VARSIN, VARSIN, VARSIN...”</i></p>

  <p><i>Yokum,</i> diye düşündü Miller ve gemi ansızın yukarı savrularak Miller’ın midesini az önce bulunduğu yerden yaklaşık on beş santim uzakta bıraktı. Bunu bir dizi yüksek tangırtı ve akabinde kısa bir klakson sesi takip etti.</p>

  <p>“Dieu! Dieu!” diye bağırdı biri. “Bombalar son vamen roja! Kızaracak! Bizi kızartacak toda!”</p>

  <p>Yolculuk boyunca tekrar eden espri yine nezaket icabı atılan bazı kahkahalara sebep oldu ve espriyi yapan oğlan —on beşinden büyük olmayan sivilceli bir Kuşaklı— kendi zekâsı karşısında zevkle sırıttı. Oğlan bu işe bir son vermezse Tycho’ya varmadan önce biri onu levyeyle dövecekti. Miller o kişinin kendisi olmayacağını tahmin ediyordu.</p>

  <p>İleri doğru gerçekleşen muazzam bir sarsıntı onu sertçe koltuğuna bastırdı. Sonra yerçekimi tanıdık bir 0.3 g’de —belki biraz daha yükseğinde— geri geldi. Fakat hava kilitleri geminin alt kısmında bulunduğu için pilot Eros’un dönmekte olan kabuğuna geminin karnıyla tutunmak zorunda kalmıştı. Dönüş yerçekimi az öncesinin tavanını yeni bir zemin haline getiriyordu. En alçaktaki koltuk sırası artık tepedeydi ve rıhtımlara füzyon bombaları kurarlarken onları uzay boşluğuna fırlatıp atmaya çalışan soğuk, karanlık kayaya doğru tırmanmaları gerekecekti.</p>

  <p>Şu sabotaj denen şey ne kadar da eğlenceliydi.</p>

  <p>Miller elbisesini giydi. <i>Rocinante</i>’nin askeri kalitedeki uzay elbiselerinden sonra DGİ’nin karmakarışık bir çeşitlilikteki teçhizatları üçüncü el kıyafetler gibi gelmekteydi. Miller’ın elbisesi başka birinin vücut kokusunu taşıyordu ve polyester yüz plakasının çatlayıp onarılan bir noktası deforme olmuştu. Miller onu takan zavallı hergelenin başına ne geldiğini düşünmek istemiyordu. Kalın bir aşınmış plastik katmana sahip manyetik botların plaka araları çamur doluydu ve tetikleme mekanizması öylesine eskiydi ki Miller daha ayağını bile oynatmadan açılıp kapandıklarını hissedebiliyordu. Elbisenin Eros’a yapıştığı ve bir daha ayrılmadığına dair bir görüntü canlandı hayalinde.</p>

  <p>Bu düşünce onu gülümsetti. <i>Sen bana aitsin,</i> demişti kendi Julie’si. Dediği doğruydu ve Miller orayı terk etmeyeceğinden emin sayılırdı. Çok uzun bir zaman polislik yapmıştı ve insanlıkla yeniden bağ kurmanın fikri bile onu güçten düşürüyordu. Buraya işinin son kısmını halletmek için gelmişti. Ondan sonra her şey sona erecekti.</p>

  <p>“Hey! Pampav!”</p>

  <p>“Geliyorum,” dedi Miller. “Acele etme. Nasılsa İstasyonun bir yere gittiği yok.”</p>

  <p>“Gökkuşağı göremediğin bir halkadır. Göremediğin. Göremediğin,” dedi Eros çocuksu bir sesle. Miller terminalinin sesini kıstı.</p>

  <p>İstasyonun kayalık yüzeyinde elbiselerin ve kontrol kollarının tutunabileceği belirli bir yer yoktu. Gemilerden ikisi onlara direnecek bir dönüş yerçekiminin olmadığı kutuplara inmişse de Coriolis etkisi herkeste bilinçaltı bir mide bulantısına sebep olacaktı. Miller’ın ekibinin rıhtımdaki üstü açık metal levhalarda kalması ve oraya sinekler gibi yapışarak tepelerindeki yıldızlı boşluğa bakması gerekiyordu.</p>

  <p>Füzyon bombalarının nerelere yerleştirileceğini belirlemek kolay iş değildi. Bombalar istasyona yeteri kadar enerji pompalamazsa güneşin dış katmanı onu ve <i>Nauvoo</i>’dan artakalan parçaları yutmadan önce üzerine bir bilim ekibinin konabileceği kadar soğuyabilirdi. Tycho’nun en üstün zekâlarının tüm çabalarına rağmen patlamaların birbiriyle uyumlu olarak gerçekleşmeme ihtimali vardı. Kayanın içinde yol alan basınç dalgaları öngörülmeyen biçimlerde güçlenirse istasyon bir yumurta gibi kırılabilir, rüzgara bırakılmış bir avuç toz misali güneş sisteminin dört bir tarafına protomolekül saçabilirdi. Başarıyla felaket arasındaki fark gerçekten de birkaç metreyle belirlenebilirdi.</p>

  <p>Miller hava kilidini tırmanıp istasyon yüzeyine çıktı. İlk teknisyen dalgası rezonans sismograflarını kurarken iş fenerlerinin ve göstergelerin ışığı evrendeki en parlak şeydi. Miller botlarını seramik-çelik alaşımı geniş bir levhaya yapıştırdı ve dönüşün sırtındaki tutulmaları geçirmesine izin verdi. Hızlanma koltuğunda harcadığı günlerin ardından böyle bir özgürlük büyük mutluluktu. Teknisyenlerden biri ellerini kaldırarak Kuşak dilinde dikkat çekme amacı taşıyan bir hareket yaptı.</p>

  <p>“... insectes rampant sur ma peau...”</p>

  <p>Miller sabırsızlığa kapılarak Eros yayınını kapattı ve ekip kanalına geçti.</p>

  <p>“Kıpırdamamız lazım,” dedi bir kadın sesi. “Burada çok fazla geri sıçrama var. Rıhtımların diğer tarafına geçmeliyiz.”</p>

  <p>“Bunlar neredeyse iki kilometre boyunca uzanıyor,” dedi Miller.</p>

  <p>“Öyle,” diye doğruladı kadın. “Demir alıp gemiyi çalıştırarak oraya gidebilir veya gemiyi biz çekebiliriz. Yeterli çekme halatımız var.”</p>

  <p>“Hangi yöntem daha hızlı? Fazla vaktimiz yok.”</p>

  <p>“Çekme.”</p>

  <p>“Öyleyse çekelim,” dedi Miller.</p>

  <p>Yirmi adet küçük, paletli nakliye robotu kocaman bir metalik zeplini sürüklercesine halatlara asılırken şilep yavaş yavaş yükseldi. Bu gemi de Miller’la beraber burada, istasyonda kalacak ve tanrılara adanan bir kurban gibi kayaya bağlı duracaktı. Miller ekibin geri kalanıyla beraber geniş, kapalı hangar kapılarını kat etti. Çıkan tek ses elektromıknatıslar yüzeye tutunurken ve sonrasında tekrar serbest kalırken botlarının tabanlarından geliyordu. Soluduğu havadaki yegane kokular da kendi vücuduna ve hava dönüştürücünün yeni plastiğine aitti. Ayaklarının altındaki metal birileri tarafından daha yeni temizlenmiş gibi parlıyordu. Üzerinde olabilecek tozlar veya taş parçacıkları uzun zaman önce uzaya savrulup gitmişti.</p>

  <p>Gemiyi yanaştırmak, bombaları devreye sokmak ve güvenlik kodlarını girmek için hızla çalıştılar. Kimse dile getirmese de herkes <i>Nauvoo</i> adlı o koskoca füzenin son sürat üzerlerine geldiğini biliyordu.</p>

  <p>Başka bir gemi istasyona yanaşmaya ve tuzağı etkisiz hale getirmeye çalışırsa asteroit yüzeyindeki diğer tüm DGİ bomba gemilerine senkronizasyon sinyali gidecekti. Üç saniye sonra da Eros yüzeyinde ne varsa yok olacaktı. Ekip görevden artakalan hava ile malzemeleri gemiden indirdi ve daha sonra alınmak üzere bir yere yığdı. Eldeki kaynakları ziyan etmenin anlamına yoktu.</p>

  <p>Hava kilitlerinden dışarı korkunç bir şey çıkıp da mürettebata saldırmadı. Bu da Miller’ın görevdeki varlığını tamamen gereksiz kıldı. Veya belki de kılmadı. Belki bu onun istasyona gelmesi için bahane olmuştu.</p>

  <p>Yapılabilecek her şey yapıldıktan sonra Miller artık çalışmayan geminin sisteminden ‘işlem tamam’ sinyali gönderdi. Ağır ağır çıkagelen dönüş taşıyıcısı bir ışık noktası olarak belirdi ve giderek daha parlak bir hal alarak büyüdükçe büyüdü. Geminin üstü bir inşaat iskelesini andıracak biçimde sıfır yerçekimi yanaşma filesiyle kaplıydı. Yeni geminin izin vermesiyle Miller’ın ekibi botlarındaki mıknatısları kapatıp elbiselerindeki ya da elbiselerin eski olması durumunda tek kullanımlık paylaşımlı kaçış jetlerindeki basit manevra iticilerini ateşledi. Miller onların düşüp gitmesini seyretti.</p>

  <p>“Kıpırda biraz Pampav,” dedi Diogo bir yerlerden. Miller aradaki mesafeden hangisinin o olduğunu bilemiyordu. “Tekne oturup seni beklemez.”</p>

  <p>“Ben gelmiyorum,” dedi Miller.</p>

  <p>"Sa que?”</p>

  <p>“Karar verdim. Burada kalacağım.”</p>

  <p>Kısa bir sessizlik yaşandı. Miller bunu bekliyordu. Güvenlik kodları elindeydi. Sürünerek eski geminin içine girmesi ve kapıyı arkasından kilitlemesi gerekirse öyle yapabilirdi. Fakat istemiyordu. Sebeplerini çoktan hazırlamıştı: Tycho’ya döndüğünde Fred Johnson’ın barış pazarlıklarındaki siyasi bir piyondan başka bir şey olmayacaktı; yıllarla ifade edilemeyecek biçimde yorgun ve yaşlıydı; Eros’ta bir kez ölmüştü ve o işi burada bitirmek istiyordu. En azından bu kadarını hak etmişti. Diogo ve diğerleri bunu ona borçluydular.</p>

  <p>Miller oğlanın tepki vermesini, kendisini vazgeçirmeye çalışmasını bekledi.</p>

  <p>“İyi öyleyse,” dedi Diogo. “Buona morte.”</p>

  <p>“Buona morte,” dedi Miller ve telsizini kapattı. Evren sessizdi. Asılı durduğu istasyon döndükçe altındaki yıldızlar yavaş fakat gözle görülür ölçüde kayıyordu. O ışıklardan biri <i>Rocinante’ydi.</i> Diğer ikisi Holden’ın oyalaması için gönderildiği gemilerdi. Miller onları seçemiyordu. Hemen yanı başında süzülen Julie’nin siyah saçları vakumda dalgalanıyor, yıldızların ışığı kızın içinden geçiyordu, Julie huzurlu görünüyordu.</p>

  <p><i>Tekrar yapman gerekseyeli,</i> dedi kız. <i>Her şeyi en baştan yapabilseydin?</i></p>

  <p>“Yapmazdım,” dedi adam.</p>

  <p>Miller, DGİ taşıma gemisinin motorlarını çalıştırmasını seyretti, iticilerin sarı-beyaz ışığı bir yıldız haline gelene dek uzaklaştı. O yıldız giderek küçüldü, sonra da kayboldu. Miller dönüp karanlık, boş manzarayı ve daimi geceyi gözden geçirdi.</p>

  <p>Birkaç saat daha Julie’yle kalması gerekiyordu. Sonra ikisi de güvende olacaktı. Tıpkı diğer herkes gibi. Bu kadarı yeterliydi. Miller kendini gülümserken ve ağlarken buldu. Gözyaşları gözlerinden akarak saçlarının arasına kaçıyordu.</p>

  <p><i>Her şey yoluna girecek,</i> dedi Julie.</p>

  <p>“Biliyorum,” dedi Miller.</p>

  <p>Neredeyse bir saat sessizce durdu, sonra da dönüp kurban edilmiş gemiye kadar yavaş ve riskli bir yürüyüş yaptı. Hava kilidinden içeri girip geminin loş karnına indi. İçeride kalan atmosfer, elbisesinin içinde uyumasını gerektirmeyecek kadar yoğundu. Miller çırılçıplak soyundu, bir hızlanma koltuğu seçti ve sert mavi jelin üstüne kıvrılıp yattı. Işığıyla güneşi bile gölgede bırakabilecek kadar güçlü beş füzyon cihazıyla arasında yirmi metre bile yoktu. Yukarısındaki Eros İstasyonu’nda bir zamanlar insan olan her şey değişip yeniden biçimleniyor, gerçeğe dönüşmüş bir diğer Hieronymus Bosch tablosu gibi şekilden şekle giriyordu. Ve hâlâ bir günlük mesafede olan Tanrı'nın yumruğu <i>Nauvoo</i> son sürat üzerine geliyordu.</p>

  <p>Miller elbisesini gençliğinde hoşuna giden bazı eski pop şarkılarını çalması için ayarladı ve ninni dinleyerek uykuya daldı. Rüyasında Ceres’teki eski deliğine döndü. Oranın arka kısmında bulduğu bir tünel sayesinde nihayet, <i>nihayet</i> özgürlüğüne kavuşacaktı.</p>

  <p style="text-align: center;">♦</p>

  <p>Son kahvaltısı sert bir yulaflı çubuk ile unutulmuş bir acil durum çantasında bulduğu bir avuç çikolata oldu. Bunları demir ve pas tadı veren geri dönüştürülmüş ılık suyla beraber mideye indirdi. Dışarıdan gelen sinyaller tepesindeki İstasyonun bas bas bağırdığı inişli çıkışlı frekanslar tarafından neredeyse tamamen yutuluyordu. Miller buna rağmen durumu öğrenecek kadar şey duyabildi.</p>

  <p>Tahmin ettiği gibi Holden galip gelmişti. DGİ Dünya’dan, Mars’tan ve her zamanki gibi kendi içindeki gruplardan gelen binlerce farklı suçlamaya cevap veriyordu. Yine de artık çok geçti. <i>Nauvoo</i>’nun gelmesine saatler kalmıştı. Son yaklaşmaktaydı.</p>

  <p>Miller elbisesini son kez giydi, ışıkları kapattı ve sürünerek hava kilidinden yukarı çıktı. Dış sürgüler uzunca bir süre açılmayıp da emniyet ışıkları kırmızıda kalınca son anlarını orada, ateşlenmeye hazır bir torpil gibi bir tüpün içine sıkışmış vaziyette geçireceğinden korktu. Fakat kilidi tekrar çalıştırdığı zaman ilk seferde açıldı.</p>

  <p>Artık Eros yayınında sözcüklere rastlanmıyor, sadece taşların üzerinden akan su misali hafif bir şırıltı geliyordu. Miller yanaşma hangarlarının geniş ağzını yürüyerek kat etti. Tepesindeki gökyüzü döndü ve <i>Nauvoo</i> ufuktan güneş gibi yükseldi. Kolunu ileri uzatıp parmaklarını sonuna kadar açtığında bile eli motorlardan gelen ışığı örtmeye yetmiyordu. Miller botlarının ucunda asılı durarak geminin yaklaşmasını izledi. Hayalet Julie de bu sahneyi onunla beraber seyretmekteydi.</p>

  <p>Doğru hesapladıysa <i>Nauvoo</i>’nun çarpma noktası Eros’un ana ekseninin tam ortası olacaktı. Miller bunu gerçekleştiği esnada görebilecekti ve göğsündeki baş döndürücü heyecan ona gençliğini hatırlatıyordu. Müthiş bir gösteri olacaktı. İzlemeye değeceği kesindi. Miller bunu kaydetmeyi düşündü. Elbisesi basit bir görsel dosya yaratıp verileri gerçek zamanlı olarak gönderebilirdi. Fakat hayır. Bu an sadece ona aitti. Ona ve Julie’ye. insanlığın geri kalanı umursuyorsa orada öylece durmanın nasıl bir şey olduğunu tahmin etsindi.</p>

  <p><i>Nauvoo</i>’nun devasa parıltısı artık gökyüzünün çeyreğini kaplıyordu ve ışık çemberinin tamamı ufku aşmıştı. Eros yayınının yumuşak mırıltısı, daha suni olduğu açıkça anlaşılan bir şeye dönüştü: döne döne yükselerek Miller’a durduk yerde eski filmlerin en başındaki radar benzeri yeşil ekranı hatırlatan bir ses. Onun arkasında insan sesleri de olmasına rağmen Miller sözcükleri, hatta kullanılan dili çıkartamıyordu.</p>

  <p><i>Nauvoo</i>’nun muazzam üfleci gökyüzünün yarısını kaplarken arkasındaki yıldızlar tam itişin ışığında kayboluyordu. Elbisesi bir radyasyon uyarısıyla ötünce Miller onu kapattı.</p>

  <p>İnsanlı bir <i>Nauvoo</i> asla öyle bir itişi sürdüremezdi; en iyi koltuklarda bile itiş yerçekimi insan kemiklerini un ufak ederdi. Miller çarptığı anda geminin ne kadar hızlı gidiyor olacağını tahmin etmeye yeltendi.</p>

  <p>Yeteri kadar. Önemli olan oydu. Yeteri kadar hızlı.</p>

  <p>Orada, alev sütununun ortasında bir kalem ucundan daha büyük olmayan karanlık bir nokta gördü. Geminin kendisi. Miller derin bir nefes aldı. Gözlerini kapattığında ışık kırmızı bir tonla gözkapaklarını aştı. Miller onları tekrar açtığında <i>Nauvoo</i>’nun uzunluğu vardı. Şekli. O bir iğne, bir ok, bir füzeydi. Derinliklerden yükselen bir yumruktu. Miller hatırladığı kadarıyla ömründe ilk defa huşuya kapıldı.</p>

  <p>Eros bağırdı.</p>

  <p>“SAKIN HA BANA DOKUNAYIM DEME!”</p>

  <p>Motor alevinin sütunu yavaş yavaş bir daire olmaktan çıkarak önce bir oval, sonra da <i>Nauvoo</i>’nun kendisini kaba bir profilde gümüşi renklerle gösterdiği devasa bir sorguç şeklini aldı. Miller’ın ağzı bir karış açık kaldı.</p>

  <p>Gemi ıskalamıştı. Yön değiştirmişti. O anda, <i>tam</i> o anda Eros’a çarpmayarak yanından hızla geçip gidiyordu. Fakat Miller herhangi bir manevra roketinin ateşlendiğini görmemişti. Zaten o kadar büyük ve o kadar hızlı hareket eden bir şey nasıl paramparça olmadan göz açıp kapayana dek dönebilirdi? Hızlanma g’si bile...</p>

  <p>Miller orada bir cevap yazıyormuşçasına yıldızlara baktı. Ve baktığı yerde bir cevap görünce şaşırdı. Samanyolu’nun gökyüzüne serpiştirilmiş sonsuz sayıdaki yıldızı hâlâ oradaydı. Fakat açılar değişmişti. Eros’un dönüşü, ekliptik düzlemdeki konumu yer değiştirmişti.</p>

  <p><i>Nauvoo</i>’nun darmadağın olmadan son dakikada rota değiştirmesi imkansızdı. Öyle bir şey yaşanmamıştı yani. Eros aşağı yukarı altı yüz kilometreküptü. Protogen çıkagelmeden önce Kuşak’taki ikinci en büyük faal liman ondaydı.</p>

  <p>Ve istasyon Miller’ın manyetik botlarının tutuşunu bile gevşetmeksizin yana kaçmıştı. <a id="bookmark52"></a></p>
</body>
</html>
