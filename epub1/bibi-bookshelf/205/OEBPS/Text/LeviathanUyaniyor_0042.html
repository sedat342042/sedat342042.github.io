<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/ogz.css" rel="stylesheet" type="text/css" />
</head>

<body>
  <h1><b>Otuz Sekizinci Bölüm: Miller</b></h1>

  <p>Gözlem güvertesi yavaş yavaş bir araya gelen <i>Nauvoo’</i>ya tepeden bakıyordu. Yumuşak bir kanepenin ucuna ilişmiş olan Miller parmaklarını dizinin üstünde birbirine kenetlemiş ve gözünü devasa inşaat manzarasına dikmişti. Holden’ın gemisinde ve ondan önce eski tarz kapalı bir mimariye sahip Eros’ta geçirdiği zamandan sonra bu kadar engin bir sahne ona suni gözüküyordu. Üzerinde bulunduğu güverte bile <i>Rocinante</i>’den daha geniş olup yumuşak eğreltiotlarıyla ve biçim verilmiş sarmaşıklarla süslüydü. Hava dönüştürücüler ürkütücü derecede sessizdi ve dönüş yerçekimi neredeyse Ceres’tekiyle aynı olmasına rağmen Coriolis etkisi bir tuhaf geliyordu.</p>

  <p>Miller ömrü boyunca Kuşak’ta yaşamış, bir zenginlik ve güç teşhiri için dikkatle tasarlanan bu kadar zevkli bir yerde hiç bulunmamıştı. Yine de kafasına fazla takmadığı sürece hoş bir ortamdı.</p>

  <p>Tycho’nun açık alanlarını tercih eden tek kişi o değildi. Birkaç düzine istasyon çalışanı gruplar halinde etrafta oturuyor veya birlikte yürüyüş yapıyordu. Koyu bir sohbete dalmış olan Amos ile Alex bir saat evvel önünden geçip gittikleri için Miller ayağa kalkıp da limana doğru yürüdüğü sırada Naomi’yi görünce şaşırmadı. Tek başına oturan kadının yanındaki tepside soğumakta olan bir kâse yiyecek vardı ve gözleri cep terminaline çevriliydi.</p>

  <p>“Selam,” dedi Miller.</p>

  <p>Naomi başını kaldırdı, onu tanıdı ve dalgın bir tebessüm etti. “Selam,” dedi o da.</p>

  <p>Miller başıyla cep terminalini işaret etti ve sorusunu omuz silkerek sordu.</p>

  <p>“O geminin iletişim verileri,” dedi kadın. Hayalet gemiye hep <i>o gemi</i> dendiği Miller’ın dikkatinden kaçmamıştı; tıpkı çok korkunç bir suç mahalline <i>o yer</i> dendiği gibi. “Bütün iletişim dar ışınla sağlandığı için yer tespitinin pek de zor olmayacağını düşünmüştüm. Ama...”</p>

  <p>“Düşündüğün gibi olmadı mı?”</p>

  <p>Naomi kaşlarını kaldırıp iç geçirdi. “Yörüngeleri hesapladım,” dedi. “Ama uyan bir şey çıkmadı. Tabii aktarım uyduları kullanmış olabilirler. Gemi sisteminin onlara göre kalibre edildiği ve mesajları asıl istasyona yollayan hareketli hedefler. Veya kim bilir; başka bir uyduya ve oradan istasyona.”</p>

  <p>“Eros’tan veri gönderiliyor mu?”</p>

  <p>“Herhalde gönderiliyordur,” dedi Naomi, “ama onun daha fazla işe yarayacağından emin değilim.”</p>

  <p>“DGİ’li dostlarınız bir şeyler yapamazlar mı?” diye sordu Miller. “Bu cep terminallerinden daha fazla işlemci gücüne sahip oldukları kesin. Belki Kuşak’taki faaliyetleri gösteren daha iyi bir haritaları vardır.”</p>

  <p>“Olabilir,” dedi Naomi.</p>

  <p>Miller kadının Holden tarafından kollarına teslim edildikleri Fred’e mi güvenmediğini, yoksa soruşturmayı hâlâ kendisinin yürütmek mi istediğini bilemiyordu. Ona bir süreliğine vazgeçmesini, yükü başkalarının taşımasına izin vermesini söylemeyi düşündü; fakat öyle bir tavsiyede bulunma hakkı olduğuna inanmadığı için vazgeçti.</p>

  <p>“Ne?” dedi Naomi, dudaklarında kararsız bir tebessümle.</p>

  <p>Miller gözlerini kırpıştırdı.</p>

  <p>“Biraz güler gibi oldun,” dedi Naomi. “Sanırım seni daha önce hiç gülerken görmemiştim. Yani komik bir şeyle karşılaştığın zamanlar dışında.”</p>

  <p>“Eski bir ortağımın bana söylediği bir şey aklıma geldi. Elinden alınan davaların peşini bırakmak hakkında.”</p>

  <p>“Ne demişti ki?”</p>

  <p>“Bunun tam sıçarken işinin yarım kalması gibi bir şey olduğunu söylemişti,” dedi Miller.</p>

  <p>“Ağzı güzel laf yapıyormuş. ”</p>

  <p>“Bir Dünyalı için fena biri değildi,” dedi Miller, sonra aklını bir şeyin kurcaladığım fark etti. “Ah, tanrım,” diye hemen sonra ekledi. “Galiba bir fikrim var.”</p>

  <p style="text-align: center;">♦</p>

  <p>Havelock onunla Ganymede’deki bir sunucu merkezinde yer alan şifreli bir ağda buluştu. Aradaki gecikme süresi gerçek zamanlı bir diyalog kurmalarını önlüyordu. Yaptıkları daha ziyade mesajlaşmak gibi olsa da işlerini görüyordu. Beklemek Miller’ı tedirgin etmekteydi. Terminalini her üç saniyede bir yenilenecek biçimde ayarlayıp oturmuştu.</p>

  <p>“Başka bir şey ister misiniz?” diye sordu kadın. “Mesela bir burbon daha?”</p>

  <p>Gözlem güvertesi gibi bar da <i>Nauvoo</i>'ya bakmasına rağmen bunu farklı bir açıdan yapıyordu. Koca geminin kısalmış gibi bir hali vardı ve bir seramik tabakasının tavlandığı yerde elektrik atlamalarıyla aydınlanmaktaydı. Bir grup dinci fanatik o gemiye, kendi kendine yetebilen o küçük dünyaya doluşacak ve yıldızların arasındaki karanlığı aşacaktı. İçinde nesiller yaşayıp ölecekti ve yolculuğun sonunda yerleşmeye değer bir dünya bulacak kadar olağanüstü bir şans yakalarlarsa o gemiyi arkalarında bırakan insanlar Dünya’yı, Mars’ı veya Kuşak’ı asla tanımayacaklardı. Hatta uzaylı olup çıkacakları bile söylenebilirdi. Peki ya protomolekül onları karşılamak için orada bir yerde bekliyorsa ne olacaktı?</p>

  <p>Hepsi de Julie gibi ölecek miydi?</p>

  <p>Oralarda bir yerde yaşam vardı. Artık ellerinde bunun bir kanıtı bulunuyordu. Peki kanıtın bir silah şeklinde çıkagelmesi nasıl bir anlam taşıyordu? Belki de Mormonlar torunlarının torunlarını neye bulaştırdıklarına dair bir uyarıyı hak ediyorlardı.</p>

  <p>Miller bunun tam da Holden’dan duyacağı türde bir şey olduğunu fark edince kendine güldü.</p>

  <p>Tam burbon geldiği anda cep terminali öttü. Video dosyası, açması neredeyse bir dakikayı bulan çoklu bir şifrelemeye sahipti. Bu bile tek başına iyiye işaretti.</p>

  <p>Dosya açıldı ve Havelock ona ekrandan sırıttı. Ceres’tekinden daha zindeydi ve bu hali çenesinin biçiminden anlaşılıyordu. Teni daha koyu durmasına rağmen Miller bunun yalnızca kozmetik bir durum mu olduğunu, yoksa eski ortağının sırf zevk için kendini sahte gün ışığına maruz mu bıraktığını bilmiyordu. Zaten bunun bir önemi de yoktu. O hali Dünyalı’yı zengin ve sağlıklı gösteriyordu.</p>

  <p>“Selam dostum,” dedi Havelock. “Senden haber almak güzel. Shaddid’in ve DGİ’nin yaptıklarından sonra artık zıt taraflarda olacağımızdan korkuyordum. İşler iyice sarpa sarmadan önce oradan ayrılmana sevindim.</p>

  <p>“Evet, hâlâ Protogen’deyim ve açıkçası bu herifler epey ürkütücü. Daha önce de kontratlı güvenlikte çalıştım ve birileri çetin cevizse hemen anlarım. Ama bu adamlar polis değil asker. Bilmem anlatabildim mi?”</p>

  <p>“Resmi olarak Kuşak’taki bir istasyon hakkında hiçbir halttan haberim yok, fakat nasıldır bilirsin. Ceres yüzünden benimle uğraşan bir sürü adam çıktı. Vakum kafalılarla çalışmak falan; o tür şeyler işte. Ama buranın nasıl yürüdüğüne bakılırsa kötü adamların iyi tarafında olmak gerekiyor. Bu o tür bir iş.”</p>

  <p>Havelock yüz ifadesiyle adeta af diliyordu. Miller onu anlıyordu. Bazı şirketlerde çalışmak hapse girmek gibiydi. Etrafındaki insanların görüşlerini benimsemen gerekirdi. Bir Kuşaklı işe alınsa bile asla oraya ait olmazdı. Tıpkı Ceres’teki gibi; sadece öteki türlü. Havelock gecelerini bar önlerinde Kuşaklı döverek geçiren bir dizi iç gezegen fedaisiyle arkadaş olmuşsa olmuştu.</p>

  <p>Fakat arkadaş olması onlardan biri haline geldiğini göstermezdi. “Neyse. Gayri resmi olarak evet, Kuşak’ta çok gizli bir istasyon var. Ona Thoth dendiğini duymadım ama deniyor olabilir de. Çok korkunç bir derin araştırma ve geliştirme laboratuvarıymış. Bilim ekibi kalabalıkmış ama çok da büyük bir yer değilmiş. Sanırım <i>göze batmayan</i> şeklinde tanımlanabilir. Bir sürü otomatik savunma sistemi varmış ama büyük bir yer ekibi bulunmuyormuş.</p>

  <p>“Koordinatları sana sızdırdığım anlaşılırsa öldürüleceğimi söylememe herhalde gerek yoktur. O yüzden işin bitince dosyayı sil ve çok uzun bir süre konuşmayalım.”</p>

  <p>Veri dosyası küçüktü: düz metin formatında üç adet yörüngesel belirtke satırı. Miller onu cep terminaline yükledi ve Ganymede sunucusundaki dosyayı sildi. Sonra da halen elinin hemen yanında duran burbonu sek olarak içti. Göğsündeki sıcaklık alkol kadar elde ettiği zaferden de kaynaklanıyor olabilir.</p>

  <p>Miller cep terminalinin kamerasını çalıştırdı.</p>

  <p>“Sağ ol. Sana borçluyum. O borcun bir kısmını hemen ödeyebilirim. Eros’ta yaşananlar var ya; Protogen o olayın bir parçasıydı. Ve bu çok büyük bir olay. Onlarla arandaki kontratı iptal etme fırsatı yakalarsan hemen et. Ve seni o çok gizli istasyona atamaya kalkışırlarsa sakın gitme.”</p>

  <p>Miller kaşlarını çattı. İşin en üzücü tarafı Havelock’un muhtemelen son gerçek ortağı olmasıydı. Ona dengi gözüyle bakan ve Miller kendini nasıl bir dedektif olarak hayal etmişse onu öyle gören tek ortağı.</p>

  <p>“Kendine iyi bak ortak,” dedi Miller ve ardından dosyayı sonlandırdı, şifreledi, gönderdi. İçinden bir ses Havelock’la bir daha asla konuşmayacağını söylüyordu.</p>

  <p>Holden’a bir bağlantı talebinde bulundu. Ekran kaptanın samimi, sevimli ve biraz saf bakışlı suratıyla doldu.</p>

  <p>“Miller,” dedi Holden. “Her şey yolunda mı? ”</p>

  <p>“Evet. Süper. Ama senin şu Fred’le konuşmam gerekiyor. Bunu ayarlayabilir misin?”</p>

  <p>Holden aynı anda hem kaşlarını çatıp hem de başını salladı. “Tabii. Neler oluyor?”</p>

  <p>“Thoth İstasyonu’nun yerini biliyorum,” dedi Miller.</p>

  <p>“Neyi biliyorsun neyi?”</p>

  <p>Miller başını salladı.</p>

  <p>“Onu hangi cehennemden öğrendin?”</p>

  <p>Miller sırıttı. “Bu bilgiyi sana verirsem ve başkalarının kulağına giderse iyi bir adam öldürülür,” dedi. “İşler nasıl yürüyor anlıyorsun, değil mi?”</p>

  <p style="text-align: center;">♦</p>

  <p>Holden ve Naomi’yle beraber Fred’i beklerken Miller iç gezegenlere karşı savaşan —ya da en azından iç gezegenler için savaşmayan— çok fazla iç gezegenli tip tanıdığını fark etti. Güya yüksek rütbeli bir DGİ üyesi olan Fred. Havelock. <i>Rocinante</i> mürettebatının dörtte üçü. Juliette Mao.</p>

  <p>Böyle bir şeyle karşılaşacağını tahmin etmezdi. Fakat bu belki de öngörüsüzlüktü. Olaylara Shaddid’in ve Protogen’i baktığı açıdan bakıyordu. Savaşta iki farklı taraf mevcuttu —o kadarı yeterince doğruydu— fakat bu taraflar iç gezegenler ile Kuşaklılar değildi. Farklı görünen veya davranan insanları öldürmenin iyi bir fikir olduğuna inananlar ile inanmayanlardı.</p>

  <p>Veya belki bu da boktan bir analizdi. Çünkü Protogen sunumundaki bilim adamını, yönetim kurulu üyelerini ve Dresden denen o piçkurusunu bir hava kilidine sokma fırsatı yakalasa Miller en fazla yarım saniyeliğine kararsız kalır, sonra da topunu birden uzaya atardı. Yani kendisinin de meleklerle aynı safta yer aldığı söylenemezdi.</p>

  <p>“Bay Miller, sizin için ne yapabilirim?”</p>

  <p>Fred. Dünyalı DGİ üyesi. Adamın üstünde kapalı yaka bir gömlek ile bol bir pantolon vardı. Pek çok iyi ve saygın şirketin mimarlarından ya da orta kademeden yöneticilerinden birine benziyordu. Miller onu bir muharebeyi yönetirken hayal etmeye çalıştı.</p>

  <p>“Beni o Protogen İstasyonunu yok etmek için gereken vasıflara sahip olduğuna inandırabilirsin,” dedi Miller. “O zaman ben de sana İstasyonunun nerede olduğunu söylerim.”</p>

  <p>Fred’in kaşları bir milimetre kalktı.</p>

  <p>“Ofisime gelin,” dedi.</p>

  <p>Miller, gitti. Holden ile Naomi de onu takip etti. Kapılar arkalarından kapandığında ilk konuşan Fred oldu.</p>

  <p>“Benden tam olarak ne istediğinizden emin değilim. Savaş planlarımı önüme gelene anlatmak gibi bir alışkanlığım yoktur.”</p>

  <p>“Burada bir İstasyonu basmaktan söz ediyoruz,” dedi Miller. “Çok sağlam bir savunması ve belki de <i>Canterbury</i>’yi yok eden gibi başka gemileri olan bir şeyden. Saygısızlık etmek istemem ama bu DGİ gibi bir avuç amatörün altından kalkmakta zorlanacağı bir iş.”</p>

  <p>“Şey, Miller?” dedi Holden. Miller bir elini kaldırarak onun sözünü kesti.</p>

  <p>“Sana Thoth İstasyonu’nun yerini, tarif edebilirim,” dedi dedektif. “Ama öyle yaparsam ve bu meseleyi tamamına erdirecek kadar işbilir olmadığın ortaya çıkarsa bir sürü insan can verir ve hiçbir sorun çözülmez. Ben de ona yokum.”</p>

  <p>Fred aşina olmadığı sesler duyan bir köpek gibi başını yana eğdi. Naomi ile Holden, Miller’ın anlam veremediği bir ifadeyle bakıştı.</p>

  <p>“Bu bir savaş,” dedi kendini konuya iyice kaptıran Miller. “Daha önce de DGİ’yle birlikte çalıştığım oldu ve açıkçası ciddi bir şey planlamaktan ziyade ufak tefek gerilla zırvalarında başarılısınız. Sizin adınıza konuştuğunu iddia edenlerin yarısı eline telsiz almış birer kaçık. Bol paranın ve hoş bir ofisinin olduğunu görüyorum. Göremediğim —ve asıl görmem gereken— o pezevenkleri alt etmek için gerekenlerin sende bulunduğu. Bir İstasyonu ele geçirmek oyun değildir. Kaç farklı simülasyon çalıştığın umurumda değil. Bu iş artık çok ciddi. Sana yardım edeceksem bununla başa çıkabileceğini bilmem lazım.”</p>

  <p>Uzun bir sessizlik yaşandı.</p>

  <p>“Miller?” dedi Naomi. “Fred’in kim olduğunu biliyorsun, değil mi?”</p>

  <p>“DGİ için çalışan Tycho sözcüsü,” dedi Miller. “Bunun bende pek de büyük bir etki yarattığı söylenemez.”</p>

  <p>“O Fred <i>Johnson,”</i> dedi Holden.</p>

  <p>Fred’in kaşları bir milimetre daha kalktı. Miller kaşlarını çatıp kollarını göğsünde kavuşturdu.</p>

  <p>“Albay Frederick Lucius Johnson,” diye netleştirdi Naomi.</p>

  <p>Miller gözlerini kırpıştırdı. “Anderson İstasyonu Kasabı mı?” dedi.</p>

  <p>“Ta kendisi,” dedi Fred. “DGİ’nin merkezi konseyiyle konuşuyordum. Elimde İstasyonu kontrol altına almaya fazla fazla yetecek kadar askerle dolu bir kargo gemisi var. Hava desteği de son model bir Mars torpil bombardıman gemisi.”</p>

  <p><i>“Roci</i> mi?” dedi Miller.</p>

  <p><i>“Rocinante,”</i> diye doğruladı Fred. “Ve ister inan ister inanma ama ne yaptığımı sahiden biliyorum.”</p>

  <p>Miller bakışlarını ayaklarına dikti, sonra da Holden’a doğru döndü.</p>

  <p>“Demek <i>o</i> Fred Johnson?” diye sordu.</p>

  <p>“Bildiğini sanıyordum,” dedi Holden..</p>

  <p>“Eh. Kendimi tam bir ahmak gibi hissediyorum,” dedi Miller.</p>

  <p>“Zamanla geçer,” dedi Fred. “Benden başka bir talebin var mı?” “Hayır,” dedi Miller, ardından ekledi: “Evet. Kara saldırısına katılmak istiyorum. O İstasyonun mürettebatını ele geçirirken ben de orada olmak istiyorum.”</p>

  <p>“Emin misin?” dedi Fred. “‘Bir İstasyonu ele geçirmek oyun değildir.’ Öyle bir şey için gerekenlerin sende bulunduğunu nasıl bileceğim?”</p>

  <p>Miller omuz silkti. “Gereken ilk şey koordinatlar,” dedi. “Onlar da bir tek bende var.”</p>

  <p>Fred güldü. “Bay Miller, o istasyona gidip bizi her ne bekliyorsa geri kalanımız gibi sizi de öldürmeye çalışmasını istiyorsanız yolunuza çıkacak değilim.”</p>

  <p>“Sağ ol,” dedi Miller. Ardından cep terminalini çıkarıp düz metin biçimindeki koordinatları Fred’e yolladı. “İşte oldu. Kaynağım güvenilir, ama gönderdiği bilgi ilk elden değil. Bu işe kalkışmadan önce bilginin doğruluğunu teyit etmeliyiz.”</p>

  <p>“Bu işin acemisi değilim,” dedi Albay Fred Johnson, dosyayı gözden geçirirken. Miller başını salladı, şapkasını düzeltti ve dışarı çıktı. Her iki yanında Naomi ile Holden vardı. Geniş ve tertemiz koridora çıktıklarında Miller sağına bakarak Holden’la göz teması kurdu.</p>

  <p>“Cidden bildiğini sanıyordum,” dedi Holden.</p>

  <p style="text-align: center;">♦</p>

  <p>Mesaj sekiz gün sonra geldi. Kargo gemisi <i>Guy Molinari</i> DGİ askerleriyle dolu olarak istasyona çoktan yanaşmıştı. Havelock’un koordinatları da teyit edilmişti. Orada bir şeyin olduğu kesindi ve Eros’tan dar ışınla yollanan bazı verileri toplar gibi gözüküyordu. Miller operasyonun bir parçası olmak istiyorsa harekete geçmenin tam zamanıydı.</p>

  <p>Miller <i>Rocinante</i>’deki kamarasında muhtemelen son kez oturuyordu. Bulunduğu yeri özleyeceğini şaşkınlık kadar kederle de fark etti. Tüm kusurlarına ve Miller’ın tüm şikayetlerine rağmen Holden düzgün bir adamdı. Boyundan büyük bir işe kalkışmıştı ve bu gerçeğin ancak yarı yarıya farkındaydı; fakat Miller aynı tanıma uyan pek çok kimse tanıyordu. Miller aynı zamanda Alex’in tuhaf, özenti şivesini ve Amos’un gelişigüzel küfürbazlığını da özleyecekti. Naomi’nin kaptanla arasını düzeltip düzeltmediğini ve düzelttiyse bunu nasıl yaptığını merak edecekti.</p>

  <p>Ayrılık ona zaten bildiği şeyleri hatırlatıyordu—bundan sonra neler olacağını bilmemesi, fazla parası olmaması ve Thoth İstasyonu’ndan sağ salim dönebileceğine inanmasına rağmen oradan nereye ve nasıl gideceğine doğaçlama karar verecek olması gibi. Belki yazılabileceği başka bir gemi bulacaktı. Belki bir kontrata girmesi ve yeni tıbbi masraflarını karşılamak için para biriktirmesi gerekecekti.</p>

  <p>Silahının şarjörünü kontrol etti. Yedek giysilerini, Ceres’ten ayrılırken yanına aldığı küçük ve yıpranmış çantaya doldurdu. Sahip olduğu her şey hâlâ o çantaya sığabiliyordu.</p>

  <p>Işıkları kapattı ve kısa koridoru kat ederek merdiven-asansöre gitti. Yemekhanedeki Holden tedirgin bir vaziyette beklemekteydi. Yaklaşan çatışmanın, korkusu adamın göz kenarlarında şimdiden kendini gösteriyordu.</p>

  <p>“Eh,” dedi Miller. “Artık başlıyoruz, değil mi?”</p>

  <p>“Evet,” dedi Holden.</p>

  <p>“İlginç bir yolculuktu,” dedi Miller. “Hep hoş şeylerle karşılaştığımız söylenemez ama.</p>

  <p>“Evet.”</p>

  <p>“Veda ettiğimi diğerlerine söylersin,” dedi Miller.</p>

  <p>“Söylerim,” dedi Holden. Sonra Miller asansöre doğru yanından geçerken tekrar konuştu. “Bundan canlı çıkabilirsek nerede buluşmalıyız?”</p>

  <p>Miller ona doğru döndü.</p>

  <p>“Anlamadım,” dedi.</p>

  <p>“Evet, biliyorum. Bak, Fred’e güveniyorum. Zaten güvenmesem buraya gelmezdim. Bence o onurlu biri ve bize kazık atmayacak. Ama bu tüm DGİ’ye güvendiğim anlamına gelmiyor. Bu işi hallettikten sonra tüm mürettebatı bir arada görmek istiyorum. Oradan alelacele ayrılmamız gerekebilir diye.”</p>

  <p>Miller’ın göğsünde bir acı peyda oldu. Sert bir ağrı değil, yalnızca ani bir sızı hissediyordu. Boğazı düğümleniyordu. Onu açmak için öksürdü.</p>

  <p>“İstasyonu emniyete alır almaz iletişim kurarım,” dedi Miller.</p>

  <p>“Tamam ama elini çabuk tut. Thoth İstasyonu’nda bir kerhane varsa Amos’u oradan çıkarmak için yardıma ihtiyacım olacak.”</p>

  <p>Miller ağzını açtı, kapadı, sonra tekrar denedi.</p>

  <p>“Peki Kaptan,” dedi, kendini rahat bir sesle konuşmaya zorlayarak.</p>

  <p>“Dikkatli ol,” dedi Holden.</p>

  <p>Miller oradan ayrıldıktan sonra ağlamayı kestiğinden emin olana kadar gemiyle istasyon arasındaki geçitte durakladı. Ardından kargo gemisine ve taarruza yollandı. <a id="bookmark42"></a></p>
</body>
</html>
