<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/ogz.css" rel="stylesheet" type="text/css" />
</head>

<body>
  <h1><b>Kırk İkinci Bölüm: Miller</b></h1>

  <p>Dresden başına gelecekleri tahmin etmiyordu. Miller tabancasını kaldırırken bile adamın gözleri bir tehlike algılamadı. Tek gördüğü Miller’ın silaha benzer bir şey tuttuğuydu. Bir köpek bile korkması gerektiğini bilirdi, fakat Dresden korkmadı.</p>

  <p>Çok uzaklardan, “Miller,” diye bağırdı Holden. “Yapma!”</p>

  <p>Tetiği çekmek basitti. Yumuşak bir tıkırtı ve metalin eldivenle yastıklanan avucuna çarpması. Sonra iki defa daha. Dresden’in kafası kırmızı bir bulutun içinde geriye savruldu. Geniş ekran bir monitöre sıçrayan kanlar veri akışını örttü. Miller adama yaklaştı, göğsüne iki mermi daha sıktı, kısa bir süre düşündü, sonra da tabancasını kılıfına soktu.</p>

  <p>Oda sessizliğe gömüldü. Taarruzun baskısından sonra bile bu ani şiddet karşısında şaşıran DGİ askerleri birbirlerine veya Miller’a bakıyorlardı. Naomi’yle Amos’un dikkati Holden’a çevriliyken, kaptan gözünü cesede dikmişti. Holden’ın yaralı yüzü bir maske gibi sabitti; hiddet, kırgınlık, hatta belki ümitsizlik. Miller onu anlıyordu. Yapılması gerekeni yapmak Holden için hâlâ doğal bir davranış değildi. Bir zamanlar Miller’a da bu kadar kolay gelmezdi.</p>

  <p>İrkilmeyen veya tedirgin gözükmeyen tek kişi Fred’di. Albay ne gülümsedi ne de kaşlarını çattı. Başını öteye de çevirmedi.</p>

  <p>“Ne halt yedin sen?” diye kanla tıkalı burnundan konuştu Holden. “Onu soğukkanlılıkla vurdun!”</p>

  <p>“Evet,” dedi Miller.</p>

  <p>Holden başını iki yana salladı. “Ya bir duruşma? Ya adalet? Sen bir karar verdin diye öyle mi olmak zorunda?”</p>

  <p>“Ben bir polisim,” derken sesindeki af dileyen ton Miller’ı bile şaşırttı.</p>

  <p>“İnsan mısın peki?”</p>

  <p>“Yeter artık beyler!” dedi Fred, o sessizlikte gümbürdeyen bir sesle. “Gösteri sona erdi. Artık işimizin başına dönelim. Kripto ekibinin hemen buraya gelmesini istiyorum. Götüreceğimiz tutsaklar ve baştan aşağı elden geçireceğimiz bir istasyon var.”</p>

  <p>Holden’ın bakışları Fred’den Miller’a, oradan da hâlâ ölmekte olan Dresden’e çevrildi. Çenesi öfkeyle kasılıydı.</p>

  <p>“Hey, Miller,” dedi Holden.</p>

  <p>“Evet?” dedi Miller usulca. Neyin geldiğini biliyordu.</p>

  <p>“Artık eve kendi başına dönersin,” dedi <i>Rocinante’</i>nin kaptanı, sonra da gerisingeri dönüp sert adımlarla oradan ayrıldı. Mürettebatı onu takip etti. Yürüyüp gitmelerini seyrederken pişmanlık Miller’ın kalbini hafif hafif yokluyordu. Fakat artık iş işten geçmişti. Kırık patlama kapısı onları yutar gibi gözüktü. Miller dönüp Fred’e baktı.</p>

  <p>“Geminizde bana yer var mı?”</p>

  <p>“Bizim renklerimizi taşıyorsun,” dedi Fred. “Seni Tycho’ya kadar götürürüz.”</p>

  <p>“Minnettar olurum,” dedi Miller ve hemen sonra ekledi: “Yapılması gerekeni yaptığımın farkındasın.”</p>

  <p>Fred karşılık vermedi. Söyleyecek hiçbir şey yoktu.</p>

  <p style="text-align: center;">♦</p>

  <p>Thoth İstasyonu yaralı olmasına rağmen henüz ölmemişti. Sosyopat istasyon personelinin haberi çabucak yayıldı ve DGİ güçleri yapılan uyarıya canı gönülden kulak verdi. Saldırının istila ve kontrol safhası normal mahkumlar —insanlar—söz konusu olsaydı yirmi saat sürecekken kırk saat sürdü. Miller mahkumların kontrol altında tutulması konusunda elinden geleni yaptı.</p>

  <p>DGİ’li çocuklar iyi niyetli olmalarına rağmen pek çoğu daha önce tutsak kalabalıklarla çalışmamıştı. Birini bileklerinden ve dirseklerinden kelepçelemeleri gerektiğinden, böylece o kişinin ellerini öne uzatıp onları boğmasını engelleyebileceklerinden habersizdiler. Mahkum kendini kazara veya kasten boğmasın diye onu uzunca bir iple boynundan nasıl bağlayacaklarından da. Hatta yarısı bir mahkumun üstünü aramayı bile bilmiyordu. Miller tüm bunlara çocukluğundan beri oynadığı bir oyun kadar aşinaydı. Beş saatte yalnızca bilim ekibinin üstünde yirmi tane saklı bıçak bulup çıkardı. Bunu yaparken kafa yorması bile gerekmedi.</p>

  <p>İkinci bir nakliye gemisi dalgası çıkageldi: üzerlerine tükürsen içlerindeki havayı uzaya boşaltacakmış gibi görünen personel taşıyıcılar, İstasyonunun koruyucu kalkanını ve üstyapısını daha şimdiden sökmeye başlamış hurda toplayıcılar, kıymetli araç-gereçleri kutulayıp taşıyan ve ecza depoları ile yiyecek stoklarını yağmalayan ikmal gemileri. Taarruzun haberi Dünya’ya ulaşana kadar istasyondan geriye sadece iskeleti kalacak ve tüm personeli Kuşak’ın dört bir yanındaki lisanssız hapishane hücrelerine tıkılacaktı.</p>

  <p>Protogen bunu daha önce öğrenecekti elbette. Şirketin bölgeye iç gezegenlerden çok daha yakın karakolları vardı. Korsanlığın ve savaşın matematiğine uygun olarak tepki süresinin ve muhtemel kazançların hesaplanması gerekiyordu. Miller bunun farkında olsa bile endişelenmeyi reddetti. Bunlar Fred’le yardımcılarının vermesi gereken kararlardı. Miller o gün yeterince inisiyatif kullanmıştı.</p>

  <p>İnsanüstü.</p>

  <p>Bu her beş veya altı yılda bir medyada yer bulan bir ifadeydi ve her seferinde farklı bir anlama gelirdi. Sinirsel gelişim hormonu? İnsanüstü. Dahili sahte zekâya sahip seks robotları? insanüstü. Kendi kendini optimize edebilen ağ yönlendirmesi? İnsanüstü. Miller reklam metinlerinden çıkmış bu cansız ve boş sözcüğü kullananları hep insanların neler başarabileceği konusunda kısıtlı bir hayal gücüne sahip kimseler olarak görmüştü.</p>

  <p>Şimdi Protogen üniformalı bir düzine mahkumu Tanrı bilir nereye gidecek bir nakliye gemisine götürürken o sözcük yeni bir anlam kazanıyordu.</p>

  <p><i>Peki ya insan mısın?</i></p>

  <p><i>İnsanüstünün</i> gerçek anlamı insanlıktan çıktığın zaman olduğun şeydi. Protomolekül, Protogen... Dresden ve de onun Cengiz Han özentisi bencil fantezileri bir tarafa; Miller daha en başından beri rakiplerinin önünde yer almış olabileceğini düşünmeye başlıyordu. Belki de kendisi yıllardır insanüstüydü.</p>

  <p>Kırk saat sonra minimum-maksimum noktası gelip çattı. Gitme vaktiydi artık. DGİ İstasyonu iskelete çevirmişti ve birileri intikam hırsıyla çıkagelmeden önce oradan ayrılmaları gerekiyordu. Bir çarpışma koltuğunda oturan ve kanı amfetaminlerle fıkır fıkır kaynayan Miller’ın zihni yorgunluk psikozuna dalıp çıkmaktaydı. İtiş yerçekimi suratına bastıran bir yastık gibiydi. Sebepsiz yere ağladığının hayal meyal farkındaydı.</p>

  <p>Miller’ın daldığı düşlerde tekrar konuşan Dresden sözler verip yalanlar ve yarı doğrular söylüyor, vizyonunu dile getiriyordu. Miller’ın kara bir duman olarak gördüğü kelimeler protomolekülün etrafa saçılan o siyah lifleri halinde bir araya toplanıyordu. Lifli iplikler Holden, Amos ve Naomi’ye doğru uzanıyordu. Miller silahını bulmaya, onu durdurmaya, doğru olanı yapmaya çalıştı. Çaresizlik narası onu uyandırdı ve Miller zaten kazanmış olduklarını hatırladı.</p>

  <p>Yanında oturan Julie serin elini onun alnına değdirdi. Kızın tebessümü nazik ve anlayışlıydı. Ve bağışlayıcı.</p>

  <p>Julie, <i>uyu,</i> dedi ve Miller’ın zihni koyu karanlıkların arasında kayboldu.</p>

  <p style="text-align: center;">♦</p>

  <p>“Hey, Pampav,” dedi Dioga. “Acima da git gel, sabez?”</p>

  <p>Miller’ın Tycho’daki onuncu sabahı ve Diogo’nun bir gardırop boyutlarındaki dairesinde kaldığı yedinci günüydü. Miller oğlanın ses tonuna bakarak artık oradan ayrılması gerektiğini anlayabiliyordu. Balık ve misafir üç günden sonra kokmaya başlardı. Yana yuvarlanarak dar yataktan kalktı, parmaklarını saçlarından geçirdi ve başını salladı. Diogo soyundu ve hiç konuşmadan yatağa girdi. Leş gibi içki ve küvette yetiştirilmiş ucuz marihuana kokuyordu.</p>

  <p>Miller’ın cep terminali ona ikinci vardiyanın iki saat önce bittiğini, üçüncü vardiyanınsa sabahı yarıladığını söyledi. Miller eşyalarını bavuluna doldurdu, Diogo’nun çoktan horlamaya başlamış suretinin üstündeki ışıkları kapadı ve o anki kadar evsiz gözükmemek için geride kalan az miktardaki kredisini harcamak üzere tıngır mıngır halka açık duşlara yollandı.</p>

  <p>Tycho İstasyonu’na dönüşünde hesabındaki paranın artması gibi hoş bir sürprizle karşılaşmıştı. DGİ —yani Fred Johnson— Thoth’ta geçirdiği zamanın karşılığında ona ödeme yapmıştı. Miller öyle bir talepte bulunmadığı gibi bir parçası ödemeyi reddetmek istiyordu. Başka bir alternatifi olsaydı reddedebilirdi de. Fakat olmadığı için parasını mümkün olduğunca idareli harcamaya ve ortadaki ironinin zevkine varmaya çalışıyordu. O da artık Kaptan Shaddid’le aynı maaş bordrosundaydı.</p>

  <p>Tycho’ya dönüşünden sonraki ilk birkaç günde Miller haber bültenlerinde Thoth saldırısını görmeyi beklemişti. DÜNYALI ŞİRKET, ARAŞTIRMA İSTASYONUNU ÇILGIN KUŞAKLILARA KAPTIRDI veya onun gibi bir şey. Miller sadakaya kalmadan bir iş veya uyuyabileceği bir yer bulmalıydı. Zaten niyeti de oydu. Fakat barlarda veya kulüplerde oturup sadece birkaç dakika daha diyerek ekranları seyrederken saatler geçip gitmişti.</p>

  <p>Mars donanması, Kuşaklılardan gelen bir dizi taciz saldırısına maruz kalmıştı. Yarım tonluk aşırı hızlandırılmış bir çakıl yığını yüzünden iki savaş gemilerinin rota değiştirmesi gerekmişti. Satürn’ün halkalarından su çıkarma çalışmalarındaki iş yavaşlatma, ya yasa dışı bir grev ve dolayısıyla vatana ihanet, ya da artan güvenlik ihtiyaçlarına yönelik doğal bir tepkiydi. Dünyalı bir şirketin sahibi olduğu iki madene ya Mars ya da DGİ tarafından saldırı düzenlenmiş, dört yüz insan ölmüştü. Dünya’nın Mars ablukası üçüncü ayına giriyordu. Bir bilim insanları ve gezegensel dönüşüm uzmanları koalisyonu kademeli sürecin tehlikede olduğuna ve savaş bir-iki senede bitse dahi malzeme kayıplarının gezegensel dönüşümü nesillerce geriye atacağına dair yaygara kopartıyordu. Eros için herkes birbirini suçluyordu. Thoth İstasyonu ise ortalarda yoktu.</p>

  <p>Ama olacaktı.</p>

  <p>Mars donanmasının büyük bölümü hâlâ dış gezegenlerdeyken Dünya'nın kuşatması kırılgan bir durumdaydı. Vakit hızla azalıyordu. Marslılar ya eve dönmeye ve Dünya'nın daha eski, daha yavaş fakat daha kalabalık gemilerinin üstesinden gelmeye çalışacaklar ya da dosdoğru Dünya’ya yöneleceklerdi. Dünya hâlâ başka yerlerde yetişmeyen binlerce şeyin kaynağıydı; fakat birileri kafasına koyarsa yerçekimi kuyularından aşağı kaya atmaya başlamak için pek bir şey gerekmezdi.</p>

  <p>Tüm bunlar bir oyalamacaydı.</p>

  <p>Eski bir fıkra vardı. Miller onu nerede duyduğunu hatırlamıyordu. Kendi babasının cenazesindeki bir kız çok hoş bir adamla tanışmış. Konuşmuşlar, birbirlerine ısınmışlar, fakat kız onun numarasını alamadan önce adam oradan ayrılmış. Kız adamı nasıl bulacağını bilemiyormuş.</p>

  <p>O yüzden bir hafta sonra annesini öldürmüş.</p>

  <p>Gül gülebildiğin kadar.</p>

  <p>Protogen’in, Dresden’in, Thoth’un mantığı da buydu. <i>İşte sorun,</i> diyorlardı kendi kendilerine, ve <i>işte çözümü.</i> Çözüme masumların kanının bulaşmış olmasıysa raporların basıldığı yazı tipi kadar önemsizdi. Herifler kendilerini insanlıktan ayırmışlardı. Kendi hayatları haricindeki hayatları da kutsal, kıymetli, kurtarmaya değer kılan beyinlerindeki hücre öbeklerini devreden çıkarmışlardı. Üstelik bunun onlara tek maliyeti insanlıkla aralarındaki tüm bağların kopması olmuştu.</p>

  <p>Bunun kulağa ne kadar aşina geldiği pek komikti.</p>

  <p style="text-align: center;"><b>♦</b></p>

  <p>Bara giren ve başıyla Miller’a selam veren adam Diogo’nun bir arkadaşıydı. Yaşı yirminin biraz üstünde ya var ya yoktu. Tıpkı Miller gibi o da Thoth İstasyonu’nun gazilerindendi. Miller delikanlının adını hatırlamasa bile duruş biçiminin alışılmıştan farklı olduğunu bilecek kadar karşılaşmıştı onunla. Delikanlının hep gergin bir hali vardı. Miller terminalindeki haber bültenini sessize aldı ve onun yanına gitti.</p>

  <p>“Selam,” deyince delikanlı başını hızla kaldırdı. Yüzünde tedirgin bir ifade olmasına rağmen daha yumuşak ve kasıtlı bir gevşeklikle onu maskelemeye çalıştı. Ne de olsa karşısında bulduğu kişi Diogo’nun ihtiyar dedesi sayılırdı. Thoth’ta bulunmuş herkesin bildiği gibi evrendeki en büyük lavuğu öldüren adam. Oradaki davranışı Miller’a biraz puan kazandırmıştı; o yüzden oğlan gülümsedi ve başıyla tanındaki tabureyi işaret etti.</p>

  <p>“Her şey allak bullak, değil mi?” dedi Miller.</p>

  <p>“Tahmin bile edemezsin,” dedi delikanlı. Anlaşılır bir aksanı vardı. Boyuna bakılırsa Kuşaklıydı ama eğitimliydi de. Herhalde bir teknisyendi. Delikanlı bir içki siparişi verdi. Barın sunduğu berrak sıvı öylesine uçucuydu ki Miller onun buharlaşmasını seyredebiliyordu. Delikanlı içkiyi bir dikişte bitirdi.</p>

  <p>“İşe yaramaz,” dedi Miller.</p>

  <p>Delikanlı ona bir göz attı. Miller omuz silkti.</p>

  <p>“İçmenin işe yaradığını söylerler, ama yaramaz,” dedi Miller.</p>

  <p>“Öyle mi?”</p>

  <p>“Evet. Seksin bazen yaradığı olur; ama sonra kız seninle konuşursa. Veya atış talimi. Bazen spor yapmak da. İçki sana kendini daha iyi hissettirmez. Kötü hissetmek konusunda endişelenmekten alıkoyar sadece.”</p>

  <p>Delikanlı bir kahkaha patlatıp başını iki yana salladı. Konuşmanın eşiğindeydi; o yüzden Miller arkasına yaslandı ve işin geri kalanını sessizliğin halletmesine izin verdi. Delikanlının muhtemelen Thoth’ta birilerini öldürdüğünü ve bunun vicdanını sızlattığını tahmin ediyordu. Fakat delikanlı hikâyesini anlatacağı yerde Miller’ın terminalini aldı, birkaç yerel kod girdi ve onu geri verdi. Ekranda kocaman bir yayın menüsü belirmişti—video, ses, hava basıncı ve muhteviyatı, radyolojik. Neyi gördüğünü anlaması Miller’ın yarım saniyesini aldı. Eros’tan yapılan yayınların şifresini kırmışlardı.</p>

  <p>Faaliyet halindeki protomolekülü seyrediyordu. Gördüğü şey Juliette Andromeda Mao’nun cesedinin büyük ölçekli hali gibiydi. Miller bir an için Julie’nin yanında belirip kaybolduğunu hayal etti.</p>

  <p>“O herifi vurmakla doğru yapıp yapmadığını merak ediyorsan,” dedi delikanlı, “şuna bir bak.”</p>

  <p>Miller bir yayım açtı. Ekranda uzun ve yirmi kişinin yan yana yürüyebileceği kadar geniş bir koridor belirdi. Koridorun zemini bir su kanalı gibi ıslak ve dalgalıydı. Lapanın içinde küçük bir şey hantalca yuvarlandı. Miller görüntüyü yakınlaştırdığında bir insan gövdesinin —göğüs kafesi, omurilik, eskiden bağırsakken artık protomolekülün siyah uzantıları— yarısı kesik bir kolla kendini çektiğini gördü. Gövdenin kafası yoktu. Yayının çıktı çubuğunda ses işareti de vardı ve Miller terminalin sesini tekrar açtı. Çıkan yüksek ve şuursuz uluma ona kendi kendilerine şarkı söyleyen zihinsel engelli çocukları hatırlattı.</p>

  <p>“Hep böyle,” dedi delikanlı. “Bütün istasyon bunun gibi... şeylerle kaynıyor.”</p>

  <p>“Virüs ne yapıyor?”</p>

  <p>“Bir şey inşa ediyor,” dedi delikanlı ve ürperdi. “Görmen gerektiğini düşündüm.”</p>

  <p>“Öyle mi?” dedi Miller, gözlerini ekrandan alamadan. “Sana ne kötülük ettim ki?”</p>

  <p>Delikanlı güldü.</p>

  <p>“Herkes o herifi öldürdüğün için bir kahraman olduğunu düşünüyor,” dedi delikanlı. “Herkes o istasyondan topladığımız bütün mahkumları bir hava kilidinden dışarı atmamız gerektiğini düşünüyor.”</p>

  <p><i>Muhtemelen atmalıyız da,</i> diye aklında geçirdi Miller, <i>tabii onları tekrar insan yapamayacaksak.</i> Başka bir yayına geçti. Ekranda Holden’la beraber bulundukları kumarhane katı veya ona çok benzeyen bir yer belirdi. Kemiğe benzer şeylerden oluşan bir ağ yerden tavana kadar uzanıyor, bir metre boyundaki siyah ve solucanımsı şeyler o ağın üzerinde sürünerek ilerliyordu. Çıkan ses bir zamanlar dinlemiş olduğu sahile vuran dalgaların kaydı gibi yatıştırıcı bir etkiye sahipti. Başka bir yayına atladı. Patlama kapıları kapalı olan liman, Miller’ın gözleri önünde kayarmış gibi gözüken koca koca kabuksu helezonlarla kaplıydı.</p>

  <p>“Herkes senin kahrolası bir kahraman olduğunu düşünüyor,” dedi delikanlı ve bu sefer sözleri biraz can yaktı. Miller başını sağa sola salladı.</p>

  <p>“Yok be,” dedi. “Eskiden polis olan bir adamım sadece.”</p>

  <p style="text-align: center;">♦</p>

  <p>Haftalarca beraber yolculuk ettiğin kişilerle konuşmak; bir silahlı çatışmaya girmek, seni öldürmeye hazır insanlarla ve otomatik sistemlerle dolu bir düşman İstasyonuna hücum etmekten nasıl daha korkutucu olabiliyordu?</p>

  <p>Ama öyleydi.</p>

  <p>Üçüncü vardiya vaktiydi ve gözlem platformundaki bar geceyi taklit edecek biçimde düzenlenmişti. Havada duman olmamasına rağmen dumanlı bir şeyin kokusu vardı. Bir piyano ile bas gitar birbiriyle tembel tembel düello ederken bir erkek sesi Arapça bir ağıt yakıyordu. Masaların altından vuran loş ışıklar suratlara ve vücutlara yumuşak gölgeler düşürerek müşterilerin bacaklarını, göbeklerini ve göğüslerini öne çıkarıyordu. Pencerelerin ötesindeki tersaneler her zamanki gibi yoğun çalışıyordu. Miller yaklaştığı zaman hâlâ nekahet sürecindeki <i>Rocinante</i>’yi seçebiliyordu. Gemi ölmemişti ve şimdi daha da güçlü bir hale getirilmekteydi.</p>

  <p>Amos ile Naomi köşedeki bir masadaydılar. Alex görünürde yoktu. Holden da. Bu durum Miller’ın işini biraz kolaylaştırıyordu. Çok değil, ama yine de daha kolay. Miller ikiliye doğru ilerledi. Onu ilk Naomi gördü ve Miller kadının yüz ifadesinde belirdiği kadar çabuk saklanan bir huzursuzluk okudu. Amos kadının neye tepki verdiğini görmek üzere dönünce ağzının ve gözlerin kenarları ne sert bir ifadeyle ne de bir tebessümle kıvrıldı. Miller daha kaşınmaya bile başlamadan kolunu kaşıdı.</p>

  <p>“Selam,” dedi onlara. “Size birer içki ısmarlayabilir miyim?”</p>

  <p>Sessizlik, gerekenden bir saniye daha uzun sürdü. Sonra Naomi zoraki bir tebessüm etti.</p>

  <p>“Tabii. Ama sadece birer tane. Yapmamız gereken... bir iş var. Kaptan için.”</p>

  <p>Amos, “Evet evet,” diye Naomi’den bile daha beceriksizce yalan söyledi Amos, Miller’ın bunu bildiği gerçeğini de verdiği mesajın bir parçası gibi kullanarak. “Önemli bir iş.”</p>

  <p>Miller oturdu, garson görsün diye bir elini kaldırdı ve adam ona bakıp başını salladığında dirseklerini masaya dayayarak öne doğru eğildi. Eğilerek ve kollarıyla hem boynunu hem de karnım koruyarak takındığı pozisyon bir dövüşçü duruşunun otururkenki hali gibiydi. Yaralanmayı bekleyen bir adam da öyle otururdu.</p>

  <p>Garson geldi ve herkes bira söyledi. Miller içkilerin ücretini DGİ’den aldığı parayla ödeyip bardağından bir fırt çekti.</p>

  <p>“Gemi nasıl?” diye sordu en sonunda.</p>

  <p>“Toparlanıyor,” dedi Naomi. “Onu çok fena benzetmişler.”</p>

  <p>“Yine de uçacak,” dedi Amos. <i>“Roci</i> çetin cevizdir.”</p>

  <p>“Güzel, Buradan—” dedi Miller, sonra sözcükler diline dolandığı için baştan başlamak zorunda kaldı. “Buradan ne zaman gidiyorsunuz?”</p>

  <p>“Kaptan ne zaman derse,” dedi Amos, omuz silkerek. “Şu an hava sızdırmaz durumdayız; o yüzden çabucak varmak istediği bir yer olursa yarın bile gidebiliriz.”</p>

  <p>“Ve tabii Fred bize izin verirse,” dedi Naomi, sonra da sessiz kalmış olmayı dilercesine yüzünü ekşitti.</p>

  <p>“Öyle bir sorun mu var?” diye sordu Miller. “DGİ, Holden’a baskı mı yapıyor? ”</p>

  <p>“Benimki sadece bir fikir,” dedi Naomi. “Önemli değil. Bak, içkiler için teşekkürler Miller. Ama sahiden gitmemiz lazım artık.” Miller uzun bir nefes alıp yavaşça verdi.</p>

  <p>“Peki,” dedi. “Tamam.”</p>

  <p>“Sen önden git,” dedi Amos, Naomi’ye. “Ben sana yetişirim.” Naomi iri yarı adama şaşkın bir bakış attı, fakat Amos yalnızca tebessüm etmekle yetindi. Bu her türlü anlama gelebilirdi.</p>

  <p>“Pekala,” dedi Naomi. “Ama geç kalma, olur mu? İşimiz var.”</p>

  <p>“Kaptan için,” dedi Amos. “Endişe etme.”</p>

  <p>Naomi ayağa kalkıp oradan uzaklaştı. başını çevirip arkasına bakmamaya harcadığı çaba gözle görülebiliyordu. Miller bakışlarını Amos’tan tarafa çevirdi. Işıklar tamirciye az da olsa şeytani bir görünüm kazandırıyordu.</p>

  <p>“Naomi iyi kalpli biri,” dedi Amos. “Onu küçük kız kardeşim gibi severim; tabii gerçek kız kardeşimden daha zeki olması ve izin verse onu becerecek olmam dışında. Anlarsın ya?”</p>

  <p>“Evet,” dedi Miller. “Ben de onu severim.”</p>

  <p>“O bizim gibi değil,” dedi Amos. Sesindeki samimiyet ve neşe tamamen kayboldu.</p>

  <p>“Zaten ben de onu bu yüzden seviyorum,” dedi Miller. Söylenecek doğru söz buydu. Amos başını salladı.</p>

  <p>“Şimdi durum şöyle. Sen kaptanın gözünde boka batmış vaziyettesin.”</p>

  <p>Birasının bardağa dokunduğu yerdeki su damlacıkları dizisi o loş ışıkta beyaz bir renkle parlıyordu. Miller bardağını çeyrek tur çevirerek onları yakından inceledi.</p>

  <p>“Öldürülmesi gereken birini öldürdüm diye mi?” diye sordu Miller. Sesindeki burukluk şaşırtıcı değilse de amaçladığından daha derindi. Amos bunu ya duymadı ya da umursamadı.</p>

  <p>“Öyle yapmayı huy edindin diye,” dedi tamirci. “Kaptan öyle biri değil. Öncesinde konuşmadan adam öldürmek heyheylerini başına topluyor. Eros’tayken bunu epeyce yaptın, ama... bilirsin işte.”</p>

  <p>“Evet,” dedi Miller.</p>

  <p>“Thoth İstasyonu, Eros değildi. Bir sonraki yer de öyle olmayacak. Holden seni yakınında istemiyor.”</p>

  <p>“Peki ya geri kalanınız?” diye sordu Miller.</p>

  <p>“Biz de seni yakınımızda istemiyoruz,” dedi Amos. Sesi sert veya nazik değildi. Bir makine parçasının göstergesinden bahseder gibiydi. Veya diğer sayısız konunun birinden. Sözcükler Miller’ın tam da beklediği gibi karnına karnına indi. Onları engelleyememişti.</p>

  <p>“Mesele şu,” diye devam etti Amos. “Sen ve ben birbirimize çok benziyoruz. Başımızdan çok şey geçti. Ben ne olduğumu ve ahlaki pusulamın siki tuttuğunu biliyorum. Çocukluğumda birkaç farklı şey yaşasaydım Thoth’taki o yavşaklardan biri olup çıkabilirdim. Bunun farkındayım. Ama kaptan öyle olmazdı. İçinde yok. Buralardaki bir insanın olabileceği kadar doğrucu biri. Ve o seni artık istemediğini söylüyorsa konuşacak başka bir şey yok demektir, çünkü bana kalırsa büyük ihtimalle haklıdır. En azından benim olup olabileceğimden daha haklı olduğu kesin.”</p>

  <p>“Tamam,” dedi Miller.</p>

  <p>“İşte böyle,” dedi Amos ve birasını bitirdi. Ardından Naomi’ninkini de içti. Sonra yürüyüp giderek Miller’ı boş karnıyla baş başa bıraktı. Dışarıda <i>Nauvoo</i> ışıltılı bir sensör dizisini kaldırıp indirerek ya bir şeyleri test ediyor ya da yalnızca caka satıyordu. Miller bekledi.</p>

  <p>Yanında, az önce Amos’un oturduğu yerde Julie Mao masaya yaslandı.</p>

  <p><i>Eh,</i> dedi kız. <i>Anlaşılan artık baş başayız</i>.</p>

  <p>“Anlaşılan öyleyiz,” dedi Miller.</p>

  <p><a id="bookmark46"></a></p>
</body>
</html>
