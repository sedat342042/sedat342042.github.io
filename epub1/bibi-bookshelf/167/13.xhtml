<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="main.css" rel="stylesheet" type="text/css" />
</head>
    <body>
<p class="kisim_adi">13</p>
<p>10 Ağustos.</p>
<p>Görevi sabah dokuzda devralan Toru her zamanki gibi, yalnız kalır kalmaz gazeteyi açtı. Öğleden sonraya kadar gemi beklenmiyordu.</p>
<p>Gazete, Tago’dan denize yayılan sanayi atıklarına ilişkin haberlerle doluydu. Tago’da elli kadar kâğıt fabrikası vardı, Şimizu’daysa yalnızca bir tane; o da küçük bir fabrikaydı zaten. Doğu yönündeki akıntılar baskın çıktığı için atıkların Şimizu Limanı’na ulaştığı pek ender görülürdü.</p>
<p>Anlaşılan Zengakuren, kirlenmeye karşı gösteri yapmak üzere, önemli sayıda insanı bir araya getirmeye çalışıyordu. Bütün bunlar, Toro’nun otuzluk dürbününün ulaşamayacağı kadar uzaklarda olup bitiyordu. Teleskobun görüş alanının dışında kalanlar Toru için önemsizdi.</p>
<p>Serin bir yaz yaşıyorlardı.</p>
<p>İzu Yarımadası’nın apaçık ortaya çıktığı, duru gökyüzünde fırtına bulutlarının kaynaştığı günler çok seyrekti. Yarımada sislere gömülmüştü, güneş ışığı donuktu. Toru geçenlerde, bir hava uydusundan çekilmiş fotoğraflar görmüştü. Suruga Koyu neredeyse yarı yarıya pusluydu.</p>
<p>Kinue sabah, alışılmadık bir saatte uğradı. İçeri girmesinin doğru olup olmayacağını sordu.</p>
<p>“Yalnızım. Şef Yokohama’daki merkez büroya gitti.”</p>
<p>Kızın gözlerinde korku vardı.</p>
<p>Yazın ilk günlerinde Toru kızı, saçına takması için çiçek getirme alışkanlığından vazgeçirmeye çalışmış, bunun üzerine kız da bir süre gelmez olmuştu. Şimdi ziyaretleri yeniden sıklaşmıştı. Çiçek getirmeyi kesmişti ama ziyaretlerinin ayrılmaz bir parçası olan korkusu, güvensizliği giderek daha da abartılı bir hal alıyordu.</p>
<p>“İkinci kez. Evet, ikinci kez oluyor, her seferinde de başka bir adam.”</p>
<p>Oturur oturmaz anlatmaya başlamıştı. Derin derin soluyordu.</p>
<p>“Ne oldu?”</p>
<p>“Biri senin peşinde. Buraya gelirken kimsenin beni görmemesine dikkat ederim. Yoksa başımız derde girebilir. Seni öldürürlerse, bütün suç bende demektir, artık benim de kendimi öldürmekten başka seçeneğim kalmaz.”</p>
<p>“Sen neden söz ediyorsun?”</p>
<p>“Dediğim gibi, ikinci kez oluyor. Bu kadar kaygılanmamın nedeni de bu. Geçen sefer anlatmıştım, anımsadın mı? İşte aynı şey oldu; bu kez birazcık farklıydı ama. Bu sabah Komagoe kumsalında yürüyüşe çıkmıştım. Birkaç kum nilüferi topladım, sonra suyun kıyısına gidip denizi seyretmeye başladım; belli bir amacım yoktu.</p>
<p>Hamagoe Plajı kalabalık olmuyor, tam bana göre; insanların gözünü dikip bana bakmalarından usandım. Denize bakmaya bayılıyorum. Bu beni gerçekten gevşetiyor. Bazen bana, güzelliğimi terazinin bir kefesine, denizi de öteki kefesine koysam, tam anlamıyla dengeleneceklermiş gibi geliyor. Böyle anlarda güzelliğimi denize teslim etmiş ve bütün kaygılarımdan arınmış hissediyorum kendimi.</p>
<p>Kumsalda kimseler yoktu. Yalnızca birkaç kişi balık avlıyordu. Belki de hiç balık yakalayamadığından olacak, bir tanesi gözlerini üzerime dikti. Farkında değilmiş gibi yaptım oysa bakışları yanağıma konmuş bir sinekten farksızdı.</p>
<p>Böyle durumlarda kendimi ne kadar kötü hissettiğimi tahmin edemezsin. İşte yine başlıyoruz, dedim içimden. Güzelliğim dizginleri yine eline aldı, özgürlüğümü benden çalmakta. Sanki benim dışımda, denetimimin dışında bir şey. Kimseye ilişmeyen, kendi halinde biriyim, oysa güzelliğim başıma durmaksızın dert açıyor. Bu, gerçek güzelliğe özgü bir şey, biliyorum. Ama güzellik kendi başına davranmaya başlayınca insanın başına bela kesiliyor.</p>
<p>Her neyse, işte yine bir erkeği heyecanlandırdı, dedim kendi kendime. Ondan ne kadar nefret ettiğimi düşünecek zamanım bile olmuyor, oysa o kollarını sıvamış, yine bir erkeğin aklını başından almakla meşgul. Kendi halinde, suçsuz bir adamdı, şimdiyse çirkin bir canavar olup çıkmıştı.</p>
<p>Sana çiçek getirmeyi kestim; ama yalnızken saçlarıma çiçek takmaktan hoşlanıyorum. Şarkı söylüyordum, saçlarımda da pembe bir nilüfer vardı.</p>
<p>Söylediğim ezgiyi anımsamıyorum. Ne tuhaf değil mi, az önceydi oysa. Fakat galiba hüzünlü bir ayrılık şarkısıydı; tam güzel sesime uygun bir şey. Ne kadar sıkıcı! Dünyadaki en aptalca şarkı bile ben söyleyince güzelleşiyor.</p>
<p>Sonunda adam yanıma geldi. Gençti, öyle kibardı ki içimden gülmek geldi. Ama gözlerinde kirli bir şeyler vardı. Bunu gizlemiyordu. Gözleri bir tutkal gibi eteğime yapışmıştı. Bir dolu şeyden söz etti. Ama ben ağzımdan hiçbir şey kaçırmadım. Benim için kaygılanmana gerek yok, Toru. Kendimi korumayı becerdim. Beni kaygılandıran, asıl sensin.</p>
<p>Lafı döndürüp dolaştırıp sana getiriyordu. Senin nasıl biri olduğunu, çalışkan olup olmadığını, insanlara iyi davranıp davranmadığını sordu. Elbette iyi davranır, dedim. Senin dünyadaki en kibar, en çalışkan insan olduğunu söyledim. Bir kez afalladı: senin insanüstü olduğunu söylediğimde.</p>
<p>İçgüdülerim beni yanıltmaz. Üstelik ikinci kez başıma geliyor. Bir hafta ya da on gün önce hemen hemen aynı şey olmuştu. Birisi ikimizden kuşkulanıyor. Kendini göstermek istemeyen korkunç biri ünümü duydu ya da uzaktan beni gördü, aklı başından gitti ve beni izlemesi için birini tuttu; benden hoşlandığını sandığı başka bir erkeği, yani seni devre dışı bırakmaya çalışıyor. Evet, çılgın aşk giderek yaklaşıyor. Korkuyorum. Hiçbir suçun olmadığı halde, sırf benim güzelliğim yüzünden senin başına bir kötülük gelirse ne yapanın ben? Komplo benzeri bir şey düzenlendiğini biliyorum. Umutsuz aşkın körüklediği bir komplo. O kişi öyle zengin, öyle güçlü ki, insanı dehşete düşürüyor; öte yandan bir kurbağa kadar da çirkin. Bir avmışım gibi sezdirmeden bana yaklaşıyor, üstelik seni de ele geçirmeye kararlı.”</p>
<p>Soluklanmak için bir an bile durmamıştı; yaprak gibi titriyordu.</p>
<p>Toru mavi kot pantolonun sardığı bacaklarını üst üste atmış, sigara içiyordu. Bunların ne anlama geldiğini merak etti. Kinue’nun heyecan verici varsayımları bir yana, birinin kendisini soruşturduğundan emindi. Kim olabilirdi bu? Ve neden? Polis mi? Ama yaşı küçük olduğu halde sigara içmenin dışında hiçbir şeyle suçlanamazdı ki.</p>
<p>Sorunu yalnız kalınca enine boyuna düşünecekti, bu arada kızın almış başını giden hayal gücünü biraz dizginlese iyi olacaktı.</p>
<p>Ağırbaşlı bir tavırla konuştu. “Belki senin dediğin gibidir; ama güzel bir kadın uğruna öldürülürsem, hiç gam yemem. Zengin, güçlü ve çirkin bir adam saf, güzel avının üzerine atılmaya hazırlanan bir kaplan gibi bir yerlerde bekliyor. Gözlerini ikimizin üzerine dikmiş.</p>
<p>Onun gibi biriyle savaşırken, attığın her adıma dikkat etmelisin. Ağlarını dört bir yana yaymış, bekliyor. Yapılması gereken şey, hiç karşı koymuyormuş gibi yapıp zaman kazanmak ve onun zayıf noktalarını bulup çıkarmak. En iyisi gücünü bir araya toplayıp zayıf noktasını öğrenir öğrenmez saldırıya geçmektir.</p>
<p>Arı güzelliğin, insan ırkının düşmanı olduğunu bir an bile aklından çıkarmamalısın. Onun en büyük üstünlüğü, bütün insan ırkını yanına almış olması. Diz çöküp bizim de insan olduğumuzu itiraf edinceye kadar peşimizi bırakmayacaktır. Zamanı geldiğinde teslim olmak ve onun tanrılarına yakarmak zorunda kalacağız. Deliler gibi yakarmadığımız sürece bizi öldürecektir. Oysa dediğini yaparsak rahatlar, bize zayıf noktalarını gösterir. İşte o anı bekleyecek, o zamana kadar da özsaygımızı koruyacağız.”</p>
<p>“Çok iyi anlıyorum. Dediklerini aynen yapacağım. Ama bana yardım etmelisin. Benim bu zehirli güzelliğim, kendimi her an tökezleyip düşecekmiş gibi hissetmeme neden oluyor. İkimiz el ele verirsek, bütün insanlığı arıtabiliriz. O zaman dünya cennet olur, bizim de korkacak bir şeyimiz kalmaz.”</p>
<p>“Çok doğru. Her şey yoluna girecek, inan.”</p>
<p>“Seni dünyadaki herkesten çok seviyorum.” Kapıdan koşarak çıkarken sözcükler dudaklarından bir solukta dökülmüştü.</p>
<br/>
<p>Toru kızın yokluğundan her zaman hoşlanırdı. Ortada olmadığı zamanlarda böylesi bir çirkinliğin, güzellikten ne farkı kalıyordu ki? Bütün konuşmaların odak noktası olan güzellik görünmez oluyor ama Kinue gittikten sonra da koku salgılamayı sürdürüyordu.</p>
<br/>
<p>Bazen Toru’ya güzellik uzaktan uzağa sesleniyormuş gibi gelirdi. Belki de tam ufkun gerisinden. Tıpkı bir turna gibi, yüksek sesle bağırıyordu. Ses yankılanıyor, sonra da kesiliyordu. Ses bir insanın biçimini aldığında, yalnızca bir an sürüyordu. Turnayı ele geçiren kişi, bir çirkinlik kapanı olan Kinue’ydi. Onu uzun zamandır ben-bilinciyle besliyordu.</p>
<br/>
<p>Koyo-maru öğleden sonra üç on sekizde geldi. Yediye kadar başka gemi gelmeyecekti. Palamar sırası bekleyen dokuz gemi de dahil olmak üzere, Şimizu Limanında yirmi gemi vardı.</p>
<p>Üçüncü Bölge’nin açıklarında Nikkel-maru II, Mikasa-maru, Camellia, Ryuwa-maru, Lianga Bay, Umiyama-maru, Yokai-maru, Denmark-maru ve Koyo-maru duruyordu.</p>
<p>Hinode Rıhtımı’nda, Kamişima-maru ile Karakasu-maru bekliyordu.</p>
<p>Fujimi Rıhtımı’na, Taiei-maru, Howa-maru, Yamataka-maru ve Aristonikos bağlanmıştı.</p>
<p>Kerestelerin boşaltıldığı Orito’nun şamandıralarına Santen-maru, Donna Rossana ve Eastem Mary bağlıydı.</p>
<p>Tehlikeli olduğu için Okitama-maru adlı tanker, tankerlere ayrılmış olan Yunus Bölgesi’ndeydi. Denize açılmak üzereydi.</p>
<p>İran Körfezi’nden ham petrol taşıyan büyük tankerler Yunus Bölgesi’ne çekiliyor, işlenmiş petrol yüklü daha küçük tankerlerse Sodeşi Rıhtımı’na yanaşıyordu; şu anda orada bir tek gemi, Nişo-maru vardı.</p>
<p>Şimizu İstasyonu’ndan çıkan demiryolu, yan yana sıralanmış palamar yerlerinin ve yoğun yaz ışığını yansıtan boş gümrük depolarının önünden geçerek yaz otlarının arasına karışıyordu, depoların oradan bakıldığında denizdeki ışık, alay edercesine karanın bittiğini söylüyordu; öte yandan ışığın amacı eski buharlı gemileri denize savurmaktı sanki. Sonra, ansızın çarpık, paslı raylar ışıl ışıl denize doğru uzanıveriyor, Demiryolu Rıhtımı denilen yerde son buluyordu. Burası şu anda hiçbir gemiyi ağırlamıyordu.</p>
<p>Toru, Koyo-maru’yu az önce Üçüncü Bölge’ye ayrılmış olan rehbere kaydetmişti.</p>
<p>Gemi kıyıdan oldukça uzağa demirlemişti, boşaltma işlemleri için ertesi günü beklemek zorundaydı. Geldiğini haber vermek için acele etmeye gerek yoktu. Saat dörde doğru, geminin gerçekten gelip gelmediğini sormak için telefonla aradılar.</p>
<p>Saat dörtte kılavuz kaptan aradı. Sekiz kaptan sırayla çalışıyordu; biri Toru’yu ertesi günkü görev durumunu bildirmek için aramıştı.</p>
<br/>
<p>Epeyce boş zamanı olan Toru, teleskobun başına geçip denizi izlemeye koyuldu.</p>
<p>Ama baktıkça, Kinue’nun getirdiği o kuşku, kötülük hayaleti bir kez daha gözünün önünde belirdi. Sanki merceklerin üzerine kapkara bir filtre geçirilmişti.</p>
<p>Gerçekten de yaz mevsiminin üzerine kara bir filtre geçirilmişti sanki. İblis aydınlığı azaltmak ve yaza özgü güçlü gölgeleri inceltmek için olanca görkemiyle dikilmiş, ışığın önünü kapamıştı. Bulutlar keskin dış çizgilerini yitirmiş, deniz bir boşluğa dönüşmüş, İzu Yarımadası’ysa ufkun çeliksi, mavi siyahlığının üstünde görünmez olmuştu. Denizin rengi sıkıcı, tekdüze bir yeşildi. Deniz usul usul yükseliyordu.</p>
<p>Toru teleskobu kumsala vuran dalgalara doğru indirdi.</p>
<p>Dalgalar kırılırken denizdeki süprüntüleri andıran bir serpinti dalgaların sırtından kayıyor, koyu yeşil piramitler değişiyor, yükseliyor ve gergin bir aklığın içinde eriyip gidiyordu. Deniz dinginliğini yitirmişti.</p>
<p>Dalga yükselirken bile etekleri kırılıyor, yüksek karnındaki yırtık, ak parçalar, dışavurulması olanaksız bir üzüntü gibi, inanılmayacak kadar yumuşak ancak baştan başa çatlamış bir cam duvara, geniş bir fıskiyeye dönüşüyordu. Dalga yükselir ve kırılırken, perçemleri son derece güzel, beyaz bir renk alıyor, düşerken ise çizgileri kusursuz, mavi beyaz tacını gösteriyordu; beyaz çizgiler kesintisiz bir beyazlık alanı oluşturuyor, sonra bu alan kesik bir baş gibi düşüyordu.</p>
<p>Köpüklerin açılması ve dökülmesi. Köpüklerin oluşturduğu desenler denizde suböceklerinin izlerine benzeyen izler bırakıyordu.</p>
<p>Köpük, beden hareketlerini yeni tamamlamış bir sporcunun sırtından akan ter gibi, kumların üzerinde iz bırakarak sürünüyordu.</p>
<p>Kıyıya saldırdığı ve kırıldığı zaman denizin pürüzsüz kitlesinde son derece zarif değişiklikler oluyordu. İnce dalgaların, zarifçe dağılan köpüklerin akıl almaz düzensizliği denizin yüzeyine umutsuzca, fırlamışa benzeyen, sonsuz sayıda iplik yaymıştı. Bu zarif beyazlığı kucaklarken bile mutlak gücünü sergileyen, ne güçlü bir iblisti bu!</p>
<p>Dört on beş.</p>
<p>Gökyüzünün daha üst kısımları maviydi. Yapay, debdebeli bir mavi. Toru kütüphanede tıpkı buna benzeyen bir mavi görmüştü: Fontainebleu Okulu’na ilişkin bir seçkide. Bulutlara zemin hazırlamak için, şiirsel bir biçimde düzenlenmiş olan gök, hiç de yaza özgü bir gök değildi. Onda bir tatlandırıcının yapaylığı vardı.</p>
<p>Teleskop kıyıdan uzaklaştı, gökyüzüne, ufka, sonra da denize döndü.</p>
<p>Doğruca gökkubbenin ortasına fışkırıyormuşa benzeyen bir serpinti yakaladı. Ötekilerden daha yükseğe fışkıran bu tek köpüğün amacı ne olabilirdi? Neden o seçilmişti?</p>
<p>Doğa bir döngüydü; bütün parçaya, parçaysa yeniden bütüne dönüyordu. Bütün, parçanın uçucu temizliğiyle karşılaştırıldığında karanlık ve kasvetliydi.</p>
<p>Peki ya iblis, o, bütüne ilişkin bir şey miydi?</p>
<p>Yoksa parçaya mı?</p>
<p>Dört kırk beş. Görünürde hiç gemi yok.</p>
<p>Kumsal ıssızdı. Yüzen kimse yoktu, yalnızca oltayla balık avlayan iki-üç kişi görünüyordu. Gemisiz deniz tam anlamıyla yararsızdı. Suruga Koyu yüzünü asmıştı, sevgisiz ve neşesizdi. Oysa bir içeri bir dışarı, kayarcasına ilerleyen, bu durgun, lekesiz kusursuzluğu jiletle kesercesine beyaz çizgilerle dolduran gemiler olmalıydı. Denizin duyarlı derisinin üzerinde kayan, yüzeyden daha derine inmeyerek onu yaralayan bir gemi, kusursuzluğa çekilmiş, buz gibi bir küçümseme silahıydı.</p>
<p>Beş.</p>
<p>Dalgaların aklığı, bir an için sarı bir gülün rengini alarak akşamın yaklaştığını duyurdu.</p>
<p>Toru biri büyük, biri küçük iki tankerin sol yandan denize açıldığını gördü. Bunlar, Şimizu’yu dört yirmide terk eden bin beş yüz tonluk Okitama-maru ile dört yirmi üçte ayrılan, üç yüz tonluk Nişo-maru’ydu.</p>
<p>Sisin içinde serap gibiydiler. Dümen suları bile seçilemiyordu.</p>
<p>Toru merceği kıyıya doğru indirdi.</p>
<p>Dalgalar akşamın rengine bürünürken sert, haşin görünüyorlardı. Işığın rengi gitgide iblisin rengini alıyor, dalgaların karnı gittikçe çirkinleşiyordu.</p>
<p>Evet. Dalgalar kırılırken ölümün gözle görünür ilanıydılar. Toru’ya göre olması gereken de zaten buydu. Onlar, son nefesini vermek için açılmış ağızlardı.</p>
<p>Acı içinde solumaya çalışan ağızlardan sayısız salya ipliği dökülüyordu. Alacakaranlıkta mora dönüşen toprak, canlı bir ağız olup çıkmıştı.</p>
<p>Ölüm, denizin açılmış ağzına dalıyordu. Ölümü çırılçıplak tekrar tekrar gösteren denizse, bir jandarma gibiydi. Hızla topladığı cesetleri halkın gözünden saklamaya çalışıyordu.</p>
<p>Toru’nun teleskobu, görmemesi gereken bir şeye takıldı.</p>
<p>Toru ansızın, bu açılmış çenelerin arasından bambaşka bir dünyanın dışarıya doğru uzandığını duyumsadı. Hayaller gören biri değildi, gördüğü şeyin gerçek olduğu su götürmezdi. Ama Toru bunun ne olduğunu bilmiyordu. Belki de denizdeki mikroorganizmaların çizdiği bir desendi.</p>
<p>Karanlık derinliklerde arada bir yanıp sönen ışıkta, bambaşka bir dünya ortaya çıkmıştı. Toru gördüğü şeyin bir yer olduğunu anlamıştı. Anımsanamayacak kadar uzaklarda kalmış anılarla bir ilintisi olabilirdi. Daha önceki yaşam diye bir şey varsa, belki de buydu. Bunun, Toru’nun sürekli baktığı, parlak ufkun bir adım gerisindeki dünyayla ilişkisi var mıydı peki? Eğer bu, kırılgan dalgaların karnına yakalanmış olan yosunların dansıysa, o zaman belki de görünen dünya balgam pembesi, mor kıvrımlar ve mide bulandırıcı oyuklardan oluşan bir minyatürdü. Ama yıldırım gibi delip geçen bir denizden yükselen ışınlar, kıvılcımlar olmalıydı. Bu da karşısındaki dingin, alacakaranlık denizde olası değildi. O dünyayla <i>bu</i> dünyanın aynı anda var olduğunu kanıtlayan hiçbir şey yoktu. Gözüne bir an için görünen dünya başka bir zamana mı aitti yoksa? Kolundaki saatin ölçemeyeceği, farklı bir zamana?</p>
<p>Toru başını salladı. İstenmeyen görüntüyü def etmeye çalışırken, teleskop da istenmeyen bir şeye dönüşmüştü. Odanın öteki köşesindeki on beşlik dürbünün başına geçti. Limandan ayrılan geminin devasa gövdesini izledi.</p>
<p>Y.S. Denizcilik’e ait olan, Yokohama’ya giden, 9183 tonluk Yamataka-maru’ydu.</p>
<p>“Bir Yamaşita gemisi az önce ayrıldı, size doğru yol alıyor. Yamataka. Yamataka. Saat on yedi yirmi.”</p>
<p>Yokohama’daki merkez büroyu aradıktan sonra dürbünün başına döndü, yavaş yavaş sise karışan Yamataka-maru’yu izlemeye koyuldu.</p>
<p>İşareti, hurma rengindeki zeminin üstüne, tepeye yakın çizilmiş, bir tek siyah çizgiydi. Y.S. GEMİCİLİK yazısıysa tekneye kocaman siyah harflerle yazılmıştı. Beyaz köprü, kırmızı vinçler. Gemi, teleskobun yuvarlağından umutsuzca kaçmaya çabalıyordu. Ardında beyaz çizgiler bırakarak denize açıldı.</p>
<br/>
<p>Gitmişti.</p>
<p>Pencerenin altında, çilek öbeklerinin durduğu yerde şimdi şenlik ateşleri yanıyordu.</p>
<p>Yaz yağmurlarının sonuna kadar çilekleri koruyan plastik örtüler kaldırılmıştı. Çilek mevsimi geçmişti. Yapay olarak ekilmek için ayrılan tohumlar, insan elinin yarattığı bir mevsimini yaşamak üzere Fuji’nin beşinci istasyonuna doğru yola çıkmışlardı. Ekimde geri dönecek ve Noel alışverişi için hazırlanacaklardı.</p>
<p>İnsanlar, sıra sıra tezgâhların dizildiği, kara çeltik tarlalarında çalışıyorlardı.</p>
<p>Toru yemeğini hazırladı.</p>
<p>Yalın yemeğini masanın üzerinde yedi. Gece çökmüştü.</p>
<p>Beş kırk.</p>
<p>Bulutların arasında, gökyüzünün güneyinde yüksekçe bir noktada yarımay göründü.</p>
<p>Deniz kıyısındaki çamlar siyahtı. Balıkçıların kumsala bıraktıkları arabaların kırmızı stop lambalarını seçecek kadar kararmıştı hava.</p>
<p>Çilek öbeklerinin arasındaki yolda çocuklar oynuyordu. Akşamın tuhaf çocukları. Hiçlikten çıkıp karanlığa dalan, aklını yitirmişçesine tarlalarda koşturan, tuhaf çocuklar.</p>
<p>Şenlik ateşleri, daha da ötelerde, alevden dillerini gökyüzüne gönderiyorlardı.</p>
<p>Beş elli.</p>
<p>Toru denize baktı. Sıradan, çıplak gözle seçilmesi olanaksız gemiyi görünce telefona uzandı. Kendinden öyle emindi ki, daha geminin işaretini tanımadan telefona uzanmıştı.</p>
<p>Gemi acentesi yanıtladı.</p>
<p>“Alo? Burası Teikoku Sinyal. Daiçu’yu az önce gördüm.</p>
<p>Sanki ufkun güneybatısındaki uçuk pembe rengin üzerine kirli bir parmak, pis bir çizgi çekmişti. Toru bir camdaki parmak izini incelermişçesine, seçmiş ve tanımıştı onu.</p>
<p>Rehberde, Daiçu-maru’nun 3850 tonluk, yüz metre uzunluğunda, 12,4 deniz mili hız yapan bir yük gemisi olduğunu okudu. Uluslararası taşıma izni yalnızca yirmi deniz milinin üzerinde hız yapan gemilere tanınıyordu. Kereste gemileri çok daha ağır yol alırdı.</p>
<p>Toru kendini Daiçu-maru’ya özellikle yakın hissediyordu. Burada, Şimizu Kanazaşi Tersanesi’nde, geçen bahar kızaktan indirilmişti.</p>
<p>Altı.</p>
<p>Daiçu-maru’nun loş gövdesi, pembe denizde, limandan ayrılan Okitama-maru’nun yanından sürtünürcesine geçti. Bir görüntünün bir düşten çıkıp gündelik yaşama sızdığı, gerçekliğin bir soyutlamadan dışarıya süzüldüğü o tuhaf andı bu; bir şiir bir insana, bir imge bir nesneye dönüşüyordu. Anlamsız ama uğursuz bir şey, bir işlemin sonunda yüreğe alındığı zaman, yürekte onu biçimlendirmek için bir dürtü uyanır, böylece o şey var olmaya başlar. Belki de Daiçu-maru Torunun yüreğinde doğmuştu. Bir fırçanın sürüklenişi kadar belirsiz bir görüntü, dört bin tonluk, dev boyutlu bir gövdeye dönüşmüştü.</p>
<p>Aynı şey, dünyanın bir yerinde sonsuzcasına yineliyordu.</p>
<p>Altı on.</p>
<p>Burnunun açısı yüzünden, olduğundan daha kısa görünen gemi, kocaman siyah bir böceğin duyargalarına benzeyen iki maçunasını kaldırmıştı.</p>
<p>Altı on beş.</p>
<p>Artık çıplak gözle görünecek kadar açık seçikti; ufukta bir rafta unutulmuş bir eşya gibi kapkara durakladı. Ufkun rafına bırakılmış, siyah bir böcek gibi öylece bekliyordu.</p>
<p>Altı otuz.</p>
<p>Toru bacadaki beyaz zemin üzerinde, bir dairenin içine alınmış olan kırmızı “N” harfini görebiliyor, kereste yığınlarını seçebiliyordu.</p>
<p>Altı elli.</p>
<p>Şimdi bordası kanala girmiş olan Daiçu-maru’nun direklerindeki kırmızı ışıklar, mehtabın görünmediği, bulutlu, alacakaranlık gökte görünüyordu. Okitama’nın yanından kayarcasına geçti, bir serap gibi açık denize doğru ilerledi. Birbirlerinden oldukça uzaktaydılar ama daralan görüş açısında ışıkları birleşmişti; karanlık denizin üzerinde iki sigaranın ateşi birbirine sürtünmüş, sonra da ayrılmıştı sanki.</p>
<p>Daiçu-maru’nun güvertesinde kütüklerin yuvarlanmasını engelleyen, iki tane kocaman demir parmaklık vardı. Gemi, deniz çizgisinin görünemeyeceği kadar yüklendiği zaman, tropikal güneşten kavrulmuş, üst üste yığılmış, kocaman kütükler dev gibi, güçlü, esmer kölelerin destelenmiş cesetlerine benzerdi.</p>
<p>Torunun aklına, ayrıntıları yüzünden içinden çıkılmaz bir ormanı andıran yeni suyolları yönetmeliği geldi. Kereste gemileri için altı çeşit suyolu vardı: yaz, kış, kuzey Atlantik kışı, tropik, tatlı su yazı ve tropik bölge tatlı suları. Tropik sınıfı ayrıca tropikal kuşak ve tropikal mevsim olarak ikiye ayrılıyordu. Daiçu-maru tropik kuşağa giriyor, ona “keresteyi güvertede taşıyan gemilere ilişkin özel kurallar” uygulanıyordu. Toru tropik kuşağın sınırlarını, büyülenmişçesine anımsadı.</p>
<p>Kuzey Amerika’nın doğu sahilinden, on üçüncü enlem boyunca, altmış derece batı boylamına; oradan doğruca on derece kuzeye ve elli sekiz derece batıya; yirminci boylamı izleyerek otuz derece kuzeye; oradan Afrika’nın batı kıyısına... oradan Hindistan’ın batı kıyısına... Hindistan’ın doğu kıyısına... oradan Malaya’nın batı sahiline... Asya’nın güneydoğu sahilini izleyerek Vietnam kıyısındaki onuncu enleme... Santos’tan... Afrika’nın doğu kıyısından Madagaskar’ın batı kıyısına... Süveyş Kanalı’na... Kızıldeniz, Aden ve İran Körfezi’ne kadar.</p>
<p>Kıtadan kıtaya, okyanustan okyanusa görünmez bir çizgi çekilmiş ve içinde kalan bölgeye “tropik” denmişti, böylece “tropik” denen şey hindistancevizleri, mercanadaları, kobalt mavisi denizleri, fırtına bulutları, kasırgaları, rengârenk papağanların çığlıklarıyla ortaya çıkıyordu.</p>
<p>Tropikal ülkelerin kırmızı, sarı, yeşil etiketleriyle beneklenmiş kereste kütükleri. Üst üste dizilmiş kütükler: Tropik yağmurlardan ıslanmışlardı; yıldızlı gökleri yansıtıyor, dalgaların saldırısına uğruyor, derinliklerden gelen yanardöner böceklerce kemiriliyorlardı; yolculuğun sonunda onları bekleyen şeyin, gündelik yaşamın sıkıntısı olduğu akıllarına bile gelmiyordu.</p>
<p>Yedi.</p>
<p>Daiçu-maru ikinci telgraf direğini geçti. Limanın ışıkları pırıl pırıldı.</p>
<p>Olmadık bir saatte geldiği için, karantina ve boşaltma işlemleri için sabahı beklemek zorundaydı. Toru yine de gerekli yerleri aradı: kılavuz kaptan, polis, liman müdürü, acente, erzak sağlayanlar, çamaşırhane.</p>
<p>“Daiçu, 3-G‘ye giriyor.”</p>
<p>“Alo? Burası, Teikoku Sinyal. Daiçu 3-G‘ye girmek üzere. Kargosu mu? Deniz çizgisi zar zor görünüyor.”</p>
<p>“Şimizu Erzak mı? Burası Teikoku Sinyal. Her şey için teşekkürler. Daiçu az önce 3-G’ye girdi. Şu anda Mio fenerinin önünde.”</p>
<p>“Şizuoka polisi mi? Daiçu limana giriyor. Yarın sabah yedide, lütfen”</p>
<p>“Daiçu, evet. D-a-i-ç-u. Evet, lütfen”</p>        
    </body>
</html>
