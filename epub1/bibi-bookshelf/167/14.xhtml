<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="main.css" rel="stylesheet" type="text/css" />
</head>
    <body>

<p class="kisim_adi">14</p>
<p>Ağustos sonlarında bir akşam işten dönen Toru yemeğini yemiş, yıkanmıştı. Güney yelinden yararlanmak için verandaya, mavi tentenin altına gitmeyi kararlaştırdı, odası hâlâ çok sıcaktı. Bakımsız verandaya açılan pek çok kapı vardı. Toru demir merdiveni kullanarak verandaya ulaştı.</p>
<p>Hemen güneyde, yüz metrekare kadar bir alanı kaplayan bir kereste fabrikası bulunuyordu; ışıkların altında kocaman, kara bir kütle. Fabrika Toru’ya bazen büyük, suskun bir canavar gibi görünürdü.</p>
<p>Ondan sonraki korulukta bir krematoryum vardı. Toru hep koca bacadan çıkan dumanın arasında bir alev görmeyi düşlerdi. Ama hiç görmemişti.</p>
<p>Güneye düşen karanlık dağın en yüksek noktası, Nihondaira’ydı. Toru dağ yolunda ilerleyen arabaların farlarını görebiliyordu. Otellerin ışıkları öbek öbekti; televizyon kulelerinin kırmızı ışıkları seçiliyordu.</p>
<p>Toru otellere hiç girmemişti. Refah içinde bir yaşamın nasıl olduğundan habersizdi. Zenginlikle erdemliliğin birbirine zıt şeyler olduğunu bilmiyordu; dünyayı erdemli bir yere dönüştürmek umurunda bile değildi. Devrim başkalarına bırakılabilirdi. Eşitlik kadar nefret ettiği başka bir kavram yoktu.</p>
<p>Tam içeri girmek üzereyken, merdivenin altına bir Corona’nın yanaştığını gördü. Ayrıntılarını çıkaramıyordu ama bu arabayı daha önce gördüğünden emindi. Arabadan müdürün indiğini görünce şaşkınlıktan donakaldı.</p>
<p>Müdür elinde sımsıkı tuttuğu irice bir zarfla, sinyal istasyonuna her gelişinde yaptığı gibi basamakları gümleterek tırmandı.</p>
<p>“Yasunaga, değil mi? İyi akşamlar. Seni evde bulduğuma sevindim. Hadi, birer içki içip konuşalım.”</p>
<p>Bu beklenmedik ziyaretten şaşkına dönen Toru, arkasındaki kapıya uzandı.</p>
<p>“Ne kadar düzenlisin.” Müdür, Toru’nun buyur ettiği divana oturdu, alnındaki teri kurularken çevresine bakındı.</p>
<p>Bina tamamlanalı henüz bir yıl olmuştu. Tozlanıp kirlenmesine asla izin verilmediği belliydi. Alüminyum çerçeveli pencerelerdeki buzlu camlarda akçaağaç yaprağı desenleri vardı; sürme kapılar kâğıttandı. Duvarlar lavanta rengindeydi, tavandaki ahşap kaplamaysa neredeyse pürüzsüzdü. Kapıya, insanın beline gelen, bambu desenli, buzlu bir cam takılmıştı, odaların arasındaki kapılarsa yine alışılmadık desenlerle kaplıydı. Ev sahibinin zevki belli ki en yeni olandan yanaydı.</p>
<p>Aylık kirası on iki bin yendi, bunun dışında aylık bakım giderleri de iki yüz elli yen tutuyordu. Toru, kiranın yarısını ödeyen şirket için müdüre teşekkür etti.</p>
<p>“Peki ama burada bir başına yalnızlık çekmiyor musun?”</p>
<p>“Yalnızlığa alıştım. İstasyonda da yalnızım.”</p>
<p>“Haklısın.”</p>
<p>Müdür çantasından bir Suntroy Square şişesi, kıyılmış mürekkepbalığı ve karidesli cips çıkardı. İçki bardağın yoksa, dedi, fincanla da idare edebiliriz.</p>
<p>Ortada olağandışı bir şey dönüyordu. Müdürün, emrinde çalışan birini böyle ansızın ziyaret etmesi hiç de alışıldık bir şey değildi. Bu ziyareti hayra yormak güçtü. Toru’nun hesaplarla ilgisi olmadığı için, rüşvet ya da zimmet gibi bir şeyle suçlanması söz konusu değildi; ama farkına varmadan büyük bir suç işlemiş olabilirdi. Öte yandan müdür karşısındaydı; tütüne olan düşkünlüğü yüzünden sertçe azarladığı delikanlıya içki içmesi için ısrar ediyordu. Toru kendini kovulmaya hazırlamıştı, ancak sendikasız, üçüncü dereceden sinyalci de olsa genç, çalışkan insanlara bu kadar acımasızca davranılmayacağını bilecek kadar uyanıktı. Çalışabileceği yığınla iş vardı, iş arama zahmetine kalkışırsa elbette. Her zamanki gibi kendini topladı, acımaya benzer bir duyguyla gözlerini müdüre dikti. Ne olursa olsun, kovulmak bile olsa, her şeyi vakur bir biçimde karşılayacaktı. Karşısındaki ne düşünürse düşünsün, kolay bulunmayan bir mücevher olduğunun bilincindeydi Toru.</p>
<p>Müdürün alması için ısrar ettiği içkiyi kabul etmeyen Toru güzel gözleri ışıl ışıl, loşça bir köşeye çekilip oturdu.</p>
<p>Dünyada bir başına olabilirdi ama buzdan yapılmış, küçük bir kalede, insanların başını döndüren hırstan, açgözlülükten ve şehvet düşkünlüğünden uzakta yaşıyordu. Kendini başkalarıyla karşılaştırmaktan hoşlanmadığı için kıskançlık, gıpta nedir bilmezdi. Dışarıdaki günlük yaşamla arasındaki yolu tıkamıştı; kimseyle bir alıp veremediği yoktu. İnsanların onu kibar, zararsız, kucaklanası, beyaz bir tavşancık olarak görmelerine izin veriyordu. İşini yitirmekse öyle önemsiz bir ayrıntıydı ki.</p>
<p>“Geçen gün beni merkezden aradılar.” Müdür yüreklenmek için durmadan içiyordu. “Nedenini çok merak ettim, sonunda bizzat yönetim kurulu başkanının beni çağırdığını öğrendim; her şeye karşın tir tir titrediğimi itiraf etmeliyim. Başkan karşımdaydı; ağzı kulaklarına varıyordu. Otursana, dedi bana. Haberlerin kötü olmadığını anlamıştım ama sonunda ne iyi ne de kötü olduğunu, daha doğrusu benimle ilgili olmadığını anladım. Haber neydi dersin? Evet, konu seninle ilgiliydi.”</p>
<p>Toru gözünü kırpmadan müdüre bakıyordu. Duydukları, hayal gücünün sınırlarını epeyce aşıyordu. Sorunun işten kovulmakla filan ilgisi yoktu.</p>
<p>“Duyunca ben de çok şaşırdım. Başkana bazı iyilikleri dokunmuş, yaşlı bir bey seni evlat edinmek istiyormuş. İşte, zorla da olsa seni razı etmek bana düşüyor. Başkanın ricası olduğu için, büyük bir sorumluluk bu. Biri sana büyük bir değer biçmiş. Şöyle de diyebiliriz: Gördüğü şeyin değerini hemen anlayan biriyle karşı karşıyayız.”</p>
<p>Toru birden kavradı. Söz konusu kişi, kartvizitini bırakan yaşlı avukat olmalıydı.</p>
<p>“Galiba adı Honda.”</p>
<p>“Çok doğru! Nereden bildin?” Müdürün ağzı şaşkınlıktan açık kalmıştı.</p>
<p>“Bir kere sinyal istasyonuna gelmişti. Ama yalnızca bir kez gördüğü birini evlat edinmek istemesi çok garip.”</p>
<p>“Anlaşılan seninle ilgili kapsamlı bir araştırma yapmış.”</p>
<p>Toru’nun suratı asıldı. Kinue’nun anlattıklarını anımsamıştı. “Bir insanı bu biçimde soruşturmak kibar bir davranış değil.”</p>
<p>Müdür telaşlanmıştı, hemen söze girdi. “Bunun ne zararı var ki? Senin örnek bir delikanlı olduğunu öğrenmiş. Aleyhinde en küçük bir şey bulamamış.”</p>
<p>Toru’yu asıl düşündüren kişi yaşlı avukat değildi. O şımarık, Batılılaşmış kadındı; Toru’ya tam anlamıyla yabancı olan bir dünyaya ait olan, pul pul dökülen pudrasını rengârenk bir güve gibi sağa sola saçan kadın.</p>
<p>Müdür Toru’yu on bir buçuğa kadar tuttu. Toru arada bir dirseklerini dizlerine dayayıp uyukluyor ama hâlâ içen müdür onu sarsarak konuşmaya devam ediyordu.</p>
<p>Adam varlıklı ve ünlü biriydi; duldu. Yüksek bir ailenin ahmak oğlunu evlat edinmektense, gerçekten yetenekli ve gayretli bir delikanlıyı evlat edinmenin hem Honda ailesinin hem de Japonya’nın çıkarlarına çok daha uygun olacağına inanıyordu. İşlemler tamamlanır tamamlanmaz, hemen birkaç eğitmen tutup Toru’nun en iyi liseye, sonra da üniversiteye girmesini sağlayacaktı. Gelecekteki babası Toru’nun hukuku ya da iş idaresini seçeceğini umuyordu ama son karar elbette Toru’nundu; baba her durumda onu desteklemeye hazırdı. Fazla ömrü kalmamıştı; başka mirasçısı olmadığı için bütün serveti Toro’ya kalacaktı. Bundan daha çekici bir öneri olabilir miydi?</p>
<p>Peki ama neden? Soru, Toru’nun beynini kemirip duruyordu.</p>
<p>Adam bir şeyin üzerine atlamıştı. Bu şey de mutlu bir rastlantı sonucu Toru’nun üzerine adadığı şeyle örtüşüyordu. Ona da, Toru’ya da olaydaki mantıksızlık son derece doğalmış gibi görünüyordu; olaya karışan öteki kişiler, yani başkanla ötekilerse aklı başında arabuluculardı.</p>
<p>Haber Toru’ya hiç de şaşılacak bir şeymiş gibi gelmiyordu. O suskun, yaşlı adamla karşılaştığı andan beri beklenmedik bir gelişmeye hazırlıklıydı. Kimsenin kendisini fark etmeyeceğinden emindi, öte yandan hazırlıksız yakalanmamış olması da ona büsbütün çirkin hatalardan ve sonuçlarından kolayca sıyrılma güvencesi veriyordu. Bunlar, sonu nereye varırsa varsın, güzel hataların sonuçları olarak kabul edilecekti. Dünyanın bilinçliliğindeki bir karışıklık apaçık bir önerme olarak kabul edilirse, bunu herhangi bir şeyin izleyebileceğine de inanılabilirdi. Toru’ya yöneltilmiş bütün iyiliklerle kötülüklerin nedeni, körleştirici bir özsaygı ile utanmazlıkla sonuçlanan bir vazgeçiş yüzündendi.</p>
<p>Toru’nun kaçınılmaz olana karşı duyduğu tek duygu küçümsemeydi, ona göre irade hiçbir şeydi. Kendini hataların birbirini izlediği, modası geçmiş bir komedinin ortasına düşüvermiş gibi hissetmek için pek çok nedeni vardı. İradesinin ayaklar altına alındığını düşünen iradesiz bir insanın öfkesi kadar saçma bir şey olamazdı. Sakin, sağduyulu bir biçimde davrandığı sürece, evlat edinilmeye karşı özel bir istek duymadığını söylemesiyle evlat edinilmeye kesinkes hazır olduğunu söylemesi aynı kapıya çıkardı.</p>
<p>Çoğu kişi, öne sürülen gerekçelerin yetersizliğinden kuşkuya düşerdi. Ama bu, birinin bir başka kişinin özsaygısına ne kadar değer biçtiğini tartma sorunuydu; buysa Toru’nun düşüncelerinin izlemek istemediği bir yoldu. O, kendini hiç kimseyle kıyaslamazdı. Her an geri çevrilebilecek bir çocuk oyunu olan öneri, yaşlı bir adamın kaprisine dönüşmüş, kaçınılmaz olmaktan çıkmış ve Toru için daha kolay kabul edilebilir bir hal almıştı. Yazgısı olmayan bir insan, kaçınılmaz olanla sınırlandırılamaz.</p>
<p>Kısacası bu öneri, eğitim verme maskesinin ardına gizlenmiş olan bir sadakadan başka bir şey değildi.</p>
<p>Ortalama bir gururu olan, yürekli bir delikanlı şöyle derdi: “Ben dilenci değilim.”</p>
<p>Ama bu türden bir karşı çıkışta, oğlan çocuklarına özgü dergileri çağrıştıran bir şeyler vardır. Toru’nun çok daha karmaşık bir silahı vardı. Gülümsemesi. O, yadsıyarak kabullenirdi.</p>
<p>Aslına bakılırsa bu gizemli gülümsemeyi aynada izlerken, ışık oyunu bazen bunu genç bir kızın tebessümüne dönüştürüyormuş gibi gelirdi Toru’ya. Belki de uzak bir ülkede yaşayan, anlaşılması olanaksız bir dili konuşan bir kız, dünyayla salt bu gizemli gülümseme aracılığıyla iletişim kuruyordu. Toru’nun demek istediği şey, bir genç kız gibi gülümsediği değildi. Öte yandan bu bir erkek gülümsemesi de değildi. Onda yuvasına kurulmuş, en uygun ânı bekleyen bir kuşa özgü bir nitelik vardı: cilveli ya da utangaç değil, karanlık bir patikada düşmanla birlikte yürümek türünden bir bunalıma hazırlanırcasına duraksama ile kararlılık arasında bocalayan. Karanlıkla gündoğumu arasında, ne yolun ne de tepenin açık seçik görülebildiği bir anda, atılan her adımın boğulmakla sonuçlanabileceğini bilerek. Toru bazen bu gülümsemeyi annesinden ya da babasından değil de, çok uzaklarda kalan gençliğinde tartıştığı genç, yabancı bir kızdan aldığı duygusuna kapılıyordu.</p>
<p>Böyle düşünmesine yol açan şey, kibir değildi. İçini en ücra köşelerine kadar görebiliyor, en dikkatli insanın bile onu kendisinin kadar iyi göremeyeceğini bilmenin verdiği güvense özsaygısının temelini oluşturuyordu; işte başkalarının gözündeki Toru için sadaka önerisi, gerçek Toru’nun gölgesine yapılmış bir öneriydi, özsaygısını şu kadarcık olsun zedeleyemezdi. Toru güvendeydi.</p>
<p>Peki ama yaşlı adamın güdülerini anlamak gerçekten olanaksız mıydı? Hayır; hiçbir anlaşılmaz yanı yoktu. Toru çok iyi anlıyordu. Can sıkıntısının pençesine düşen kişi dünyayı bir eskiciye satabilir.</p>
<br/>
<p>Kollarıyla dizlerine sarılmış olan Toru uykulu uykulu başını salladı. Aldığı terbiye onu biraz direnmeye, müdür döktüğü terin boşa gitmediğine inanıncaya kadar teslim olmamaya zorluyordu.</p>
<p>Rüya görmeme yeteneği onu hiç şu andaki kadar sevindirmemişti. Müdürün hatırına odaya ilaç sıkmıştı ama sivrisinekler yine de bacaklarına, bileklerine saldırıyorlardı. Kaşıntı, uykulu halinin gerisinden ay ışığı gibi parlıyordu. Orasını burasını kaşıdığı ellerini yeniden yıkamak zorunda olduğunu düşündü, mahmur mahmur.</p>
<p>“Ah, galiba uykun geldi. Haklısın. Gece yarısı oldu bile. Aman Tanrım, saat on bir buçuk! Seni çok tuttum. Evet, ne diyorsun? Duydukların hoşuna gitti mi? Kabul ediyor musun?” Müdür gitmek üzere doğrulunca, kandırmak istercesine elini Toru’nun omzuna koydu.</p>
<p>Toru daha yeni uyandırılmış gibi yaparak, “Evet, kabul ediyorum,” dedi.</p>
<p>“Kabul ediyor musun?”</p>
<p>“Evet.”</p>
<p>“Teşekkür ederim, çok teşekkür ederim. Ben her şeyle ilgilenirim. Beni de bir baba say, olur mu?”</p>
<p>“Elbette. Bunun için size çok teşekkür ederim.”</p>
<p>“Ancak senin gibi iyi bir delikanlının buradan gitmesi, şirketimiz için büyük bir kayıp olacak.”</p>
<p>Araba kullanamayacak kadar sarhoştu. Toru gidip bir taksi buldu, adamı evine kadar geçirdi.</p>        
    </body>
</html>
