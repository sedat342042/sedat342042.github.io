<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="main.css" rel="stylesheet" type="text/css" />
</head>
    <body>

  <p class="kisim_adi">21</p>
<p>Toru, kendi seçtiği hazırlık okuluna başladı.</p>
<p>Okuldaki ikinci yılında, uygun bir çöpçatan Honda’ya Toru için bir evlilik önerisi getirdi. Birinin, Toru’nun ilgilenebileceği, evlenme yaşında bir vardı. Delikanlı rüşdünü kanıtlamış olsa da henüz on sekiz yaşındaydı. Honda teklifi gülerek geri çevirdi. Ancak kızın babası oldukça ısrarcıydı; öneriyi bu kez de başka birinin aracılığıyla yineledi. Bu ikincisi, hukuk dünyasının önemli bir üyesi olduğu için Honda onu uygun bir gerekçe bulmadan geri çeviremezdi.</p>
<p>Honda’nın özlemini çektiği bir şey vardı: yirmi yaşındaki kocasının ölümüyle acılara gömülen, yaslı, genç bir gelin. Yüzünde başına gelen korkunç olayın o solgun, güzel izlerini taşıyacak, böylece Honda hiçbir çaba harcamaksızın billurlaşmış güzellikle bir kez daha karşılaşacaktı.</p>
<p>Bu hayal, eğitime ilişkin görüşleriyle hiç mi hiç uzlaşmıyordu. Yine de, bir hayal sınır tanımasaydı ve bir bunalım olasılığı bulunmasaydı, Honda Toru’ya uzun ve güzellikten yoksun bir yaşam vermek için kılını bile kıpırdatmazdı. Honda’nın korktuğu şey, Honda’nın umduğu şeydi; umduğu şeyse korktuğu.</p>
<p>Evlenme önerisi yere damlayan bir su gibi düzenli aralıklarla yinelendi. Böylesine önemli birinin ayağına kadar gelip umutsuzca yakarması Honda’nın pek hoşuna gidiyordu. Ona kalırsa bundan Toru’ya söz etmek için henüz çok erkendi.</p>
<p>Honda yaşlı adamın getirdiği fotoğrafı görünce büyülendi. On sekiz yaşındaki kız gerçekten çok güzeldi; çağdaş ya da göz alıcı hiçbir yanı olmayan, ince, narin bir çehresi vardı. Fotoğrafçıya çevrilmiş, belli belirsiz bir şaşkınlık yansıtan, küçümseme dolu yüzü kusursuzdu.</p>
<p>“Evet, gerçekten çok güzel. Peki sağlığı iyi mi?” diye sordu Honda; sorusunun amacı dostunun sandığından oldukça farklıydı.</p>
<p>“Onu çok iyi tanıdığımdan kuşkun olmasın. Fotoğrafta göründüğünden çok daha güçlü. Hiçbir hastalığı yok. Sağlık elbette ki en önemli konu. Bu fotoğrafı babası seçti; böyle modası geçmiş bir resmi özellikle seçtiğinden eminim.”</p>
<p>“Demek neşeli, sağlıklı bir kız?”</p>
<p>“Hayır. Belki yüzündeki ifade yaşam doluymuş gibi bir izlenim veriyor ama korkarım ki değil.”</p>
<p>Kaçamak bir yanıttı. Honda kızla tanışmak istedi.</p>
<br/>
<p>Öneride, Honda’nın servetinin büyük bir rol oynadığı açıktı. Ne kadar yetenekli olursa olsun, on sekiz yaşındaki bir damadın peşine bunca düşülmesi yalnızca böyle açıklanabilirdi. Bu iştah açıcı lokma bir an önce, sağlayacağı olanaklar başka biri tarafından fark edilmeden, hemen kapılmalıydı.</p>
<p>Honda bütün bunların bal gibi farkındaydı. Öneriyi kabul ederse herkes bunu, on sekiz yaşındaki, zor bir delikanlının dürtülerini dizginlemek için yaptığını düşünecekti. Oysa Toru’nun oldukça uysal, denetlenmeye hazır bir hali vardı. Böylece Her iki tarafın da çıkarları giderek birbirinden ayrı düştü ve Honda görüşmeleri sürdürmek için hiçbir neden kalmadığına inandı. Ne var ki iki ailenin arasındaki karşıtlık, bir de gelin adayının güzelliği merak duygusunu kamçılıyordu. O doymak bilmez özsaygının çöküşünü görmek istiyordu. Teklifi yapan aile oldukça önemliydi ama bu türden kaygılar artık Honda’nın umurunda bile değildi.</p>
<p>Toru ile kızın da bulunacağı bir akşam yemeği daveti geldi. Honda kabul etmedi. Onun yerine, çöpçatanla birlikte kızın ailesiyle yemek yemeyi önerdi.</p>
<br/>
<p>Yetmiş sekiz yaşındaki Honda, iki ya da üç hafta süreyle kendisini günaha sokabilecek duyguların pençesinde kıvrandı. Akşam yemeğinde kızı görmüş, onunla birkaç sözcük konuşmuştu. Bundan sonra iyice yolunu şaşırdı.</p>
<p>Olumlu bir yanıt vermediği gibi, henüz bir karara da varmamıştı; ama yaşlı yüreği, sağduyusunun denetleyemediği çarpıntıların pençesine düşmüştü. Yaşlılığa özgü merak içini yakıyordu. Resimleri Toru’ya göstermek ve tepkisini gözlemlemek için kıvranıyordu.</p>
<p>Kendisini ele geçiren şeyin ne olduğunu Honda da bilmiyordu; ama duyduğu coşkuda mutluluk ve gurur iç içeydi. Evlenme önerisinden Toru’ya söz ederse, işi dönüşü olmayan bir noktaya getirmiş olacağını hissediyordu. Ama merak mantık dinlemez.</p>
<p>Bu birleşmenin, beyaz bir bilardo topuyla kızıl bir topun çarpışmasını andıran bu çarpışmanın sonuçlarını görmek için sabırsızlanıyordu. Toru’nun kızdan hoşlanması, kızın da ondan hoşlanması çok iyi olacaktı. Delikanlı ölünce kız onun ardından yas tutacak, oğlan kızın acısı, hırsı sayesinde dirilecek ve insancıllığın ne demek olduğunu görmek için geri gelecekti. Her ikisi de Honda için çok hoş bir ödül olacaktı: bir tür şenlik.</p>
<p>Honda insan yaşamının doğası üzerine kutsal düşünceleri olamayacak kadar yaşlıydı. Kötücül oyunları haklı gösterecek bir yaşa gelmişti artık. Kötülük ne kadar büyük olursa olsun, ölüm gerekli düzelmeyi sağlamak için yakındaydı. Gençliğin bir oyuncağa, insancıllığınsa porselen bebek biriktirmeye dönüştüğü bir yaştaydı; töreni kendi amaçları için kullanarak, içtenliği ve dürüstlüğü akşam göğünün bir oyununa dönüştürdüğü bir yaşta.</p>
<p>Ötekileri yok sayıp bu tür kışkırtmalara teslim olmak Honda’nın kaderi olmuştu.</p>
<p>Bir akşam geç vakit, Toru’yu çalışma odasına çağırdı. Yaz yağmurları yüzünden küf kokan oda babasından devraldığı, İngiliz tarzındaki çalışma odasıydı. Honda klima cihazından nefret ederdi; Toru’nun beyaz göğsünde incecik bir ter tabakası hafifçe parlıyordu. Honda’ya lanetlenmiş, beyaz bir ortanca gözlerinin önünde açıyormuş gibi geldi.</p>
<p>“Yaz tatili başlamak üzere.”</p>
<p>“Ama önce sınavlar var.” Toru, Honda’nın ikram ettiği naneli çikolatayı ısırdı.</p>
<p>“Tıpkı bir sincap gibi yiyorsun.” Honda gülümsedi.</p>
<p>“Ya?” Toru da gülümsedi; incitilmesi olanaksız birinin gülümsemesiyle.</p>
<p>Karşısındaki solgun yüze bakan Honda, bu yaz güneşin bu yüzü nasıl yakıp canlandıracağını düşündü. Sivilcelenme tehlikesi taşımayan bir yüzdü bu. Honda hesaplı bir kayıtsızlıkla çekmecelerden birini açtı, fotoğrafı masanın üzerine, Toru’nun önüne koydu.</p>
<p>Toru gerçekten olağanüstüydü. Honda hiçbir ayrıntıyı kaçırmadı. Oğlan resmi önce bir pasaportu inceleyen bir polisin o ağırbaşlı dikkatiyle inceledi. Soru dolu gözleri bir Honda’ya, bir fotoğrafa çevrildi. Fotoğrafı masanın üzerine bıraktı, parmağını sertçe kulağına soktu.</p>
<p>“Çok güzel bir kız,” dedi, sesinde belli belirsiz bir öfkeyle.</p>
<p>Harika, gerçekten harika, diye düşündü Honda. Gençlik kokan bu yanıtta şiirsel bir yan vardı (ve bu bir bunalım ânıydı). Honda Toru’nun, her zaman tam ondan beklediği biçimde karşılık verdiğini unutuyordu.</p>
<p>Karmaşık bir karışımdı bu; sanki Honda’nın ben-bilinci bir an için çocukça bir numara yapmış, şaşkınlığını bir kalabalığın ardına gizlemişti.</p>
<p>“Onunla tanışmak ister miydin?” diye sordu Honda, usulca.</p>
<p>Nedense sinirli sinirli öksürdü; bir sonrakinin de uygun bir karşılık olmasını diledi. Toru hemen doğruldu, yanına gidip Honda’nın sırtına hafifçe vurdu.</p>
<p>“Evet.”</p>
<p>Sözcük neredeyse bir hırıltı gibi çıkmıştı. Babasının görmemesinden yararlanarak, ışıl ışıl gözlerle, içinden şöyle dedi: “Beklemeye değdi. İşte incitilmeye değer biri.”</p>
<p>Dışarıda yağmur yağıyordu. Geceleri, yeryüzüne yakın raylarda ilerleyen metro yeri sarstı. Tren yeniden yerin altına daldı; camlardaki parlak ışıklar hâlâ babasının sırtına vuran Toru için birer imgeydi şimdi. Bu gece hiç gemi görünmüyordu.</p>
<p>Kara bir sıvıyı andıran, hüzünlü, yalnızlık çeken bir yağmur pencereden vuran ışıkta ağaçların gövdelerine buharlı bir parıltı veriyordu.</p>        
    </body>
</html>
