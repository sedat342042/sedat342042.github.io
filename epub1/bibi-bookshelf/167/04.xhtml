<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="main.css" rel="stylesheet" type="text/css" />
</head>
    <body>
 
<p class="kisim_adi">4</p>
<p>Hemen hemen aynı sıralarda Honda, Hongo’daki evinde bir rüya görmekteydi.</p>
<p>Erkenden yatmış, gezinin yorgunluğu yüzünden hemen uyumuştu. Belki de gündüz gezdiği çam korusunun etkisiyle rüyasında melekleri gördü.</p>
<p>Mio Koruluğu’nun üstünde bir değil, kadınlı erkekli birçok melek uçuyordu. Honda’nın Budist kitaba ilişkin bildiği her şey düşüne yansımıştı.</p>
<p>Honda düşünde kendi kendine, bu kitap gerçek, dedi. İçi yoğun bir mutlulukla dolmuştu.</p>
<p>Arzunun Altı Dünyası’na ait olan melekler; çeşitli Biçim Dünyaları’nın ölümlü varlıkları oradaydı. Melekleri ayırt etmek kolaydı. Honda’nın düşündeki melekler büyük olasılıkla Arzu Dünyası’na aittiler çünkü erkeklerle dişiler oynaşıp duruyordu.</p>
<p>Ellerinde yedi renkli -al, altın rengi, mavi, kırmızı, beyaz, sarı ve siyah- ışıklar taşıyorlardı. Kocaman sinekkuşları, gökkuşağı renkli kanatlarını çırparak bir içeri bir dışarı uçuşuyorlardı sanki.</p>
<p>Saçları maviydi, gülerken bembeyaz dişleri ışıldıyordu. Gövdeleri yumuşaklığın, temizliğin cisimleşmiş haliydi. Gözlerini hiç kırpmıyorlardı.</p>
<p>Arzu Dünyası’nın erkek ve dişi melekleri durmaksızın bir araya geliyorlardı; üçüncü dünyanın melekleri el ele tutuşmaktan, dördüncü dünyanınkiler düşüncelerini birbirlerine aktarmaktan, beşinci dünyanınkiler bakışmaktan; altıncı ve daha üst dünyaların melekleriyse konuşmaktan hoşnuttular.</p>
<p>İşte toplanma dediğin böyle olmalı, diye düşündü Honda. Çevreye çiçekler saçılmış, havayı ince bir parfüm kokusu ve müzik sesi doldurmuştu. Meleklerin farklı dünyalarını görmek Honda’yı kendinden geçirmişti. İnsandan daha üstün, hisli varlıklar olsalar da, meleklerin doğum ve yeniden doğum döngüsünden kaçamadıklarını biliyordu.</p>
<p>Gece olmuş gibiydi, öte yandan parlak ışıklı bir öğle sonrasıydı; sanki gündüzdü oysa yıldızlar ve baş aşağı duran bir yarımay vardı. Honda, acaba Mio’da meleğin giysisini çalmaya çalışan balıkçı ben miydim, diye merak etti.</p>
<p>Budist kitapta bu olay şöyle anlatılırdı: “Erkek melekler, erkek başmeleklerin dizlerinden doğarlar; dişi meleklerse dişi başmeleklerin omuzlarından; daha önce nerede bulunduklarının bilincindedirler; kutsal vaftiz ırmağının suyundan içerler.”</p>
<p>Melekler bir göğe yükselip bir yere inerek Honda’yla eğleniyorlardı sanki. Kemerli ayaklarını burnuna sürtecekmiş gibi yaklaşıyorlardı ona. Honda, gülümseyen yüzün gerisine, ensesine uzanan beyaz çiçek biçimindeki parmakları izledi - bu, Taylandlı Prenses Ying Çan’ın çiçeklerle taçlanmış yüzüydü.</p>
<p>Melekler şimdi Honda’ya pek aldırmıyorlardı. Deniz kıyısındaki kumsala yaklaşınca, çamların alt dallarının arasına daldılar. Honda her şeyi birden algılamakta zorlanıyordu. Bir çevrinti gibi dönen ışıltı gözlerini kamaştırdı. Kutsal, beyaz çiçeklerden oluşan sağanak durmaksızın yağıyordu. Tanrısal flütün ve lavtanın sesini duydu. Mavi saçlar, etekler, kollara ve omuzlara dolanmış, bileklere sarkan, ham ipekten eşarplar rüzgarla havalanıyordu. Gözlerinin hizasında, havada, bembeyaz bir göğüs bir an için asılı kaldı; bir ayağın tertemiz tabanı geri çekildi. Gökkuşağının aydınlattığı güzel, ak bir kol bir şeye asılmışçasına tam gözlerinin önünden kayıverdi. Aynı anda, zarifçe açılmış bir parmağın boş içini gördü; boşluğun ortasında ay yüzüyordu. Dolgun, beyaz kollar tanrısal bir koku yayarak genişçe açıldılar ve gökyüzüne doğru yükseldiler. Mavi göğün üzerinde yumuşak çizgileri çok belirgin olan kalçalar bulut kümeleri gibi sürükleniyordu. Sonra uzaktan bir çift kıpırtısız, siyah göz göründü, Honda’nın üstüne üstüne geldi; yıldızları yansıtan apak bir alnın belli belirsiz silkinişiyle karaltı çekiliverdi; ayak bilekleri havaya kalktı.</p>
<p>Honda erkek meleklerin arasında Kiyoaki ile asık yüzlü İsao’yu kolayca seçmişti. Onları izlemeye çalıştı; ama gökkuşağı rengindeki ışıkların durmaksızın değişen desenleri yüzünden, yol ne kadar düzgün olsa da, onları bir saniyeden fazla izleyemiyordu.</p>
<p>Ying Çan’ı gördüğü noktaya bakarak, Arzu Dünyası’ndaki zaman daha mı karmaşıktır acaba, diye düşündü; tıpkı düşlerde olduğu gibi geçmişle gelecek kolayca yer değiştirerek aynı uzamda var olabilirdi pekala. Yeni birleşmelerin biçimlenmeye başladığı anda bile küçük, dingin bir felaket ustalıkla soluklaşıp silinebiliyordu.</p>
<p>Bu dünyaya ait olan tek şey, çamlardı. İğneleri en küçük ayrıntılarına kadar belirgindi, Honda’nın yaslandığı kırmızı çamın gövdesiyse sert ve pütürlüydü.</p>
<p>Honda bir süre sonra bu sürekli devinimi sinir bozucu, hatta katlanılmaz bulmaya başladı. Her şeyi, parktaki dev bir sedir ağacının ardına sinmişçesine izliyordu. Utançla dolu bir park. Geceyi bölen korna sesleri. Honda her şeyi, en kutsal olanla en sefil olanı sıradan bir şeye indirgeyerek izliyor, izliyordu. Her şey aynıydı. Başlangıçtan bitişe kadar. Honda büyük bir kederle gözlerini açtı; okyanusta yüzerken boynuna dolanan yosunları parçalayan, tutup kıyıya fırlatan biri gibi rüyayı yardı.</p>
<p>Yastığa dayadığı kolundaki saatin yumuşak tiktaklarını duyabiliyordu. Başucundaki lambayı yaktı. Saat bir buçuktu.</p>
<p>Sabaha kadar bir daha uyuyamamaktan korktu.</p>       
    </body>
</html>
