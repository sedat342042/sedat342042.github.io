<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="main.css" rel="stylesheet" type="text/css" />
</head>
    <body>
   <p class="kisim_adi">22</p>
<p>“Bir süre onunla beraber olmaya ne dersin? Ondan hoşlanmazsan konuyu kaparız. Herhangi bir söz vermiş değiliz.”</p>
<p>Yaz tatili başlayınca Toru bir akşam kızın evine yemeğe gitti. Yemekten sonra annesi odasını gösterebileceğini söyleyince Momoko Hamanaka, Toru’yu üst kata çıkardı. Batılılarınki gibi döşenmiş, geniş bir odaydı; her köşesi bir genç kıza ait olduğunu haykırıyordu. Toru’nun mutlak genç kızlıkla ilk yüz yüze gelişiydi bu. Bol bol pembe kullanılmıştı. Duvar kâğıdının deseni, bebekler, süslemeler tam anlamıyla bir genç kıza uygundu. Ayartıcı, taptaze bir çekicilikle doluydular. Toru bir koltuğa oturdu. Çok renkli, kalın yastıklar oturmayı güçleştiriyordu.</p>
<p>Momoko’nun olgun bir görünüşü vardı, yine de bütün bu ayrıntıları eliyle seçtiğine kuşku yoktu. Biraz solgun görünen, ciddi yüzündeki eski moda yüz çizgileri çok derine oyulmamıştı. İç bayıltıcı içtenliği onu, odadaki baştan çıkartıcı çekicilikle uyuşmayan tek nesne haline getiriyordu. Güzelliğinde fazlasıyla biçimsel bir kusursuzluk vardı; tıpkı kâğıttan yapılma bir turnanın biçimsel kusursuzluğu gibi onda da uğursuz, tekin olmayan bir şey vardı.</p>
<p>Annesi çay getirdi, sonra da çekildi. İki genç daha önce de birkaç kez görüşmüşlerdi ama ilk kez baş başa kalıyorlardı. Bu olgu aralarında yeni gerginlikler yaratmadı. Momoko talimatlara uyuyor olmanın bilinciyle güvendeydi. Onu tehlikeye karşı uyarmalıyım, diye düşündü Toru.</p>
<p>Yemek sırasında onca dikkatli olmak Toru’yu rahatsız etmişti. Ama huzursuzluğunu üstünden atmak üzereydi. Bir evlenme kararı veriliyordu. Zarif aşk, cımbızla tutulup kaldırılıyor, boyanıyordu. Mercimek fırına verilmişti bile. İster kendi rızasıyla verilmiş olsun ister başkalarının zoruyla, Toru için hiç fark etmiyordu. Kendinden hoşnut olmaması için hiçbir neden yoktu.</p>
<p>Yalnız kalır kalmaz Momoko’nun yaptığı ilk şey, numaralanmış dört ya da beş albümün arasından birini çekip Toru’ya uzatmak oldu. Böylece Toru onun ne kadar sıradan biri olduğunu iyice anladı. Albümü dizlerinin üzerine koyup açtı; bacaklarını iki yana ayırmış, önlüklü bir bebekle karşılaştı. Altındaki bezler yüzünden tulumu, Hollandalı bir şövalyenin pantolonu gibi şişmişti. Koyu pembe ağzını henüz dişler doldurmamıştı. Toru bebeğin kim olduğunu sordu.</p>
<p>Momoko’nun şaşkınlığı görülmeye değerdi. Albüme bir göz attı, elini hemen resmin üzerine kapadı ve albümü çekip aldı. Sıkı sıkı göğsüne bastırarak duvara doğru döndü. Soluklan hızlanmıştı.</p>
<p>“Ne kadar korkunç! Numaralar yanlış yazılmış. Sana bunu göstermek istememiştim. Ne yapacağım şimdi?”</p>
<p>“Bir zamanlar bir bebek olduğunu bilmeyen mi var?”</p>
<p>“Ne kadar da soğukkanlısın. Bir doktor gibi.”</p>
<p>Sakinleşen kız albümü yerine koydu. Toru bir sonraki albümde Momoko’nun on yedi yaşındaki fotoğraflarıyla karşılaşacağından emindi.</p>
<p>Ama bir sonraki albüm çok sıradandı, yeni yaptıkları bir gezide çekilmiş fotoğraflarla doluydu. Her resim, Momoko’nun ne kadar sevildiğini gösteriyordu. Sıkıcı bir mutluluğun kanıtlarıyla doluydu. Hawai’ye yapılan yolculuktaki fotoğraflardan çok, Toru’nun asıl ilgisini, Momoko’yu bahçede, geçen bahar, bir akşam vakti yakılmış olan bir şenlik ateşinin yanında gösteren resim çekti. Şenlik ateşi dolgun, şehvetli bir kızıldı. Yanına çömelmiş olan Momoko’da cadılara özgü bir azamet vardı.</p>
<p>“Ateşlerden hoşlanır mısın?” diye sordu.</p>
<p>Kızın gözlerine bakınca, duraksadığını gördü. Oturmuş ateşe bakan kızın âdet kanamasının olduğu duygusuna kapıldı garip bir biçimde. Şimdi de öyle miydi peki?</p>
<p>Cinsel çekicilikten arınmış olsaydı, soyut kötülük kim bilir ne kadar katışıksız olurdu! Toru yeni savaşımının, eğitmenini kovdurmak kadar kolay geçmeyeceğini anladı. Ama insanlarca ne kadar sevilirse sevilsin, bir an bile boşlamadığı soğukluğuna güveni tamdı. Bu soğukluğun kaynağıysa, içindeki o çivit mavisi ülkeydi.</p>
       
    </body>
</html>
