<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="main.css" rel="stylesheet" type="text/css" />
</head>
    <body>
  
  <p class="kisim_adi">23</p>
<p>Toru’yu yalnız bırakmak istemeyen Honda o yaz onu da Hokkaido’ya götürdü. Rahat bir gezi tasarlamışlardı. Kendilerini zora sokmak istemiyorlardı. Honda’yla yolculuk etmekte gittikçe zorlanan Keiko, bir başına Cenevre’ye, akrabası olan Japon elçisinin yanına gitmişti. Hamanaka ailesi birkaç günü Honda’larla birlikte geçirmek istedi; iki aile Şimoda’da oda tuttular. Yaz sıcağından bunalan Honda klimalı odasından çok seyrek çıkıyordu.</p>
<p>Her akşam birlikte yemek yiyorlardı. Bir akşam, Hamanaka çifti Honda’nın odasına geldi. Momoko nerede, diye sordular. Biraz önce geldi, dedi Honda, şu anda bahçede, Toru’yla birlikte. Bunun üzerine Hamanaka’lar oturup genç çiftin dönmesini beklediler.</p>
<p>Honda pencerenin önünde ayakta duruyordu; bastonuna dayanmıştı.</p>
<p>Bütün bunlar öyle aptalcaydı ki. Karnı aç değildi, oysa bir dolu yiyecek ısmarlamışlardı. Daha yemek salonuna geçmeden, onu orada kaba saba bir aile neşesinin beklediğini biliyordu. Hamanaka’ların yemek sohbetiyse fena halde sıkıcıydı.</p>
<p>Yaşlılar hep politik davranmaya zorlanıyorlardı. Bütün eklemlerinin sızlamasına karşın, yetmiş sekiz yaşındaki bir adam, ilgisizliğini zekice ve eğlendirici sözcüklerin gerisine gizlemek zorundaydı. Yine de bu ilgisizlik çok önemliydi. Dünyadaki bönlüğü aşmanın tek yoluydu. Her gün dalgaların, odun parçalarının saldırısına uğrayan bir kumsalın ilgisizliği.</p>
<p>Honda, dudakları kibirle büzülmüş, çevresi dalkavuklarla sarılmış bir haldeyken, kendisinde hâlâ biraz hayat, günlerin geçişini ağırlaştıracak bir uyanıklık olduğunu düşünmüştü; ancak o duygu da terk etmişti artık onu. İçinde kalan tek şey, karşı konulamaz bir çılgınlıkla tekdüzeliğin içinde eriyip yiten bir kabalıktı. Kabalık kendini öyle çeşitli biçimlerde dışavuruyordu ki. Kibarlığın kabalığı, fildişinin kabalığı, kutsallığın kabalığı, deliliğin kabalığı, kapsamlı kabalık, akademik hak iddia edenin kabalığı, cilveli kabalık, İran kedisinin kabalığı, kralların ve dilencilerin kabalığı, delilerin, kelebeklerin, yanardöner böceklerin kabalığı. Yeniden doğuş, kabalığın bir karşılığıydı. Bütün bunları yöneten, onların tek kaynağıysa yaşama isteğiydi. Honda’nın da bunun bir parçası olduğuna kuşku yoktu. Onu ötekilerden ayıran şey, az rastlanan koku alma duyusuydu.</p>
<p>Karşısında oturan orta yaşlı çifte yan yan baktı. Bu ikisi yaşamına neden girmişlerdi acaba? Aşırı varlıkları Honda’nın düzen duyusuna saldırıyordu. Ama şu anda bundan kurtulmanın bir yolu yoktu. İşte, onun divanına oturmuş, onlarca yıl beklemeye hazırmışçasına gülümsüyorlardı.</p>
<p>Elli beş yaşındaki Şigehisa Hamanaka eskiden, kuzeydoğudaki feodal bir aşiretin reisiydi. Ailenin içi boşalmış gururunu Bohem bir yaşantıyla örtbas etmeye çalışıyordu; orta karar bir başarı kazanan, <i>Reis</i> adlı bir öykü kitabı bile yazmıştı. Bir bankanın yönetim kurulu başkanıydı, bankanın merkezi eskiden Hamanaka’ya ait olan eyaletteydi. Adam, kentin eğlence mahallelerinde, eski usul zevkleri olan biri olarak ünlenmişti. Altın çerçeveli gözlüklerinin üstünde hâlâ gür, siyah saçları, badem biçiminde bir yüzü vardı, yine de karşısındakinde bıraktığı gerçek izlenim, bönlüktü. Çok iyi bir konuşmacı olduğunu sanıyor, zekice bir saptama yapmadan önce mutlaka kısacık bir an duraklıyordu. Giriş sözcüklerini atlama akıllılığını gösteren, zeki bir konuşmacı, yaşlılara saygıda kusur etmeyen, zararsız bir alaycılığı da elden bırakmayan bir insan olarak, ne kadar can sıkıcı biri olduğundan habersizdi.</p>
<p>Karısı Taeko da soylu bir asker ailesindendi. Tombul, kaba hatlı bir kadındı; neyse ki kızı babasına benziyordu. Taeko’nun konuştuğu tek konu, ailesiydi. Ne sinemaya ne de tiyatroya giderdi. Yaşamını televizyonun karşısında geçiriyordu. Karıkoca öteki çocuklarının evlenip evden ayrılmış olmalarıyla gururlanıyorlardı; geriye bir tek Momoko kalmıştı.</p>
<p>Böylelikle eski usul incelik, yüzeyselliğe dönüşmüştü. Şigehisa’nın cinsel devrim yanlısı sözlerini, büyük bir şaşkınlığa düşen Taeko’nun yanıtlarını dinlemek Honda için dayanılır gibi değildi. Şigehisa, karısının verdiği basmakalıp karşılıkları, oyununun bir parçası gibi kullanıyordu.</p>
<p>Honda neden daha hoşgörülü olamadığını merak etti. Yeni insanlarla tanışmak giderek daha katlanılmaz bir hal alıyor, gülümsemek gittikçe zorlaşıyordu. Bir insana karşı hissettiği ilk şey küçümseme oluyordu; ama son günlerde o bile Honda’ya zor geliyordu. Sözcükler dudaklarının ucuna kolayca geliyordu, yine de tükürerek konuşmanın çok daha kolay olacağını düşünüyordu; ne var ki sözcükler elinde kalan son silahlardı. Yaşlı bir adam onlarla dünyayı, söğütten yapılma bir kafesmişçesine döndürebilirdi.</p>
<p>“Orada, ayakta dururken öyle genç görünüyorsunuz ki,” dedi Taeko. “Bir asker gibi.”</p>
<p>“Çok uygunsuz bir benzetme, canım. Bir yargıcı asla bir askere benzetmemelisin. Bir zamanlar Almanya’da bir sirkte gördüğüm aslan terbiyecisini hiç unutmadım. işte Bay Honda tıpkı ona benziyor.”</p>
<p>“Bence bu daha da uygunsuz kaçtı, sevgilim.” Taeko’nun bu konuşmalardan müthiş hoşlandığı belliydi.</p>
<p>“Burada poz filan vermeye çalışmıyorum, inanın. Burada durmamın nedeni, güneşin batışını ve bahçedeki genç çifti görebilmek.”</p>
<p>“Onları görebiliyor musunuz?”</p>
<p>Taeko gelip Honda’nın yanında durdu, Şigehusa da ağır ağır doğruldu.</p>
<p>Bahçe, üçüncü kattaki pencerenin altında göz alabildiğine uzanıyordu. Denize inen bir patikayla çevrilmiş, yuvarlak bir bahçeydi; fundaların arasına banklar yerleştirilmişti. Birkaç aile, havlularını omuzlarına atmış, daha aşağıdaki havuzdan dönüyordu. Uzun akşam gölgeleri çimenlere düşüyordu.</p>
<p>Momoko ile Toru el ele, dairenin ortalarında bir yerde yürüyorlardı. Gölgeleri doğuya doğru iyice uzamıştı. Sanki iki tane, kocaman köpekbalığı ayaklarını ısırmaktaydı.</p>
<p>Toru’nun gömleği akşam yeliyle kabarmıştı, Momoko’nun da saçları uçuşuyordu. Son derece sıradan bir genç kızla bir delikanlıydılar; ama Honda için bir tül, bir örümcek ağı kadar maddesizdiler. Gölgelerinse maddesi vardı. Gölgeler, bir kavramın derin hüznü o ikisini yutmuştu. Yaşam değil bu, diye düşündü Honda. Bağışlanması çok daha güç olan bir şeydi. En korkuncu da, Toru’nun da bunu bilmesiydi.</p>
<p>Gölge maddeyse, ona tırmanan, tepeden tırnağa saydam olan şey de kanatlar olmalıydı. Uç! Hadi, kalabalığın üstüne uç! Kollar, bacaklar ve başlar çok fazla, aşırı derecede somuttu. İçindeki küçümseme biraz daha güçlü olsaydı Toru kızın elinden tutup uçup gidebilirdi; ama Honda ona bunu yasaklamıştı. Yaşlılığın getirdiği bütün yetersizliğine rağmen, kıskançlığını harekete geçirip bu genç çifte kanat takmak için yanıp tutuşuyordu; ama kıskançlık bile artık içini yakmıyordu. Evet, o duygunun ne olduğunu şimdi anlıyordu; Kiyoaki ile İsao’ya karşı hissettiği en temel duygu, zeki bir erkeğin içindeki bütün duygusallığın kaynağı olan şeydi: kıskançlık.</p>
<p>Pekâlâ. Diyelim ki Honda, Toru ile Momoko’nun gençliğin en temel, en az çekici lokmaları olduğuna inanıyor. Onların bir çift kukla gibi davranıp birbirlerinin kollarına atılacaklarını biliyor. Bunun için Honda’nın bir tek parmağını oynatması yetecekti. Sopayı tutan iki ya da üç parmağını oynattı. Çimenlerin üzerindeki çift, taşlı patikaya doğru ilerledi.</p>
<p>“Şunların haline bakın! Oturmuş onları bekliyoruz, onlarsa gittikçe daha çok uzaklaşıyorlar.”</p>
<p>Taeko bir elini kocasının dirseğine dayamış, ayakta duruyordu. Heyecanlı olduğu sesinden belliydi.</p>
<p>Yüzlerini denize dönmüş olan genç çift, fundaların arasından geçip kaba tahtadan yapılmış banklardan birine oturdular. Honda, başlarının duruşundan, denizi seyrettiklerini anladı. Bankın altından siyah, top gibi yuvarlakça bir şey çıktı. Honda bunun bir köpek mi yoksa bir kedi mi olduğunu çıkaramamıştı. Momoko şaşırarak doğruldu. Toru da hemen ayağa kalkarak ona sarıldı.</p>
<p>“Neler oluyor?” Pencereden onları izleyen ana babanın sesi, hindiba çiçeğinden işlenmiş bir ipek gibi havada süzüldü.</p>
<p>Honda bakmıyordu. Her şeyin farkında olan kişi, gözetleme deliğinden bakmıyordu. Burada, bu aydınlık pencerenin önünde, bilincinin buyruğu olan devinimleri yüreğinde yarı yarıya canlandırıyor, sonra da bütün yetilerinin gücüyle onlan yönlendiriyordu.</p>
<p>“Gençsiniz; çok daha aptalca bir canlılık sergilemelisiniz. İçinizde fırtınalar mı yaratmalıyım? Belki de beklenmedik bir yıldırım? Peki, alışılmadık türde, elektrikli bir fenomene ne dersiniz? Ya da Momoko’nun saçlarından fışkıran alevlere?”</p>
<p>Ağaçlardan biri dallarını bir örümcek gibi denize uzatmıştı. Gençler ağaca tırmanmaya başladılar. Honda, yanı başında duran çiftin gerildiğini duyumsadı.</p>
<p>“Pantolon giymesine izin vermemeliydim.” Taeko ağlamaklıydı. “Küçük yaramaz!”</p>
<p>Gençler bacaklarını dallara dolayıp bir aşağı bir yukarı sallanmaya başladılar. Yere yapraklar döküldü. Sanki ağaçlardan biri ansızın çıldırmıştı. İki gençse akşam göğüne karşı bir çift kocaman kuşu andırıyordu.</p>
<p>Ağaçtan önce Momoko atladı. Ama yeterince çevik davranamamış, saçları alttaki dallardan birine takılmıştı. Toru peşinden atlayıp saçları kurtarmaya çalıştı.</p>
<p>“Birbirlerine âşıklar.” Taeko gözyaşları içinde başını durmadan sallıyordu.</p>
<p>Ama Toru gereğinden çok oyalanıyordu. Honda aynı anda, oğlanın kızın saçlarını daha da dolamaya çalıştığını anladı. Abartılı çabaları kızın canını yakmıştı. Kendisine yardım edildiğini sanan Momoko, daldan kurtulmayı denedi. Keskin bir acı duydu. Çabaladıkça, hiç istememesine karşın işler daha da kötüye gidiyormuş gibi yapan Toru, alttaki dalı iyice büktü. Sırtı ona dönük olan Momoko, uzun saçlarını çekti, Ağlıyordu; elleriyle yüzünü kapamıştı.</p>
<p>Geniş bahçenin karşısından, üçüncü katın penceresinden bakıldığında görünen şey, balmumundan yapılmış bir sahnedeki sessiz, küçük bir pandomimdi sanki. Akşam göğü görkemliydi; bir çığ denize dökülüyor, ışık en parlak haliyle bulutlardan denize doğru akıyor, güneşten arta kalanlarsa akşamüstünü delip geçerek denize dökülüyordu. Işık yüzünden ağaçlar, koydaki adalar giderek yaklaşıyor, kesin, ince çizgileri renkleniyordu. Havadaki duruluk korkunçtu.</p>
<p>“Birbirlerine âşıklar,” dedi Taeko, bir kez daha.</p>
<p>Parlak bir gökkuşağı denize doğru bir kavis yapmıştı; tıpkı bütün bunların çılgınlık olduğunu düşünen Honda’nın yüreğindeki güneş ışığının ansızın yüzeye çıkıvermesine benziyordu.</p>      
    </body>
</html>
