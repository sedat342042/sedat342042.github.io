<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="main.css" rel="stylesheet" type="text/css" />
</head>
    <body>
 
<p class="kisim_adi">11</p>
<p>Toru sinirliydi, yerinde duramıyordu.</p>
<p>Sık sık ziyaretçisi olurdu. Binanın insanların ilgisini çektiği belliydi. Çoğu buraya çocuklarının ısrarıyla geliyordu. Toru çocukları kucaklayıp teleskoba kaldırırdı; işte hepsi bu kadar. Oysa bu çift farklıydı. Bir şeyi gizlice araştırmak ister gibi gelmiş ve sanki bir şey, Toru’nun farkına varamadığı bir şey çalmışçasına çekip gitmişlerdi.</p>
<p>Öğleden sonra beşti. Hava yağmur bulutlarıyla yüklüydü, zamanından önce kararmıştı.</p>
<p>Açık denizde kocaman bir yas nişanına benzeyen, uzun, çivit rengindeki çizgi dingin bir hava yayıyordu. Sağ yanda, uzaklarda bir yük gemisi görünüyordu.</p>
<p>Yokohama’dan gelen telefon Toru’ya bir geminin yola çıktığını haber verdi. Başka da arayan olmadı.</p>
<p>Yemek zamanı gelmişti ama karnı aç değildi. Masadaki lambayı yaktı, gemi bacalarının çizili olduğu kâğıtları karıştırdı. Can sıkıntısından kurtulmak için iyi bir yoldu.</p>
<p>Aralarında çok sevdiği, onu hayallere sürükleyen bacalar vardı. İsveç Doğu Asya Gemicilik’e ait olan işareti, beyaz bir dairenin üzerinde üç sarı tacı, bir de Osaka Tersanesi’nin filini severdi.</p>
<p>Şimizu’ya ortalama ayda bir kez, fil işareti taşıyan bir gemi gelirdi. Sarı bir yarımayın üzerindeki beyaz fil, koyu zemine çizildiği için epeyce uzaktan bile görünürdü. Yarımaya binmiş, denizin üzerinde ilerleyen beyaz bir fil resmi Torunun çok hoşuna gidiyordu.</p>
<p>Londra Prensi adlı gemideki, üç çarpık tüyü bulunan küçük taçtan da hoşlanırdı. Limana Kanada bandıralı bir yolcu gemisi girince Toru’ya beyaz gemi bir armağan, işaretiyse kısacık bir tebrik kartıymış gibi gelirdi.</p>
<p>Bu sembollerden hiçbiri, onun bilincinin bir uzantısı değildi. Teleskobun görüş alanına girdikleri zaman, Toru onlarla ilk kez karşılaşmış olurdu. Dünyaya saçılmış parlak kartlar gibi onlar da, Toru’nun katılmadığı, kalabalık bir iskambil oyununun bir parçasıydılar.</p>
<p>Toru bir tek kendisini yansıtmayan, uzak görüntüleri severdi. Tabii onun herhangi bir şeyi sevdiği söylenebilirse.</p>
<p>O yaşlı adam kimdi, neydi acaba?</p>
<p>Bu odadayken yalnızca o şımarık, giyimi abartılı, yaşlı kadını ilgilendiren birisiydi; oysa şimdi arkasında suskun, yaşlı bir adama özgü, apayrı bir izlenim bırakmıştı.</p>
<p>Yorgun, bilge, zeki, yaşlı gözler, Toru’nun duymakta zorlandığı, alçak bir ses, neredeyse tuhaf kaçacak kadar aşırı bir kibarlık. Neyin peşindeydi?</p>
<p>Toru daha önce onun gibi birisiyle hiç karşılaşmamıştı. Egemen olma isteğinin böylesine dingin bir biçim aldığını daha önce hiç görmemişti.</p>
<p>Her şey, yıllanmış bilgelikle ilintili olmalıydı, öte yandan yaşlı adamda Toru’nun bilincinin bir köşesine, kayaya yapışan bir kök gibi yapışan ve geçit vermeyen bir şey vardı. Toru, içindeki köylülere özgü kurnazlık eğiliminin farkına varınca utandı.</p>
<p>Yemeğini ısıtmak için doğruldu, bir kâğıt topağını çöp sepetine atarken, gözüne sepetteki solmuş ortanca ilişti.</p>
<p>“Bugünkü çiçek ortancaydı. Giderken saçıma sokuverdi. Dünkü bir peygamberçiçeği, ondan öncekiyse bir gardenyaydı. Bunlar, dengesi bozulmuş bir bilinçte amaçsızca dolanan düşünceler mi? Yoksa bunların bir anlamı mı var? Belki de bu, kızın değil. Belki de biri her gün onun saçına bir çiçek takıyor, o da ayrımında olmaksızın bir ileti taşıyor? Durmadan konuşuyor ama bir dahaki sefere onu susturup bunları mutlaka sormalıyım.”</p>
<p>Toru’nun çevresinde olup bitenler rastlantısal, öylesine oluşuveren şeyler değildi belki de. Birdenbire çevresinde incecik bir kötülük motifi biçimlenmeye başlamış gibi bir duyguya kapıldı.</p>       
    </body>
</html>
