<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="main.css" rel="stylesheet" type="text/css" />
</head>
    <body>

<p class="kisim_adi">16</p>
<p>Toru’nun 20 Mart 1954’te, yani Ying Çan’ın ölümünden önce doğduğunu öğrenince şaşıran Honda, biraz daha araştırma yapılmasını istedi. Ancak evlat edinme işlemlerini de sürdürüyordu.</p>
<p>Ying Çan’ın öldüğünü kız kardeşinden öğrenmişti; kadın Ying Çan’ın baharda öldüğünü söylemişti. Honda ayrıntılar konusunda onu biraz daha sıkıştırmadığına hayıflanıyordu. Kadının yaşadığı yeri öğrenmek için Amerikan Konsolosluğu’na birkaç kez başvurdu ama hiçbir bilgi alamadı. Dışişleri bakanlığında çalışan bir dostunun aracılığıyla Bangkok’taki Japon Elçiliği’yle ilişki kurduysa da, yalnızca araştırmanın sürdürüldüğü yanıtını aldı, o kadar. Bunu uzun bir sessizlik izledi.</p>
<p>Giderleri dert etmediği sürece denenecek başka yollar olduğunu biliyordu; ama yanlış yerlerde uygulanan tutumluluk, yaşlılığın verdiği sabırsızlık onu evlat edinmek için gereken düzenlemeleri yaparken prensesin ölümünü daha yakından araştırmaktan alıkoyuyordu. Bunu yapmak, onu çok uğraştıracakmış gibi geliyordu.</p>
<p>1944 yılında malum parasal ilkeler konusunda henüz kaygılı olan Honda’nın sinirleri muhtemelen hâlâ genç ve dayanıklıydı. Şimdiyse, bildik sağduyusu parçalara ayrılan Honda ona inatla yapışmış, bu yüzden de kendisinden on beş yaş küçük olan mali danışmanıyla arası açılmıştı.</p>
<p>Yüzyılın bu son çeyreğinde, serveti yaklaşık iki milyon dolara ulaşmıştı. 1948 yılında kazandığı bir milyonu üçe bölmüş, hisse senedine, gayrimenkule ve bankaya yatırmıştı. Gayrimenkule yatırdığı üçte birlik bölüm on kat değerlenmiş, hisse senetleri üçe katlamış, bankaya yatırdığıysa eriyip gitmişti.</p>
<p>İngiliz tarzı kulüplerde bilardo oynayan, uçları kıvrık yakalı gömlekler giyen beyefendilerin yeğlediği hisse senetlerine Honda’nın da duyduğu eğilim hiç azalmamıştı. Tokyo İtfaiyesi ve Deniz Kuvvetleri, Tokyo Elektrik İdaresi, Tokyo Havagazı ve Kansai Elektrik İdaresi gibi kuruluşların hisselerine sahip olmayı yüksek nitelikli olmanın simgesi sayan, “zarif, güvenilir” bir davranış olarak gören ve vurgunculuğu küçümseyen bir kuşaktandı. Oysa hiç de ilginç olmayan hisseler tam üç katı değer kazanmıştı. Kâr payındaki yüzde on beşlik vergi nedeniyle kâr gelirinden hemen hemen hiç vergi ödemiyor sayılırdı.</p>
<p>Hisse senedi seçimi, boyunbağı seçimine benziyordu. Enli, gösterişli, cafcaflı desenler yaşlı bir adama uygun değildi. Belki gözüpek seçimler yapamamıştı ama hiçbir riske de atılmamıştı.</p>
<p>l960’tan bu yana geçen on yılda, tıpkı Amerika’daki gibi, elindeki hisselere bakarak bir erkeğin yaşını kestirmek olasıydı artık. Hisselerle ilgilenen parlak, ünlü kişiler her geçen gün biraz daha kabalaşıyor, gitgide ayaktakımına daha çok benziyorlardı. Küçük transistör üreticileri, yıllık satış tutarı on milyon yen olanlar, bir zamanlar elli yen olan hissesi şimdi bin dört yüz yene fırlamış olanlar - hepsi de öyle sıradandı ki.</p>
<p>Honda hisse senedi toplamaya duyduğu eğilimi özenle dizginlemeye çalışırken, gayrimenkul konusunda oldukça duyarsız davranmıştı.</p>
<p>1953 yılında, Amerikan askerleri için Sagamihara Üssü’nün yakınlarında yaptırdığı evlerden çok kâr etmişti. O günlerde ev yapmak, arazi almaktan çok daha masraflıydı. Mali danışmanının önerisi üzerine Honda önce ev yapımını bir yana bırakarak, metrekaresi yüz yenden on dönüm kadar sürülmemiş toprak almıştı. Şu anda metrekaresi yirmi bin yen kadardı. Üç milyon ödediği toprağın değeri şimdi belki de yedi yüz elli milyondu.</p>
<p>Bu, elbette başına konan bir talih kuşuydu. Topraklarının bir bölümü epeyce değerlenmiş, bir bölümüyse umulanı vermemişti; yine de toprakların hiçbiri değer kaybetmemişti. O bir milyon dolarlık ormanın hiç olmazsa yarısını öylece bırakmadığına şimdi çok pişmandı.</p>
<p>Para kazanırken öyle alışılmadık deneyimler yaşamıştı ki. Biraz daha gözü kara davranabilseydi, şu andaki servetini ona katlayabilirdi, yine de hep doğru olanı yaptığına inanıyordu. Tedbirliliği, kaybetmesine karşı bir emniyet subabıydı. Zaman zaman küçük pişmanlıklara, hayıflanmalara kapılmıyor da değildi. Bunlar, doğuştan gelen doğasına duyduğu hoşnutsuzlukla birleşerek, kaçınılmaz bir biçimde hastalıklı bir duygusallığa varıyordu.</p>
<p>Honda bazı özveriler gerektirdiğini bilmesine karşın, modası geçmiş ilkelerine sıkı sıkı bağlı kalarak kendini güvende hissetmişti. Klasik kapitalizm üçlüsüne tapıyordu. Onda kutsal olan bir şey vardı; liberal ekonomi biliminin uyumu. Simgeseldi; egemen ülke beylerinin, hâlâ monokültürün ilkel güvensizliği içinde yaşayan sömürgelere karşı takındıkları o kalın kafalı, yapmacık, aydın çalımı ile denge duygusunu içinde taşıyordu.</p>
<p>O halde bunlar Japonya için de geçerliydi? Vergi yasaları değişmeksizin kaldığı takdirde, kuruluşlar kendi ana paralarından çok başka para kaynaklarına bağımlı olmayı sürdürdükleri, bankalar da krediye karşılık toprağın ipotek edilmesini istedikleri sürece Japonya toprağı denilen o kocaman rehin nesnesi, alışıldık ilkelerin bir parçası olmayacak ve toprak fıyatları artmaya devam edecekti. Pahalılığı durdurmak için ya ekonomik büyümeyi durdurmak ya da komünist bir yönetimi benimsemek gerekiyordu.</p>
<p>Bütün bu olguların pekâlâ farkında olan Honda, eski yanılsamaya bağlı kaldı. Yaşam sigortası yaptırdı; her gün biraz daha çöken bir nakit düzeneğinin körü körüne savunucusu olup çıktı. Altın ölçütünün geçerli olduğu dönemin, İsao’nun büyük bir tutkuyla yaşadığı dönemin uzak anısını hâlâ içinde taşıyordu belki de.</p>
<p>Liberal ekonomi yanlılarının pek sevdiği o güzel uyum hayali çoktan silikleşmiş, solcuların diyalektik kaçınılmazlık savları da bayağı tuhaf kaçmaya başlamıştı. Öleceği sanılan şey güçlenmiş, çoğalmış, büyüyeceği sanılan şeyse (elbette büyümüştü) bambaşka bir şeye dönüşmüştü. Saf, katıksız öğretilere yer kalmamıştı.</p>
<p>Dünyanın dörtnala yıkıma doğru koştuğuna inanmak kolaydı, Honda hâlâ yirmi yaşında olsaydı o da böyle düşünürdü; çöküşü inkar etmekse yaşamın üzerinde bir patenci gibi kaymak zorunda olan ve sürekli tetikte durduğu için az sonra ölecek olan bir insanı ayakta tutan şeydi. Buzun çatırdadığını bile bile üzerinde kaymak gibi bir aptallığı kim yapardı ki? Eğer buzun kırılmayacağı kesinse, o zaman insandan ötekilerin düştüğünü görme zevki esirgeniyor demekti. Tek sorun, biri üzerinde kayarken buzun kırılıp kırılmayacağıydı ve Honda’nın paten yapmak için fazla zamanı kalmamıştı.</p>
<p>İşte o bunlarla uğraşırken, hisseleri giderek değer kazandı.</p>
<p>Bunda herkes hemfikirdi zaten. Enflasyonun önündeyseler, değerliler demekti. Ancak yasalarla, yaşamın yasalarının zararına olarak artan bir şey, yaşamın yanı başında duran ne varsa onu yiyerek varlığını sürdürebilir. Büyüyen kârlar, zamanın beyaz karıncalarının saldırılarıydı. Şurada buradaki küçük bir artışı hemen yavaş, kararlı bir kemirme izliyordu.</p>
<p>İşte o zaman insan, zamana dayanan kâr ile yaşama zamanının farklı doğaları olduğu gerçeğini ayrımsıyordu.</p>
<p>Gün ışığında, tam anlamıyla uyanmış olarak hâlâ yatağında yatan, düşünce kovalama sporuna kendini kaptırmış olan Honda’nın kafasına inatla üşüşen düşünceler işte bunlardı.</p>
<p>Kâr, zamanın engin ovasında yosun gibi çoğalır. Onu sonsuza kadar kovalayamayız. Çünkü zaman bizi durmaksızın yokuş aşağıya, bir uçuruma doğru yönlendirmektedir.</p>
<p>Ben-bilincinin insanın tam anlamıyla benliğine ilişkin bir konu olduğuna inanan Honda hâlâ çok genç bir Honda’ydı. Ben-bilincini tanımlarken, gerçekliği, benliğin saydam varilinde yüzen koyu renkli, dikenli bir su salatalığına benzeten de yine o genç Honda’ydı. “Şiddetli bir çevrintiye kapılmışçasına sonsuza kadar yüzerek; asla değişmeyerek.” Hindistan’dayken bu prensibi zekice kavramıştı; ama onu kendisinin bir parçası haline getirmek tam otuz yılını almıştı.</p>
<p>Yaşlandıkça ben-bilinci, zaman bilincine dönüştü; yavaş yavaş beyaz karıncaların seslerini ayrımsamaya başlamıştı. İnsan her dakika, her saniye yüzeysel bir bilinçlilikle, bir daha asla geri dönmeyecek olan zamanın içinde kayıp gidiyordu! İnsan yalnız yaşlanınca zamanın her damlasının nasıl dolgun, nasıl mest edici olduğunu anlıyordu. Güzel zamanın dolgun, az bulunur bir şaraba benzeyen damlaları. Zamansa tıpkı kan gibi damla damla akıp gidiyordu. Yaşlı insanlar kuruyor, ölüyorlardı. Zamanı olağanüstü bir ânında, dolgun kan sahibinin bile fark edemediği bir biçimde, tam bir esrime sağladığı anda durdurmamış olmanın bedeliydi bu.</p>
<p>Evet. Yaşlılar zamanın esritici maddeler içerdiğini biliyorlardı. Ancak bu bilgeliğe ulaştıklarında yeterince içki kalmamış oluyordu. Honda zamanını neden durdurmamıştı?</p>
<p>Kendi kendini paylayıp duruyordu; ama henüz elindeyken zamanı durdurmasını engelleyen şeyin tembelliği ve yüreksizliği olduğunu aklına bile getirmiyordu.</p>
<p>Gözkapaklarını delip geçen gün ışığıyla sabahın yaklaştığını sezerek kendi kendine konuşmaya başladı.</p>
<p>“Hayır; ömrüm boyunca bir anlığına bile olsa zamanı durdurmam gerekmedi. Alın yazısı diye bir şey varsa, benim alın yazım da zamanı durdurmayı becerememektir.</p>
<p>Benim için, gençliğimin doruğu denilebilecek hiçbir dönem yoktu; dolayısıyla o ânı durdurmak zorunda hissetmedim kendimi. İnsan tam doruktayken durdurmalı zamanı. Yaşamımda hiçbir doruk noktası saptayamıyorum. Üstelik ne tuhaf; pişmanlık filan da hissettiğim yok.</p>
<p>Hayır; gençlik geçip gittikten sonra da insanın zamanı var. Bir doruğa ulaşılıyor, sonra da o an geliyor. Ama doruk noktasını algılayan göze bilinç gözü deniliyorsa, o zaman küçük bir itirazım var.</p>
<p>Acaba bilinç gözünü benim kadar ustaca kullanan, onu açık tutmak için benim kadar çabalayan başka biri var mıdır? Ama bu, doruğu saptamak için yeterli değil. Alın yazısının da yardımı şart. Buna, benden çok daha büyük oranlarda sahip olan pek az kişi bulunduğunun farkındayım.</p>
<p>İrade gücünün beni engellediğini söylemek en kolayı. Gerçekten de olan bu muydu? Yazgıdan arta kalanın iradesi değil miydi bu? İrade ile kararlılık arasında, tıpkı Hindistan’daki kastların arasında olduğu gibi, doğuştan gelen ayrımlar yok mu? Peki daha zayıf olanı irade değil mi?</p>
<p>Gençken böyle düşünmezdim. İnsan iradesinin tarih yapmak peşinde koştuğuna inanırdım. Peki tarih nereye gitti? Hani şu sarsak, yaşlı, dilenci kadın?</p>
<p>Kimisi, zamanı doruktayken durdurma yeteneğine doğuştan sahiptir. Bunun doğru olduğunu biliyorum çünkü bazı örneklerini kendi gözlerimle gördüm.</p>
<p>Ne güç, ne şiirsellik, ne mutluluk! Zamanı, zirvenin o beyaz ışıltısı görünür görünmez durdurmak! Bayırların, dağlara özgü yeşilliklerin durmaksızın değişen dağılımı, ırmakların arasındaki sınıra yaklaştıkça sezilen o incelikli coşku, doruğun yaklaştığını önceden muştuluyor elbette.</p>
<p>Az sonra zaman doruğa ulaşacak ve bir an olsun duraklamadan da inişe geçecektir. Çoğu insan sonuçlarını bile bile, yokuş aşağı inmenin büyüsüne kapılır. Peki nedir bu? İzler de, sular da hep aşağıya doğru akmaktadır.</p>
<p>Sonsuz gövdesel güzellik: İşte zamanı kısa kesenlere tanınmış özel ayrıcalık. Zamanın durdurulması gereken doruğun hemen öncesinde görünen şey, bedensel güzelliktir.</p>
<p>Duru ışıltılı güzellik; parlak, beyaz doruğun az ileride olduğunu bilen güzellik. Sonra o mutsuz arılık. O anda bir erkeğin güzelliğiyle bir ceylanın güzelliği nefis bir uyum içindedir. Boynuzlarını gururla dikmiş, beyaz benekli bacaklarının ucundaki toynaklarını yadsımanın karşısında belli belirsiz kaldırmıştır; veda etmenin gururuyla dolu, beyaz dağ karlarıyla taçlanmış.</p>
<p>Zaman akıp giderken, aşağıda kalanlara veda etmek için elini kaldıran kişi ben olmayacağım. Bir yol ayrımında, beklenmedik bir vedalaşma için elimi kaldırmış olsaydım, elde edeceğim tek şey bir taksiyi durdurmak olurdu.</p>
<p>Belki de zamanı durdurmayı beceremeyen ben, taksileri durdurabildiğim için hoşnut olmalıyım. Böylece, kesin kararını vermiş olarak, zamanın durmadığı başka bir yere götürülürdüm. Şiirsellikten ve mutluluktan yoksun bir yere.</p>
<p>Şiirsellikten ve mutluluktan yoksun! İşte önemli olan bu. Yaşama nedeninin yalnızca onlarda gizli olduğunu biliyorum.</p>
<p>Zaman dursa bile, yeniden doğmak diye bir şey var. Bunu da biliyorum. Toru’ya o korkunç şiirselliği ve mutluluğu yasaklamalıyım. İşte izleyeceğim siyaset bu olmalı.”</p>
<p>Honda artık iyice açılmıştı. Sağında solunda hissettiği hafif sancılar, boğazındaki balgam ona yeni bir günün başladığını haber verirken, yüreği uyurken parçalanmış olan şeyleri yeniden bir araya getirme gereksinimiyle doldu. Katlanır bir iskemleyi açar gibi, yataktan çıktı. Oda aydınlıktı. Genellikle uyanır uyanmaz dahili telefona uzanıp uyandığını bildirirdi ama bugün öyle yapmadı. Raftan cilalı bir kutu aldı, içinden dedektiflik bürosunun Toru için hazırladığı raporu çıkardı.</p>
<br/>
<div class="kucuk">
<p class="girintili">Evlat edinmeye ilişkin rapor</p>
<p class="girintili">Numara: M-2582</p>
<p class="girintili">1492 sayılı müşteri: Bay Şigekuni Honda</p>
<p class="girintili">20 Ağustos 1970</p>
<p class="girintili">Dainiçi Araştırma Bürosu</p>
<p class="girintili">Toru Yasunaga, doğum tarihi 20 Mart 1954; on altı yaşında.</p>
<p class="girintili">Daimi adresi: 6-152 Yui, İhara-gun, Şizuoka ilçesi.</p>
<p class="girintili">Ev adresi: Meiwaso, 2-1O Funabara-ço, Şimizu, Şizuoka ilçesi.</p>
<p class="girintili"><b>Kişiliği ve davranışları:</b></p>
<p class="girintili">Söz konusu kişi oldukça zekidir ve 159 gibi pek rastlanmayan bir zekâ derecesine sahiptir. Yüz kişiye uygulanan zekâ testinde, 47 kişinin 100 derecenin üstüne çıkmasına karşın, yalnızca altı kişi 140 dereceyi aşabilmiştir. Böylesine yetenekli bir çocuğun ana babasını küçük yaşta yitirmesi ve olanakları kısıtlı bir amca tarafından büyütüldüğü için eğitimini ortaokulda yarıda bırakmak zorunda kalması çok acıdır. Kendi yeteneklerinin bilincinde olmasına rağmen dikbaşlılık etmemiş. Son derece yalın, tekdüze olan işine kendini büyük bir dikkat ve yetkinlikle vermiş, alçakgönüllülüğü ve terbiyeli davranışları sayesinde iş arkadaşlarının, üstlerinin sevgisini kazanmış. Henüz on altı yaşında: davranışlarına ilişkin kesin yargıya varmak için biraz erken ama komşularından birinin kızı olan, akıl sağlığını yitirmiş Kinue’yle arasındaki ilişki cinsellikten kesinlikle uzak ve ne kadar kibar; iyiliksever bir delikanlı olduğunun da kanıtı. Kız, kendinden genç olan bu delikanlıyı bir tanrı gibi görüyor.</p>
<p class="girintili"><b>İlgileri, zevkleri:</b></p>
<p class="girintili">Belirgin bir ilgi alanı yok gibi. Tatillerde kütüphaneye ya da sinemaya gidiyor ya da limandaki gemileri seyrediyor. Bu gezilerde genellikle yalnız olduğu için, yalnızlığa eğilimi olduğu söylenebilir. Yaşının küçük olmasına karşın tütüne duyduğu bağımlılık, yalnızlığı ve işinin tekdüzeliğiyle açıklanabilir. Sigara şimdilik sağlığına zarar vermiyor.</p>
<p class="girintili"><b>Medeni durum:</b></p>
<p class="girintili">Elbette bekâr.</p>
<p class="girintili"><b>Düşünsel eğilimleri ve katıldığı örgütler:</b></p>
<p class="girintili">Belki de henüz çok genç olduğu için, herhangi aşırı bir siyasal eğilimi yok. Tam tersine, siyasetten ve siyasal eylemlerden nefret ediyormuş gibi görünüyor. Çalıştığı şirketin sendikası yok; sendikalaşmaya yönelik herhangi bir eyleme katılmamış. Tam bir kitap kurdu; doymak bilmeden okuyor, ilgi alanı da oldukça geniş. Hemen hemen hiç kitabı yok ama kütüphaneleri sık sık ziyaret ediyor; okuduklarını anımsamak gibi dikkate değer bir yeteneği var. Aşırı sağcı ya da solcu yazarlara düşkün olduğuna ilişkin hiçbir kanıt bulunamadı. Genel ve çeşitli konularda bilgi edinmeye çalıştığı anlaşılıyor. Arada bir ortaokuldan sınıf arkadaşlarıyla buluşuyor ama yakın arkadaşları olduğu söylenemez.</p>
<p class="girintili">Ailesi Budist fakat delikanlının dinle fazla ilgisi yok. Yeni mezheplerden herhangi birine üye değil. Mezhep mensuplarından gelen güçlü baskılara direnmiş.</p>
<p class="girintili"><b>Ailesi:</b></p>
<p class="girintili">Hem ana hem de baba tarafında, üç kuşak öncesine kadar yapılan araştırmada herhangi bir akıl hastalığına rastlanmadı.</p>
   </div>     
    </body>
</html>
