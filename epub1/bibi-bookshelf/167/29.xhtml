<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="main.css" rel="stylesheet" type="text/css" />
</head>
    <body>

  <p class="kisim_adi">29</p>
<p>Honda Kyoto’da, Miyako Oteli’nde bir oda tuttu; Nara’ya giden yolun yapıldığını, artık çok düzgün olduğunu öğrenmişti. Ertesi gün öğlen için bir araba kiraladı. Havanın sıcak olmasına karşın gökyüzünde bulutlar toplanmıştı. Dağlarda yağmur yağıyordu muhtemelen.</p>
<p>İşte buradayım, diye düşündü, kendinden hoşnut. Duygular, eski tipteki, kolasız çarşafları delip geçerek yorgun bedenine, yüreğine doluyordu. Klimadan korunmak için yanında bir battaniye getirmişti. Otelin yakınlarındaki Keage bölgesindeki ağustosböceklerinin çığlıkları camlardan içeri doluyordu.</p>
<p>Araba hareket edince Honda kararını verdi: “Bugün etin altındaki iskeletleri görmeyeceğim. Onlar yalnızca birer kavram. Bugün her şeyi olduğu gibi görecek ve anımsayacağım. Bu benim son zevkim, son çabam olacak. Dünyaya son, iyi bir bakış. Bakmalıyım. Her şeyi önyargısız bir yürekle algılamalıyım.”</p>
<p>Araba, Daigo’daki Samboin Tapınağı’nı geçti. Kaju Tapınağı’nın yanındaki köprüden sola, Nara Ulusal Otoyolu’na döndü ve Nara Parkı’ndan geçerek Tenri Karayolu’na çıktı. Bir saat sonra Obitoke’deydiler.</p>
<p>Honda Kyoto’da, Tokyo’da pek rastlamadığı bir şey görmüş, kadınların çoğunun şemsiye taşıdığını fark etmişti. Şemsiyelerin altındaki yüzlerin kimisi parlıyor, kimisi de -herhalde şemsiyedeki desenler yüzünden- gölgeli gölgeli görünüyordu. Bazısında nefis bir ışıltı vardı, bazısıysa çok güzel bir karanlığa gömülmüştü.</p>
<p>Yamaşina’nın güneyindeki dış mahalleleri geride bırakınca varoşlara, yaz güneşinde yanan küçük fabrikalarla dolu bir yöreye geldiler. Otobüs durağında bekleşen kadınlarla çocukların arasında, Batılı tarzda sıcacık ve gözüpek giysilere bürünmüş, hamile bir kadın vardı. İnsanların yüzlerinde yaşamın sellerine kapılmış sürüklenen çay yapraklarını andıran, belli bir durgunluk okunuyordu. Geride, tozlu bir domates tarlası uzanıyordu.</p>
<p>Daigo yöresi, yeni yapılaşmanın bütün Japonya’da görülebilen o iç karartıcı ayrıntılarıyla dolu bir yerdi: kaba saba yapı malzemeleri, mavi kiremitli çatılar, televizyon antenleri, elektrik telleri, Coca-Cola ilanları, arabayla girilebilen kafeteryalar. Kayalığın aşağısında, gökyüzüne uzanmış yaban papatyalarının bulunduğu moloz yığınlarının arasında mavi, sarı ve siyah, üst üste özensizce yığılmış, cırtlak renkleri güneşten erimiş otomobillerin atıldığı bir araba mezarlığı vardı. Bir görüp bir yitirdiği bu hüzünlü yığın Honda’ya çocukken okuduğu bir serüven öyküsünü, fillerin ölmek için gittikleri bataklıktaki fildişi yığınını anımsatmıştı. Belki de ölümün yaklaştığını duyumsayan arabalar da kendi mezarlıklarında toplanıyorlardı. Ne olursa olsun bu parlaklık, açıklık ve utanç yoksunluğu Honda’ya arabalara alabildiğine yakışan bir şeymiş gibi geldi.</p>
<p>Uji’den sonra tepeler ilk kez yeşerdi. Bir ilan panosunda “Lezzetli Soğuk Tatlılar” yazıyordu. Bambuların yaprakları bir kemer gibi yolun üstüne eğilmişti.</p>
<p>Uji’deki Ay Köprüsü’nden geçip eski Nara Otoyolu’na çıktılar. Fuşimi ve Yamaşiro’yu geçtiler. Yolun kıyısındaki levhada, Nara’ya otuz iki kilometre kaldığını okudular. Zaman akıp geçiyordu. Honda yol işaretlerini her görüşünde, “mezara giden yoldaki kilometre taşları” deyimini düşündü. Sonunda aynı yola dönecek olmasını aklı almıyordu. İzlemek zorunda olduğu yolu açıkça gösteren işaretler birbirini izledi.</p>
<p>Nara’ya otuz kilometre. Mezara doğru bir adım daha. Camı açtı, ağustosböceklerinin sesi kulaklarında çınladı; sanki bütün dünya yaz güneşinin altında birleşmiş, tek bir ses veriyordu.</p>
<p>Bir benzin istasyonu daha. Coca-Cola ilanları.</p>
<p>Sağ yanda, Kizu Irmağı’nın güzelim yeşil, toprak seti uzanıyordu. Puslu bulutlar düzgün koruları birbirinden ayırmaktaydı; çevre ıssızdı. Gökyüzünde mavi lekeler korlar gibi yanıyordu.</p>
<p>Ne olabilir bu, diye düşündü Honda dalgın dalgın. Yeşil sahanlık, oyuncak bebekle dolu bir tezgâha benziyordu. Çevrintili bulutlarsa sanki bu sahanlığa sıralanmış olan bebekler birden ortadan yok olmuşlar gibi bir görünüm veriyordu. Sıraya dizilmiş, görünmeyen bebekler hâlâ oradaydı belki de. Bunlar bir morga özgü görüntüler olabilir miydi? Belki de ansızın çakan ve gökyüzünde iz bırakan bir şimşeğin parçaladığı karanlığa ait görüntülerdi; toprak setin böylesine olağanüstü, böylesine heybetli görünmesinin nedeni de buydu. Set, dizi dizi bebeklerin geride bıraktığı ışığı gökyüzüne taşıyordu. Peki, Honda’nın gördüğünü sandığı ışık, tabanı olmayan bir karanlığın negatifi olamaz mıydı?</p>
<p>Gözleri, yine görünen nesnelerin ötesini araştımaya başlamıştı işte! Oysa otelden ayrılırken bunu yapmamaya söz vermişti. Gözlerini kendi hallerine bıraktığı sürece, somut dünya bir kez daha bir baraj gibi yıkılacak, sular bakışların açtığı delikten akıp gidecekti. Biraz daha dayanmalıydı. Onu, öylesine kırılgan ve zarif olan bu camdan yapılma şeyi biraz daha tutmalıydı.</p>
<p>Kizu bir süre sağ yanda onları izleyerek aktı; sığ bölümleri yolun iyice aşağısında kalıyordu. Gevşemiş bir elektrik teli ısı yüzünden eriyip bükülmüşçesine ırmağa doğru sarkmıştı.</p>
<p>Az sonra yol kıvrıldı, Kizu’nun üstündeki çelik bir köprüyle birleşti; yolun kıyısındaki levhada Nara’ya yalnızca sekiz kilometre kaldığı yazıyordu. Henüz meyve vermemiş olan ağaçların sınırladığı pek çok beyaz köy yolundan geçtiler. Bambu kamışlar sıklaşmıştı. Güneşe, ılık suya doymuş yaprakların suskun, siyah çamların önünde tilki yavrularının postu gibi yumuşak, altın renkli bir ışıltısı vardı.</p>
<p>Nara göründü.</p>
<p>Tepeleri izleyen çamların arasından yokuşu tırmanırken, Todai Tapınağı’nın büyük, göğe yükselen, koruyucu çatısıyla, üç köşeli yan duvarlarındaki yaldızlı uçurtma kuyrukları Nara’ydı.</p>
<p>Araba sessiz sokaklardan, gösterişsiz, tenteli, eski dükkânların önüne asılmış olan beyaz eldivenlerin ve başka malların önünden geçti. Nara Parkı’na vardılar. Güneş ışınları daha da güçlenmiş, ağustosböceklerinin Honda’nın ensesine çekiç darbeleri gibi inen vızıltıları yoğunlaşmıştı. Yaz geyiklerinin üzerindeki beyaz benekler, benekli güneş ışığının arasında dalgalanıyordu.</p>
<p>Tenri Karayolu’na sapınca, pırıl pırıl tarlaların arasından ilerlemeye başladılar. Sağ yanda küçük, gösterişsiz bir köprüden sonra Obitoke’ye ve Obitoke İstasyonu’na ulaşan yol başlıyordu; soldaki bir başka yolun sonuysa eteklerinde Geşu Tapınağı’nın yükseldiği tepelere varıyordu. Çeltik tarlalarının arasından geçen yol şimdi asfaltlanmış olduğu için, tapınağın alt kapısına ulaşmak çok daha kolaydı artık.</p>        
    </body>
</html>
