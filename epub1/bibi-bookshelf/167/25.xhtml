<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="main.css" rel="stylesheet" type="text/css" />
</head>
    <body>
 

  <p class="kisim_adi">25</p>
<p>Toru hazırlık okuluna başladığında on yedi yaşındaydı; sınıf arkadaşlarından iki yaş büyük. Üniversiteye ise 1974 yılında, rüşdünü ispat ettikten sonra gidecekti. Hazırlık okulundaki üçüncü yılında bütün gücüyle üniversite sınavına hazırlanmaya başladı. Honda çok fazla çalışmaması için uyarıyordu onu.</p>
<p>Bir sonbahar günü Honda direnmelerine kulak asmayarak Toru’yu doğayla baş başa bir hafta sonu geçirmeye götürdü. Toru evden çok uzaklaşmak istemediğinden, gemileri seyretmek için Yokohama’ya gittiler. Toru uzun zamandır ilk kez gemi görecekti. Akşam yemeğini Yokohama’daki Çin Mahallesi’nde yiyeceklerdi.</p>
<p>Ne yazık ki ekim başlarındaki bugünde gökyüzü bulutlarla kaplıydı. Gök, Yokohama’nın tepesinde göz alabildiğine uzanıyordu. Güney Rıhtımı’nda arabadan indiler. Engin göğü, atılmış pamuğa benzeyen bulutlar doldurmuştu, yalnızca sağda solda beyaz bir gedik görünüyordu. Tıpkı bir çanın bir süre yankılanmayı sürdüren tınıları gibi, Merkez Rıhtımı’nın ötesinde bir parça mavilik görünüyordu. O da neredeyse yok olmak üzereydi.</p>
<p>“Arabamız olsaydı sizi buraya ben getirirdim. Şoför tutmak öyle gereksiz bir masraf ki.”</p>
<p>“Henüz erken. Söz veriyorum, üniversiteye girer girmez sana bir araba alacağım. Çok fazla beklemen gerekmeyecek.”</p>
<p>Terminal binasına giriş için Toru’yu bilet almaya gönderdikten sonra, Honda bastonuna dayanıp bezgin bezgin tırmanmak zorunda olduğu basamaklara baktı; Toru’nun ona seve seve yardım edeceğini biliyor ama onun yardımını istemiyordu.</p>
<p>Toru, limana ulaştıklarından beri mutluydu. Mutlu olacağından emindi zaten. Salt Şimizu değil, bütün limanlar onu birdenbire iyileştiren saydam ilaçlardı sanki.</p>
<p>Saat öğleden sonra ikiydi. Sabah dokuzda o günkü kayıtlar gönderilmişti: Panama bandıralı Çung-Lien II, 2167 ton; bir Sovyet gemisi; Çin bandıralı Hai-i, 2767 ton; 3357 tonluk, Filipin bandıralı Mindanao. Nahodka’dan Japon yolcuları getiren bir Soyvet gemisi limana iki otuzda girecekti. Terminal binasının, gemilerin güvertesinden biraz daha yüksekte kalan ikinci katından gemiler açık seçik görünebiliyordu.</p>
<p>Çung-Lien’in pruvasının üstünden, limandaki kaynaşmaya baktılar.</p>
<p>Mevsimler birbirini izlerken böyle yan yana durup güzelliklere bakmak ikisi için de alışılmadık bir şey değildi. Belki de bu, baba oğul Honda’lara en çok yakışan konumdu. Aralarındaki “ilişki” doğayı -doğrudan temasın kötülüğü doğuracağını bilerek- bilinçleri için bir arabulucu gibi kullanmaksa, o zaman doğayı, deniz suyunu içme suyuna dönüştüren, kocaman bir süzgeç gibi kullandıkları söylenebilirdi.</p>
<p>Çung-Lien’in pruvasından daha alçakta, bir batıp bir çıkan tahta parçacıklarının çevrintisi gibi, bir aşağı bir yukarı devinen daha hafif mavnaların demirlediği görülüyordu. Arabaların giremediği beton rıhtımdaki rakamlarla işaretler, bir seksek oyunundan geriye kalan izleri çağrıştırıyordu. Bir yerlerden kirli bir duman yükseliyor, motorların ardı kesilmeyen homurtusu duyuluyordu.</p>
<p>Çung-Lien’in kara teknesindeki boyalar yer yer kalkmıştı. Paslanmayı önleyen boyanın parlak kırmızısı pruvanın çevresinde, limandaki yapılara havadan bakılarak yapılmış haritadaki desenlere benzeyen desenler oluşturmuştu. Paslı, büyük demir, loça deliğine iri bir yengeç gibi yapışmıştı.</p>
<p>“Şu uzun, düzgün paketler halindeki yük nedir? Uzun dingillere benziyor.” Honda, Çung-Lien’deki yükleme, boşaltma işlemlerini dikkatle izliyordu.</p>
<p>“Bir tür kutu herhalde.”</p>
<p>Oğlunun ondan daha çok bilmediğini görmek Honda’nın hoşuna gitmişti; ilgisini hamalların haykırışlarına, bugüne kadar hiç görmediği bu çalışma biçimine yöneltti.</p>
<p>Asıl şaşırtıcı olan, insanoğluna bağışlanmış olan etin, kasların ve beynin dışında bütün organların tembelce geçirilen bütün bir yaşam boyunca sağlık ve parayla kutsanabilmesiydi. Honda ne yaratıcılık ne de imgelem açısından en küçük bir çaba harcamıştı. Yalnızca soğukkanlı çözümlemeler yapmış, kesin yargılara varmıştı. Bu sayede de bolca para kazanmıştı. Hareket halinde ya da resimlerde gördüğü terli hamallar içinde en küçük bir vicdan azabı uyandırmıyordu; yine de adını koyamadığı bir öfkeye kapıldı. Karşısındaki sahne, nesneler, devinimler, eliyle dokunabileceği, yararlanabileceği bir gerçeklik taşımıyordu. Arada, durmaksızın, alay edercesine gülen, kokulu bir boyayla sıvanmış, donuk bir duvar, bir engel vardı; Honda’yla görünmez bir düşsellik arasındaki bu duvardan, görünmeyen insanlar yararlanıyordu. Duvarın üzerindeki bu kanlı canlı karaltılarsa, bir başkası tarafından denetlenen, eli kolu bağlanmış kölelerdi. Honda böylesine edilgin bir köleliğe tutsak olmayı asla istememişti; ama tıpkı gemiler gibi yaşama ve varoluşa yalnızca onların demirlemiş olduğunu biliyordu. Toplum yalnızca özveriyi ödüllendirir. Zekâ, yaşamdan ve varoluştan vazgeçişle doğru orantılı olarak değerlendirilir.</p>
<p>Artık bunca zamandan sonra kaygılanmanın hiçbir yararı olmazdı. Tek yapması gereken şey, izlediği hareketliliğin tadını çıkarmaktı. O öldükten sonra limana girecek, sonra da güneşli ülkelere doğru yelken açacak olan gemileri düşündü. Dünya, Honda’nın paylaşamadığı umutlarla dolup taşıyordu. Honda bir liman olsaydı, pek çok umudun orada demirlemesine izin vermek zorunda kalacaktı. Öte yandan, dünyaya ve denize gerçek bolluğu kendisinin vaat ettiğini de haykırabilirdi pekâlâ.</p>
<p>Peki, ya bir liman olsaydı?</p>
<p>Honda limanında demirlemiş olan o tek gemiye, yanında durmuş dikkatle boşaltma işlemlerini izleyen Toru’ya baktı. Tıpkı limanın kendisi gibi, limanla birlikte çürüyen, limandan ayrılmayı reddeden bir gemi. Honda en azından bundan emindi. Gemi limana yapışmıştı. Onlar, örnek bir baba oğuldular.</p>
<p>Çung-Lien’in büyük, kara ambarının ağzı açıktı. ambar tepeleme yükle doluydu. Kahverengi kazak giymiş, sarı ve yeşil yünden dokunmuş kolanlar takmış olan hamallar yük dağlarının ardında zar zor seçiliyor, başlarını kaldırıp vincin tepesinde duranlara seslenirken, sarı başlıkları bir görünüp bir kayboluyordu. Güvertedeki demir çubuklar, hamalların haykırışlarıyla titreşiyor, yük havada tehlikeli bir biçimde öne arkaya sallanırken Merkez Rıhtımı’na bağlanmış olan yolcu gemisinin altın yaldızlı adını kapatıyordu; yaldızlı harfler bir an sonra yeniden ortaya çıkıyordu.</p>
<p>Beyaz kasketli bir görevli, işlemlere gözkulak oluyordu. Gülümsüyordu. Hamalları gayrete getirmek için bağırarak bir şaka yapmış olmalıydı.</p>
<p>Boşaltma işlemlerini izlemekten yorgun düşen babayla oğul, Çung-Lien’in kıç tarafıyla, Sovyet gemisinin pruvasını karşılaştırabilecekleri bir noktaya doğru ilerlediler.</p>
<p>Pruva yaşam doluydu, alçakta kalan kıçsa ıssızdı. Aşıboyalı havalandırma delikleri dört bir yana açılmıştı. Dağınık çöp yığınları. Demir çengelleri paslanmış, çok eski fıçılar. Beyaz parmaklıklara dizilmiş can yelekleri. Gemi donanımı. Halat kangalları. Aşıboyalı örtülerin altındaki beyaz cankurtaran sandallarının zarif kıvrımları. Panama bayrağının altında hâlâ yanan, antika fener.</p>
<p>Denizin hüznüyle belli belirsiz karışmış olan dinginlik, bir Hollanda tablosundaki dinginliği andırıyordu. Deniz mahrem yerlerini, gemide geçirdikleri uzun saatler boyunca can sıkıntısıyla kıvranan toprak adamlarının aç gözlerinin önüne sererek, öğlen uykusuna yatmıştı sanki.</p>
<p>Sovyet gemisinin, on üç tane gümüş rengi vincin durduğu pruvası bir şeyle üstünden bastırılmış gibi görünüyordu. Loça deliğinden sarkan çapanın pası, geminin gövdesinde kırmızı örümcek ağlarına benzeyen izler bırakmıştı.</p>
<p>Gemileri toprağa bağlayan, Manila kenevirinden yapılma, saçaklı, her biri üç ipten oluşan halatlar etkileyici bir görüntü oluşturuyordu. Yerinden kıpırdatılması olanaksız demir bölmelerin arasında limanın dinmek bilmeyen kaynaşması sürüyordu. Yan tarafına eski siyah lastikler asılmış, küçük bir römorkör ya da beyaz, hızlı bir kılavuz geçtikten sonra geride dümen suyunun yumuşacık izi kalıyor, kapkara bir öfke bir süre için yatışıyordu.</p>
<p>Toru izin günlerinde seyrettiği Şimizu’nun görüntüsünü anımsadı. Her seferinde yüreğinde bir şey düğümlenir, ona liman koca ciğerlerini boşaltıyormuş gibi gelirdi; haykırışları, homurtuları, gıcırtıları duymamak için kulaklarını kapayınca hem baskıyı hem de özgürlüğü aynı anda hisseder, içini tatlı bir boşluk doldururdu. Aynı şey bugün de olmuştu; babasının engelleyici etkisine karşın.</p>
<p>“Hamanaka ailesinin kızından bahar başlarında kurtulduğumuz iyi oldu,” dedi Honda. “Artık toparlandığını ve kendini tam anlamıyla derslerine adadığını gördüğüm için konuyu açmaktan çekinmedim.”</p>
<p>“Hiç önemi yok.” Canı sıkılan Toru, sözlerine çocuksu bir hüzün ve yüreklilik katmaya özen göstermişti. Bu, Honda’yı durdurmaya yetmedi. Onun asıl amacı üzüntüsünü dile getirmek değil, uzun zamandır sormak istediği şeyi sormaktı.</p>
<p>“O mektup sana da aptalca gelmiyor mu? Genç bir kızın bal gibi bildiğimiz ama görmezden geldiğimiz bir şeyden bu kadar açıkça söz etmesi tuhaf değil mi? Ailesi binlerce kez özür diledi, arabulucununsa mektubu görünce dili tutuldu.”</p>
<p>Şu ana kadar konuya hiç değinmemiş olan Honda’nın şimdi böyle açıkça, hatta dobra dobra konuşması Toru’nun hoşuna gitmemişti. Honda’nın nişanı bozarken, en az nişanı yaparkenki kadar zevk aldığını hissetti.</p>
<p>“Peki ama bize getirilen önerilerin hep birbirine benzediği senin de dikkatini çekmedi mi?” Dirseklerini parmaklığa dayamış olan Toru, başını kaldırıp bakmadı. “Momoko dürüsttü, bizi iş işten geçmeden uyarmış oldu.”</p>
<p>“Çok haklısın. Ama umutsuzluğa kapılmayalım. Ondan çok daha iyisini bulacağız, görürsün. Yine de, o mektup...”</p>
<p>“Mektubu şimdi neden bu kadar dert ettiğinizi anlayamıyorum.”</p>
<p>Honda Toru’yu dirseğiyle hafifçe dürttü. Toru etine bir kemik batırılmış gibi bir duyguya kapıldı. “Mektubu ona sen yazdırdın, değil mi?”</p>
<p>Toru bu soruyu bekliyordu. “Diyelim ki yazdırdım. Ne yapacaksınız?”</p>
<p>“Hiçbir şey. Önemli olan, hayatta kalabilmenin yolunu bulmuş olman. Ancak bunun oldukça karanlık, en küçük bir tatlılık içermeyen bir yol olduğunu söylemeliyim.”</p>
<p>Torunun gururu incinmişti. “Tatlı biri olarak görülmek umurumda bile değil.”</p>
<p>“Ama planını uygularken oldukça tatlıydın.”</p>
<p>“Nasıl davranmamı istediyseniz öyle davrandım.”</p>
<p>“Doğru.”</p>
<p>Yaşlı adam denizden esen rüzgâra karşı dişlerini gösterince Toru ürperdi. Bir noktada anlaşmışlardı, buysa Toru’nun aklına cinayet işlemeyi getirmişti. Honda’yı parmaklıktan aşağıya iterek ikisinin de kendi yoluna gitmesini sağlayabilirdi; ama aklından geçenleri Honda’nın anlamasından korkuyordu. İçindeki dürtüyü bastırdı. Yaşamak, en koyu geceden bile daha karanlıktı. Yaşamak ve Toru’nun yüreğindekini okumaya çalışan, hatta okuyan bir adamı her gün görmek zorunda olmak.</p>
<p>Birbirlerine söyleyecek fazla şeyleri yoktu. Terminal binasının çevresini bir kez turladıktan sonra, bir süre durup Filipin bandıralı bir gemiye baktılar.</p>
<p>Tam önlerinde, mürettebatın kaldığı kamaralara açılan kapı vardı. Donuk donuk parlayan, eskimiş yer muşambasını, bir köşedeki demir merdiveni görebiliyorlardı. Her gün kullanılan kısa, boş koridor; donmuş insan yaşamının, ne kadar uzak denizlerde olursa olsun, bir an bile insansız kalmayan koridoru. Büyük, beyaz, gelip geçici gemideki o tek nokta, her evde bulunan karanlık, loş koridorun temsilcisiydi. O koridor ki, yalnızca yaşlı bir adamla bir delikanlının yaşadığı geniş, insansız evde bile vardı.</p>
<p>Honda geriye sıçradı. Toru beklenmedik bir hareket yapmış, çantasından bir tomar kâğıt çıkarmıştı. Honda’nın gözüne kâğıtların üzerindeki “Notlar” yazısı ilişti. Toru kâğıtları Filipin gemisinin kıç tarafına doğru savurdu.</p>
<p>“Ne yapıyorsun?”</p>
<p>“Artık bunlara ihtiyacım kalmadı. Birkaç karalama işte.</p>
<p>“Yakalanırsan ceza yersin.”</p>
<p>Ama rıhtımda kimseler yoktu, gemideyse yalnızca hayretle aşağıya doğru bakan Filipinli bir gemici vardı. Kâğıtlar bir süre suyun üzerinde yüzdükten sonra suya gömüldü.</p>
<p>Pruvasında kızıl bir yıldız ve yaldızlı harflerle yazılmış “Kabarovsk” yazısı bulunan, beyaz bir Sovyet gemisi tavada kızarmış bir ıstakozun rengindeki kılavuz tarafından rıhtıma doğru çekilmekteydi. Rıhtımda parmaklığa dayanmış, saçları rüzgârda uçuşan karşılayıcılar bekliyordu. Kimisi parmak uçlarında yükselmişti. Büyüklerin omuzlarına aldığı çocuklar bağırmaya, el sallamaya başlamışlardı bile.</p>       
    </body>
</html>
