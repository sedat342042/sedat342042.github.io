<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/eldv0.2.css" rel="stylesheet" type="text/css" />
</head>

<body>
  <h2>4</h2>

  <p>Rüzgâr yavaş yavaş hafiflerken güneş battı. Adam, kumların oluşturduğu desenleri göremez hale gelene kadar arayışına devam etti.</p>

  <p>Doğru dürüst hiçbir şey bulamamıştı.</p>

  <p>Düzkanatlılardan küçük kanatlı cırcır böceği ve beyaz kabuklu kulağa kaçan.</p>

  <p>Yarımkanatlılardan kırmızı şeritli bir böcek, adından tam olarak emin değil.</p>

  <p>Aradığı kınkanatlıgillerden kırmızı palmiye böceği ve uzun ayak tuzak böceği.</p>

  <p>Onun için önemli olan kaplanböceği türünden tek bir örneğe bile rastlamamıştı. Zaten bu yüzden, ertesi günkü mücadelesinin keyifli geçeceğine inanıyordu ya...</p>

  <p>Yorgunluk gözlerinde yanan bir nokta haline gelmiş, uçuşuyordu sanki. Her seferinde, bilinçsizce yürümeyi kesip kumulların karanlığına bakıyordu. Hareket eden her şey kaplanböceği gibi görünüyordu.</p>

  <p>Sözleştikleri gibi, yaşlı adam kooperatif binasının önünde bekliyordu.</p>

  <p>"Zahmet oluyor, kusura bakmayın..."</p>

  <p>"Hiç önemli değil. Umarım hoşunuza gider..."</p>

  <p>Bir toplantı vardı herhalde, binanın içinde dört-beş adam bir daire oluşturarak oturmuş gülüşüyorlardı. Giriş kapısının üstünde 'Köyümüzü Seviyoruz' yazılı kocaman bir tabela asılıydı. Yaşlı adam içeriye doğru seslenince gülüşmeler bıçakla kesilmiş gibi duruverdi. Sonra yaşlı adam yol gösterir gibi bir hareketle adamın önüne düştü. Deniz kabukluları serpilmiş yol, loş karanlık içerisinde beyazlığıyla belirginleşmişti.</p>

  <p>Yaşlı adamın onu götürdüğü yer, köyün ucunda, kumulların yukarılarına bitişik çukurlardan birindeki evdi.</p>

  <p>Kum tepesinin zirve hattına paralel olarak uzanan ince bir yolda sağa dönüp bir süre ilerledikten sonra yaşlı adam karanlığa doğru çömelerek, ellerini çırpıp seslendi: "Heey! Teyze!"</p>

  <p>Ayaklarının altındaki karanlığın içinde bir lamba ışığı sallanırken yanıt geldi.</p>

  <p>"Buradan, buradan! O hasırın kıyısında merdiven var..."</p>

  <p>Elbette, merdiven kullanılmadığı müddetçe, bu kumluktaki yardan aşağı inmek mümkün olmaz. Hemen hemen çatıdan üç kat daha yüksek bir yerdeydiler, merdivenle inmek bile o kadar kolay olmayacağı belliydi. Gündüzden anımsadığı kadarıyla, biraz daha hafif bir eğim vardı ama şu an zemine dik açı yapıyor gibiydi. Merdivenin basamakları farklı aralıklarla yapılmıştı, insan dengesini yitirdiği anda kendini yerde bulabilirdi. Sanki doğal bir kalenin içinde yaşıyorlarmış gibi görünüyordu.</p>

  <p>"Hiçbir şeyi kafanıza takmayın, dinlenmenize bakın..."</p>

  <p>Yaşlı adam aşağıya inmeden geri döndü. Başından aşağı kumların dökülmesine rağmen adam, gençliğine geri dönmüş gibi meraklı, etrafındaki her şeyi inceliyordu. Her şeyden ziyade, yaşlı adam 'teyze' diye seslendiğine göre yaşlı bir kadınla karşılaşacağını sanmıştı ama elinde lambayla onu karşılayan kadın otuz yaşlarında, her haliyle cana yakın gözüken, ufak tefek bir kadındı. Belki makyaj da yapmıştı ama sahil bölgesinde yaşayan bir kadın için teni oldukça beyazdı. Sevincini saklayamazmış gibi bir tavırla buyur etmesi her şeyden daha fazla mutluluk vericiydi.</p>

  <p>Aslında, kadının sıcak karşılaması olmasa, evin salaşlığına dayanamazdı. Belki de, aptal yerine konulduğunu düşünerek içeriye girmeksizin geri dönerdi. Duvarları soyulan, bölme duvarları yerine kalın perde asılmış, sütunları eğrilmiş, tüm pencerelere tahtalar çakılmıştı, çürümeye yüz tutan yer hasırlarına bastıkça ıslak sünger üzerinde yürüyormuş gibi bir ses çıkıyordu. Üstüne üstlük, yanık kumdan çıkıyora benzer bir koku her yanı kaplamıştı.</p>

  <p>Ancak, tüm bunlara katlanabilirdi. Kadının tavırları, içini yumuşatmıştı. Böyle bir gece geçirmenin zor bulunur bir deneyim olacağını düşündü. Üstelik, şans eseri buralarda iyi bir böcek de bulabilirdi. Her haliyle böceklerin hoşlanacağı bir ortamdı.</p>

  <p>Hislerinde yanılmamıştı. Girişte, buyur edildiği ocağın yanındaki yere oturduğu anda yağmur pıtırtıları gibi sesler duydu. Pire sürüsü dolaşıyordu. Fakat bu kadarcık bir şeyle heyecanlanacak biri değildi. Böcek koleksiyoncuları bu tür durumlar için hazırlıklı gezerler. Giysilerinin içine DDT ekmesi, açıkta kalan kısımlara da böcek kovucu krem sürmesi yeterli olurdu.</p>

  <p>"Yemek hazırlayacağım, o arada..." dedi kadın lambayı kavrayıp ayağa kalkarken, "karanlık olacak ama sabredersiniz umarım."</p>

  <p>"Sadece tek bir lamba mı var?"</p>

  <p>"Evet, maalesef..."</p>

  <p>Sıkılgan bir gülümseme takınınca sol yanağındaki gamzesi belirivermişti. Gözleri dışında, oldukça sempatik bir yüzü vardı. Fakat, gözlerinin o hali de bir göz hastalığı yüzündendi herhalde. Kızarmış göz kenarları ne kadar makyaj yaparsa yapsın örtülecek gibi değildi. Yatmadan önce göz merhemini vermeyi unutmayayım...</p>

  <p>"Olabilir ama önce banyoya girmek isterdim..."</p>

  <p>"Banyo?"</p>

  <p>"Yok mu?"</p>

  <p>"Kusura bakmayın ama bir sonraki gün ancak."</p>

  <p>"Bir sonraki gün? Bir sonraki gün ben artık burada olmayacağım." Farkında olmadan yüksek sesle gülmüştü.</p>

  <p>"Öyle mi?"</p>

  <p>Kadın yüzünü çevirirken gergin bir ifade takındı. Hayal kırıklığına uğramış olmalıydı. Evet, taşralılar böyle dobradır işte. Adam dudaklarını, kaşınıyorlarmış gibi, sık sık dilini çıkartarak yalıyordu.</p>

  <p>"Banyo yoksa, hiç olmazsa üzerimden bir su boca edebilsem. Her tarafım kum içinde kaldı da..."</p>

  <p>"Su da, maalesef bir kova kadar var. Eh, kuyu buradan biraz uzakta kalıyor."</p>

  <p>Kadın bir hayli mahcup olmuş gibiydi, adam daha fazla konuşmamanın daha iyi olacağını düşündü. Üstelik, çok kısa bir süre sonra, yıkanmanın hiçbir anlamı olmayacağını öğrenecekti.</p>

  <p>Kadın yemeği getirdi. Buğulama balık ve midye çorbası. Her haliyle sahil bölgesi yemeğiydi. Bu bir sorun değildi ama adam yemeye başlayınca kadın gelip tam üzerine şemsiye açtı.</p>

  <p>"Bu ne için?" Acaba, bu bölgeye özgü bir âdet miydi?</p>

  <p>"Şey, böyle yapmazsak yemeğinize kum dolar."</p>

  <p>"Neden?" Şaşırarak tavana baktı ama delik bir kısım yok gibiydi.</p>

  <p>"Kum işte..." dedi kadın, birlikte tavana bakarak. "Her yerden yağıveriyor... Bir gün temizlik yapmasam bir karış yığılıyor."</p>

  <p>"Çatınızda delik mi var?"</p>

  <p>"Yok ama kum yeni yapılmış çatıların altından bile durmaksızın içeriye dolar. Gerçekten, korkunç kelimesi hafif kalır. Ağaç kemiren böceklerden daha beterdir, kum dediğin."</p>

  <p>"Ağaç kemiren böcekler mi?"</p>

  <p>"Ağaçların içinde delikler açan böcekler."</p>

  <p>"O dediğin beyaz karıncalardır."</p>

  <p>"Hayır, tam bu kadar, kalın kabuklu olurlar."</p>

  <p>"Haa, o zaman testereli hamamböceği."</p>

  <p>"Testere?"</p>

  <p>"Kırmızımsı olur, uzun kılları vardır."</p>

  <p>"Hayır, bronz renginde, pirinç tanesi büyüklüğünde..."</p>

  <p>"Öyleyse, fosforlu yaprak böceği."</p>

  <p>"Bıraksan, şu kalınlıktaki direği bile hemen çürütüverir."</p>

  <p>"Fosforlu yaprak böceği mi?”</p>

  <p>"Hayır, kum..."</p>

  <p>"Neden?"</p>

  <p>"Bir yerden giriyor işte. Rüzgârın yönünün ters olduğu günlerde sabah akşam çatıya çıkıp temizlemeyince, çatının kaldıramayacağı kadar birikiverir... "</p>

  <p>"Eh, çatının üstünde kumun birikmesi pek hoş olmaz tabii. Yine de, kum yüzünden direklerin çürümesi biraz tuhaf değil mi?"</p>

  <p>"Hayır, çürür."</p>

  <p>"Fakat, kum dediğimiz aslında kuru bir maddedir."</p>

  <p>"Yine de çürüyor. Kumlu halde bırakırsak, yeni aldığımız takunyalar bile, iki hafta geçmeden dağılıverir."</p>

  <p>“Bir türlü anlayamıyorum."</p>

  <p>"Ahşabı çürütüyor ama kum da birlikte çürüyor. Kumun altında kalan bir evin çatı tahtasını kaldırınca, neredeyse salatalık yetiştirecek kadar verimli bir toprak çıkmış..."</p>

  <p>"Haydi ya!" Adam, ağzının şekli bozularak şaşkınlıkla bağırıverdi. Kendi aklındaki kum imgesinin, kadının cehaletiyle dağıldığı hissine kapılmıştı. "Ben, kum denince, biraz bir şeyler bilirim. Bak şimdi, kum dediğin böyle bütün bir yıl boyunca dolaşır durur. İşte bu hareketlilik, kumun ömrünü belirler. Asla tek bir noktada sabit kalmaz. Suyun içinde, havada, sürekli özgürce hareket eder. O yüzden de, normal canlılar kumda yaşayamaz. Küf bakterisi dediğin de, bu noktada aynıdır. Şöyle bir tanım yaparsak, kum temizliğin zamiridir aslında, küflenmeyi önleme işlevi olabilir ama çürütmesi gibi bir şey asla söz konusu olmaz. Üstüne üstlük, hanımefendi, kumun kendisinin çürümesi... Her şeyden önce kum dediğimiz, çok sert bir mineraldir."</p>

  <p>Kadın hiç hareket etmiyordu, suskunlaşmıştı. Kadının tuttuğu şemsiyenin altında, adam da sanki acelesi varmış gibi, daha sonra hiç konuşmaksızın yemeğini bitirdi. Şemsiyenin üzerinde parmakla yazı yazabilecek kadar kum birikmişti.</p>

  <p>Her şeye rağmen, bu neme bir açıklama getirmek güçtü. Hayır, kum değil, kendi vücudu ıslanmış gibiydi. Çatının üstünde rüzgar uğulduyordu. Sigarasını çıkartmak için elini attığında cebinin içinin de kum dolduğunu fark etti. Ateşi yakmadan önce sigaranın acı tadını hisseder gibi olmuştu.</p>

  <p>Böcek öldürme şişesi içerisinden bir böcek çıkarttı. Sertleşmeden önce iğne ile tutturup, en azından ayaklarının şeklini düzeltmeliydi. Dışarıdan kadının yalakta bulaşık yıkarken çıkarttığı sesler geliyordu... Bu evde başka kimse yaşamıyor muydu acaba?</p>

  <p>Kadın geri gelip hiç konuşmadan odanın bir köşesine yatak hazırlamaya başladı. <i>Eğer benim yatağımı buraya yaparsa kendisi nerede yatacak acaba? Fakat, ev sahibinin iç odada yatıp da, konuğun girişe yakın taraftaki odada yatırılması biraz değişik bir âdet. Yoksa, o iç odada yatalak bir hasta mı var acaba? Öyledir belki. Gerçekten de, öyle olduğunu düşünmek en uygunu. Her şeyden önce, kadın başına, gelip geçen bir yolcuyu evinde misafir etmeye kalkmazdı.</i></p>

  <p>"Diğer hane halkı nerede?"</p>

  <p>“Hane halkı mı?"</p>

  <p>"Ailen?"</p>

  <p>"Yok. Ben tek başımayım." Kadın durumun tuhaflığını idrak etmiş gibi, beceriksizce güldü. "Gerçekten de, kum yüzünden döşek bile nasıl nemlenmiş..."</p>

  <p>"Peki ya kocan?”</p>

  <p>"Evet, geçen seneki tayfunda..." Sermeyi bitirmek üzere olduğu yorganı çekiştirip geriyor, aslında hiç gereği olmayan hareketler yapıyordu. "Tayfunlar burada müthiş olur. Kumlar çağlayan gibi akar. Dalgınlığınıza gelecek olursa bir gece içerisinde bir boy, iki boy yığılır..."</p>

  <p>"İki boy derken, altı metre falan mı?"</p>

  <p>"Öyle zamanlarda ne kadar kum temizliği yaparsanız yapın yetişemezsiniz. Fakat, kocam ahır tehlikede diyen ortaokul öğrencisi kızımla beraber çıktı. Ben de kendi halimle ana ocağını bekliyorum ya, ayrılamadım. Sabah olunca gidip bir baktım ahırın yerinde yeller esiyordu..."</p>

  <p>"Gömülmüş mü?"</p>

  <p>"Evet, dümdüz."</p>

  <p>"Feci bir şey... Korkunç öyleyse, buranın kumu... Gerçekten feci..."</p>

  <p>Aniden lambanın ışığı söndü.</p>

  <p>"Kum yüzünden."</p>

  <p>Kadın emekleyerek uzandı, gülerek lambanın fitilini çekti.</p>

  <p>Hemen ortalık tekrar aydınlandı. Kadın o duruşunu bozmaksızın, lambaya bakıyordu, yapmacık bir gülümseme takınmıştı. Herhalde, mahsus gamzesini göstermek için yaptığım anlayınca, adam irkildi. Bir yakının ölümüyle ilgili konuştuktan sonra böyle yapınca, adama aşırı hafifmeşrep gelmişti.</p>
</body>
</html>
