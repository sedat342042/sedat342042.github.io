<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/eldv0.2.css" rel="stylesheet" type="text/css" />
</head>

<body>
  <h2>11</h2>

  <p style="margin-left: 5em;">Çap çap çap çap</p>

  <p style="margin-left: 5em;">Bu da ne sesi?</p>

  <p style="margin-left: 5em;">Çanların sesi</p>

  <p>&nbsp;</p>

  <p style="margin-left: 5em;">Çap çap çap çap</p>

  <p style="margin-left: 5em;">Bu da ne sesi?</p>

  <p style="margin-left: 5em;">Cinlerin sesi</p>

  <p>&nbsp;</p>

  <p>&nbsp;</p>

  <p>Kadın mırıldanarak şarkı söylüyordu. Küpün içindeki tortulaşmış suyu sıyırırken, aynı sözleri bıkmaksızın tekrarlıyordu.</p>

  <p>Şarkı bitince, bu sefer pirinç yıkamasının sesi gelmeye başladı. Adam usulca iç geçirerek, yattığı yerde döndü, içindeki beklentiyle vücudu kasılarak duraladı... Biraz sonra kadın su koyduğu küçük leğenle vücudunu silmeye gelecekti. Kum ve ter yüzünden hamur gibi olan teni, artık neredeyse iltihaplanmak üzereydi. Soğuk ve ıslak havluyu düşündüğünde bile vücudu büzüşüyordu.</p>

  <p>Kumun altında kalıp kendinden geçtikten sonra sürekli yatmıştı. İlk iki gün 39 dereceye yakın bir ateş ve sürekli kusma krizleriyle boğuşmuştu. Ancak, ertesi gün ateşi düşmüş, iştahı da bir nebze yerine gelmişti. Galiba, rahatsızlığının nedeni kum göçüğünün altında kalmaktan ziyade, uzun süre güneş ışınlarına doğrudan maruz kalarak alışkın olmadığı bir işi yapmasıydı. Neticede, önemli bir şeyi yoktu.</p>

  <p>Belki de o yüzden, kendini toparlaması da hızlı olmuştu. Dördüncü günde, belindeki ve ayaklarındaki ağrılar da hemen hemen geçmişti. Beşinci gün, hamlamışlığını bir tarafa bırakırsak, hiçbir şikayeti kalmamıştı. Yine de, bu şekilde yataktan çıkmadan ağır hasta numarası yapmasında, elbette bir neden ve ince bir hesap vardı. Doğal olarak, adam henüz firar planından vazgeçmiş değildi.</p>

  <p>"Bayım, uyanık mısınız?" diye sordu kadın, çekine çekine. Gözlerinin arasından, arkadan gelen güneşle şeffaflaşan şalvarın altındaki dizlerin yuvarlak kıvrımlarına bakarak, sözcük anlamı taşımayan bir inlemeyle yanıtladı adam. Kadın, eğri büğrü pirinç leğenin içindeki havluyu sıkarken, "Kendinizi nasıl hissediyorsunuz?" diye sordu.</p>

  <p>"Eh işte..."</p>

  <p>"Sırtınızı sileyim..."</p>

  <p>Kendini tamamen kadının ellerine bırakmasına, belki de hastalık bahanesiyle, pek aldırış etmiyordu. Yüksek ateşle yatan bir çocuğun, soğuk yaldızlı kağıtlara sarıldığını rüyasında gördüğünü anlatan bir şiir okumuş muydu? Ter ve kumla kaplanıp, boğulmak üzere olan derisi, hemen serinleyerek nefes almaya başlamış gibi oldu. O yeniden dirilen derisinin üzerinde kadının ten kokusu acayip bir tahrik kaynağı haline gelerek yayılıyordu.</p>

  <p>Yine de, kadını elbette tamamen affetmiş değildi. O ayrı, bu ayrı. Birbirinden net bir şekilde ayırt etmek gerek. Üç günlük izni çoktan sona ermişti. Şimdi çırpınmak zamanı geri döndürmez. Duvarı kazarak eğimi yumuşatmak şeklindeki ilk planını da başarısızlıktan ziyade, hazırlıksızlık olarak görmek gerek. Güneş çarpması gibi tahmin etmediği bir rahatsızlık önüne çıkmasa, o planı gayet başarılı olabilirdi. Yalnız, kumu kazma işi tahmin ettiğinden daha çetin çıkmıştı, daha iyi bir fikir bulsa, elbette o daha uygun olurdu. İşte böylelikle aklına gelen, bu yalandan hastalık numarası olmuştu.</p>

  <p>Bayıldıktan sonra kendine gelip, hâlâ kadının evinde olduğunu görünce adam kendini kötü hissetmişti. Köydeki tiplerin ona acıma gibi bir niyetleri asla yoktu. Bunu anladıktan sonra, adam da yapacağını biliyordu. Doktor çağırmaksızın, işi hafife almalarını aleyhlerinde kullanıp, pişman etmeye kararlıydı. Kadının iş gördüğü gece boyunca deliksiz uyku çekecekti. Tersine, kadının dinlenmek zorunda olduğu gündüz saatlerinde ise, abartılı bir şekilde sıkıntısından şikâyet edip, kadının uykusunu bölecekti.</p>

  <p>"Ağrıyor mu?"</p>

  <p>"Ağrıyor elbette... Mutlaka bel kemiğim yerinden oynamış olmalı..."</p>

  <p>"Ovalayayım mı?"</p>

  <p>"Asla olmaz! Bu işten anlamayan birinin gelişigüzel kurcalaması hiç olur mu? Bel kemiğinin sinirleri insanın canının ipleridir. Ölecek olsam ne yaparsınız? Sıkıntıya düşen siz olursunuz. Doktor çağırın, doktor! Ağrıyor işte! Feci şekilde ağrıyor... Elinizi çabuk tutmazsanız iş işten geçmiş olacak!"</p>

  <p>Kadın, durumun ağırlığına dayanamayıp sonunda bitkin düşer herhalde. Yaptığı işin verimi azalıp, evin güvenliği bile tehlikeye girer. Bu köy için de ciddi bir sorun olur. İşgücü katkısı bir yana, akla hayale gelmez bir sorunu kucaklamış olurlar. Bir an önce defetmezlerse, geri dönüşü olmayan bir hata işlemişler demektir.</p>

  <p>Ancak, bu planı da düşündüğü gibi yolunda ilerlemedi. Burada kadın, gündüz saatlerinden ziyade geceleri daha canlı hareket ediyordu. Duvarın arkasından gelen kürek sesleri... Kadının nefes alıp verişi... Vagon taşıyan adamların seslenmeleri, ıslıkları... Rüzgâra kapılarak gelen üç tekerli arabanın homurtusu... Köpek havlamaları... Ne kadar uyumaya çalışırsa o ölçüde sinirleri geriliyor, uykusu kaçıyordu.</p>

  <p>Akşam yeterince uykusunu alamayınca, gündüzleri kesik kesik uyuklamaktan kaçışı yoktu. Üstelik, aksilik bu ya, şimdiki planı suya düşerse başka bir yol daha bulabilecek olması, adamın direncini hafifletmişti. İlk gelişinin üzerinden bir hafta geçmişti... Bu sıralarda kayıp ihbarı yapılmış olmalıydı. İlk üç gün resmi izinliydi. Ancak, ondan sonra hiç haber vermeden işe gitmemiş durumuna düşmüştü. Normalde bile, başkalarının davranışları konusunda duyarlı olan iş arkadaşları bu fırsatı kaçırmazlardı. Büyük olasılıkla, o akşam işgüzarlardan biri onun evine, durumu kolaçan etmeye gitmiştir. Akşam güneşinin vurduğu basit ve kokuşmuş oda, içinde yaşayanın kaybolduğunu ele verir. Ziyarete gelen kişi, belki de bu in gibi evden kurtuldu diye şanslı ev sahibini kıskanacaktır. Sonra da, hemen ertesi gün, tüm kötü niyetiyle, gözlerini kısarak ve parmaklarını kıvırarak dedikoduya başlar. Eh, normal tabii... Adamın kendisi de, bu seferki sıra dışı izninin, iş arkadaşlarında beklenmedik bir etki bırakacak şekilde sonuçlanmasını, aslında bir parça istiyordu da... Aslında, öğretmenler kadar kıskanç varlıklar son derece azdır... Öğrenciler her yıl, akan bir ırmağın suyu gibi, öğretmenlerin üzerinden akar gider ama o akıntım dibinde, sadece öğretmenler, çöküvermiş kayalar gibi, hep oldukları yerde kalırlar. Ümit sözcüğünü başkaları için kullansalar da, kendileri rüyalarında bile göremezler. Onlar, kendilerini işe yaramaz çöplük gibi görerek ya mazoşist eğilimlere kapılır ya da başkalarının pervasızlıklarından şikâyet eden fazilet savaşçıları haline gelirler. Başına buyruk hareketlere hayran oldukları halde, başına buyruk hareketlerden nefret etmeden durmazlar... Kaza mı oldu acaba?... Yok, kaza olsa, en azından kaza olduğunu bildirirlerdi herhalde... Öyleyse, intihar? Yoksa, polislik bir olay mı?! Sakın o herkesin gıpta ettiği adam... Biz de bir şey sanmıştık... Evet, evet, kafasına göre ortadan kayboldu işte. Hiç üzerimize vazife değil... Fakat, şöyle böyle bir hafta geçti aradan... Şunun çıkarttığı patırtıya bak. Niyeti ne acaba? Anlamak mümkün değil...</p>

  <p>Gerçekten endişe edip etmedikleri belirsiz olsa bile, en azından seyirlik merakları, kabuğunu soyarak bakmak için kıvrandıkları bir hurmaya olan meraklarından aşağı kalmıyordur. Sonuçta, okul müdürü, arama dilekçesinin nasıl yazılması gerektiğini sormak için emniyete kadar gidecektir. İçinden yükselen keyif dalgasını, o tuhaf yüz halinin ardında iyice gizleyerek... “Soyadı, adı: Niki Cumpei, Yaşı: 31, Boyu: 1.58 m. Kilosu: 54 kg. Saçları: Hafifçe seyrelmiş, tamamen geriye tarafmış briyantin kullanmaz. Göz durumu: Sol 0.8, sağ 1.0 miyop. Yüz hatları: Hafif yanık tenli, uzunca yüzlü. Gözleri birbirine yakın ve burnu kemersiz. Köşeli çenesi ve sol kulağının aşağısındaki benin dikkat çekmesinden başkaca bir özelliği yok. Kan grubu: AB. Peltek gibi, tutuk bir konuşma tarzı var. İçine kapanık ve inatçıdır ama insanlarla iletişiminde herhangi bir sorun yoktur. Giysileri, olasılıkla, böcek koleksiyoncularının giydiklerinden. Yukarıya yapıştırılan fotoğrafı iki ay önce çekilmiş."</p>

  <p>Zaten, köydeki tipler de, böylesine pervasızca bir maceraya kalkıştıklarına göre, doğal olarak birtakım tedbirler almışlardır. Bir-iki taşralı polisi ikna etmeleri pek zor olmaz. Çok anormal bir durum olmadığı sürece, yaklaştırmamak için gerekli önlemleri şüphesiz almışlardır. Fakat, böylesi bir gizleme perdesinin işe yaraması ya da gerekli olabilmesi, en nihayetinde adamın sağlıklı olması ve kum temizliği işine dayanabilmesi ile sınırlı. Bir hafta gibi uzunca süre yataktan çıkmayan ağır hastayı, tehlikeyi göze alarak gizlemelerine değmez. İşe yaramayacağını anladıklarında, pek patırtı çıkmadan salıvermeleri daha akıllıca olur. Şu an bırakacak olurlarsa, henüz uydurabilecek bahaneleri var. Adamın kendi kendine düşerek aldığı darbe sonucunda tuhaf paranoyalara kapıldığını söylemeleri, tuzağa düşüp hapsedilmek gibi gerçeklikle bağdaşmaz gözüken bir şikâyetten çok daha inandırıcı bir açıklama olur.</p>

  <p>Boğazına çan takılmış inekten gelir gibi bir sesle, bir yerlerdeki horoz öttü. Fakat, kum çukurunun içinde uzaklık ve yön algılaması kayboluyordu. Ancak, dışarıda çocukların yolda taş yuvarlayarak oyunlar oynadıkları sıradan bir dünyanın bulunduğunu, zamanı gelince normal şekliyle günün ağarması anlatıyordu. Günün ağarması deyince, evet, kadın pişirdiği pirincin buğusu da ağaran günle birlikte farklı bir renge bürünmeye başlamıştı.</p>

  <p>Üstelik, kadın adamın vücudunu silerken aşırı özenli davranıyordu. Islattığı bezle kaba temizliğini yaptıktan sonra, el havlusunu iyice sıkarak, sanki camın buğusunu alırmış gibi usulca sürüyordu. Sabah olduğunu belirten sinyallere ek olarak, o ritmik dokunuşlar sayesinde adam karşı koyamayacağı bir uyku isteğinin esiri oluyordu.</p>

  <p>“Haa, aklıma geldi de..." dedi, sanki ağzı içeriden bir kıskaçla zorlanıyormuş gibi bastıran esnemesine bir gayret engel olarak. “Ne dersin? Gazete okumayalı uzun zaman oldu, bir şeyler yapabilir misin?"</p>

  <p>“Elbette, daha sonra bir sorarım."</p>

  <p>Kadının samimi davranmaya çalıştığı rahatlıkla anlaşılıyordu. Mesafeli durmaya çabalıyor gibi de algılanabilecek o ürkek sesinden bile adamın hevesini kırmamaya çalıştığı yeterince belli oluyordu. Ancak, bu bile adamı öfkelendirmeye yetiyordu. <i>Bir sorarmış... Yani, benim izin almadan gazete okuma hakkım bile yok mu? Adam küfrederek kadının elini silkelememek, içindekilerle birlikte leğeni devirmemek için kendini zor tutuyordu.</i></p>

  <p>Fakat, burada öfkelenecek olursa her şey berbat olurdu. Ağır hasta biri gazete gibi basit bir neden yüzünden öfkelenmez. Elbette gazete okumak istiyordu. Manzara olmasa bile manzara resmi görmek istemek insanlık hali olsa gerek. Manzara resimlerinin doğası zayıf olan yerlerde, gazetenin ise insanlar arası bağların zayıf olduğu endüstriyel alanlarda o yüzden geliştiğini bir yerlerde okumuştu. Üstelik, şansı yaver giderse, arananlar sayfasında adı çıkmış, hatta kayboluşu bir haber haline getirilmiş ve toplum sayfasının bir köşesine konulmuş olabilirdi. Gerçi, öylesi haberlerin çıktığı bir gazeteyi, bu tiplerin gönül rahatlığıyla vereceklerini beklememeli. Nihayetinde, şu an için en önemli şey sabır.</p>

  <p>Gerçekten de, yalandan hasta numarası yapmak pek kolay değildi. Her an fırlamak üzere olan bir zembereği avuç içine sıkıştırmaya çalışmak gibiydi. Bu duruma uzun süre dayanması biraz zordu. İşleri oluruna bırakmak kesinlikle söz konusu olamaz. Kendi varlığının, onlar için ne kadar ağır bir yük olduğunu iyice anlamalarını sağlamak zorundaydı. <i>İşte bugün, kadının bir an bile gözünü kırpmamasını sağlayacağım!</i></p>

  <p><i>(Uyuma! Uyumamalısın!)</i></p>

  <p>Adam, vücudunu iyice germiş, abartıyla esniyordu.</p>
</body>
</html>
