<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/eldv0.2.css" rel="stylesheet" type="text/css" />
</head>

<body>
  <h2>19</h2>

  <p>Hayır, zamanın atlarının hızlanması gibi bir şey söz konusu değil. Fakat, el arabası kadar yavaş olmadığı da kesin. Anbean, sabahın ısısı ciddi bir şekilde yükselerek gözbebeklerini ve beynini kaynatmaya, hatta iç organlarını yakmaya başladı. Ardından da ateş bu kez ciğerlerine sıçradı.</p>

  <p>Gece boyunca emdiği nemi buharlaştırıp yeniden havaya salan kum... Işık kırılmalarının etkisiyle ıslak asfalt gibi parlıyor... Ancak, özünde sacda kavrulmuş buğdaydan daha kuru, katışıksız 1 /8 milimetreden öteye geçmez.</p>

  <p>Sonra, ilk kum çığı... Artık sıradan bir olay haline gelen, duymaya alıştıktan bir sesti ama boş bulunup irkilerek, kadınla bakıştılar. Bir gün kum temizliği yapılmamasının acaba ne kadar etkisi olacaktı? Pek etkisi olmayacağını düşünmekle birlikte, bir parça huzursuzdu. Fakat kadın, sesini çıkartmayıp bakışlarını kaçırdı. Kendi başına ne kadar endişelenirsen o kadar iyi. Bir yandan da küskün gibiydi, o yüzden daha fazla soru sormak için inat etmenin alemi yoktu. Kum çığının akışı ip kadar inceldiği anda tekrar genişleyerek kuşak haline geliyordu, birkaç kez tekrar ettikten sonra tamamen kesildi.</p>

  <p>Evet, dert edecek bir durum yoktu. Rahatladığı anda, nabzı yüzünde hissedilecek şekilde atmaya başladı, ısındı. Bunun üzerine, o ana kadar aklına getirmemek için çabaladığı şoçu, karanlığın içinde yanan bir ışık gibi, adamın bütün sinirlerini aniden tek bir noktaya doğru çekmeye başladı. Neyle olursa olsun boğazını ıslatmak istiyordu. Böyle giderse vücudundaki kan azalacaktı. Sonuçta, sıkıntı tohumlarını ekmişti, sonradan pişman olacaktı ama, artık direnebilecek durumda değildi. Tıpasını açıp, şişenin ağzını dişlerine dayayarak içmeye başladı. Yine de dili, hâlâ sadık bir bekçi köpeğiydi. Aniden gelen yabancı karşısında şaşırmış, saldırganlaşmıştı. Az kalsın boğuluyordu. Yaraya oksijenli su serpmiş gibiydi. Buna rağmen, ikinci, üçüncü yudumun davetini reddedemedi. Felaket bir kutlama içkisi olmuştu...</p>

  <p>Arada kadına da içip içmeyeceğini sordu. Kadın kafasını hızla sallayarak reddetti. Sanki zehir önerilmiş de, onu reddediyormuş gibi bir hali vardı.</p>

  <p>Midesine akıttığı alkol, doğası gereği, pingpong topu gibi kulaklarına kadar sıçradı ve orada arı vızıldaması gibi bir ses çıkartmaya başladı. Derisi, domuz derisi gibi büzüşmeye başlamıştı. Kanı çürüyordu... Kanım çekiliyor!</p>

  <p>“Bir şekilde, çaresi yok mu bunun?! Sen de pek o kadar iyi durumda değilsin! Ben de, işte iplerini çözdüm, bir şeyler yapsana!"</p>

  <p>“Tamam... Ancak, köyden birilerinin su getirmesi lazım..."</p>

  <p>“Tamam, öyle yap sen de!"</p>

  <p>"Bunun için, iş görmeye başlamam lazım..."</p>

  <p>"Şaka mı yapıyorsun?! O tiplerin bu şekilde pazarlık yapmaya ne hakları var?! Söylesene?! Söyleyemiyorsun değil mi... Buna hiç hakları yok çünkü!..."</p>

  <p>Kadın gözlerini kısıp, dudaklarını büzdü. Şu hale bak! Kapının yukarısından görünen hava artık maviliğini kaybetmiş, midye kabuğunun içi gibi parlamaya başlamıştı. <i>Diyelim ki görev insanın yoldaşları arasında pasaportu olsun, iyi de neden bu tipler benimkini kontrol etsin! Yaşam, bitiştirilmiş kâğıt tomarı değildir ki! Muntazaman ciltlenmiş bir günlük gibi olmalı, tek bir cilt için bir sayfaya bakmak yeter de artar bile... önceki sayfaların devamı niteliği taşımayan biriyle uğraşmaya gerek yoktur... İsterse karşımdaki açlıktan ölmek üzere olsun, tek tek ilgilenmeye zaman yok... Lanet olsun! Su istiyorum! Fakat, ne kadar su istesem bile, bunun için tüm ölülerin mezarlarını teker teker dolaşmam gerekiyorsa, ne kadar çoğalırsam çoğalayım sayım yetmez!</i></p>

  <p>İkinci kum çığı başladı.</p>

  <p>Kadın kalkıp, duvara dayalı duran süpürgeyi kaptı.</p>

  <p>"İş görmeyeceksin! Söz vermedin mi?!"</p>

  <p>"Hayır, döşeğin üzerini alayım dedim..."</p>

  <p>“Döşek?"</p>

  <p>"Artık yatmalısınız..."</p>

  <p>"Yatmak istersem, kendim yaparım!”</p>

  <p>Yeri sarsan bir sallantıyla vücudu büzüldü. Tavandan gelen kumla, bir an ortalık toz duman oldu. Kum temizliğine ara vermiş olmanın etkileri ortaya çıkmaya başlamıştı. Akacak yer bulamayan kum, yüklenmeye başlamıştı. Ağırlığa dayanmaya çalışan kirişler ve direkler gıcırdıyordu. Fakat kadın, gözlerini dikmiş iç eşiğine bakıyordu, pek de öyle karamsarlığa kapılmış gibi duruyordu. Galiba, ağırlık henüz sadece temele yüklenmiş durumdaydı.</p>

  <p>"Lanet olsun! Rezil herifler!... Ciddi ciddi, bu işi gittiği yere kadar götürmek niyetindeler..."</p>

  <p>Nabzı amma da şiddetli atmaya başlamıştı. Sanki, ürkmüş bir tavşan sıçrayıp duruyordu... Herhangi bir yere girebilirdi, bir ağza, bir kulağa, hatta bir kıçın deliğine bile. Tükürüğünün yapışkanlığı öncesine oranla daha da feci bir hal almıştı. Fakat, boğazındaki kuruluk eskisi gibiydi. Herhalde şoçunun etkisiyle belirli bir düzeyde kalıyordu. Alkolün etkisi geçtiği an, alev kusmaya başlayacaktı. Yanıp, küllere dönüşecekti.</p>

  <p>"Şu yaptıklarına bak! İyice havaya girdiler... Halbuki, fare kadar bile beyinleri yok... Eğer ölecek olsam ne yaparlar acaba?!"</p>

  <p>Kadın, bir şeyler söyleyecekmiş gibi yüzünü kaldırdıysa da, vazgeçip suskunluğunu korudu. Söylese de hiçbir faydası olmayacak bir şey olduğunu, kötü bir yanıt alacağını düşünmüş olmalıydı.</p>

  <p>"Tamam öyle olsun... Eğer tek bir sonuç sözkonusuysa, her şeyi deneyeyim bakalım!"</p>

  <p>Adam, şişeye ağzını dayayarak şoçudan bir yudum daha alarak hışımla dışarı çıktı. Birden gözleri, kızgın kalay gibi beyaz bir şeyin saldırısına uğrayarak yalpaladı. Bastığı yerlerden havalanan kumlar dönerek yükseliyordu. Dün akşam kadının üzerine yürüyüp bağladığı yer, oralarda bir yer olmalıydı...</p>

  <p>Kürek de oralarda bir yere gömülüp kalmıştı. Kum çığları ara vermişti ama deniz tarafında kalan yarın üzerinden halıya sürekli kum akıyordu. Arada sırada, herhalde rüzgârın etkisiyle kum, yarın cephesinden ayrılıp, uçuşan kumaş parçaları gibi havada dalgalanıyordu. Bir yandan içinde kum çığı tedirginliğini yaşarken, ayağının ucuyla kumun altını yokladı.</p>

  <p>Bir hayli derini yokladı ama ayağına küreğe benzer bir şey denk gelmemişti, belki de kum çığları yüzündendi. Sonunda, güneşin doğrudan ışıklarına dayanamaz hale geldi. Sımsıkı kapattığı gözkapaklarının altında kalan gözbebekleri... Denizanası gibi oynamaya başlayan midesi... <i>Başını çatlatan ağrı... Artık terlememeliydi... Sınıra gelmişti. Neyse, küreği nereye koymuştum acaba? Evet, o an dışarı fırladığımda silah olarak kullanımını diye elime almıştım... Evet, o kürek de şuralarda bir yerde olmalı..</i> Çömelip yere düz bir açıdan baktığında, kürek şeklindeki yükseltinin hemen farkına vardı.</p>

  <p>Tükürecek gibi olduysa da, telaşla vazgeçti. Bir gıdımcık bile olsun bir sıvıyı vücudunun içinde dolaştırması gerekiyordu. Dudakları ve dişleri arasındaki kum ve tükürüğü birbirinden ayırıp, sadece kum kısmını parmağının ucuyla dışarı çıkarttı.</p>

  <p>Kadın odanın bir köşesinde sırtını dönmüş, giysisinin önüyle uğraşıyordu. Herhalde bel kuşağını gevşetip, biriken kumu silkelemeye çalışıyordu. Adam, küreğin sapını ortasından bir yerden omzuyla paralel olacak şekilde tutup ilerledi. Küreğin keskin ağzı önde olacak şekilde kapının yanındaki toprak girişin duvarına yönelmişti...</p>

  <p>Arka taraftan kadının çığlığı duyuldu. Adam, vücudunun bütün ağırlığıyla yüklenerek, küreği ileri çıkarttı. Kürek, hiç zorlanmadan duvar tahtasını yerinden çıkarıverdi. Sanki ıslak bisküvi gibi bir şeye saplanmıştı. Tahta, sürekli kumla yıkandığından, dışarıdan çok yeniymiş gibi görünüyordu ama aslında çoktan çürümeye başlamıştı.</p>

  <p>"Ne yapıyorsun?!"</p>

  <p>"Bunları düzeltip merdiven yapacağım."</p>

  <p>Başka bir yer seçip, bir kez daha denedi. Orası da aynıydı. Kadının, kumun tahtayı çürüttüğüyle ilgili sözleri doğru çıktı. Her yerden çok daha fazla güneş alan bu duvarda bile durum böyleyse, gerisini tahmin etmek zor değildi. Böyle bıngıl bıngıl bir ev nasıl olup da ayakta kalabilmişti? Yan yatmaya başlayıp yamulmuş, yarı yarıya çürümüş bir halde... Zaten, son zamanlarda kâğıt ya da plastikten de ev yapılabildiğine göre, böylesi bıngıldak malzemenin kendine özgü bir dinamiği olabilir...</p>

  <p><i>Tahtalar işe yaramıyorsa, bu kez de şu kirişlere bir bakayım...</i></p>

  <p>"Olmaz! Kesin artık şunu!"</p>

  <p>"Nasıl olsa, zamanla kum yüzünden göçüp gitmeyecek mi?"</p>

  <p>Aldırmaksızın, küreği yerleştirmek için kaldırdığı koluna kadın yapışıvermişti. Dirseğini çekip, vücudunu kıvırarak kadından kaçmaya çalıştı. Ancak, nerede hata yaptıysa savrulan adamın kendisi oldu. Hemen karşı atağa geçmeye çalıştı. Fakat kadın, küreğe zincirle bağlanmış gibi, bir gıdım bile kımıldamıyordu. Nasıl olduğunu bir türlü anlayamıyordu... En azından, kuvvetsiz kalacağını sanmamıştı... İkinci deneme, üçüncü deneme derken, toprak zemin üzerinde boğuştuktan sonra, tam üzerine çıkıp hareketsiz bıraktığını sandığı anda, kadın küreğin sapını kargı gibi kullanarak durumu kendi lehine çeviriverdi. <i>Bana neler oluyor? Herhalde şoçu yüzünden... Artık, karşısındakinin kadın olduğunu düşünmüyordu bile, tepkisel olarak kıvırdığı dizini kadının karnına geçiriverdi.</i></p>

  <p>Kadın bağırarak, kendini koyuverdi. Hemen ayağa fırlayarak kadının üzerine çullandı. Terle kaplı teninden adamın eli kadının çıplak kalmış göğsüne kayıverdi.</p>

  <p>Aniden, sanki projektör bozulmuş gibi, ikisi birden hareketsiz kaldılar. İkisinden biri, kımıldamadığı takdirde sonsuza kadar silecek bir gerilim oluştu. Kadının kabarmış memelerini olduğu gibi karnında hisseden adamın penisi sanki kendisinden ayrı bir canlıymış gibi dikelmişti. Adam nefesini tuttu. Vücutlarının ufak bir kımıldamasıyla bile, aralarındaki kürek kapma dalaşı, bir anda farklı bir boyuta geçebilirdi.</p>

  <p>Kadının boynu, yutkunmaya çalışırken, şişiverdi Adamın penisi de bunu harekete geçmek için bir işaret olarak algılamıştı. Kadın kesik kesik konuşarak o anı sona erdirdi.</p>

  <p>"Şehirdeki kadınların hepsi güzelmiş, öyle mi?"</p>

  <p>Şehirdeki kadınlar? Adam anında havasını kaybedivermişti... Büzüşen penisindeki sıcaklık da kayboluverdi... Tehlike yanından geçip gitmişti... Melodram etkisinin, böylesine ücra bir taşra köyünde bile geçerli olduğunu bilmiyordu.</p>

  <p>Her nasılsa çoğu kadın, bacaklarını aralamak için, melodramlarda olduğu gibi, karşısındakine kendi değerini belirtmesi gerektiğini sanar. Fakat, neredeyse zavallılığa kaçan bu masum yanılgı, aslında kadınları tek yönlü bir ruhsal tacizin kurbanları haline getiren en önemli etkendir...</p>

  <p>Adam, şehirdeki kadınla birlikte olduğu zamanlarda her zaman prezervatif kullanırdı. Eskiden kaptığı belsoğukluğunun tamamen geçip geçmediğini halâ bilmiyordu. Kontrollerde hep negatif çıkıyordu ama çişini yaptıktan sonra sidik borusu acıyordu ve telaşla test tüpüne işediğinde, içinde beyaz ipliksilerin yüzdüğünü görüyordu. Doktorlar, nevroz teşhisi koymuşlardı ama içindeki kuşku sona ermediği müddetçe, rahatsızlığın adı önemli değildi.</p>

  <p>"Bize prezervatif de uyar, değil mi?" Küçücük bir ağız ve dudaklar, altındaki kanın akışını belli edecek ölçüde saydam bir tenle çevrili... Etkisini hesap ederek, mahsus hafif ve habis konuşurdu. "Bizim ilişkimiz nihayetinde, promosyon ürünleri takas eder gibi bir şey... Hoşuna gitmiyorsa, her an çıkıp gidebilirim... Ambalajından çıkarmadan, naylonun iki tarafında biriktiriyor, dağıtıyor, değerini korumaya çalışıyoruz işte... Öyle mi acaba? Gerçekten güvenebilir miyim? Boş bulunarak satın alıverip de, sonradan pişman olur muyum acaba?"</p>

  <p><i>Fakat aslında öylesi promosyon ürünlerini andıran ilişkiden tatmin olmuyordu kadın... Kerhaneyi andıran kokuyu hatırlıyorum, çoktan gitmem gerekirmiş gibi kalkmış, pantolonumun düğmelerini iliklerken... Bu esnada kadın hâlâ yatakta çırılçıplak yatardı, bacaklarının arasındaki havluyla...</i></p>

  <p>"Bazen satmaya zorlamak çok da kötü olmayabilir."</p>

  <p>"Olmayabilir, zorlamak..."</p>

  <p>"İyi de artık iyileştin, değil mi?"</p>

  <p>"Madem sen bu kadar eminsin, anlaşalım, prezervatif kullanmadan yapalım."</p>

  <p>"Niye böyle sorumluluktan kaçıyorsun?"</p>

  <p>"Anlasana, zorlamak istemiyorum."</p>

  <p>"Acayipsin... Senin belsoğukluğunda benim ne sorumluluğum var ki?"</p>

  <p>"Belki de vardır... "</p>

  <p>"Saçmalama!"</p>

  <p>"Eh, öyle ya da böyle, zorla satış gündemden kalkmıştır."</p>

  <p>"Öyleyse, ömür boyu o kapüşonu çıkartmamak niyetinde eminsin?"</p>

  <p>"Neden böyle uzlaşmaz tavırlar içerisindesin ki? Birlikte yatıp, karşılıklı sevgi duyuyorsak, kullanmaktan daha doğal ne olabilir?"</p>

  <p>"Kısacası sen psikosomatik cinsel hastalık sahibisin... Bu arada, ben yarın belki fazla mesaiye kalabilirim..."</p>

  <p><i>Psikosomatik cinsel hasta ha... Ona göre gayet başarılı bir söz... Ancak, bu sözün beni ne kadar incittiğini onun anlamasına imkan yoktu... Her şeyden önce, cinsel hastalık melodrama hiç uymayan, farklı bir şey... Melodramın bu dünyada asla var olmayacağının da ümit söndüren bir kanıtı aslında... Kolomb'un sefil bir gemiyle, sefil bir limana, gizlice soktuğu hediyeyi herkes aralarında bölüşerek dünyaya dağıtmış... Cinsel hastalık insanoğlunun ortak sorumluluğu... Öyle ama sen bir türlü kabul etmek istemiyorsun... Sen, aynanın öte yanında başrolde olduğun bir öykünün içine kapatmışsın kendini... Sadece ben, aynanın bu tarafında, psilkosomatik cinsel hastalığımın sıkıntısını yaşamak için bırakılmışım... O yüzden penisim, kapüşonu olmazsa güçten düşer, işe yaramaz... Senin aynan beni işlevsiz kılıyor... Kadınların saflığı, erkekleri kadın düşmanı haline getiriyor.</i></p>
</body>
</html>
