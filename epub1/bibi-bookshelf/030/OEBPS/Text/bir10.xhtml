<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/eldv0.2.css" rel="stylesheet" type="text/css" />
</head>

<body>
  <h2>9</h2>

  <p>Kızgın kumların yaktığı gözlerine kulübenin içi loş görünüyordu ve içerisi kendini ıslanmış hissedecek kadar nemliydi. Ancak, bunun bir yanılsamadan ibaret olduğunu çok geçmeden anladı. İçeride, dışarıdan farklı olarak, küf kokan bir sıcaklık vardı.</p>

  <p>Baktığı yerde kadın yoktu. Bir an irkildi. Bu gizemli oyundan artık sıkılmıştı. Hayır, aslında hiçbir şey gizemli değildi. Kadın oradaydı. Yalağın yanındaki küpün önünde, adama sırtı dönük olarak ayakta duruyordu.</p>

  <p>Üstünü de güzelce giyinmişti. Üstüne giydikleriyle bir örnek şalvarının uçuk yeşil yıpranmış rengi, adamın nane kokusu alıyormuş gibi hissetmesine neden oluyordu ve kadının bu halinden şikâyet etmesine bir neden de yoktu. Böylesine anormal koşullara bir de uykusuzluk eklenince, insanın bir nebze paranoyak olması söz konusu olabilir.</p>

  <p>Kadın bir elini su küpünün kenarına koymuş, içine bakıyordu, bir parmağıyla da suyu karıştırdıkça karıştırıyordu. Adam gömleğini sertçe savurdu, terden ve kumdan ağırlaşmıştı, bileğine sıkı sıkı sardı.</p>

  <p>Adama dönen kadının yüzünde tedirginlik vardı, korkuyor gibiydi. İfade yüzüne o kadar oturmuştu ki tüm ömrünü bu ifadeyle geçirmiş olduğu düşünülebilirdi. Adam olabildiğince hiçbir şey olmamış gibi davranmak niyetindeydi.</p>

  <p>"Amma sıcak yahu... Bu sıcakta gömlekle dolaşmak bile güç"</p>

  <p>Kadın yine de, o kuşkulu, rahatsız ifadesini bozmuyordu. Ürkekçe gülümseyerek konuştu.</p>

  <p>"Evet... Gerçekten de... İnsanın giysileri üzerindeyken terleyecek olursa, kum kabarıkları oluşuverir."</p>

  <p>"Kum kabarıkları?"</p>

  <p>"Evet... Teni bozulur insanın, yanık izi gibi pütür pütür olur."</p>

  <p>"Yaa, pütür pütür ha... Nemden derisi kırışıyor insanın herhalde."</p>

  <p>"Evet, o yüzden de..." Nihayet kadın biraz rahatlamış gibiydi, konuşması daha akıcı hale gelmişti. "Biz, terleyecek gibi olduğumuz zaman mümkün olduğunca çıplak kalırız... Ne de olsa, buralar böyle ya, insanların gözünden çekinmemiz gerekmez."</p>

  <p>"Demek öyle... Bir ricam olabilir mi? Bu gömleği yıkayabilir misin?"</p>

  <p>"Evet, yarın olunca, varille su getirecekler."</p>

  <p>"Yarın? Yarın olmaz..." Adam kıs kıs gülüyordu. Konuşmayı istediği tarafa çekme planında başarılı olmuştu. "Lafı açılmışken, saat kaçta yukarı çıkabilirim? Bu durum benim için büyük sorun... Benim gibi çalışan bir insanın programındaki yarım gün aksama büyük zararlara yol açar... Bir dakikayı bile boşa harcamak istemem... Kaplanböceği denen böcekler, yerde böyle zıp zıp uçarak hareket ederler... Böyle kumluk alanlarda çok olurlar, hiç bilmez misin? Bu iznimde ne olursa olsun, o böceklerden yeni bir tür bulmayı istiyordum..."</p>

  <p>Kadın dudaklarını hafifçe oynattı. Fakat herhangi bir sözcük çıkmadı. Belki de sadece kaplanböceği gibi duymaya alışkın olmadığı bir sözcüğü tekrarlamıştı. Fakat, kadının kalbinde araladığı pencerenin kapanmak üzere olduğunu adam anlamıştı. Telaşla, bir şeyleri yakalamak istercesine konuştu. "Baksana, bu köydeki tiplerle irtibat kurmanın bir yolu yok mu? Mesela şu mazot tenekelerine vuralım mı?"</p>

  <p>Hayır, olmamıştı, kadından yine yanıt gelmedi. Taşın suyun içinde çökmesi gibi yine o edilgen suskunluğuna dönmüştü.</p>

  <p>"Ne oldu? Söylesene ha! Neden susuyorsun?!" Tekrar duygularına kapılıp bağırmamak için çabalıyordu. "Nedenini anlayamıyorum... Bir hata olduysa, tamam hatadır... Artık geçmiş bir meseleyi konuşup durmak bir işe de yaramaz zaten. İşte böyle hiçbir şey söylememen çok feci bir şey. Böyle çocuklarla karşılaştığımda her zaman söylerim... Sanki kendilerini suçlamış gibi gözükürler böyle yaparak. Aslında, öylesi en alçakça tavır... Özür dilemen gereken bir şey varsa bir an önce söylesene!"</p>

  <p>"İyi de... "Kadın bakışlarını kendi dirseklerine kaydırarak ama hiç de titremeyen bir sesle "Artık anlamış olmalısınız" dedi.</p>

  <p>"Anlamış mı olmalıyım?" Adam artık şoke olduğunu saklayabilecek durumda değildi.</p>

  <p>"Evet... Artık anlamış olduğunuzu düşünüyorum..."</p>

  <p>"Anlamıyorum!" Adam sonunda bağırmaya başladı. "Nasıl anlayayım? Hiçbir şey söylemiyorsun ki! Neyi anlayayım?!"</p>

  <p>"Fakat, gerçekten bir kadının tek başına yürütebileceği bir şey değil, bu yaşam..."</p>

  <p>"Bunun benimle ne alakası var?"</p>

  <p>"Evet... Kötü bir şey yaptığımı düşünüyorum elbette..."</p>

  <p>"Kötü bir şey mi?" İçine düştüğü panik halinde, dili de peltekleşmişti. "Öyleyse, sen de onlarla işbirliği içinde misin? Tuzağa yem koyup... Kediköpek gibi, dişiyi görünce hemen üzerine atlar diye düşünüp..."</p>

  <p>"Evet, bu sıralarda kuzey rüzgârları gitgide güçlenir, kum fırtınaları korkutucudur..." Ardına kadar açık ahşap kapıya göz attı. O durgun, sakin hali anlamsız bir güven taşıyor gibiydi.</p>

  <p>"Şakası bile olmaz! Her şeyin bir sınırı var! Bu yaptığınız kanunsuz alıkoymadan başka bir şey değil... Tam bir suç... Böyle yapmasanız bile, yevmiye ile çalışmak isteyecek birçok insan var!"</p>

  <p>"Buranın dışarıda bilinmesi pek işimize gelmez... "</p>

  <p>"Ben sorun çıkartmam mı yani?! Hiç de öyle değil! Esas bu çok büyük bir hata! Maalesef ben bir serseri değilim... Vergimi öderim, vatandaşlık sicilim de düzgündür... Çok geçmeden takip emri çıkartırlar, başınıza gelecekleri siz düşünün! Bu kadarcık şeyi bilmiyor musunuz? Acaba o zaman ne diyeceksiniz?... Haydi bakalım, bana bunun sorumlusunu çağır... Bunun ne kadar aptalca bir şey olduğunu anlatayım!"</p>

  <p>Kadın gözlerini kısarak, hafifçe iç geçirdi. Daha sonra omuzlarını düşürdü ve bir daha da doğrulmaya kalkmadı. Sanki omuzlarına ağır bir yük konmuş köpek yavrusu gibiydi. Bu hali, adamın iyice çileden çıkmasına yol açta.</p>

  <p>"Ne oyalanıyorsun?! Tereddüt edecek ne var?! Bana bak! Bu sadece benim sorunum değil. Sen de, en azından benim kadar mağdur durumdasın. Baksana, sen kendi ağzınla buradaki yaşantının dışarıda bilinmesinin sorun olacağını söyledin... Bu yaşamın adil olmadığını, senin de kabul ettiğini göstermez mi?! Böyle köle yaşantısı sürmek zorunda bırakılmışsın, bir de bunların avukatı gibi konuşmayı bırak! Kimsenin seni buraya hapsetmeye hakkı yok! Haydi bakalım, çağır birilerini hemen! Buradan çıkıp gidiyoruz... Haa tamam, anladım. Korkuyorsun... Çok aptalca! Korkacak hiçbir şey yok. Ben yanındayım... Gazetede çalışan arkadaşlarım da var... Buradaki durumu toplumsal bir sorun haline getiriverirler... Ne o, neden susuyorsun?! Korkacak bir şey yok diyorum ya işte!"</p>

  <p>Bir süre sonra kadın, şefkat dolu bir sesle, "Yemek hazırlayayım mı?" diye sordu.</p>
</body>
</html>
