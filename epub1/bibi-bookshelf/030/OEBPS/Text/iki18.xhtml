<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/eldv0.2.css" rel="stylesheet" type="text/css" />
</head>

<body>
  <h2>27</h2>

  <p>Adam koltukaltlarından ip geçirilerek, bir eşya gibi tekrar çukurun dibine indirildi. Kimse tek kelime bile etmemişti, sanki cenaze törenine katılmış gibiydiler. Çukur derin ve karanlıktı. Ay ışığının ipeksi bir aydınlık kattığı kum tepesinde, rüzgâr ve ayak izleri cam gibi parıldarken, yalnızca çukurda, o manzaranın dışına itilmiş gibi, sadece karanlık hâkimdi. Ancak adam hiç de dert etmedi. O kadar bitkin düşmüştü ki ay ışığına bakmakla bile midesi bulanabilirdi.</p>

  <p>Kadın, o karanlığın içinde, bir leke gibi duruyordu. Kadınla birlikte yatağa doğru ilerlerken, nedense adam kadını hiç göremiyor gibiydi. Hayır, sadece kadın değil, her şey silikleşmişti. Döşeğe kendini bıraktıktan sonra bile, hâlâ kum üzerinde canla başla yürümeye devam ediyordu... Sonra, aynı şekilde rüyasında da koşmaya devam etti... O yüzden, uykusu hafifti. Vagonun gidip gelişleri ve uzaktan gelen köpek havlamaları da olduğu gibi belleğine kazınmıştı. Kadının akşam yemeği için eve dönüp de başucundaki lambayı yakışını da fark etmişti. Arada su içmek için kalkınca, uykusu kaçıverdi. Yine de, henüz kadına yardıma gitmek içinden gelmiyordu.</p>

  <p>Bezgin bezgin lambayı yakıp, sigarasını tüttürürken tıknaz ama çevik bir örümcek lambanın çevresinde dolaşmaya başladı. Güve türleri neyse ama böyle parıltılı örümceklere ışığın etrafında nadiren rastlanır. Sigarasının ateşiyle öldürmek üzereyken aniden aklına bir şey gelince öylece kalakaldı. Örümcek on beş, yirmi santimetrelik yarıçaplı bir daire içinde kalacak şekilde dönmeye devam ediyordu. Hatta, özellikleri basitçe parıltılı olmakla kalmıyor da olabilir. Ümitle bekleyince, nihayet yolunu kaybetmiş bir güve geldi. İki-üç kez tavanda kocaman gölgesini bıraktıktan sonra, lambanın camına toslayarak, öylece metal tutamağa yapışıp hareketsiz kaldı. Adi görüntüsüne rağmen, çekingen bir güveydi. Sigarasını böceğin göğsüne tuttu. Sinir sistemi felç olarak çırpınan hayvanı örümceğin yolunun üzerine koydu. O an beklediği tiyatro başladı. Örümceğin sıçramasıyla kurbanının üstüne yapışması bir oldu. Sonra, hareketsiz kalan avına çenesiyle yağıştı, çekiştirerek dönmeye devam etti. Böylece güveyi, tadına vara vara yiyor gibiydi.</p>

  <p>Böyle bir örümceğin buralarda yaşadığından habersizdi. Ağ yerine lambayı kullanması da zekiceydi. Ağında olsa, edilgen bir şekilde beklemek zorunda kalacaktı ama lambayı kullanması sayesinde çok etkin bir yolla avını pusuya çekmiş oluyordu. <i>Ancak, bu yöntem için önkoşul olarak, önce yeterli ışığın sağlanması gerekir. Maalesef, doğal ışıkta bu mümkün olmaz. Ay ışığının vurduğu ya da orman yangınlarının olduğu yerlerde bu yaptığını yapamaz. Yoksa bu örümcek yeni bir tür mü, insanla birlikte evrim geçirmiş, içgüdülerini ona göre şekillendirmiş? Fena bir hipotez değil... Ancak, bu durumda güvelerin ışığa çekilmesi nasıl açıklanabilir? Örümceklerden farklı olarak, lamba ışığının güve türünün devamını sağlamakta etkili olması düşünülemez. Fakat, ortak noktaları var, her iki fenomen de insan elinden çıkma ışıkla ilintili. Güvelerin sürüler halinde tüm dünyaya yayılmış olması, bunun en güçlü kanıtı. Eğer bu, yalnızca tek bir türün ortak alışkanlığı ise, ancak sarsılmaz bir kural olarak düşünülebilir. Suni ışıkla ortaya çıkan, bu körü körüne, çılgınca kanat çırpmaları... Işık, böcek ve örümcek arasındaki sarsılmaz döngü... Bir kural, böylesine pervasızca ortaya çıkabiliyorsa, neye inanmak gerek?</i></p>

  <p>Gözlerini kapattı... Işık benekleri havada asılı kalmış gibi akıp gidiyordu... Yakalamaya çalışınca aniden hızlanıp kayboluveriyorlardı... Sanki, kaplanböceğinin kumda bıraktığı gölge gibi...</p>

  <p>&nbsp;</p>

  <p>Kadının hıçkırıklarıyla uyandı.</p>

  <p>"Ne diye ağlıyorsun?"</p>

  <p>Kadın şaşkınlığını gizlemeye çalışarak, telaşla yerinden fırladı.</p>

  <p>"Özür dilerim... Çay koyayım demiştim..."</p>

  <p>Kadının o sulu, genizden gelen sesi adamın gözlerini buğulandırdı. Ocağın önünde ateşi kurcalarkenki ürkek haline ne anlam vermesi gerektiğini bilemiyordu. Küflenmiş bir kitabın sayfalarını zorla açmak gibi bir şeydi. Fakat, kitap olsa nihayetinde sayfalar açılırdı. Bir anda kendini o kadar çaresiz hissetti ki kendine açmaya başladı.</p>

  <p>"Başaramadım..."</p>

  <p>"Evet..."</p>

  <p>"İşte, çuvalladım."</p>

  <p>"İyi de, başarabilen olmadı zaten... Henüz, bir kişi bile... " Kadının sesi hüzünlü çıkıyordu ama bir şekilde adamın başarısızlığını savunmaya çalışıyor gibiydi. Duyarlı ama bir o kadar da bedbaht. Bu duyarlılığının bir karşılık görememesi hiç de adil değil.</p>

  <p>"Fakat, yazık oldu. Başarsaydım hemen radyo alıp göndermek niyetindeydim.”</p>

  <p>"Radyo?"</p>

  <p>"Hep bunu düşünmüştüm."</p>

  <p>“Ne gereği var ki? Dert etmeyin..." dedi kadın, tereddüt içerisinde. "Şansım yaver gider de fazladan çalışabilirsem, burada da satın alabiliriz. Edinmek için, taksitle alınca, sadece ilk taksidini ödemek yeter, değil mi?”</p>

  <p>"Öyle tabii, eh, taksitle olursa..."</p>

  <p>"Su kaynayınca vücudunu sileyim mi?"</p>

  <p>Aniden, günün ağarışının hüznü içinde güçlenmeye başladı... Karşılıklı olarak birbirlerinin yaralarını yalayarak iyileştirmeye çalışmak da iyi bir fikir olabilir. Fakat, sonsuza kadar düzelmeyecek bir yarayı, sonsuza kadar yalamaya kalkınca, insanın dili dayanır mı?</p>

  <p>"Bir türlü kabullenemiyorum... Eh, nihayetinde yaşamın kendisini kabul etmek de güç... Fakat, bir öte yandaki yaşantımı, bir de buradaki yaşantımı düşününce, öte yandaki yaşantım daha iyiymiş gibi geliyor... Bu şekilde yaşamımı sürdürünce elime ne geçecek diye düşündükçe, çıldıracak gibi oluyorum... Gerçi nasıl bir yaşam söz konusu olursa olsun bunu anlamak zordur... Bir parça olsun, insanın düşüncelerini dağıtan bir şeylerin olması daha rahatmış gibi geliyor..."</p>

  <p>"Yıkayayım..." dedi kadın, destek olmaya çalışırcasına bir sesle. Nemli, dokunduğu yeri uyuşturan bir sesti. Adam, usulca gömleğinin düğmelerini açıp, pantolonunu çıkartmaya başladı. Kum, eklemlerinin iç kısımlarına kadar dolmuştu. <i>Evimdeki o kadın, şu an neler yapıyordur acaba?</i> Düne kadar yaşadıkları sanki yıllarca önce olmuş gibi bir his vardı içinde.</p>

  <p>Kadın, nazik hareketlerle sabunu sürmeye başladı.</p>
</body>
</html>
