<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/eldv0.2.css" rel="stylesheet" type="text/css" />
</head>

<body>
  <h2>12</h2>

  <p>Kadının tuttuğu şemsiyenin altında, dili yana yana yosunlu çorbadan bir yudum aldı. Tasın dibine kum çökelmişti.</p>

  <p>Fakat adamın hatırlayabildiği oraya kadardı. Sonrasında, uzun ve nefes kesen bir rüyanın içinde bulmuştu kendisini. Rüyasında adam ata biner gibi kullanılmış bir yemek çubuğunun üstüne atlamış, bilmediği bir şehrin yollarında uçuyordu. Kullanılmış yemek çubuğu üzerinde kendini motosiklete binmiş gibi hissediyordu ve uçması o kadar zor değildi ama biraz dikkati dağıldığında, hemen kaldırma gücü zayıflayıveriyordu. Şehre yakından bakıldığında tuğla rengi hâkimdi ve uzaklaştıkça bulanık yeşil renge bürünüyordu. Bu renklerin bileşiminde tedirgin edici bir şeyler vardı. Nihayet asker kışlası gibi uzun, ahşap bir binaya ulaştı. Ortalığı ucuz sabun kokusu sarmıştı. Neredeyse belinden kayıp düşen pantolonunu çekiştire çekiştire çıktığı merdivenlerden, içinde ince uzun bir masadan başka bir şey bulunmayan bir odaya geçti. Erkekli kadınlı on kişilik bir kalabalık masayı çevrelemiş, bir iskambil oyununa dalmış gibiydiler. Tam karşısındaki adam bir deste kâğıdı sırayla dağıtıyordu. Dağıtmayı bitirdiği anda, son kâğıdı ani bir hareketle adama vererek bağırdı. Düşünmeden eline aldığı bir iskambil kâğıdı değil, mektuptu. Mektup yumuşacıktı, dokundukça tuhaf bir hisse kapılıyordu. Tuttuğu parmaklarına biraz güç verince, kağıttan kan fışkırdı. Adam, çığlık atarak uyandı.</p>

  <p>Kirli, sis gibi bir şey gözlerinin önünü kapamıştı. Doğrulmaya çalıştıkça hışır hışır, kuru kâğıt sesi geldi. Açılmış bir gazeteyle yüzü örtülmüştü. Lanet olsun! Yine uyuyakalmışım! Yüzünden çekip aldığı gazetenin üzerini kaplayan kum tabakası yavaş yavaş aşağıya aktı. Kumun miktarına bakılırsa epey bir zaman geçmiş olmalıydı. Duvarın aralıklarından sızan güneş ışıklarının konumu da hemen hemen öğlen olduğunu gösteriyordu. İyi de, bu koku neyin nesi? Taze mürekkep kokusu mu yoksa? Tedirginlik içerisinde gazetenin tarihine göz attı. Ayın on altısı, çarşamba... Evet, bugünkü gazete işte! İnanılmaz bir şeydi ama gerçekti. Öyleyse kadın, adamın isteğini unutmamıştı.</p>

  <p>Terini emdiğinden vıcık vıcık olmuş döşekten tek dizini çıkartarak, vücudunun üst kısmını doğrulttu ama farklı farklı düşünceler kafasının içinde dönmeye başladığından, bir zahmet eline geçirdiği gazetenin sadece başlıklarına bakabiliyordu.</p>

  <p><b>Japon-Amerikan Ortak Komisyonu'nda Görüşme Maddelerine Ek mi Getiriliyor?</b></p>

  <p>Acaba kadın bu gazeteyi nasıl eline geçirmişti? Yoksa, köylüler adama karşı bir parça olsun suçluluk duymaya mı başlamışlardı? Yine de, şimdiye kadar olanlardan anlaşıldığı kadarıyla, sabah kahvaltısından sonra dış dünya ile olan her türlü iletişim kesiliyordu. Kadın, adamın henüz bilmediği bir yöntemle dışarıyla iletişim kurabiliyor muydu, yoksa gazete almak için dışarı kendisi mi çıkmıştı? Bu iki şıktan birinin geçerli olduğuna şüphe yok.</p>

  <p><b>Trafik tıkanıklığına kalıcı çözüm!</b></p>

  <p>Orada dur bakalım! Eğer kadın dışarı çıkmışsa... Doğal olarak halat merdiven kullanmadan olabilecek bir şey değil bu. Nasıl bir yolla olduğunu anlamak güç ama halat merdivenin kullanılmış olduğu kesin... Kaçmayı düşünen bir mahkûm neyse de, köyde yaşayan bir kadının hareket özgürlüğünden feragat etmesi bambaşka bir şeydir... <i>Öyleyse halat merdivenin kaldırtması beni hapsetmek için yapılan geçici bir uygulamadan başka bir şey değildi... Demek ki, bu şekilde boş bulunmalarını sağlayacak şekilde devam edersem, bir an gelir şans yüzüme güler...</i></p>

  <p><b>Soğanda radyoaktif hasarları tedavi etmekte etkin madde bulundu!</b></p>

  <p><i>Bir şekilde, benim bu yalandan hastalık numaramda yeni bir açılım oldu. Eskiler ne güzel söylemiş: Bekleyen derviş, muradına ermiş. Fakat nedense, içim bir türlü rahat etmiyor. Hep yetersiz kalan bir şeyler var. Şu, mideme kramplar girmesine neden olan kötü rüya yüzünden mi yoksa? Gerçekten de şu tehlikeli mektup -neden tehlikeli olduğunu anlayabilmiş değilim ama- tuhaf bir şekilde kafama takılıyor. Acaba ne anlama geliyor?</i></p>

  <p><i>Fakat, bir rüyada takılıp kalınca işler ilerlemez. Hele bir başladığımız işleri tamamlayalım.</i></p>

  <p>Kadın, her zamanki gibi ocağın arkasındaki kendi bölmesine, üzerine çektiği yeni yıkanmış geceliğinin altında dizlerini kollarıyla sarmalamış, hafif soluklarla uyuyordu. O günden beri çıplaklığını uluorta sergilememişti ama geceliğin altında yine çıplak olmalıydı.</p>

  <p>Adam çabucak gazetenin bölgesel sayfalarına göz gezdirdi. Elbette ne kayıp haberi ne de arama ilanı vardı. Bu tahmin edebildiği bir şeydi, dolayısıyla ümitsizliğe kapılmamıştı. Usulca kalkıp toprak girişe geçti. Sadece külotuyla dolaşıyordu, belden yukarısı çıplaktı. Gerçekten de böylesi çok daha rahattı. Kum, lastiğin belinde bıraktığı ize birikmiş, o kısmı aşındırmış, kaşındırıyordu.</p>

  <p>Kapıda durup kum duvara baktı. Işık gözlerini alınca, etrafı sarı alevler içindeymiş gibi görmeye başladı. Ortalıkta ne bir insan ne de halat merdivenden iz vardı. Elbette olmayacaktı. Sadece kontrol etmek istemişti. Yukarıdan halat merdiven indirildiğine dair bir iz de yoktu. Zaten bu rüzgârda nasıl bir iz olursa olsun, beş dakikaya kalmaz silinir giderdi. Kapının hemen önünde bile kumun yüzeyi sürekli değişiyordu.</p>

  <p>İçeri dönüp uzandı. Bir sinek uçuyordu. Uçuk pembe, küçük bir meyve sineğiydi. Bir yerlerde, bir şeyler çürümüş olmalıydı. Başucundaki naylona sanlı demlikteki suyla boğazım ıslattıktan sonra kadına seslendi.</p>

  <p>"Biraz kalkabilir misin?"</p>

  <p>Kadın titreyerek yerinden sıçradı. Gecelik üzerinden düşüp, göğüslerinin altına kadar açıldı. Sarkık ama dolgun memeleri mavi damarlarla kaplanmıştı. Telaşla geceliğine sarınmaya çalışırken, boş boş bakıyordu. Henüz tam olarak uyanamamış olmalıydı.</p>

  <p>Adam tereddüt etti. Acaba, fırsatını yakalamışken, merdiven meselesini sorsa mıydı, hırçın bir sesle? Yoksa, gazete için teşekkürle karışık, yumuşak bir tarzda sormak daha mı iyi olurdu? Eğer amacı, sadece kadının uykusunu bölmekse, saldırgan bir tavır takınması elbette daha iyi olacaktı. Ancak, o durumda ağır hasta numarasını sürdürmek amacından uzaklaşmış olacaktı. Bel kemiğinden rahatsız olan bir adama pek uygun olmazdı bu davranışı. Burada gerekli olan, artık işgücü olarak faydasının olamayacağını onların kabul etmesini sağlayıp, üzerindeki tedbirlerin hafiflemesini sağlamaktı. Adamlar gazete getirecek kadar yumuşadığına göre, üzerindeki baskıyı daha da hafifletmeliydi.</p>

  <p>Fakat, beklentileri suya düştü.</p>

  <p>"Hayır, ne diye çıkayım ki? Tesadüfen, daha önce rica ettiğim naftalini tarım kooperatifinden birileri getirmişti de... O zaman rica ettim... Bu köyde düzenli gazete alan dört, beş ev vardır sadece... Özel olarak kasabadaki bayiye gitmişler almak için..."</p>

  <p>Gerçekten de, bir rastlantı olması imkânsız değil. Ancak, o takdirde, anahtarı olmayan kilidin önünde, kafese kapatılmış duruma düşmüş oluyordu. Oranın yerlileri bile hapsedilmişliği kabulleniyorlarsa, sorun sadece o dik kum duvar değil demektir. Adam heyecanlanarak atağa geçti.</p>

  <p>"Hiç böyle... Sen... Buranın sahibi değil misin?... Köpek değilsin herhalde... Özgürce girip çıkabilmenden daha doğal ne olabilir?! Yoksa, köyde insan içine çıkamayacak bir şey mi yaptın?!"</p>

  <p>Kadının uykulu gözleri, aniden çok şaşırmış gibi açılıverdi. Bakanın gözlerini kaçırmak isteyeceği, kan toplamış kırmızı gözler.</p>

  <p>"Hayır, insan içine çıkamayacak bir durum yok!"</p>

  <p>"Öyleyse, neden çekiniyorsun?!"</p>

  <p>"İyi de, çıksam bile ne yapacağım ki?"</p>

  <p>"Yürürsün!"</p>

  <p>"Yürümek?"</p>

  <p>"Evet, yürürsün... Yalnızca gezip dolaşmak yetmez mi? Ben buraya gelene kadar, sen de özgürce çıkıp dolaşıyordun herhalde."</p>

  <p>"İyi de, hiçbir işim olmadığı halde sadece yürümek için yukarıya çıkmak yorucu olur..."</p>

  <p>"Kafa bulma insanla! Kendine iyice bir sor bakalım! Anlamıyor olamazsın! Köpeği bile sürekli kafes içinde tutarsan, çıldırıverir!"</p>

  <p>"Yürüdüm" dedi kadın aniden, sesi kabuğunu kapatmış bir mideyeden geliyor gibiydi. "Gerçekten, istemediğim kadar yürümek zorunda kaldım... Buraya gelene kadar... Kucağımda çocukla, uzun uzun... Artık yürümekten yoruldum..."</p>

  <p>Adam gafil avlanmıştı. İşte böyle sözler de edilebiliyordu. Kadın böylesine açık açık konuşunca, adamın konuşmayı sürdürme cesareti kayboluverdi.</p>

  <p><i>Evet... On yıldan fazla oluyor, ülkenin harap hale düştüğü o yıllarda herkes, yürümeye gerek kalmayacak bir özgürlük peşinde koşuyordu. Pekiyi şimdi, yürümeye gerek kalmayan özgürlüğe doyduğunu söyleyebilir misin? Gerçekte, sen kendin de öylesi bir ütopya ile saklambaç oynamaktan yorgun düşünce, bu kum tepesine sürüklenmedin mi? Kum... 1/8 milimetrelik sonsuz hareket... Bu, yürümeye gerek kalmayacak özgürlüğe sımsıkı yapışan, negatif film içerisinde tersyüz edilmiş otoportren. Gezmeyi çok seven çocuklar bile kaybolduklarında feryat figan ağlamaya başlar.</i></p>

  <p>Kadın, ses tonunu tamamen değiştirerek sordu.</p>

  <p>"Kendinizi daha iyi mi hissediyorsunuz?"</p>

  <p><i>Yüzünü domuza benzetmekten vazgeç!</i> Adam öfkelenince, aklından kadını zorla yere yatırıp çamur kusturmayı geçirdi. Bu düşünceyle bile tüyleri diken diken olmuş, sanki derisinden kurumuş bir tutkalın sökülmesine benzer çıtırtılar gelmeye başlamıştı. Zorla yere yatırmak sözcüğüyle, derisi herhalde kendi başına bir hayale kapılmıştı. Kadın, aniden bulunduğu yerden ayrılmış, bir siluet haline geldi. Yirmi yaşındaki erkekler düşüncelerle tahrik olurlar. Kırk yaşındaki erkekler ise derilerinin yüzeyiyle tahriki hisseder. Fakat, otuz yaşındaki bir erkek için en tehlikeli şey bir kadının bu şekilde siluet haline gelmesidir... <i>Sanki kendi kendine sevişir gibi, kolaylıkla sevişmeye başlayabilirler... Ancak, kadının arkasında milyonlarca göz vardı... Kadın o bakışların yarattığı iplerle oynatılan kukladan başka bir şey değil... Bu kadınla sevişirsen, iplerle oynatılma sırası bu sefer sana gelir... Belkemiği çıkığı diye sergilediğin oyunun foyası da anında ortaya çıkıverir. Böyle bir yerde, şimdiye kadarki hayatımın kesilip atılmasına katlanır mıyım hiç!</i></p>

  <p>Kadın dizlerinin üzerinde usulca yaklaştı. Kadının dizkapakları adamın kalçalarına dayandı. Uyuduğu süre boyunca kadının ağzında, burnunda, kulaklarında, koltukaltlarında ve diğer kuytularında mayalanan, beklemiş suyu andıran bir koku adamın çevresinde yoğunlaşmaya başladı. Ateş gibi parmaklar, usul usul ve ürkekçe hareketlerle, bel kemiği boyunca yukarı aşağı gezinmeye başladı. Adam kaskatı kesilmişti.</p>

  <p>Birden, parmaklar böğrüne uzandı. Adam çığlık attı.</p>

  <p>"Gıdıklanıyorum!"</p>

  <p>Kadın güldü. Hem oyun oynuyor, hem de korkuyor gibiydi. Öylesine ani olmuştu ki, bir yargıya varabilmek zordu. Acaba niyeti neydi? Mahsus mu yapmıştı, yoksa kazara eli mi kaymıştı? Halbuki az öncesine kadar gözlerini bile zor açıyordu, zar zor uyanmıştı... <i>öyle ya, ilk akşam da, yanımdan geçerken parmağıyla böğrümü dürtüklemiş, tuhaf bir sesle kıkırdamıştı... Acaba, kadın bu harekete kendine özgü bir anlam mı yüklemişti</i>?</p>

  <p>Yoksa, adamın hastalığına aslında inanmıyordu da, şüphelerini gidermek için kontrol mü ediyordu? Olabilir... Boş bulunmamak gerek. Kadının davetkâr hali, nihayetinde tatlı bal kokusu salgılayan, etobur bir bitkinin tuzağından başka bir şey olmayabilirdi. Taciz rezalet tohumlarım ekmiş, ardından da, adamın elini kolunu tehdit zinciriyle bağlamıştı...</p>
</body>
</html>
