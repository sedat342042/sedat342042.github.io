<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/eldv0.2.css" rel="stylesheet" type="text/css" />
</head>

<body>
  <h2>5</h2>

  <p>"Heey! Bir kova ve kürek daha getirdim!"</p>

  <p>Belki de megafon kullanmıştı, mesafeye rağmen çok net duyulan bir ses gerilimi dağıttı. Hemen ardından metal bir şeylerin aşağı yuvarlanırken çıkarttığı ses geldi. Ses üzerine kadın oturduğu yerden kalktı.</p>

  <p>Adam bir şeyler olacakmış hissine kapılarak hafifçe sinirlendi. "Ne o?! Bak birileri varmış işte!"</p>

  <p>"Aman canım, gönül almayı iyi biliyorsunuz" dedi kadın, vücudunu gıdıklanırmış gibi kıvırarak "Fakat, şimdi gerçekten de 'bir kişilik daha' dedi.”</p>

  <p>"Haa, şu... Onu sizi ima ederek söyledi."</p>

  <p>"Beni mi? Ben ne diye, kürekle falan..."</p>

  <p>"Boş verin, kafanıza takmayın. Bu tipler böyle arsızdır işte..."</p>

  <p>"Bir şeyleri yanlış anlamış olmasınlar?"</p>

  <p>Fakat, kadın bunu yanıtlamaksızın, dizlerinin üzerinde dönerek, girişe çıktı.</p>

  <p>"Bayım, hâlâ ışığı kullanıyor musunuz?"</p>

  <p>"Eh, burada durmasının bir zararı olmaz ama... O tarafta lazım mı?"</p>

  <p>"Hayır, nasıl olsa benim alıştığım bir iş."</p>

  <p>Tarlada çalışırken kullandığı hasır şapkasını takan kadın kayarcasına karanlığın içinde kayboldu.</p>

  <p>Adam başını yana eğerek sigarasını yaktı. Olan biteni kavrayabilmiş değildi. Kalkıp, usulca kalın perdenin arkasına bakmaya karar verdi. Gerçekten bir oda vardı ama yatak yoktu. Yatak yerine kum vardı, hafif bir eğimle karşı taraftan içeriye doğru dolmuştu. Bir an irkilerek olduğu yerde kalakaldı... <i>Bu ev yarı yarıya ölmüş durumda... Akmaya devam eden kumun dokunaçları içinin yarısını kemirmiş... Ortalama 1/8 mm çapı dışında kendine ait belirli bir şekli bile olmayan kum... Ancak bu şekilsiz yıkıcı güç karşısında durabilecek bir şey yok... Hatta bir sisteminin olmaması, gücün en mükemmel emaresi değil midir?</i></p>

  <p>Fakat, hemen gerçekliğe döndü. Bu odayı kullanamayacağına göre, acaba kadın nerede yatmak niyetindeydi? Tahta duvarların arkasından kadının hareket halinde olduğuna işaret eden sesler duyuyordu. Kol saati 20.02'yi gösteriyordu. Bu saatte ne işi vardı acaba dışarıda?</p>

  <p>Su aramak için girişe çıktı. Su küpünün dibinde kalan azıcık suyun yüzeyinde kırmızı demir tozu gibi bir tabaka oluşmuştu. Yine de, ağzının içinde biriken kumlara dayanmaktan daha iyiydi. O kalan suyla yüzünü yıkayıp, ensesini silince kendini daha iyi hissetmeye başladı.</p>

  <p>Girişin aşağısında serin bir rüzgâr esiyordu. Herhalde dışarısı kumdan kaçınmak için daha elverişliydi. Kumlarla kaplanıp sıkışıp kalmış çekme kapının altından geçip dışarıya çıktı. Yoldan aşağı doğru inen rüzgâr, gerçekten daha serindi. Üç tekerli bir arabanın motor sesine benzer bir ses, rüzgara yüklenerek aşağı kadar ulaşıyordu. Onun dışında, kulak verince, birçok insanın sesini de duydu. Her nedense köy, gündüz olduğundan çok daha canlı bir hale gelmiş gibiydi. Yoksa bu gürültü denizden mi geliyordu? Gökyüzü boydan boya yıldızlarla kaplanmıştı.</p>

  <p>Lambanın ışığının farkına varan kadın arkasına döndü. Ustaca küreği kullanarak bir mazot tenekesinin içine kum dolduruyordu. Önündeki karanlık kum duvarı her an üzerine devrilecekmiş gibi yükseliyordu. Gündüz böcek aradığı yerler yukarıda olmalıydı. Kadın, iki mazot tenekesini, ağzına kadar dolduklarında, iki eliyle yüklenerek adama doğru yaklaştı. Yan yana geldiklerinde kaşlarını hafifçe kaldırarak, genizden bir sesle "Kum işte..." dedi. Arka taraftaki yola merdiven dayadığı kısma götürüp, tenekelerdeki kumu boşalttı. El havlusunun ucuyla terini kuruladı. O kısma taşıdığı kumlarla küçük bir tepecik oluşturmuştu.</p>

  <p>"Kum temizliği mi?"</p>

  <p>"Ne kadar yapılsa da, sonu gelmez ki..."</p>

  <p>Bu kez tam yanından geçerken boşta kalan elinin parmağıyla, gıdıklamak istercesine adamın böğrünü dürtükledi. Şaşıran adam, yerinden sıçrarken az kalsın lambayı elinden düşürecekti. O halde lambayı tutmaya devam etmekle, yere koyup gıdıklayarak karşılık vermek arasında tereddütte kaldı. Sonunda bulunduğu konumu korumayı tercih ederek elinde lambayla, fakat, kendisinin de anlayamadığı tuhaf bir gülümseme suratını kaplamışken, tekrar kürekle çalışmaya başlayan kadına doğru tereddüt ederek yaklaştı. Yaklaştıkça, kadının gölgesi kum duvarın tüm yüzeyini kapladı.</p>

  <p>"Olmaz" dedi kadın, sırtı dönük halde, nefes nefese bir sesle. "Vagon gelmeden altı teneke daha temizlemek lazım."</p>

  <p>Adamın yüzündeki ifade ciddi bir hal aldı. Güçlükle bastırdığı duyguları zorla açığa çıkarılmış gibi, kendini rahatsız hissetmişti. Fakat, adamın iradesinden bağımsız olarak, bir şeyler damarlarının içinde kabarmaya başlamıştı. Sanki tenine yapışan kum, damarlarına süzülmüş, adamın duygularını içeriden yıkmaya başlamıştı.</p>

  <p>"Öyleyse ben de yardım edeyim bari."</p>

  <p>"Gerek yok... Ne de olsa ilk gün, hemen çalışmanı istemek..."</p>

  <p>"İlk gün mü? Yine öyle konuşuyorsun... Ben sadece bu geceliğine buradayım."</p>

  <p>"Öyle mi dersin?"</p>

  <p>"O kadar boş zamanı olan biri değilim... Haydi ver bakalım küreği! Haydi, haydi!"</p>

  <p>"Bayım sizin küreğiniz şu tarafta..."</p>

  <p>Evet, evin girişine yakın bir yere, saçağın altına bir kürekle, iki de boş mazot tenekesi konmuştu. Az önce, 'bir kişilik daha' diyerek yukarıdan attıkları bunlar olmalıydı. Hazırlıklar öylesine ustaca yapılmıştı ki, kendinin de oralıların hesaplarına dahil olduğunu hissetti. Ancak, hesaplarının ne olduğunu anlayabilmiş değildi. Her halükârda dayatmacı bir tavır olduğunu düşündü, rahatsızlık hissetmeye başladı. Küreğin sapı daha önce kullananların ellerinin kiriyle siyaha çalan bir renge bürünmüş, kalınca budak izleriyle dolu bir sopaydı. Yardım etme isteğini çoktan kaybetmişti.</p>

  <p>"Bak, vagon komşuya kadar gelmiş bile."</p>

  <p>Adamın tereddüdünün farkına varmamış olacak, kadının sesi içtendi. İçten ve o ana kadar hiç olmadığı şekilde güven yüklü bir ses. Kadının sözleri üzerine kulak kesilince, bir süredir yukarıda olduklarını fark ettiği adamların çok yakına kadar geldiklerini anladı. Düzenli nefeslerle çıkan kısa bağırışlar tekrarlandıktan sonra, kendi aralarındaki fısıldaşmaları ve alçak sesle gülüşmeleri bir süre devam ediyor, sonra hemen yine bağırışa dönüşüyordu. Bu çalışma ritmi adamın rahatlamasını sağlamıştı. Böylesine basit bir dünyada, geceleyecek bir konuğun eline kürek alması o kadar da tuhaf olmasa gerek. Esas, öyle tereddüt ederek beklemesi tuhaftı. Topuğuyla kumda bir oyuk açarak, lambayı yıkılmayacak şekilde yerleştirdi.</p>

  <p>"Nereden olursa olsun, kumu kazmam yeterli mi?"</p>

  <p>"Herhangi bir yerden değil elbette."</p>

  <p>"Öyleyse, buraları mı?"</p>

  <p>"Mümkün olduğunca, kum duvarından aşağıya doğru dümdüz olacak şekilde kazınız."</p>

  <p>"Bütün evlerde kum temizliği bu saatte mi yapılır?"</p>

  <p>"Evet, geceleri kum nemli olduğundan çalışmak kolaylaşıyor. Gündüzleri, kum kuru olursa yukarıdan..." dedi kadın, başını gökyüzüne çevirerek. "Gerçi, ne zaman nereden geldiği de anlaşılmaz ama..."</p>

  <p>Yukarıya baktı, evet kumun saçakları, tam olarak yarın kıyısında, birikmiş kar gibi çıkıntı yapmıştı.</p>

  <p>"Tehlikeli değil mi bu?!"</p>

  <p>"Bir şey olmaz," dedi kadın, şuh bir sesle gülerek. "Baksana, pus yayılmaya başlamış bile..."</p>

  <p>"Pus?"</p>

  <p>Gerçekten de, gökyüzündeki yıldızların parıltısı donuklaşmıştı. Birbirine karışmış zar gibi bir şey, gökyüzü ile kumun duvarı arasında düzensiz kıvrımlarla, yönü belirsiz olarak hareketlenmeye başlamıştı.</p>

  <p>"Kum da bir hayli emer pusu... Tuzlu kum pus emdiğinde tutkal gibi sertleşir..."</p>

  <p>"Haydi ya!"</p>

  <p>"Elbette öyle. Dalgalar sahilden çekildiğinde, üzerinden rahatlıkla tank bile geçer herhalde."</p>

  <p>"O kadar da değildir..."</p>

  <p>"Gerçekten öyle... Rüzgârın yönünün ters olduğu günlerde böyle mantar şapkası gibi şişkinleşip aşağı sarkmaya başlar... Sonra öğleden sonra iyice kuruyunca, o kısım olduğu gibi güm diye... Bir de denk geldiği yer kötüyse, ince direkleri bile un ufak eder..."</p>

  <p>Kadının konuştuğu konuların alanı dardı. Fakat, hele bir kendi yaşam alanıyla ilgili konulardan bahsetmeye görsün, hemen hevesleniyordu. Bu aynı zamanda kadının kalbine uzanan bir geçit olsa gerek. Gerçi bu geçidin adam için bir cazibesi yoktu ama kadının sözleri, o kalın şalvarın kumaşının altındaki teni hissettirecek kadar içtendi.</p>

  <p>Sonunda adam da ayaklarının dibindeki kuma, ucu kıvrık küreği var gücüyle saplayıverdi.</p>
</body>
</html>
