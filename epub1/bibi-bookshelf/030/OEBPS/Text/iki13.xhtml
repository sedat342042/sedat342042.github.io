<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/eldv0.2.css" rel="stylesheet" type="text/css" />
</head>

<body>
  <h2>22</h2>

  <p>Kaslarına kezzap dökülse herhalde insan kendini böyle hisseder. Gözlerini açtığını sanıyordu ama neden bu kadar karanlıktı? Bir yerlerde, herhalde bir fare yuvasını sağlamlaştırmak için malzeme çekiştiriyordu... Boğazı karıncalanıyor, zımparalanmış gibi acıyordu... İç organları atık arıtma tesisleri gibi köpük saçıyordu... <i>Sigara içeyim... Yok, ondan önce su içeyim... Suu!</i> Aynı anda gerçekliğe döndü. Evet, o fare falan değildi, kadın çalışmaya başlamıştı! Acaba, ne kadar uyumuştu? Doğrulmaya çalıştı ama sanki üzerine bastırılıyormuş gibi tekrar yığıldı kaldı... Aklına gelince, yüzündeki havluyu çekti aldı. Ardına kadar açık kapıdan, jelatin kâğıdından geçermiş gibi, ay ışığı serin pırıltılarını evin içine dolduruyordu. Her nasılsa, tekrar gece olmuştu.</p>

  <p>Başucunda, demlik, lamba ve şoçu şişesi vardı. Hemen doğrulup ağzını çalkalayarak, suyu yattığı yerden bulaşık teknesine püskürttü. Tadına vara vara boğazını ıslattı. Lambanın etrafını yoklayınca, eli yumuşak bir pakete çarptı, kibrit ve sigarası da oradaydı. Lambayı, sonra da sigarasını yakarak, şoçudan küçük bir yudum aldı. Paramparça olmuş bilinci, yeniden tek parça haline gelmeye başlamıştı.</p>

  <p>Paketin içinde yemek vardı. Hâlâ ılık haldeki buğday karıştırılmış üç pirinç köftesi; iki kurutulmuş sardalye; kurumuş, buruş kırış olmuş turp turşusu; bir de tadı buruk sebze haşlaması... Sebze herhalde, kurutulmuş turp yaprağıydı. Bir sardalye ve bir pirinç köftesini anca yiyebildi. Midesi kauçuk eldiven gibi soğumuştu.</p>

  <p>Ayağa kalktığında, eklemlerinden rüzgârın teneke çatıya çarptığında çıkarttığı ses geliyordu. Korka korka su küpüne baktı. Ağzına kadar doldurulmuştu. Havluyu ıslatıp, üstüne bastırdı. Ürperti ışıklar saçarak tüm vücuduna yayıldı. Boynunu, koltukaltlarını yıkayıp, parmaklarının arasında biriken kumu temizledi. Belki de böyle anlarda, insan yaşam amacını bile bir kenara bırakmalıdır.</p>

  <p>"Yeşil çay yapayım mı?" Kadın eşikte duruyordu.</p>

  <p>“İstemez... Midem yeterince suyla doldu."</p>

  <p>“İyi uyuyabildiniz mi?"</p>

  <p>"Beni de kaldırsaydın keşke..."</p>

  <p>Kadın bakışlarını yere indirerek, kıkırdadı.</p>

  <p>"Aslında, arada üç kez yüzünüzdeki havluyu düzelttim."</p>

  <p>Yetişkinlerin şehvetli gülümsemesini henüz öğrenmiş çocukların yaptığı gibi cilveleniyordu. Sevincinden yerinde duramayacak halde olduğunu nasıl ifade edeceğini bilememenin sıkıntısını yaşıyor gibiydi. Adam, canı sıkılmış gibi bakışlarını kaçırdı.</p>

  <p>"Kazmana mı yardım edeyim, yoksa taşımam daha mı iyi olur?"</p>

  <p>"Eh, elbette... Birazdan, vagon gelir..."</p>

  <p>Kalkıp çalışmaya başlayınca, nedense içinde düşündüğü kadar bir tepki oluşmamıştı. Bu değişimin nedeni neydi acaba? Suyunun kesilmesine karşı duyduğu korku mu, kadına karşı duyduğu borçluluk hissi mi, yoksa yaptığı işin niteliğine bağlı bir şey miydi? Gerçekten de, yaptığı işte, nereye gittiği belli olmasa da kaçıp giden zamana karşı insanın dayanmasını sağlayan bir şeyler vardı.</p>

  <p>Bir keresinde Mobius sarmalının sözüne uyup bir konferans dinlemeye gitmişti. Konferans salonu alçak, paslı korkuluklarla çevrelenmişti. İç kısmındaysa zemin boydan boya kağıt parçaları, boş kutular, ne olduğu anlaşılmayan yırtık pırtık bezlerle kaplanmıştı. Tasarımcı acaba hangi niyetle o ıvır zıvırı ortalığa yerleştirmişti? Tam o sırada, adamın aklına gelen soruyu hissetmiş gibi, takım elbiseli bir adam parmaklıkların üzerine oturmuş, parmağının ucunu parmaklığa sürtüp duruyordu. Mobius sarmalı fısıldayarak onun bir sivil polis olduğunu söylemişti. Bir de, konferans salonunun tavanında o zamana kadar hiç görmediği büyüklükte, yağmur sızıntısıyla oluşmuş kahverengi bir leke vardı. O ortam içerisinde konuşmacı şöyle konuşuyordu. "Emeğin üstesinden gelmenin yolu, emekten başka bir şey değildir. Emeğin kendisinde değer yoktur, emek kullanılarak emek aşılır... Bu kendi kendini reddeden enerji de emeğin gerçek değeridir."</p>

  <p>Parmaklarım ağızlarına yerleştirerek çaldıkları o güçlü ıslığı duydu. Ardından, vagonu çekiştirerek koşturanların dikkat çekmeyen seslenmeleri... Her zamanki gibi yaklaştıkça sesleri azalıyordu. Gergin bir tedirginlik olduğunu hissediyordu ama artık duvara karşı bağırmanın bir anlamı yoktu. Belirlenen miktardaki kum yukarı çekilince, gerginlik azalmış, hava bile değişmişti. Kimse tek kelime etmemişti, yine de karşılıklı uzlaşmanın sağlanmış olduğu belli olmuştu.</p>

  <p>Kadının tavırlarında da açıkça anlaşılan bir değişim görülüyordu. "Biraz dinlenelim... Çay hazırlayıp da geleyim..."</p>

  <p>Sesi, hareketleri canlanmıştı. Kontrol etmeyi başaramayıp, patlayıveren bir coşku içerisindeydi sanki. Adam, aşırı şeker yemiş gibi bunalmıştı. Yine de, kadın yanından geçerken, usulca kalçalarını ellemeyi ihmal etmedi. Elbette, voltaj aşırı artarsa teller yanıverir. Asla böyle bir kumarı oynamak istemiyordu. Bir ara, hayali bir kaleyi koruyan askerin öyküsünü anlatmak niyetindeydi.</p>

  <p><i>Bir kale varmış... Hayır, kale olmasa da, bir fabrika, banka ya da kumarhane de olabilir. Neyse, nöbetçi asker ya da bekçi gece gündüz, düşman saldırısına karşı tedbiri elden bırakmadan bekler. Nihayet, o yolunu gözlediği düşman çıkıp geliverir. işte o an, diyerek alarm sinyalini gönderir. Ancak, ne tuhaftır ki, esas birliklerden hiçbir yanıt alamaz. Düşmanın, askeri kolaylıkla bir vuruşta ezip geçtiğini söylemeye gerek yok. Gitgide silikleşen bilincinin arasında, düşmanın hiçbir dirençle karşılaşmaksızın kapıyı, surları, binaları rüzgâr gibi geçip gittiğini görür. Hayır, aslında rüzgâr gibi olan düşman değil, hilenin kendisidir. Asker, tek başına, çorak arazide kurumuş kalmış ağaçlar gibi, bir hayalin başında bekleyip durmuştur aslında...</i></p>

  <p>Sırtını küreğe dayayarak oturdu, sigarasını yaktı. Ancak üçüncü kibritte yakmayı başarabilmişti. Üzerine çöken yorgunluk, mürekkebin suya damlaması gibi, halka, denizanası, baloncuklar ve atom çekirdeği gibi şekillere bürünerek silikleşmeye başladı. Tarla faresi bulan bir kuş bet sesiyle arkadaşlarını çağırıyordu. Avazı çıktığınca havlayan huzursuz köpek. Göğün yükseklerinde hızı farklı rüzgar akımlarının birbirine çarpma sesi... Yerde, kumun ince kabuğunu dilim dilim soyan rüzgârın bıçağı... Terini silip, burnunu eliyle temizleyerek, başındaki kumları silkti. Ayağının dibindeki kum desenleri bir anlığına hareketsiz kalmış dalgalı deniz gibiydi.</p>

  <p>Eğer bunlar ses dalgalan olsaydı, acaba nasıl bir müzik çıkardı ortaya? Burun deliklerine kızgın maşayı daldırıp, orada oluşan kan pıhtısıyla kulakları tıkayıp, dişleri teker teker çekiçle ezerek tozunu sidik yoluna doldurup, anüsü keserek gözkapakları yerine dikince, insanoğlu da öylesi bir şarkıyı söyleyebilir... Bir an, kendi gözbebeklerinin kuş gibi yükseklere çıkıp, oradan kendini izlediği gibi bir hisse kapıldı. Böylesi bir yerde oturmuş acayip şeyler düşünebilen adamın esas kendisi acayipti.</p>
</body>
</html>
