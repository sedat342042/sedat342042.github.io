<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/eldv0.2.css" rel="stylesheet" type="text/css" />
</head>

<body>
  <h2>7</h2>

  <p>Paslı bir salıncaktan çıkar gibi öten horozun sesiyle adam uyandı. Telaşlı, sıkıntılı bir uyanış oldu. Sanki gün yeni doğmuş gibi bir hisle uyanmıştı ama kol saati 11.16’yı gösteriyordu. Zaten, güneş ışınlarının rengi de artık gün ortasına gelindiğini kanıtlıyordu. Loş karanlığın nedeni, burasının, çukurun dibinin henüz güneş ışıklarını almaya başlamamasından kaynaklanıyordu.</p>

  <p>Telaşla, sıçrayarak yerinden kalktı. Yüzünden, başından, göğsünden gece boyunca biriken kumlar yere aktı. Dudakları ve burnunun çevresinde, terlediği için olmalı, kumlar yapışıp kalmıştı. Elinin tersini sürterek düşürmeye çalışırken, çekine çekine gözlerini kırptı. Yanan gözlerinden, pütür pütür olan gözkapaklarının arasından aralıksız yaş süzülmeye başladı. Fakat, sadece gözyaşı çapaklarla yapışıp kalan kumu temizlemeye yetmiyordu.</p>

  <p>Bir damla su bulmak ümidiyle girişteki küpe doğru yürüdü. Birden, ara bölmenin arkasında hafifçe horlayan kadının farkına vardı. Adam, gözkapaklarındaki acıyı unutarak, nefesini tuttu.</p>

  <p>Kadın çırılçıplaktı.</p>

  <p>Gözyaşlarıyla buğulanan manzara içerisinde kadın bir karaltı gibi görünüyordu. Doğrudan hasırın üzerine sırtüstü yatmış, yüzü haricinde vücudunu tamamen açıkta bırakmış, karnının altına doğru daralan kısma da sol elini hafifçe yerleştirmişti. Normalde insanların sakladıkları yerlerini ulu orta sergilerken, yine normalde insanların sergilemekten çekinmeyecekleri yüz kısmını havluyla gizlemişti. Elbette, gözlerini ve solunum organlarını kumdan korumak içindi, ama bu tezat çıplaklığın anlamını farklı bir boyuta taşıyordu.</p>

  <p>Üstelik, teninin yüzeyi küçük kum taneciklerinden bir zarla tamamen örtülmüştü. Kum kuytu yerlerini örtmüş, kadınsı kıvrımlarını belirginleştirmişti; sanki, kumla kaplanmış bir heykeldi. Birden, dilinin arkasından gelen yapış yapış bir salya adamın ağzının içini kapladı. Fakat, bu tükürüğü yutmamalıydı. Dudaklarına ve dişlerinin arasına biriken kum o sıvıyı emerek ağzına tamamen yayılmıştı. Girişe doğru tükürdü. Fakat, ne kadar tükürdüyse de, ağzının içindeki o pütür pütür his düzelmedi. Ağzı tamtakır kuruduğu halde, geride hâlâ kum kalmıştı. Sanki kum, dişlerinin aralıklarından durmaksızın çağlıyor gibiydi.</p>

  <p>Şansına, küpün içindeki su ağzına kadar doldurulmuştu. Ağzını çalkalayıp, yüzünü yıkayınca kendini yeniden dirilmiş gibi hissetti. Suyun garip bir şey olduğunu o ana kadar hiç böylesine hissetmemişti. Kumla aynı şekilde bir mineral olmakla birlikte, her türlü organizmadan daha şefkatle insanın vücuduna yayılan şeffaf, inorganik bir madde... Yavaş yavaş boğazından aşağı akıtırken, taş yiyen canavar geldi aklına...</p>

  <p>Tekrar kadına döndü. Fakat, daha fazla yaklaşmaya niyeti yoktu. Kumla kaplanan kadın, görme duyusuna hitap etse de, pek dokunma duyusunu okşamıyordu.</p>

  <p>Dün geceki heyecan ve öfkesinden sabah olduğunda hiç eser kalmamıştı. Elbette, yeri geldiğinde sohbet konusu yapılacak bir öykü olabilir. Artık kendisi için bir anı haline gelen şeyleri bir düzene koymak istercesine, adam tekrar bakışlarını çevresinde gezdirip, aniden eşyalarını toparlamaya başladı. Gömleğiyle pantolonu yapışıp kalan kum yüzünden iyice ağırlaşmıştı. Ancak, bununla ilgilenecek zamanı yoktu. Giysilerinin lifleri arasından kumu tamamen silkelemek, saçlardaki kepeği tamamen silkelemekten daha zordu.</p>

  <p>Ayakkabıları da ayrıca kuma gömülmüştü.</p>

  <p>Acaba, kadına gitmeden önce bir şeyler söylemeli miydi? Ancak, kadını şu haliyle uyandırırsa utandırmış olurdu. <i>Öyleyse, konaklama ücretini ne yapsam acaba? Dönüşte, kooperatifin ofisine uğrar, dün beni buraya getiren o ihtiyara veririm.</i></p>

  <p>Yere sessizce basmaya özen göstererek, dışarı çıktı.</p>

  <p>Kaynamaya başlamış cıva gibi güneş, kum duvarının kıyısına kadar gelmiş, çukurun dibini yakmaya başlamıştı. Gözlerindeki o ani kamaşmayla bir an gözlerini kıstıysa da, hemen sonra gözlerindeki kamaşmayı unutup, sadece bakışlarını ayırmadan kuşkuyla karşıdaki duvara bakmaya başladı.</p>

  <p>İnanmak güç geliyordu. Kum torbaları kumun altında belirgindi, ama halat merdiven dün akşam olması gereken yerde değildi. Yerini çok iyi anımsıyordu. Yoksa, sadece halat merdiven mi kuma gömülmüştü? Uçarcasına duvarın yanına kadar gelip, kollarını dirseklerine kadar kum duvara daldırıp, karıştırdı. Kum dirençsizce çözülerek aşağıya aktı. Fakat, iğne aramadığına göre, bir kez denediğinde bulamıyorsa, kaç kez denerse denesin sonuç aynı olacaktı... İçinde yükselen kaygıyı bastırarak, adam yılgın gözlerle yeniden kumun eğiminin dikliğine baktı.</p>

  <p>Tırmanabilecek bir yer yok muydu acaba? Evin çevresini iki üç kez dolandı. Deniz tarafında kalan duvar, evin çatısı çıkacak olursa, yukarıya kadar olan mesafenin en kısa olduğu yerdi ama orada bile on metre kadar bir yükseklik vardı ve diğer yönlerdeki kum duvarlardan çok daha dik yükseliyordu. Üstelik, ağırlığı halinden belli olan bir kum saçağı yukarıdaki kıyıdan aşağı doğru tehlikeli bir şekilde sarkmıştı.</p>

  <p>Nispeten eğimin daha yumuşak gibi göründüğü yer, koninin iç kısmı gibi bir kıvrım oluşturan, batı tarafındaki duvardı. İyimser bir tahminle 50 derece civarında, belki de 45 derece kadar bir açısı vardı. Dikkatle ilk adımını attı. Her adımında yarım adım geriye kayıyordu. Eh, çabalarsa tırmanabilirdi.</p>

  <p>İlk beş-altı adım düşündüğü gibi gitti. Daha sonra, ayakları kuma gömülmeye başladı. İlerliyor muydu, ilerleyemiyor muydu, tam olarak anlayamadan dizlerine kadar kumlara gömüldü ve hareket edemez hale geldi. Daha ilerisini emekleyerek tırmanmayı denedi. Kızgın kum avuçlarını yakıyordu. Tüm vücudundan terler boşandı, terine de kumlar yapışınca gözlerini bile açamaz hale geldi. Sonunda, bacak kaslarına kramp girdi, daha ileri gidemedi.</p>

  <p>Mola niyetine, bir nefes alıp artık bir hayli ilerlemiş olduğu inancıyla arkasına baktığında şaşırdı. Henüz beş metre bile ilerleyememişti. Acaba deminden beri niye debelenip durmuştu? Hem de, aşağıdan bakılınca göründüğünün iki katı dik bir yokuştaydı. Dahası, bulunduğu yerden yukarısının görünümü çok daha feciydi. Adam, canla başla tırmandığını sanıyordu ama tüm o çabası kum duvarın içine gömülmekle sonuçlanmış gibiydi. Başının hemen üstünde, bir kum saçağı yolunu kesmişti.</p>

  <p>Telaşla bir hamle daha yaparak başının ilerisindeki kuma elini uzattığı anda kumun basıncı aniden sönüverdi. Kumun içerisinden fırlatılmış gibi, çukurun dibine yuvarlanıverdi. Sol omzundan yemek çubuklarını birbirinden ayırır gibi bir çıtırtı gelmişti. Fakat, pek acı hissetmiyordu. Adamın yarasını iyileştirmek istermiş gibi, bir süre kum duvarın yüzeyindeki ince kumlar usul usul aşağıya aktı ve sonra da durdu. Yine de, çok küçük bir yaraydı.</p>

  <p>Korkuya kapılmak için henüz erkendi.</p>

  <p>İçinden yükselen haykırma isteğini bastırarak kulübeye geri döndü. Kadın hiç kımıldamamıştı, uykusuna devam ediyordu. Önce usulca, sonra da sesini gitgide yükselterek kadına seslendi. Kadın yanıt yerine, gürültüden rahatsız olduğunu belirten homurtular çıkartarak olduğu yerde döndü.</p>

  <p>Kadının vücuduna yapışan kumlar akınca, omuzları, kolları, böğrü ve belinin bir kısmında teni ortaya çıktı. Sadece bununla kalmadı. Yaklaşarak yüzündeki havluyu çekti. Yüzü tamamen kırışıklarla kaplıydı, kumun örttüğü vücuduna oranla, almayacağı ölçüde çiğ gözüküyordu. Dün gece lambanın ışığında teninin aşırı beyazmış gibi görünmesi herhalde pudradan kaynaklanıyordu. O beyaz madde yer yer soyulma şekli tamı tamına, yumurta kullanmadan sadece una bulanarak hazırlanan ucuz kızartmalar gibiydi. Akla hayale gelmez ama o beyaz madde, belki de gerçekten undu.</p>

  <p>Sonunda, kadın ışığa tahammül edemiyormuş gibi gözlerini hafifçe araladı. Adam, kadının omzunu sarsarak yakarırcasına bir sesle "Hey, merdiven yok! Nasıl tırmanacağım yukarıya?! Merdiven olmadıkça öyle bir yeri tırmanmak imkansız!" dedi.</p>

  <p>Kadın telaşlı bir hareketle el havlusunu kaptığı gibi, umulmadık bir çeviklikle iki-üç kez yüzünü silkti, vücudunu çevirerek sırtını döndü ve yüzüstü yere kapaklandı. Acaba, bu hareketle utandığını ifade etmeye mi çalışıyordu? Manasız bir hareketti. Adam, öksürüğünü yanda kesmiş gibi bir sesle bağırmaya başladı.</p>

  <p>"Şakası bile olmaz! Çabuk çıkart şu merdiveni! Nasıl bunaldığımı görmüyor musun? Acelem var benim! Nereye sakladın ha?! Laubaliliği bırak da, çabuk çıkart şu merdiveni!"</p>

  <p>Yine de, kadın yanıtlamadı. Duruşunu bozmaksızın, sadece başını sağa sola sallıyordu.</p>

  <p>Adam bir anda kaskatı kesildi. Bakışları odaklamasını kaybetti, nefesi de neredeyse kesilecek gibi oldu. Aniden şu an yapmaya çalıştığı sorgulamanın anlamsızlığının farkına varmıştı. Evet, o bir halat merdivendi... Halat merdiven kendi kendine düz durmaz. Aşağıdan tutulsa bile o kadar yukarıya asılamaz. Öyleyse, halat merdiveni kaldıran kadın değil bir başkasıydı, yukarıdaki yoldan çekip almış olmalıydı... Kumla kirlenmiş pis sakallı yüzü bir anda gözlerinin önünde belirmeye başladı.</p>

  <p>O zaman, kadının bu hareketi ve sessizliği korkunç bir anlam taşıyor. Hiç ihtimal vermediği halde, yüreğinin derinlerinde hissettiği kaygısında haklı çıkmıştı işte. Halat merdivenin kadının da rızası alınarak kaldırıldığını bundan daha iyi kanıtlayan bir şey olamazdı. Kadının suç ortağı olduğu şüphe kaldırmaz bir gerçekti. Doğal olarak, bu duruşu da, utanç gibi karmaşık bir şey değildi, her türlü cezayı hafifletme amaçlı, bir suçlunun, belki de kurbanın duruşundan başka bir şey değildi. Tam anlamıyla oyunlarına gelmişti. Karınca cehenneminde hapsolmuştu. Kaygısızca kaplanböceğinin çağrısına kapılmış, kaçacak hiçbir yerin olmadığı çölün ortasına çekilmişti. Aç kalan farelerle aynı şekilde...</p>

  <p>Yerinden sıçrayarak, kapıya atılıp bir kez daha dışarıya baktı. Rüzgar çıkmıştı. Güneş, çukurun hemen hemen tam üstüne gelmiş, kızgın kumlardan ıslanmış film gibi buğu yükselmeye başlamıştı. Üstelik, kum duvar iyice yükselmiş gibiydi, adamın kaslarına ve eklemlerine çabalarının anlamsızlığını söylemeye çalışır gibi duruyordu. Sıcak vücuduna çarptı. Isı aniden yükselmeye başlamıştı.</p>

  <p>Aniden, çıldırmış gibi haykırmaya başladı. Ne diyeceğini bilmediğinden, ağzından çıkan seslerin bir anlamı yoktu. Yalnızca, sesi yettiğince, gücünün sınırlarını zorlayarak haykırıyordu. Sanki böylelikle, şaşkınlık içerisinde bu kabustan uyanacak ve umulmadık hatadan dolayı özür dilenerek yukarı çıkarılacaktı. Fakat, sesi her haliyle güçsüz ve cılızdı. Üstelik, yol üzerinde kumlara çarpıyor, rüzgâra karışıyordu, nereye kadar ulaştığı anlaşılabilecek gibi değildi.</p>

  <p>Birden kopan müthiş bir gürültüyle adam sesini kesti. Dün gece kadının söylediği gibi, kuzey tarafındaki kuruyan saçak aşağıya düşmüştü. Evin tamamından, aniden çimdiklenmiş gibi bir gacırtı yükseldi. Sonra da, ev sıkıntıyla silkeleniyormuş gibi, saçaklarından, duvar tahtalarının aralıklarından kum akmaya başladı. Ağzının içi tükürükle dolan adam titremeye başladı. Sanki, o darbeye kendisi maruz kalmış gibi...</p>

  <p>Ancak, yine de, olması imkansız bir şey. Normalliğin sınırlarını bir hayli aşan bir olay. Muntazam bir kütüğü olan, işte çalışan, vergisini ödediği gibi sağlık sigortasına da dahil olan düzgün bir insanı, sanki fare ya da böcek gibi tuzağa düşürerek hapsetmek, affedilir bir şey mi? İnanılmaz. Herhalde bir yanlışlık vardır, mutlaka bir hata olmalı. İnsanın aklına hata olduğunu söylemekten başka bir şey gelmez.</p>

  <p><i>Her şeyden öte, şu yaptıkları hiçbir işe yaramaz ki. Ben at ya da inek değilim ki, iradem dışında zorla çalıştıramazlar. İşgücü olarak işe yaramayacağıma göre, beni bu kum duvarların arasına hapsetmelerinin hiçbir anlamı olmaz. Kadın açısından da, feci bir belayı başına almış olmaktan öteye geçmez.</i></p>

  <p>Fakat... Nedense kendinden emin değildi... Boğazını sıkarcasına etrafını çevreleyen kum duvarlara baktıkça, az önce tırmanmaya çalışırken yaşadığı biçare başarısızlığı istemese de anımsıyordu... Çırpınıp durduğu halde hiçbir işe yaramamıştı. Güçsüzlük duygusu neredeyse tüm vücudunu uyuşturmuştu... Burası artık kumun yiyip bitirdiği, günlük sözleşmelerin hiçbir işe yaramadığı başka bir dünya olmalı... Kuşkulanacak olsaydı, kuşkulanabileceği malzeme yeterince vardı... Sözgelişi, yeni mazot tenekesi ve küreğin getirilmiş olması bir gerçekse, onun bilmediği bir anda halat merdivenin kaldırılmış olması da gerçekti. Yine, kadının hiçbir özür dilemeden, itici ölçüde dürüstçe, gönül rahatlığıyla kurban sessizliğine sığınıyor olmasının da, durumun ne ölçüde tehlikeli olduğunu gösterdiğini düşünmek gerekmez mi? Öyle ya, dün akşam, kadın tekrar tekrar, adamın burada uzun sürekli kalacağı önkoşuluyla konuşuyordu. Basit bir dil sürçmesi değildi belki de.</p>

  <p>Hemen sonra daha küçük bir kum çığı düştü.</p>

  <p>Adam huzursuz bir şekilde kulübeye döndü. Yüzüstü duruşunu hiç bozmamış olan kadına dosdoğru yaklaşınca, arkasına doğru gerinerek elini kaldırdı. Ne anlam ifade ettiğini bilmediği duygular, gözlerinin derinliklerinde sıçrayıp duruyor gibiydi. Ancak, aniden yıkıma uğramış gibi, kaldırdığı kolunu yarı yolda geri indirdi. Çıplak kadına elleriyle kendini kötü hissetmeyebilirdi. Fakat, böylelikle sanki karşı tarafın hazırlamış olduğu plan dahilinde hareket etmiş olmaz mıydı? Karşı tarafın beklediği de buydu. Ceza, ne de olsa, suçun bedelinin ödenmiş olduğunu kabul etmek anlamına gelir.</p>

  <p>Kadına sırtını dönüp, çökmüş bir ifadeyle girişten odaya geçmeden önceki döşemeye oturarak başını ellerinin arasında aldı. Belli belirsiz inlemeye başladı. Ağzında biriken tükürüğü yutmaya çalıştığında, boğazı gıcıklanınca hayal kırıklığına uğradı. Boğazının çeperleri, kumun o farklı tadına ve kokusuna karşı hassas olsa gerek, bir türlü alışmak istemiyordu. Tükürüğü, köpük içinde kalmış sarımtırak bir topak halinde dudağının kıyısından fırladı. Tükürünce, kumun pütür pütür dokunuşunu daha şiddetli hissediyordu. Kumu dışarı atmak için dilinin ucuyla dudakları arkasını yalayıp tükürüyordu ama kumun sonu gelecek gibi değildi. Üstüne üstlük, ağzının içi tamtakır kuruyunca, bir yerleri iltihaplanmış gibi sızlamaya başladı.</p>

  <p><i>Buna devam etmenin bir anlamı yok. Hele bir kadından durumun ayrıntılarını öğreneyim. Durumu net olarak anlayabilirsem, ne şekilde müdahale edebileceğimi de kestirmiş olurum. Yapabileceğim hiçbir şeyin bulunmaması gibi bir durum söz konusu olamaz. öyle aptalca bir şeye asla izin vermem... Fakat, ne söylersem söyleyeyim kadın yanıtlamazsa ne yaparım? En korkunç yanıt bu olur. Üstelik bu yeterince de olası. Kadının bu inatçı suskunluğu... Şu, dizlerini kırarak yüzüstü kapaklandığı, tamamen savunmasız kurban duruşu...</i></p>

  <p>Yüzüstü kapaklanan kadının, arka taraftan bakıldığında edepsizce, hayvani bir görüntüsü vardı. Rahmini yakalayıp, ters yüz etmek bile mümkün gibi duruyordu. Bu düşünce aklına geldiği anda, müthiş bir utanç duygusu içini kapladı. Hemen sonra, kadına işkence eden bir cellat haline gelmiş görüntüsü, kadının yer yer kumla örtülmüş kalçalarına yansır gibi oldu. Biliyorum... Bir gün o hale geleceğim... O gün de, söz söyleme hakkımı kaybetmiş olacağım...</p>

  <p>Birden, karnının alt tarafı bıçak saplanmış gibi acımaya başladı. Neredeyse patlayacak hale gelen mesanesinden yayılan sızı, kulaklarının içine kadar ulaşıp, yankılanıyor gibiydi.</p>
</body>
</html>
