<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/eldv0.2.css" rel="stylesheet" type="text/css" />
</head>

<body>
  <h2>14</h2>

  <p>Planı değiştirene kadar, bir hayli tereddüt ve süre geçirmesi gerekti. Kadının kum temizliğine çıkmasından beri dört saat kadar geçmiş olmalıydı. İkinci kum taşıma ekibi programlarındaki işlerini bitirip, üç tekerliye dönmüş olmalılar. Kulak kesilip, adamların geri dönmeyeceklerinden emin olduktan sonra, usulca kalkıp giyinmeye başladı. Kadın lambayı da götürdüğü için her şeyi el yordamıyla yapması gerekiyordu. Ayakkabıları ağzına kadar kum dolmuştu. Pantolonunun paçalarını çoraplarının içine tıkıştırıp, tozluklarını sökerek kıvırıp cebine koydu. Böcek yakalama gereçlerini rahatlıkla bulacak şekilde kapının yanına bıraktı. Toprak girişe indiğinde, kalın kum halı sayesinde ayak seslerinden endişe etmesine gerek kalmamıştı.</p>

  <p>Kadın kendini iyice kum temizliğine kaptırmıştı. Kuma saplanan hafif kürek darbeleri... Düzenli ve güçlü soluk alış verişler... Ayağının dibindeki lambanın ışığıyla dans eden gölgesi... Adam, evin köşesine gizlenip, dikkatle soluklarını düzenledi. <i>Havlunun iki ucundan tutup, iyice gererek, ona kadar sayar, fırlarım... Küreklediği kumu kaldırmak için vücudunu eğdiği anda saldırmalıyım.</i></p>

  <p>Elbette tehlikesiz olacağı söylenemez. Üstelik, otuz dakika geçtikten sonra, adamların tavrının değişmeyeceği de belli olmaz. Şu vilayet memurları meselesi de var. En başta, ihtiyar köylü adamı memur sanmış, bir hayli temkinli davranmıştı. Herhalde, yakınlarda memurlar teftişe geleceklerdi. Öyleyse, o teftişin gerçekleşmesiyle, köylüler arasında fikir ayrılığı oluşmayacağı, adamın varlığını artık saklayamayarak, daha fazla hapis tutmaktan vazgeçmeyecekleri ne malum? Ancak, o otuz dakikanın altı aya, bir yıla hatta daha da fazlasına uzamayacağı garantisi de yok. Otuz dakika ya da bir yıl olması, yarı yarıya olasılıklardı, bu da yeteri kadar sıkıcıydı.</p>

  <p>Aslında, yardım elinin uzanması ihtimali düşünülürse, yalandan hasta numarasına devam etmenin daha avantajlı olacağı kuşkusuz. Adamın tereddüt ettiği nokta da işte buydu. Hukuk devletinde yaşadığı müddetçe yardım elinin uzanacağım ümit etmek çok doğal. Kayıplara karışan insanların, gizemli bir sis perdesi arkasında kalmaları da, çoğunlukla o kişinin iradesine bağlı bir durum. Üstelik, bir suç kokusu gelmediği sürece, bu durum ceza hukuku değil de medeni hukuk kapsamında kabul ediliyor ve polisler de pek fazla derinlemesine müdahil olamıyorlarmış. Fakat, adamın durumu oldukça farklıydı. Şu anki halinde umutsuzca yardım dileniyordu. Doğrudan adamı dinleyip, kendisini görmelerine neden gerek olsun. Adamın sahipsiz kalan evine bir göz atmak yeter de artar bile. Açık kalmış kitabı... Bozuk para koyduğu, işe gidip gelirken kullandığı cüzdanı... Miktarı az bile olsa, yakınlarda işlem yaptığı banka hesap cüzdanı... Henüz düzenleyemediği, kurumaya bıraktığı böcek kutuları... Pul yapışmış, sadece postaya verilmesi gereken yeni koleksiyon şişesi sipariş kartı... Tüm bunlar, adamın yaşamının kesintiye uğramasını istemediğini, yaşamı o haliyle sürdürme kararlılığında olduğunu gösteren şeylerdi. Evine gelen birisi, istemese bile o odadan yükselen yardım çığlığını duyacaktır.</p>

  <p><i>Öyle... Eğer, o mektup olmasaydı... O aptalca mektup olmasaydı... Fakat, olmuşa çare yok... Rüyam bile gerçeği bildirdiği halde, şimdi tutup da kendimi kandırmam neye yarar? Artık bahaneler yeter. Geride bıraktıklarım artık öldü. Kendi ellerimde son nefeslerini verdiler.</i></p>

  <p>Adam bu seferki izninde son derece ketum davranmış, mahsus iş arkadaşlarından hiçbirine nereye gideceğini söylememişti. Bunu da, sadece söylememek şeklinde değil, özel olarak gizemli hale getirmeye çalışarak yapmıştı. Günlük yaşanılan griye boyanmış, derilerinin rengi bile griye çalmaya başlamış tipleri meraktan çatlatmak için bundan daha güzel bir yol olamazdı. O griler familyası, kendilerinden başka insanların, ister kırmızı, ister mavi, isterse yeşil olsun, griden başka bir renkte olduğunu düşündükleri an bile dayanılmaz bir aşağılık kompleksine kapılırlar.</p>

  <p>İnsanın gözünü alan bir güneşle süslemiş yaz, eninde sonunda romanlarda ya da filmlerde olan bir şeydir. Gerçekte olansa, mürekkep kokan gazetenin siyaset sayfasını altına serip uzanmış kendi halindeki sıradan halkın pazar günüdür... Kapağı mıknatıslı termos ve teneke kutuda meyve suyu... Kuyruğa girilerek elde edilen saati 150 yene kiralık kayık ve sahilde balık ölülerinden kaynaklanan kurşuni köpükler... En sonunda da, yıpranmış, çürümeye başlamış, hıncahınç vagonlar... Herkes bunu çok iyi bildiği halde, sadece kendini kandırılmış bir aptal olarak göstermemek için, o gri tuval üzerine canla başla ütopik bayramlar çizmek ister. Zorla keyifli bir pazar geçirdiğini söyletmek için, mızmızlanan çocuklarını çekiştirip duran pejmürde kılıklı, kirli sakallı babalar... Herkesin mutlaka görmüş olduğu, vagonun bir köşesindeki küçük bir manzara... Başkalarının güneşine karşı duyulan histeri ölçüsünde tahammülsüzlük ve kıskançlık...</p>

  <p>Yine de, zıvanadan çıkmasının etkeni sadece bunlar değildi. Eğer, Mobius adam bile tutup da, diğer iş arkadaşlarıyla aynı tepkiyi göstermemiş olsaydı, öylesine inatçılık eder miydi bilinmez.</p>

  <p>Adam, sadece Mobius adama bir nebze güven duyuyordu. Sürekli, şişkin gözleriyle yüzünü yeni yıkamış gibi görünen, her türlü sendika faaliyetlerine coşkuyla yaklaşan biriydi. Herhangi birine içinden geçenleri nadiren anlattığı halde, ona rahatlıkla açıldığı olmuştu.</p>

  <p>"Ne dersin? Yaşamın anlamını sakatlayan bir eğitim sistemi hakkında ciddi şüphelerim var."</p>

  <p>"Yaşamın anlamı derken?"</p>

  <p>"Şöyle ki, olmayan bir şeyin var olduğuna inandırmaya çalışan, ütopya eğitimi... Kumla da bu nedenle ilgileniyorum, katı bir madde olmasına rağmen, fazlasıyla akışkanlar mekaniğine uyum sağlar."</p>

  <p>O, afallayan gözlerle sağa sola bakınmış, kamburunu iyice çıkartmıştı. Fakat yüzünde, normalde olduğu gibi, berrak bir ifade vardı. Pek öyle, konudan hoşlanmamış bir hali yoktu. Birileri onun için Mobius sarmalı yakıştırması yapmıştı. Mobius sarmalı, bir kez döndürülen bir kâğıt şeridin iki ucunun birbirine yapıştırılmasıyla oluşur. Yani, önü ve arkası olmayan bir yüzey anlamına gelir. Her türlü sendika etkinlikleri ve özel yaşamının Mobius sarmalı haline geldiği anlamında öyle bir yakıştırma yapmış olmalılar. İğnelemeyle karışık, bir parça hayranlık da var herhalde.</p>

  <p>"Yani gerçekçi eğitim mi demeye çalışıyorsunuz?”</p>

  <p>"Yook, benim kum örneğini vermiş olmam... Neticede dünyanın kendisi kuma benzemiyor mu? Kum denilen şeyin gerçek niteliğini durağan haline bakarak anlamak çok zor olur... Kum hareket etmekle kalmıyor, aslında hareketin ta kendisi kum... Güzel bir ifade şekli bulamıyorum ama..."</p>

  <p>"Anlayabiliyorum. Pratiğe yönelik eğitimde, her halükârda, görecelik esasına dayanan unsurlar işin içine dahil olur."</p>

  <p>"Hayır, öyle değil. Kendimiz kum olalım... Kumun gözüyle çevremizdeki şeylere bakalım... Öldükten sonra, ölümü dert ederek yalpalamaya gerek de kalmaz..."</p>

  <p>"Hocam, idealist birisin... Düşünüyorum da, öğrencilerden korkuyor olmayasın?"</p>

  <p>"Fakat, ben öğrencilerin kum gibi oldukları düşüncesindeyim..."</p>

  <p>Dişlilerin birbirine oturmadığı böylesi bir konuşmada bile, asla içi sıkılmazdı, beyaz dişlerini göstere göstere sürekli gülümserdi. İşte bu tam anlamıyla Mobius sarmalı. İyi anlamda da, kötü anlamda da Mobius sarmalı. İyi anlamında bakıldığında, saygı göstermek gerek.</p>

  <p>Fakat, o Mobius sarmalı bile adamın izin kullanması konusunda, diğer iş arkadaşlarıyla aynı şekilde kıskançlığını açık açık belli etmişti. Hiç Mobius sarmalına uygun bir davranış değildi. Hayal kırıklığıyla birlikte içi rahatlamıştı aslında. Erdem söz konusu olduğunda herkes bazen kötü niyetli davranabilir. Bu sayede adamın sabırsızlıkla beklediği eğlence, omuzlarına çöken bir ağırlık haline gelmişti.</p>

  <p>İşte, bunun üzerine o mektup ortaya çıktı... Çoktan dağıtıldı... geri toplanamayacak iskambil kartları... Dün gece gördüğü kâbusun bir anlamı vardı işte.</p>

  <p>Adamla evdeki o kişi arasında, hiçbir şekilde sevginin bulunmadığını söylemek yalan olur. Yalnız, karşılıklı olarak yapılan nazlarla, karşı tarafı kontrol etmeye uğraşmaktan oluşan karanlık bir ilişki olduğu söylenebilir. Sözgelişi, adam evliliğin özünün bakir bir alanı kullanıma açmak olduğunu söylediğinde, o ise gönül rahatlığıyla, dar gelmeye başlayan evin genişletilmesi olduğu karşılığını verebilirdi. Adam tersini söyleyecek olsa, olasılıkla o da tam tersini söylerdi. Tamı tamına iki yıl dört ay süren bir it beni çek kendini oyununu bıkmadan sürdürmüşlerdi. Coşkunun kaybolduğunu söylemektense, coşkuyu idealize ettiklerini söylemek daha doğru olur.</p>

  <p>O yüzden, adam nereye gideceğini mahsus söylememiş, bir süre seyahate çıkacağını ani bir mektupla bildirmeye karar vermişti. İş arkadaşları üzerinde öylesine etkili olan izin gizeminin, onun üzerinde etkisiz kalmasına imkân yok. Ancak, isim ve adres yazıp, pulunu bile yapıştırdığı halde, o aptalca mektubu olduğu gibi masasının üzerine bırakıp çıkmıştı.</p>

  <p>Bu masum yaramazlığı, sonuçta sahibinden başkasının açamayacağı, hırsızlığa karşı korumaya yarayan otomatik kilit işlevi görecekti. O mektup, kimsenin dikkatini çekmemiş olamaz. Sanki ortadan kaybolmanın kendi isteği olduğunu özel olarak yazıya dökerek evden ayrılmış konumuna düşmüştü. Adamın yaptığı, olay yerinde görüldüğü halde, parmak izlerini titizlikle silerek, tersten suçunu ispatlayan aptal bir suçlunun davranışı ile hemen hemen aynıydı.</p>

  <p>Şans iyice uzaklaşmıştı. Şimdi artık, öyle bir olasılığa bel bağlamak, kendi kendine ümit zehri zerk etmekten başka bir işe yaramazdı. Şu anki durumda, kapının açılmasını beklemektense, kendisi açmalı ve gücünü kullanarak dışarı çıkmalıydı.</p>

  <p>Acıtacak ölçüde kuma geçirdiği parmak uçlarına tüm gücüyle yüklenerek, ona kadar sayıp fırlamaya niyetliydi... Fakat, on üçe kadar saydığı halde eyleme geçememiş, hatta dört kez daha nefes aldıktan sonra ancak yerinden fırlayabilmişti.</p>
</body>
</html>
