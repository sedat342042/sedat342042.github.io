<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/eldv0.2.css" rel="stylesheet" type="text/css" />
</head>

<body>
  <h2>31</h2>

  <p>Yine hiçbir değişiklik olmadan, kum ve geceyle kaplı haftalar geçti.</p>

  <p>'Ümit' eskiden olduğu gibi, kargaların ilgisini çekmeyi başaramamıştı. Zaten, artık yem olarak koyduğu kurutulmuş balık da, balıklıktan çıkmıştı. Kargalar dönüp bakmasa bile, bakterilerin dikkatini çekmeyi başarmıştı. Bir sabah sopanın ucuyla dürtünce, balığın sadece kabuğunun kaldığını, geri kalan kısmının siyah ve yapış yapış bir sıvı haline geldiğini gördü. Yemi değiştirdikten sonra, düzeneğin ne durumda olduğunu kontrol etmek istedi. Kumları temizleyip, kapağı kaldırdığında hayrete düştü. Tasın dibinde su birikmişti. Dipten yüksekliği on beş santim kadardı ama şeffaf, her gün dağıttıkları, içinde metal parçacıkların yüzdüğü suyla karşılaştırıldığında çok daha berrak bir suydu. Acaba son zamanlarda yağmur yağmış mıydı? Hayır, en azından şu son iki haftadır yağmamıştı. öyleyse, iki hafta önce yağan yağmur mu birikmişti? Mümkün olsa öyle düşünmek isterdi ama sorun şu ki, tasın dibi delikti. Gerçekten de, tutup kaldırdığında tasın dibinden su süzülmeye başladı. O derinlikte bir yeraltı suyu olamazdı, tastan süzülen suyu dolduracak kadar suyun bir yerden geldiğini düşünmekten başka yol yoktu. En azından mantık olarak öyleydi. Ancak, bu takır takır kurumuş kum içerisinde, acaba nereden geliyordu o kadar su?</p>

  <p>Adam, içinden yükselen heyecan fırtınasını bastıramıyordu. Tek bir yanıt düşünebiliyordu: Kumun kılcallık olgusu. Kumun yüzeyde özgül ısısı yüksek olduğundan sürekli kurudur ama biraz kazınca alt tarafı mutlaka ıslak olur. Yüzeyde oluşan buharlaşma, mutlaka altta kalan kısmın suyunu emen bir pompa işlevi görüyor olmalıydı. Bu şekilde düşünülünce, sabah akşam kum tepesinin püskürttüğü pus da, duvarlara ve sütunlara yapışarak ahşap malzemeyi çürüten o anormal nem oranı da, kolaylıkla açıklanabilir. Sonuçta, kumluk alanların kuruluğu, basitçe suyun yokluğundan değil, aksine bu kılcallık olgusuyla emilen su miktarının, buharlaşan su miktarına yetişememesinden kaynaklanıyor olsa gerek. Başka bir deyişle, su beslemesi durmaksızın sürmekteydi. Yalnız, suyun bu dolaşımı, normal bir toprak alanda düşünülemeyecek bir hıza sahipti. Yine, adamın 'Ümit’i de bu dolaşımı bir yerde kesiyor olmalıydı. Olasılıkla tası gömdüğü yer, kapağın aralıklarının mesafesi gibi unsurlar, tesadüfen aşağıdan emilen suyun buharlaşmasını engelleyip, tam olarak tasın içine biriktirecek koşulları sağlamış olmalıydı. Bu konum ve koşulların ne olduğunu henüz tam olarak açıklayamıyordu ama araştırmasını ilerleterek, aynı olayın tekrarlanmasını sağlayabileceğine şüphesi yoktu. Ayrıca, çok daha etkin bir su haznesi yapabilmesi de mümkündü.</p>

  <p>Eğer bu deneyde başarılı olursa, artık köylüler suyu kesse bile teslim olmak zorunda kalmayacaktı. Sadece bununla kalsa iyi, buradaki kumun pompa işlevi gördüğünü anlamıştı. Sanki emici bir pompanın üzerinde yaşıyor gibiydiler. Adam heyecanını yatıştırmak için bir süre oturdu. Elbette, henüz kimseye söylemesine gerek yoktu. Gerektiğinde kullanabileceği önemli bir silahtı bu keşfi.</p>

  <p>Yine de, içinden yükselen gülme isteğini bastıramıyordu. 'Ümit' konusunda sessiz kalmayı başarabilse bile, içi içine sığmayan o halini gizlemeyi başarabilmesi mümkün değildi. Adam, yatağı hazırlayan kadının arkasından yanaşıp, aniden acayip bir ses çıkararak beline sarıldı. Kadın adamı silkeleyince de bu kez yere sırtüstü yatıp ayaklarıyla debelene debelene gülmeyi sürdürdü. Sanki tüyle karnını gıdıklıyorlarmış gibi bir hali vardı. Yüzünü kapattığı elleri, her an kanatlanıp uçup gidecek gibiydiler.</p>

  <p>Kadın da gülerek eşlik etti ama herhalde sadece adamın havasını bozmamak için yapmıştı. Adam, kumun arasında gümüş iplikler gibi dolanan su damarını hayal ediyordu, kadın ise olasılıkla aklına birazdan başlayacak ilişkiden başka bir şey getirmemişti. <i>Olsun, ne fark eder? Boğulmak üzereyken kurtarılan bir kazazede olmadığı müddetçe, sırf soluk almaya devam edeceğini düşündün diye gülmeye başladığını nereden anlayacak?!</i></p>

  <p>Çukurun dibindeki yaşamı eskisi gibi olduğu halde kendisini yüksek bir kulenin zirvesindeymiş gibi hissediyordu. Dünya tersine dönmüş, girintiler ve çıkıntılar yer değiştirmişti belki de. Neticede, kumun dibinden su çıkartmayı başarmıştı. O düzenek olduğu müddetçe, köylüler de kolay kolay ilişemezlerdi. Suyu ne kadar kesilirse kesilsin, artık parmağını bile oynatmayabilirdi. Tiplerin nasıl telaşlanacağını düşündükçe, içinde yeniden gülme isteği yükseliyordu. Çukurun içinde olduğu halde, çoktan çukurun dışına çıkmış gibiydi Dönüp baktığında çukurun tamamını görebiliyordu. Mozaiklere belirli bir mesafeden bakılmadıkça, ne oldukları zor anlaşılır. Çok yakından bakılırsa, parçaların içinde kaybolup gidiverir insan. Parçalardan birinden kendini kurtarmayı başarsa bile, başka bir parçaya ayağını kaptırıverir. Herhalde, onun da şimdiye kadar gördüğü kumluk değil, sadece bir kum taneciği idi.</p>

  <p>Evde bıraktığı kadın ve iş arkadaşları için de aynı şeyleri söyleyebilirdi. Şimdiye kadar aklına gelen şeyler, anormal ölçülerde büyütülmüş ayrıntılardı: Etli burun delikleri... kırış dudaklar... Cılız dudaklar... Enli parmaklar... Sivri parmaklar... Lekeli gözler... Yağ bezeleri... Memelerin üzerindeki menekşe moru damarlar... Bu ayrıntılara yakından bakınca midesi kalkıyordu. Geniş açıdan baktığındaysa, her şey ufalıp, ancak bir böcek kadar görünürdü. <i>İşte, orada sürünenler, öğretmenler lokalinde çay içen iş arkadaşlarım. Bu köşeye yapışmış olansa, nemli yatağın içinde, sigarasının külü düşmek üzere olduğu halde doğrulup kalkmayı aklına bile getirmeyen, uykulu gözleriyle o çıplak kadın.</i> En ufak bir kıskançlık duymaksızın o küçük böcekleri pasta kalıplarına benzetiyordu. Pasta kalıplarının kenarları vardır, içleri boştur. Yine de, acemi aşçı gibi, sadece kalıbın cazibesine kapılarak, müşteri yokken bile, pasta yapmanın âlemi yok. Eğer onlarla ilişki kurma şansı olsaydı, yeni baştan başlayabilirdi. Kumun değişimi, adamın da değişimi anlamına geliyordu. Adam, kumun içerisinde su ile birlikte, belki de yeni bir benlik bulmuştu.</p>

  <p>Böylelikle su biriktirme düzeneği, adamın yeni günlük uğraşlarından biri haline geldi. Tasın gömüleceği yer... Tasın şekli... Güneşin vurduğu süre ve suyun birikme hızı arasındaki ilişki... Isı ve basıncın işlevsel etkisi... Rakamlar ve şekillerin kaydını özene özene sürdürdü. Bu arada kadın, adamın basit bir karga tuzağıyla neden bu kadar uğraştığını bir türlü anlayamıyordu. Nihayetinde, erkeklerin böyle saplantıları için zaman harcamaları gerektiğine ikna olmuştu. Eğer bu, adamı rahatlatıyorsa, hiçbir zararı yoktu. Üstelik, nereden estiyse, kadının evde yaptığı işe karşı da gayet olumlu davranmaya başlamıştı. Kötü bir tarafı yoktu. Karga tuzağı masrafları düşüldüğünde bile, kadının kazancı iyi sayılırdı. Yine de, adamın da kendi düşünceleri vardı. Düzenek araştırması, sürekli aynı koşulların sağlanması gerektiğinden, bir hayli zahmetli oluyordu. Elindeki kayıtlar artsa bile, o kayıtları nasıl kullanacağını henüz bulamamıştı. Ayrıca, notlarını düzgün olarak alabilmesi için, mutlaka radyodan hava durumu tahminlerini dinlemesi gerekiyordu. Radyo, ortak hedefi haline gelmişti.</p>

  <p>Kasım başında, günde dört litre birikiyordu, daha sonra her çizgi aşağıya inmeye başladı. Herhalde ısıyla ilgili bir durumdu ve tam olarak anlamak için baharı beklemesi gerekiyordu. Nihayet, kumla birlikte buz parçalarının da savrulduğu sert kış geldi çattı. O arada, biraz olsun daha iyi bir radyo alabilmek için, canla başla kadının işine yardım etti. Çukurun içinde rüzgarın kesilmesi avantajdı ama gün boyunca çukura hemen hemen hiç güneş vurmuyordu, bu duruma katlanmak da pek mümkün değildi. Kumun donduğu günlerde bile, uçup gelen kum miktarı azalmıyordu ve kum temizliğinde dur durak yoktu. Birçok kez parmaklarının arasındaki perde yırtılıp kanadı.</p>

  <p>Yine de bir şekilde kış geçip, bahar geldi. Mart başında, nihayet radyo ellerine geçti. Çatıya uzunca bir anten kurdular. Kadın mutlu bir şekilde şaşkınlık nidaları atarak yarım gün boyunca, frekans ayar düğmesini çevirip durdu. O ayın sonunda kadın hamile kaldı. Sonra, aradan iki ay geçtiğinde, kocaman beyaz kuşların üç gün süren batıdan doğuya göçlerinin ertesi günü, kadının belden aşağısı kanlar içerisinde kaldı, sancılandığını söyledi. Yakınları arasında veteriner olduğunu söyleyen bir köylü, rahim dışı gebelik teşhisi koydu ve kadını üç tekerli otomobille kasaba hastanesine götürmeye karar verdiler. Almaya gelişlerine kadar adam, kadının yanına oturup bir eliyle ellerini tuttu, diğer eliyle de sırtını ovdu.</p>

  <p>Nihayet üç tekerli otomobil yarın yukarısına kadar gelip durdu. Altı ay aradan sonra ilk kez halat merdiven sarkıtıldı. Kadın döşekle birlikte kundaklamış gibi, iplerle yukarı çekildi. Bakışlarının ulaştığı yere kadar, gözyaşı ve çapaklarından neredeyse görmez olan gözleriyle, adama şikâyet edermiş gibi bakmayı sürdürdü. Adam görmezden gelerek bakışlarını kaydırdı.</p>

  <p>Kadın götürüldükten sonra halat merdiven kaldı. Adam korka korka ellerini uzatıp parmaklarıyla dokundu. Kaybolup kaybolmayacağını gördükten sonra yavaş yavaş tırmanmaya başladı. Sarımtırak, kirli bir hava vardı. Sanki sudan çıkmış gibi, kolları ve ayakları halsizleşmiş, ağırlaşmıştı... işte bu, dört gözle beklediği halat merdivendi...</p>

  <p>Rüzgâr ağzından çıkan nefesi kapıp kaçıyormuş gibi esiyordu. Çukurun çevresinde dolandı, denizi görebildiği bir yere tırmandı. Deniz de, sarıya çalan bulanık bir hal almıştı. Derin nefes almaya çalıştıysa da, yalnızca boğazı acıdı. Umduğu tadı bulamamıştı. Başını çevirip baktığında, köyün uzağında bir kum bulutunun havalandığını gördü. Kadını bindirdikleri üç tekerli otomobilden çıkıyordu herhalde... <i>öyle ya, keşke ayrılmadan önce tuzağın aslında ne işe yaradığını söyleseydim.</i></p>

  <p>Çukurun dibinde bir şeyler kımıldadı. Kendi gölgesiydi. Gölgenin hemen yukarısında su biriktirme düzeneği duruyordu ve çerçeve çubuklarından biri yerinden oynamıştı. Kadını taşırlarken, yanlışlıkla üzerine basmış olmalıydı. Telaşla düzeltmek için geri döndü. Su, hesaplarında tahmin ettiği gibi dördüncü seviyeye kadar çıkmıştı. Önemli bir bozulma olmamıştı. Evin içinden radyoda çalınan şarkının tok sesi geliyordu. Ağlamak üzere oluşunu bastırmaya çalışarak, elini tastaki suyla ıslattı. Su buz kesmiş gibi soğuktu. Oracığa kıvrılıp kaldı, doğrulmaya kalkmadı.</p>

  <p><i>Kaçmak için acele etmeme hiç gerek yok.</i> Şu an onun elindeki gidiş dönüş biletinin istikameti de, dönüş yeri de, hamilinin serbestçe doldurabileceği şekilde boş bırakılmıştı. Üstelik şu an, su biriktirme düzeneğini birilerine anlatmak isteğiyle yanıp tutuşuyordu. Birilerine anlatması gerekiyorsa, bu köydekilerden daha iyisini bulamazdı. Bugün olmasa bile yarın, adam herhalde birilerine anlatmış olurdu.</p>

  <p><i>Kaçma hazırlıklarını ondan sonraki gün düşünsem de olur.</i></p>
</body>
</html>
