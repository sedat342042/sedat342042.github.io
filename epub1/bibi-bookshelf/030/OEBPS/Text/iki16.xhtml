<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/eldv0.2.css" rel="stylesheet" type="text/css" />
</head>

<body>
  <h2>25</h2>

  <p><i>Vagoncular çalışmaya başlamadan önce, bir şekilde köyü geçmem lazım. Tecrübelerime göre, bir saat daha zamanım olmalı. İşi sağlama almak için kırk beş dakika diyelim. Burnun devamı, köyü kucaklar gibi, gitgide içe doğru kıvrılıp doğudaki koyun ağzına kadar ulaşıyor ve köye ulaşımı tek yolla sınırlıyormuş. Yine de orada artık burnun sarp kayalıkları bitiyor, olsa olsa makyajı dökülmüş, hafif yüksek bir kum tepesi haline geliyormuş. Pusa karışıp köyün ışıklarını sağıma alarak dümdüz ilerlersem, hemen hemen oralarda bir yere çıkarım. Mesafe olarak yaklaşık iki kilometre... Daha ilerisi artık köyün dışı, orada kumla karışık fıstık tarlaları vardı, eve benzer bir şey gördüğümü anımsamıyorum. Tepeyi geçtikten sonra yolu kullanmam daha iyi olur. En azından toprak yoldan var gücümle koşarsam, karayoluna kadar on beş dakika sürer. Oraya kadar ulaştıktan sonra, artık kontrol bende demektir. Otobüs de geçer, insanlar da vardır...</i></p>

  <p><i>Öyleyse, köyü geçmek için yarım saat zamanım olduğu hesabı çıkıyor ortaya. Kumda yürümenin zorluğu, basarken ayakların gömülmesinden kaynaklanmıyor, kaldırırken gereksiz güç harcanmasından kaynaklanıyor. Hızlı adımlarla yürümek gerekince de aşırı yorgunluk söz konusu olur. Ayakları sağlam basabilmek için bacakları yengeç gibi açarak yürümek daha etkili olur. Ancak, kumun gücü emmesine karşılık, ayak seslerini kesmesi gibi bir avantajı da var. Ayak sesi çıkartmayı dert etmeden yürümek de, lehime olur.</i></p>

  <p><i>Hop, bastığın yere dikkat et... Düşsem de bir şey olmaz düşüncesinin rahatlığı, tersine küçük bir çukurda bile tökezlenip, diz üstü çökmeme neden oluyor... Diz üstü çökmek mesele değil ama bir ihtimal, yine derin bir kum çukuruna yuvarlanıverirsem vay halime!...</i></p>

  <p>Etraf karanlıkta, kumun düzensiz yükseltileri hiç sonu gelmeyecekmiş gibi devam ediyordu. Yükseltilerin içinde kıvrımlar, onların içinde de daha küçük kıvrımlar, hatta daha ufak kıvrımlar vardı. Kerteriz olarak belirlediği köyün ışıkları da herhalde bu yükseltilerle kesildiğinden, hiç görünmüyordu. Işıkları göremediğinde, yönünü hisleriyle belirleyerek ilerliyordu ama sürekli can sıkıcı sapmalar oluyordu. Olasılıkla, bilinçaltında ışığa ulaşmak düşüncesi olduğundan, ayakları kendiliğinden yükseklere yöneldiği için böyle oluyordu.</p>

  <p><i>İşte, yine yanlış! Daha sola! Böyle giderse, dosdoğru köyün içine dalacağım...</i> Zaten, neredeyse küçük bir dağ yüksekliğinde üç tepe geçmişti ama ışıklara hala yaklaşabilmiş değildi. Sanki dönüp dolaşıp aynı yere geliyordu. Teri gözüne dolmaya başladı... Biraz duraklayarak derin derin nefes aldı.</p>

  <p><i>Kadın artık uyanmış mıdır acaba? Uyanıp da benim olmadığımın farkına varınca acaba nasıl tepki verir?Yok, öyle hemen farkına varmaz... Arka tarafta tuvaletimi yaptığımı düşünür herhalde... Bugün kadın yorgun... Hava kararana kadar uyuyup kaldığına şaşırarak, telaşla yerinden fırlar... Sonra da bacaklarının arasının kuruduğunu, halâ hafif bir sancı kaldığını fark edince sabahki çılgın saatler aklına gelir, el yordamıyla lambayı bulmaya çalışırken, mutlu mutlu gülümser herhalde...</i></p>

  <p><i>Ne olursa olsun, kadının mutluluğu ne benim görevim, ne de sorumluluk hissetmemi gerektiren bir kanun var. Benim firarımla kadının kaybedeceği şey, olsa olsa bir radyo ya da bir aynayla değiştirilebilecek, yaşamın ufak kırıntılarından başka bir şey değil.</i></p>

  <p>"Gerçekten çok rahatladım... Tek başına olduğum zamanlardan farklı olarak, sabah daha geniş davranabiliyorum, iş de iki saat daha erken bitiyor... İleride, kooperatife başvurup, evde yapabileceğim sürekli bir iş isteyeyim diyorum... Böylelikle para biriktirebilirim... O parayla da, ayna, radyo gibi şeyler alabiliriz herhalde..."</p>

  <p><i>(Radyo ve ayna... Radyo ve ayna...) Sanki insanın tüm yaşamı bu ikisinden oluşurmuş gibi! Elbette, radyo da, ayna da kişiyi başkalarına bağlayan bir geçit olmaları açısından benzeşiyorlar. Hatta, insanın varoluşunun temeliyle ilgili bir ihtiras olarak da görülebilirler. Tamam o zaman, evime döndüğümde bir radyo alır gönderirim. En iyisinden transistörlü bir radyonun parası neyse bastırır alırım.</i></p>

  <p><i>Fakat ayna için çabuk söz vermemeli. Ayna burada çok dayanmaz. Altı aya kalmaz, sırrı kabarmaya başlar, bir sene geçtiğinde uçuşan kum camını çoktan çizmiş olur... Şu an evde bulunan ayna gibi, gözüne baktığında burnun bulanıklaşır, burna baksan ağzı gözükmez. Yok, kafama takılan sadece ne kadar dayanacağı değil. Radyodan farklı olarak, bir geçit olabilmesi için, aynaya bakacak kişinin yanında birilerinin daha olması gerekmez mi? Artık başkalarının kadına bakma şansı kalmadıysa, ayna neye yarar ki?</i></p>

  <p><i>Kadın şimdi telaşlanmış, kulak kesilmiştir... Büyük tuvalet için bile uzun bir süre değil mi? Evet öyle, demek ki herif tereyağdan kıl çeker gibi kaçıp gitti... Bağırmaya mı başlar acaba? Şoke olur da, kendinden geçer mi? Yoksa, sadece biraz ağlar mı? Ne yaparsa yapsın, sorumlusu ben değilim... Ayna için gereken şartı reddeden sensin çünkü.</i></p>

  <p>&nbsp;</p>

  <p>"... Bunu da bir yerde okumuştum... İşte, son zamanlarda evden kaçanlar çoğaldı ya?! Yaşam koşullarının kötü olmasından kaynaklandığını düşünmüştüm ama galiba öyle değil... Neden dersen, orta düzey bir çiftçi ailesinin, hem de yeni topraklar alarak arazisini genişleten, makine kullandığı için işleri de iyi giden bir ailenin büyük oğlu, hiçbir şey söylemeden evden çıkıp gitmiş. Uysal, çalışkan bir gençmiş, nedenini bir türlü anlayamadıklarından ailesi de yıkıma uğramış. Köy yerinde, insanlar birbirine bağlıdır, karşılıklı sorumlu hissederler kendilerini. Öyle bir yerde aileyi devam ettirecek oğlanın çıkıp gitmesi için önemli bir sebep olması lazım..."</p>

  <p>"Evet tabii... Sorumluluk, sorumluluktur."</p>

  <p>"Bunun üzerine, aileden biri oğlanı arayıp bularak konuşmuş. Ne bir kadının peşine takılmış, ne de eğlence ya da borç batağına saplanmış durumdaymış. Somut olarak hiçbir neden yokmuş. Öyleyse, neden neymiş? Oğlanın söylediğinden pek bir anlam çıkmıyor. Doğru düzgün açıklayamıyor, sadece daha fazla tahammül edemediğini tekrarlıyor."</p>

  <p>"Gerçekten de, şu dünyada ilerisini düşünmeyen ne çok insan var!"</p>

  <p>"Fakat, şöyle biraz düşününce, oğlanın duygularına da hak veriyor insan. Çiftçilikte, toprak genişleyince, yapılacak iş de çoğalır... Nihayetinde, eziyetin sınırı yok, üstüne üstlük o kadar çabalamanın sonunda ele geçen daha fazla eziyet... Zaten, çiftçiler için pirinç ya da patates olarak dönüşü olduktan sonra, gerisi fark etmiyor herhalde. Bir çiftçinin işiyle karşılaştırıldığında, buradaki kum temizliği, Kaf Dağı'na çıkmak için merdiven yapılsın diye taş taşımak değilse, nedir?!"</p>

  <p>"Kaf Dağı'na merdiven... O öykünün sonu nasıl bitiyordu?"</p>

  <p>"Nasılsa nasıl... Nihayetinde hiçbir işe yaramaz, yapana cehennem azabı çektirmek dışında!"</p>

  <p>"Pekiyi, şu aileyi devam ettirecek oğlan, sonra ne yapmış?"</p>

  <p>"Ne mi yapmış? Önceden hesaplamıştır herhalde. Bir yerlerde işe girmeyi tasarlıyordu galiba."</p>

  <p>"Ee?"</p>

  <p>"İşe girmiş çalışmıştır işte..."</p>

  <p>"Ya sonra?..."</p>

  <p>"Sonrası ne olacak! Maaş günü gelince maaşını alıyor, pazar günleri gömleğini sıra çekip film izlemeye falan gidiyordur herhalde."</p>

  <p>"Daha başka?"</p>

  <p>"Bunu oğlanın kendisine sormak lazım. Ben ne bileyim?!"</p>

  <p>"Mutlaka, parası birikince radyo almıştır..."</p>

  <p>&nbsp;</p>

  <p><i>... Öf be, öf be! Zirveyi bulmuşumdur herhalde diyordum ama hâlâ yokuşun ortasındaym... Yok, öyle değil... Burası artık düzlük... öyleyse, kerteriz olarak belirlediğim ışıklar nereye gitti? İçinden inanası gelmeyerek, bir süre daha ilerledi... Gerçekten de burası tepenin sırt çizgisinde bir yer olmalı... öyleyse, ışıkları hâlâ göremememin nedeni ne?</i> Bir terslik olduğunu düşününce, dizlerinin bağı çözülmüş gibi oldu. Bunun nedeni herhalde az önceki dikkatsizliğiydi. Dik yokuşu, yönüne bile bakmadan, kayarak inivermişti. İki yükselti arasında kalan kısım tahmin ettiğinden daha uzundu. Sadece derin değil, aynı zamanda genişti.</p>

  <p>Üstüne üstlük, dibinde birçok sırt kıvrımı, yürümeyi güçleştirecek şekilde birbirine giriyor, karar vermeyi güçleştiriyordu. Yine de, hiç ışık görememesi hayra alamet değildi... <i>Olsa olsa bir kilometrekarelik bir alan içindeki bir sapma... Yönümü kaybetsem bile ne kadar etkisi olur ki?</i> İçinden sola doğru gitmek geliyordu ama belki de köyden korktuğundandır, ışıklara yaklaşmak için sağa gitmenin daha doğru olabileceği de aklından geçiyordu.... Bir süre sonra pus kalkacak, yıldızlar görünmeye başlayacaktı.... Neticede, biraz olsun çevreyi rahat görebilmek için, yönüne bakmaksızın yüksekçe bir yere çıkmak, en kestirme yol olsa gerek.</p>

  <p><i>Yine de anlayamıyorum... O kadını, Kaf Dağı'na merdiven kurmak için taş taşımaya benzeyen işe bu kadar bağlayan ne? Bir türlü anlayamıyorum... “Memleket Sevgisi Ruhu", sorumluluk, evet bunları anlarım ama ancak terk ettiğinde kaybedeceklerin varsa, tüm bunların bir anlamı olabilir... Kadının kaybedeceği ne var ki?!</i></p>

  <p><i>(Radyo ve ayna... Radyo ve ayna...)</i></p>

  <p><i>Elbette gönderirim radyoyu... Yine de işe yaramaz, aksine, kaybettiklerinin ne kadar fazla olduğunu göstermez mi? Sözgelişi, senin o çok sevdiğin beni yıkama törenin bile bitti işte. Çamaşır yıkayacağın suyu tutar, beni yıkamak için ayırırdm. Bacaklarımın arasına sıcak suyu atar, sonra da o su sanki sana gelmiş gibi vücudunu kıvırır gülerdin. Bir kez daha, o şekilde gülebilme şansın da yok artık.</i></p>

  <p><i>Hayır, yanlış anlama... Seninle benim aramda bir sözleşme en baştan itibaren yoktu. Üstelik, ben de hiçbir şey kaybetmedim diyemem. Sözgelişi, şu haftada bir gelen, gübreden süzülmüş gibi kokan o şoçu... Esnek kaslarıyla kasıklarının dolgunluğu... Yanmış kauçuk gibi kararmış apış arana yapışan kumları, tükürükle ıslattığım parmağımla silerkenki o arsız dokunuşlar... Sonra, bunu iyice ahlaksız bir hale getiren kıkırdamaların... Daha birçok şey. Tek tek hesaplanırsa, yüklü bir miktar haline geleceği kesin. inanamayabilirsin ama gerçek erkekler kadınlara oranla, ayrıntılara çok daha fazla düşkündür.</i></p>

  <p><i>Aynca köylülerin bana yaptıklarını da göz önüne alacak olursak, hesaplanması olanaksız hale gelir. Aramızdaki alacak verecek sorun değil. Köylülerden nasıl olsa bir gün intikamı feci şekilde alacağım...</i></p>

  <p><i>Ancak, ne yaparsam daha ağır bir darbe olur, henüz karar verebilmiş değilim... Önceleri, köyün tamamını ateşe vermeyi, kuyuya zehir atmayı, tuzak kurarak bütün sorumluları çukurlardan birine kapatmayı, benzeri yöntemlere başvurmayı hayal ederek ayakta kalmıştım. Ancak, şimdi bu fırsat elime geçince, öyle çocuksu şeylerle uğraşacağımı hiç sanmıyorum. Nasıl olsa, bireysel şiddetin sınırları bellidir. Evet, hukuka başvurmaktan başka yol yok. O durumda, acaba hukuk, bu olaydaki zalimliğin anlamını nereye kadar çıkarsayabilir? Biraz endişeliyim gerçi... Eh, en azından vilayetteki polise bir bildireyim.</i></p>

  <p><i>Öyle ya, son olarak bir şey daha...</i></p>

  <p><i>Dur yahu! Şu ses de neyin nesi? Kesildi... Herhalde gaipten geldi... İyi de, köyün ışıkları nereye kayboldu acaba? Buralar ne kadar acayip bile olsa bu kadarı da fazla artık. Tahminen, benim dümenimin sola çekme alışkanlığı var ya, buma gitmek için fazla açıktan dolaşmışımdır, köyle arama yüksek tepeciklerden biri girmiştir... Oyalanmanın alemi yok... Var gücümle sağa doğru yönümü düzelteyim.</i></p>

  <p><i>... Son olarak, bir şey daha. Unutmamalısın, benim soruma nihayetinde sen de net bir yanıt veremedin. İki gündür yağmur yağıyordu. Yağmur yağınca kum çığlarının şiddeti artıyordu ama öte yandan, rüzgârla uçuşan kum miktarı azalıyordu. İlkgün biraz fazladan iş yapınca, ertesi gün çok rahat oluyordu. Uzun bir aradan sonra dinlenebileceğimiz o zaman, ısrarla sormaya karar vermiştim. Seni buraya bağlayan şeyin ne olduğunu, yara kabuğunu soyar gibi soracaktım. Benim açımdan, şaşırtıcı ölçüde yapış yapış bir yaraydı. Başlangıçta neşeyle yağmurun altında, çırılçıplak dans ettiğin halde, sonra ağlayıvermiştin. Buradan ayrılamama nedeninin, tayfun zamanı ahırla birlikte gömülüp kalan kocanın ve çocuğunun kemikleri olduğunu söyledin. Tamam, bu ikna olmama yetecek bir neden, Son derece gerçekçi bir neden ve o ana kadar bana söyleyememiş olmanı da anlayabiliyordum. Olduğu gibi inanmaya karar verdim. Hemen ertesi günden itibaren, uyku saatimden harcayarak, kemik aramaya başladım</i>.</p>

  <p><i>Senin gösterdiğin yeri iki gün boyunca kazdım durdum. Ancak, kemikler şöyle dursun, orada bir kulübe olduğunu gösterecek en küçük belirti bile yoktu. Bunun üzerine sen, başka bir yeri gösterdin.</i></p>

  <p><i>Evet, oradan da bir şey çıkmadı. Yine, başka bir yeri gösterdin. öylelikle, dokuz gün boyunca beş ayrı noktayı boşu boşuna kazdığım yetmezmiş gibi, sen yine ağlamaklı bir yüzle bahane uydurmaya çalıştın. Her nasılsa evin yeri kaymış, kumun dinmeyen basıncıyla evin konumu ve açısı da oynamış olabilirmiş, hatta çukurun kendisi bile farklı bir yere gelmiş olabilirmiş. Ahır, kocanın ve çocuğunun kemikleri yan komşu ile sınır oluşturan kum duvarın altında kalmış, hatta belki de olduğu gibi komşunun bahçesinin altına kadar gitmiş bile olabilirmiş. Evet, mantıken olası bir şey. Ancak, senin o bahtsız bir hava verdiğin yüzündeki ifade, yalan söyleyişinden ziyade, baştan itibaren doğru yeri söylemeye niyetinin olmadığını çok iyi anlatıyordu. Kemik meselesi de, zaten bahaneden başka bir şey değildi. O an artık sinirlenecek mecalim bile kalmamıştı. Sonra da, daha fazla alacak verecek konusunu düşünmemeye başladım. Buna senin de ikna olman gerektiğini düşünüyorum gerçi...</i></p>

  <p><i>Bu da neyin nesi?!</i> Adam tereddüt içerisinde yüzükoyun sindi... Öyle ani olmuştu ki, ne durumda olduğunu bir anda tam olarak tartamadı... Birdenbire, tüm köy görüş alanına girivermişti! Köye bitişik kum tepesinin sırtına doğru dümdüz gelmiş olmalıydı... Çevresini görebilmeye başladığında artık köye girmişti... Düşünecek zaman bile bulamadan, hemen yakındaki çalılıktan bir köpeğin düşmanca havlamasını duymaya başladı. Ardından biri daha, bir diğeri daha. Müthiş bir zincirleme tepkiyle havlamalar köye yayılmaya başladı. Karanlığın içerisinde patırtılar çıkartan beyaz diş sürüsünün çemberi daralmaya başlamıştı. Adam, ucuna makas taktığı ipi eline alıp, yerinden fırlayarak koşmaya başladı. Artık seçim yapabilecek durumda değildi. Geriye doğru, köyün çıkışına giden yolu koşmaktan başka çare kalmamıştı.</p>
</body>
</html>
