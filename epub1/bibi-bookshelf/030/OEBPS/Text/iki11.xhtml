<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/eldv0.2.css" rel="stylesheet" type="text/css" />
</head>

<body>
  <h2>20</h2>

  <p>Sanki tutkal sürülmüş, korku içinde bir yüz; saniyede yirmi metre hızında verilen nefesler; kurumuş yanık şeker kokusu veren tükürük... Müthiş bir enerji kaybı. En azından bir bardak suyun ter olup buharlaştığı kuşkusuz. Kadın yüzünü saklayıp, yalpalayarak ayağa kalktı. Kuma bulanmış kafası tam adamın gözlerinin hizasındaydı. Kadın aniden, burnunu eliyle silip, yerden aldığı kumu mendil yerine kullandı. Dizlerini kırmadan yere eğilen kadının şalvarı belinden kayıp düşüverdi.</p>

  <p>Adam can sıkıcı bir şey görmüş gibi başını çevirdi. Ancak, tamamen canı mı sıkılmıştı derseniz, tam olarak öyle değil. Dilinin ucunda, kuruluk hissinden farklı, garip bir his kalmıştı. Kadın o saçmasapan sorusuyla adamın hevesini söndürene kadar, çok kısa bir süre için de olsa, prezervatif olmadan da penisine kan gitmiş, kendine gelmişti. O ateşlenmenin izleri hâlâ duruyordu. Buna bir keşif demek abartılı kaçabilir ama yine de dikkat etmeye değer bir durum.</p>

  <p>Adam, sapık olduğunu sanmıyordu. Ancak ruhsal taciz söz konusu olunca, bir türlü içinden gelmiyordu. Çiğ balığı, hem de tuzlamadan yemek gibi bir şeydi bu. Karşındakini yaralamadan önce, kendini küçük düşürmek. <i>Üstüne üstlük, bir de cinsel hastalık bulaştırılması nasıl açıklanır ki? Üstüne basıp tekmelemek değilse nedir bu? Kadını kaplayan zar, benim bulanık görüşüme maruz kaldığında kanayacak kadar cılız mı?</i></p>

  <p>Ancak, cinsel isteğin iki türlü olabileceğini seziyordu. <i>Sözgelişi, şu Mobius sarmalı tip, kadın tavlamaya çalışırken, işe mutlaka tatlardan ve yemeklerden söz açarak başlıyormuş... Aslında, açlıktan bunalmış biri için her şey birdir; o anda onun söz dağarcığında kızarmış biftek ya da ızgara balık bulunmaz... Ancak mide dolduktan sonra, her tat kendi farklılığını kazanır... Aynı şekilde, cinsel istek söz konusu olduğunda da, önce genel bir istek, daha sonra da farklı cinsel tatlar oluşur... Cinsellik de genel olarak anlatılmamalıdır; an ve duruma göre vitamin ilacı gerekebileceği gibi, güzel bir balık da yeterli olabilir... Her haliyle iyi düşünülmüş bir teoriydi ama ne yazık ki, bu teoriye uyarak genel ya da özel cinselliğini, kendiliğinden adım atarak o tipe veren bir kadın çıkmamış. Çok doğal. Teoriyle tavlanacak ne kadın ne de erkek vardır. Aptal denecek kadar dürüst Mobius sarmalı da, bunu çok iyi bildiği halde, ruhsal tacizden kaçınmak için, bile bile boş evin zilini çalıyordu herhalde.</i></p>

  <p>Elbette adam da, saf bir cinsel ilişkinin var olabileceğini düşünecek kadar romantik değildi. Öyle bir şey, ölümle pençeleşmedikten sonra mümkün değildir... Kurumaya başlayan bambu telaşla tohum verir... Aç fareler, hareket halinde kana bulanarak ilişkiye girer... Verem hastaları istisnasız seks manyağı haline gelir... Geriye merdivenlerden inmekten başka bir şeyi kalmamış hükümdarlar, canla başla harem kurmaya çalışır... Düşman saldırısını bekleyen askerler, son anlarını bile değerlendirerek mastürbasyon yaparlar...</p>

  <p><i>Ancak, ne güzel ki, insan öyle sürekli ölüm tehlikesi altında değildir. Kışlardan bile korkmasına gerek kalmayan insanoğlu, mevsimlik cinsel dürtülerden kendini kurtarmayı başardı. Fakat savaş bittiğinde silahlar insanın eline ayağına dolaşır. Düzen dedikleri şey gelip doğanın yerine geçerek, dişlerin, tırnakların, cinselliğin kontrol hakkını ele geçirdi. Böylece cinsel ilişki de, çok binişlik metro biletinin her kullanışta makineden geçirilmesi gibi bir hal aldı. Üstelik, bu çok binişlik biletin sahte olup olmadığının da kontrol edilmesi gerekiyor. Fakat bu kontrol de, düzenin can sıkıcılığına tam eşdeğerde, korkutucu ölçüde baş ağrıtan bir şey. Her türlü diploma... Kontrat, ehliyet, hüviyet, ruhsat, tapu, onay belgesi, kayıt belgesi, ortak kullanım belgesi, sendika kartı, takdirname, senet, çek, geçici izin belgesi, kabul belgesi, gelir beyannamesi, emanet belgesi... Hatta, soy kütüğüne varana kadar... Akla gelebilecek her türlü kağıt parçasının devreye sokulması gerekiyor.</i></p>

  <p><i>Böylelikle cinsellik, güvenin mantonun içine yuva yapması gibi, belgeler arasına gömüldü. Eğer bu yeterli olacaksa sorun yok. Ancak, acaba bu kadar onay belgesi yeter mi? Acaba onaylatılması unutulan bir şeyler yok mu? Hem erkek hem kadın karşısındakinin mahsus gevşek davrandığı gibi iç kemiren bir kuşkunun esiri oluverir... Masumiyeti ispat etmek için, zorla da olsa yeni bir onay belgesi akla geliverir... O son kâğıt parçasının nerede olduğunu kimse bilmez... Galiba sonsuz ispat belgesi var...</i></p>

  <p><i>(Evimdeki kadın benim çok fazla tartışma yanlısı olduğumu söylerdi. Fakat tartışma yanlısı olan ben değilim, tartışılması gereken gerçek bu!)</i></p>

  <p>"Pekiyi ama bu sevginin gereği değil midir?"</p>

  <p>"Hiç de öyle değil! Eğer yasakları kaldıracak olursan geriye sadece süprüntüler kalır. Eğer böylesine güvenemiyorsan, en baştan itibaren hiç güvenmeseydin."</p>

  <p><i>Cinselliği allayıp pullayacak bir anlayışa tahammül etmek zorunda değilim. Her sabah cinsellikle yenilenebiliriz... Cinsellik söz konusu olduğunda, zaten bir kere giydiysek bu elbiseyi, çoktan eskimiştir... Ütüleyip, kırışıklarını düzeltirsin, hemen yeni alınmış gibi olur... Yenilendiği anda da anında eskiyecektir yeniden... Bu rezillikleri dinlemek zorunda mıyım?</i></p>

  <p><i>Elbette, düzen dediğimiz şey kendisine yakışır şekilde yaşamı güven altına alıyorsa, geri adım atılabilir. Ancak, ya gerçekler? Gökten ölüm dikenleri yağıyor, yeryüzünde de akla gelebilecek her türlü ölüm yüzünden adım atacak yer kalmamış. Bunu, cinsellik de hafif hafif hissetmeye başlamış. İşte, elimize tutuşturulan tek kişilik bir gösterinin biletiymiş. Bunu fark ettiğimiz anda, tatminsiz cinselliği karşımıza alıp, çok binişlik bilet sahteciliğine başlıyoruz. Bu, aslında gayet güzel iş yapar. Hatta, ruhsal taciz gerekli bir kötülük olarak sessizce kabul edilir. Bu olmadan, çoğu evlilik ayakta kalamaz. Cinsel özgürlük savunucularının yaptığı da aşağı yukarı aynıdır. Karşılıklı olarak tacizde bulunmayı, çok iyi bir şeymiş gibi mantık haline getirmekten başka nedir ki yaptıkları? Bir kere kabul ettikten sonra, bir hayli keyif alınabilir. Fakat, çekilen perdeyi sürekli akılda tutarak yaşanan bir özgürlük, insanı istemese bile psikosomatik cinsel hasta haline getirir. Zavallı penisin, artık kapüşonunu çıkartıp rahat edebileceği bir yeri bile yok.</i></p>

  <p>Kadın, adamın yaşadığı duygu fırtınasını sezmişti sanki. Şalvarın ipini bağlamayı yanda bıraktı. Çözülen iplik kadının parmakları arasından kayıverdi. Tavşan gibi gözlerle adama bakıyordu. Tavşana benzeyen hali, sadece gözkapaklarının kırmızılığı değildi. Adam da, donuk gözlerle kadının bakışlarını yanıtlıyordu. Et yanmış gibi keskin bir koku kadının çevresine yayılmıştı.</p>

  <p>Bağcıkları elinde tutarak, adamın yanından geçen kadın, odaya gidip şalvarını çıkartmaya başladı. Sanki, önceden beri yaptığı bir hareketin devamını getiriyormuşçasına doğal hareket ediyordu. <i>İşte gerçek bir kadın bu, dedi adam kendi kendine. Sonra hemen kendini ayıpladı. Aptal erkekler, bu hareketlerin peşine düşer, sonra da gerçek çöküşü yaşarlar.</i> Adam da, aceleyle elini belindeki bağcıklara attı.</p>

  <p>Eğer bu düne kadar olsaydı, kadının bir bakışta anlaşılan oyunlarından biri olduğunu düşünürdü... Gamzeleri, kıkırdamaları gibi... Belki de oyundu hakikaten. Ancak, böyle düşünmek istemiyordu. Kadının vücudunu pazarlık etmekte kullanacağı aşamayı çoktan geçmişlerdi... Artık koşulları zorbalık belirliyordu. Uzlaştıklarını, teklifsiz davranabileceğini düşünmek için yeteri kadar dayanağı vardı.</p>

  <p>Pantolonuyla birlikte bir tutam kum parmaklarının arasından akıp kasıklarına düştü... Nemlenmiş çorap kokusu gibi bir koku geliyordu... Yavaş ama net bir doygunluk, borusunda suyu kesilmekte olan bir musluğun fışkırma temposuyla, penisine yeniden doldurmaya başladı... Kapüşonu olmadan da yönünü belirleyen penisi... Kanatlarını açarak, artık çırılçıplak kalan kadının arkasına süzüldü.</p>

  <p><i>Keyif alabilecek misin? Elbette!</i> Her şey, belirli aralıklarla grafik kağıdının kutucuklarına yerleştirmiş gibiydi... Soluklar, zaman, oda, kadın... <i>Acaba, Mobius sarmalının sözünü ettiği genel cinsel istek bu mu? Öyle bile olsa, şu dolgun kalçalara baksana... Şehirde bulduğun, kavruk kalmış tatminsizlerle karşılaştırmaya gerek bile yok...</i></p>

  <p>Kadın tek dizini yere koymuş, yuvarladığı havluyla boynundan başlayarak kumu temizlemeye başladı. Aniden tekrar kum çığı düştü. Ev tamamen sallanırken, her taraftan gıcırtılar geldi. İşte beklenmedik bir engel! Tozutmuş, yağan kumla kadının başı bembeyaz kaplandı. Omuzlarına, göğüslerine kum birikti. Birbirlerine sarılarak, çığın geçmesini beklemekten başka yapabilecekleri bir şey yoktu.</p>

  <p>Biriken kumların üzerine ter damlıyor, onun üzerine tekrar kum yağıyordu... Kadının omuzları titriyordu, adamın vücudu iyice ısınmış, her an kaynayıp taşacak gibiydi... Her şey bir yana, kadının kasıklarının kendini niye bu kadar çektiğini bir türlü anlayamıyordu... Vücudundaki tüm sinirleri çekip çıkararak kadının bacaklarının arasına sarmayı düşündürtecek bir çekim gücü... Etobur bitkilerin iştahı da tam olarak böyledir herhalde... Bayağı ve saldırgan, insanın gücünü toparlamasını sağlayan... <i>Evimdeki kadınla hiç tecrübe etmediğim bir uyanış... O yatağın üstünde hisseden adam ve kadın... İzleyen adam ve kadın... Hisseden adamı izleyen adam ve hisseden kadını izleyen kadın... Adamı izleyen adama bakan kadın ve kadını izleyen kadına bakan adam... Hepsi birlikte aynaya yansıyor, cinsel birleşmenin sınırsız idraki... Ne iyi ki, amiplerden başlayan milyonlarca yıllık tarihi aşıp gelen cinsel istek, öyle kolay kolay kesintiye uğramaz... Ancak şu an bana lazım olan, bu saldırgan coşku... Sinirlerimin kıpır kıpır kadının bacaklarının arasına doğru sürünmesini sağlayan heyecan.</i></p>

  <p>Çığ kesildi. Sanki bu anı bekliyormuş gibi, adam da kadının vücudundaki kumları temizlemesine yardım etmeye başladı. Kadın, titrek bir sesle güldü. Memelerinden koltukaltlarına... Koltukaltlarından belinin çevresine... Adamın elleri gitgide hassaslığını artırıyor, kadın boynuna doladığı kolunu sıkılaştıyor, aniden şaşkınlık dolu sesler çıkıyordu.</p>

  <p>Bu bittikten sonra, bu kez adamı temizleme sırası kadına gelmişti. Adam gözlerini kapatmış, kadının güçlü ve sert saçlarını yavaşça okşayarak bekliyordu.</p>

  <p>Kasılmalar... Aynı hareketlerin tekrarları... Her zaman başka şeyleri hayalinde canlandırarak kendini kaptırdığı tekrarlar... Yemek, yürümek, yatmak, hıçkırmak, haykırmak, çiftleşmek...</p>
</body>
</html>
