<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/eldv0.2.css" rel="stylesheet" type="text/css" />
</head>

<body>
  <h2>24</h2>

  <p>Başarmıştı!</p>

  <p>Kum torbalarına geçirdiği tırnaklarının sökülecek gibi olmasına aldırmadan deli gibi tırmanmaya devam etti. <i>İşte, artık yukarıdayım! Artık endişeye gerek yok, ellerimi bıraktığımda düşmem. Yine de, bir süre torbalara sımsıkı yapışmış halde bekledi, kollarını gevşetemedi.</i></p>

  <p>Kırk altı gün sonra gelen özgürlük, şiddetli bir rüzgârla karşılamıştı adamı. Sürünmeye başladığında, yüzüne ve boynuna kum tanecikleri çarptı. Böylesine feci bir rüzgâr olacağını hesaba katmamıştı! Çukurun içerisinde, denizin uğultusunun her zamankinden daha yakın duyulduğundan başka bir şey düşünemişti, şimdi akşam sakinliğinin olması gerekirdi. Bu durumda pusa saklanma ümidi suya düşmüştü. Gördüğü pus muhtemelen sadece çukurun içine has bir durumdu. Belki de, uçuşan kumları pus olarak görmüştü. Her halükârda durum hiç de iç açıcı değildi.</p>

  <p>Korka korka başını kaldırıp çevreyi kolaçan etti... Loş ışıklar içerisinde, yangın gözetleme kulesi devriliyormuş gibi gözüktü. Sandığının aksine çok cılız bir görüntüsü vardı ve bir hayli de uzaktı. <i>Ancak, orada biri varsa elinde dürbün vardır, mesafeye güvenmek aldatıcı olur. Belki de çoktan fark etmişlerdir beni... Hayır, benigörmüş olsalar çanı çalmaya başlarlardı.</i></p>

  <p>Daha altı ay önce, fırtınalı bir gecede, batıya doğru uzak kısımlarda kalan bir çukurdaki evin, tüm çabalara rağmen, yarısına kadar kuma gömüldüğünü söylemişti kadın. Ardından yağmur yağmış, yağmuru yiyen kum iki kat ağırlaşmıştı. Ev, kibrit kutusu gibi ezilmişti. Şans eseri yaralanan olmamıştı ama ertesi gün orada yaşayan aile firara kalkışmıştı. Çanların sesi duyulalı beş dakika bile olmadan, arkadaki yolda sürüklenen kadının ağlama sesleri, haykırışları duyulmaya başlamıştı. Söylentilere göre ailenin ırsi bir zihinsel sakatlığı varmış, diye eklemişti kadın, gerçekten inanıyormuş gibi bir ses tonuyla.</p>

  <p>Her neyse, burada zaman öldürebilecek durumda değildi. Bir cesaret başını kaldırdı. Kumullar ve çukurlar kızıla boyanmış uzunca bir gölgeyle kaplanmıştı. Gölgeden kopan kumlar, uçuşarak başka gölgelere karışıyorlardı. Uçuşan kumu kullanarak fark edilmeden kaçabilecek miydi? Güneşin durumunu anlayabilmek için arkasına dönen adamın gözleri fal taşı gibi açılıverdi. Batmak üzere olan güneşin pastel renklere bürünmesini, çevrede duman rengi bir bulanıklığın oluşmasını sağlayan sadece kum değildi. Anında rüzgarla savrularak dağılsa bile, evet, yerden pus yükseliyordu. Bir yerden dağılıyor, başka bir yerden tekrar yükseliyor, oradan savrulunca da yine başka bir yerde meydana geliyordu... Çukurun içindeki deneyimleriyle kumun nem taşıyabildiğini öğrenmişti ama bu ölçüde olabileceğini tahmin etmemişti... Sanki yangın yerinden yeni itfaiye gitmişti... Elbette, ince bir pustu, güneşin kırılmasını ancak sağlardı, ama yine de nöbetçilerin bakışlarından kaçabilmek için yeterli bir kamuflaj olabilirdi.</p>

  <p>Belindeki kuşağa sıkıştırmış olduğu ayakkabılarını giyip, sarmaladığı halatı cebine tıkıştırdı. Ucunda makas takılı halat, gerektiğinde pekâlâ silah olarak da işe yarayabilirdi. Kaçış yönü, şimdilik, güneş ışığının direkt geldiği batı tarafıydı. Bir an önce, güneş batana kadar gizlenebileceği bir yer bulması gerekiyordu.</p>

  <p><i>Acele etmem gerek!... Eğilerek koşmalıyım... Telaşa kapılmamalıyım... Çevreyi kolaçan etmeli, çabuk olmalıyım... Şu tümseğin arkasına gizlenebilirim. Bir ses mi geldi? Bir şey mi var? Yok galiba... Haydi yola devam... Pek sağa yanaşmamalıyım! Sağ taraftaki yamaç çok alçak, birileri görebilir beni...</i></p>

  <p>Her akşam taşınan vagon, evlerin arasında düz bir hat oluşturmuştu. Hattın sağ tarafından daha fazla kum kalkıyordu, daha hafif bir eğim vardı. Aşağısında, ikinci sıradaki evler, sadece çatıları bir parça görünecek şekilde sıralanmıştı. Deniz tarafındaki evlerin tampon vazifesi görmesi sayesinde, çukurların derinliği daha azdı ve kumu önlemek için kurulmuş çit burada daha fazla işe yarıyor gibiydi. Ön cephelerinden serbestçe giriş çıkış yapılabileceği belliydi. Biraz doğrulunca, köyü derinliklerine kadar görebildi. Geniş, yelpaze şeklinde açılan kum bulutunun başladığı yerde kiremit çatılar, teneke çatılar, saz çatılar toplaşmıştı... Cılız da olsa bir çam korusu, hatta gölete benzer bir şey de gördü. Sadece şu daracık manzarayı koruyabilmek için deniz tarafında kalan evlerdekiler köle yaşantısına katlanmak zorundaydılar.</p>

  <p>Kölelerin çukurları, şu an yolun sol tarafında kalıyordu. Yer yer, vagonu yanaştırdıkları kısımlarda hatlar çatallanmıştı ve uçlarındaki iyice gömülmüş, aşınmış kum torbaları, çukurun göze çarpmasını sağlıyordu. Bakmak bile sıkıntı veriyordu. Kum torbalarına merdiven takılmamış yerler de vardı ama merdiven takılı yerlerin sayısı daha fazlaydı. Belki de firar etme isteğini bile çoktan kaybetmiş insanlar vardı?</p>

  <p>Böyle bir yaşamın nasıl olacağını elbette anlayabiliyordu. Mutfak vardır, ateşi yanan ocağı olur, ders kitaplarının konacağı masa yerine kullanılan meyve sepeti vardır; mutfak vardır, tandırı olur, lambaları yanar, ateşi yanan ocağı olur, aradaki sürgü kapının kağıdı yırtılmıştır, tavanı isle boyanmıştır; mutfak vardır, çalışan ya da durmuş saati olur, çalışan ya da bozulmuş radyosu olur; mutfak ve ateşi yanan ocağı... Sonra bunların arasına serpiştirilmiş yüz yenlik bozuk paralar, evcil hayvanlar, çocuklar, ihtiraslar, borç senetleri, zinalar, buhurdanlıklar, anı fotoğrafları... Korkutucu ölçüde tekrarlar... İşte bu, kalp atışları gibi, yaşamdan eksik edilemeyecek tekrarlar bile olsa, yaşamın bütününün sadece kalp atışları olmadığı da bir gerçektir.</p>

  <p><i>Hop, çabuk saklan! Hayır, bir şey yok, sadece bir kargaydı... Nihayetinde yakalayıp, dolduracak fırsatım olmadı ama şimdi bunun hiçbir önemi yok. Nişan ya da rozet sahibi olmak isteği, insanın inanamadığı rüyayı görmeye başladığı zamanlarda doğar.</i></p>

  <p>Sonunda köyün bitimine gelmiş olacak, yol kum tepesinin zirve hattı ile buluştu, görüş alanı açıldı ve sol tarafında deniz görünmeye başladı. Rüzgar acı tuz tadı yüklüydü, kulakları ve bumu demir bir topaç dönüyormuş gibi uğuldamaya başladı. Boynuna sardığı havlu rüzgarda dalgalanarak yanaklarına çarpıyordu, buralarda artık pus da kalmamıştı. Denizin yüzeyi sanki parlak alüminyumla kaplanmıştı, kaynatılan sütün kaymağı gibi kırış kırış olmuştu. Kurbağaların yumurtalarını andıran bulutların altında kalan güneş, mızmızlanıyor, batmak istemiyor gibiydi. Ufukta, ne uzaklıkları ne de büyüklükleri anlaşılabilen gemilerin karaltıları noktacıklar halinde asılı kalmıştı.</p>

  <p>Bulunduğu yerden ileriye, buruna kadar olan mesafede, kumullar vardı. Bu şekilde ilerlemeye devam etmesi tehlikeli olabilirdi. Tereddüt içerisinde arkasına baktığında, yangın gözetleme kulesinin, hafifçe yüksek bir kum tepesinin arkasında kaldığını, görüş alanından çıktığını gördü. Duruşunu hafif hafif doğrultarak ilerleyince, hemen sağ tarafındaki yokuşun karaltısında, önceki açısından pek fark edilmeyen, hemen hemen yan yatmış halde kumlara gömülmüş bir kulübe vardı. Rüzgara açık kısımda kaşıkla alınmış gibi derin bir oyuk oluşmuştu.</p>

  <p><i>İşte uygun bir sığınak... Kumun yüzeyi, midye kabuğunun iç kısmı kadar düzgün ve hiçbir yerde insanların buralarda yürüdüğüne dair bir iz yok... İyi de, kendi ayak izlerini ne yapacaksın?</i> Arkasına baktı, otuz metreden daha ileride kalan kısım güzelce örtülmüştü... Az önce bastığı yerler bile, anbean silikleşiyor, şeklini kaybediyordu... Rüzgarlı bir güne denk gelmesinin iyi tarafları da vardı öyleyse.</p>

  <p>Kulübenin arkasına dolaşmaya çalıştığında, içeriden bir karaltı dört ayağının üzerinde çıkageldi. Domuz gibi şişko, tüyleri kızıla çalan bir köpekti. <i>Korkutma insanı be! Çek git şuradan!</i> Ancak köpek bakışlarını ayırmadan adama bakıyordu, yerinden kımıldayacakmış gibi de gözükmüyordu. Tek kulağı kesikti, gövdesine göre çok küçük kalan gözlerindeki bakışları kederliydi. Burnunu titreterek havayı kokluyordu. <i>Havlayacak mı acaba? Havla da gör!</i> Cebindeki makası kavradı. <i>Öyle bir şey yapacak olursan bununla kafanı parçalarım.</i> Hiç ses çıkarmayan köpek, gözlerini ayırmadan adama bakıyordu. <i>Sokak köpeği mi acaba?</i> Işıltısını kaybetmiş, kırpık kırpık tüyler... Bir deri hastalığından kalmış olsa gerek, burnundaki yara kabuğu... <i>Havlamayan köpek tehlikeli olur, derler... Lanet olsun! Keşke yanıma yiyecek bir şeyler alsaydım... Öyle ya, yiyecek diyince prüsik asidi unuttum.. Aman olsun, kadının sakladığım yeri bulmasına imkan yok...</i> Usulca ıslık çalarak elini uzatıp köpeğin dikkatini çekmeye çalıştı... Köpek yanıt yerine, füme ringa balığına benzeyen dilini kıvırarak, aralarına kum dolmuş dişlerini çıkartıverdi... <i>Seni hergele, yoksa bana baktıkça iştaha mı geldin?! Yok, yok, boynu bir hayli kalın... Tek darbede geberse iyi olur gerçi...</i></p>

  <p>Birden, köpek bakışlarını çevirdi, kafasını eğip sessizce uzaklaştı. <i>Herhalde benim vahşiliğimden ürkmüş olmalı. Köpekle bakışarak üstün gelecek kadar cesaret de varmış bende.</i> Yavaş yavaş oyuğun içine doğru kaydı, kuma yaslandı kaldı. Herhalde rüzgârın ulaşmadığı bir yerde olduğundan, nefes alıp vermek bile rahatlatmıştı. Köpek rüzgârla yalpalayarak, uçuşan kumların arasında kayboldu. Sokak köpeği kendine yuva edindiğine göre, insanlar buraya pek uğramıyordu... <i>Lanet köpek tarım kooperatifinin merkezine gidip de ispiyonlamadığı müddetçe, güvendeyim demektir.</i> Her yanından boşamaya başlayan ter bile şu anda kendisini iyi hissetmesini engellemiyordu. <i>Çok sessiz! Sanki bir jöle tabakasının altına hapsedilmiş gibi... Ne zaman patlayacağı belli olmayan bir saatli bombayı kucaklamışım da, bu beni ancak bir çalar saatin tıkırtıları kadar etkiliyormuş gibi. Mobius sarmalı olsa, bulunduğum yerde konum analizi yaparak konuşmaya başlardı herhalde...</i></p>

  <p>"Şu anki halin tipik olarak, aracın amaç haline getirilmesinden kaynaklanan yan etki sancısı."</p>

  <p>"Aynen öyle." Adam ellerini birleştirerek fikri onaylardı. "Fakat, araç diye, amaç diye, her şeyi teker teker sınıflandırmak çok gerekli bir şey mi? Gerektiği yere göre kullanmak daha iyi olmaz mı?"</p>

  <p>"Öyle olmaz. Hiç zamanı dikey olarak yaşamak mümkün olur mu? Zaman dediğin yatay olarak akar."</p>

  <p>"Eğer bunu dikey olarak yaşarsak ne olur ki?"</p>

  <p>"Mumya haline geleceğin apaçık ortada değil mi?!"</p>

  <p>Adam kıs kıs gülerek ayakkabısını çıkarttı. Evet, zaman yatay olarak akıyora benziyordu. Ayakkabısının içindeki kum ve tere tahammül edemez hale gelmişti. Çoraplarını da çıkartarak, parmaklarının arasını açıp rüzgara tuttu. <i>Her neyse, hayvanların yaşadıkları yerler neden bu kadar iğrenç kokar acaba? Çiçek gibi kokan hayvanlar olsa, ne zararı olur ki?! Yok,yok, bu benim ayağımın kokusu... Böyle düşününce bir anda kokunun bir parçam olduğunu hissedebilmem ne tuhaf... Kimdi o, kendi kulağından çıkan kir kadar lezzetli bir şey olmadığını, menbağında yapılmış peynirden bile daha iyi olduğunu söyleyen? Yine de, kokacak kadar çürümüş dişten gelen kokularda, gerçekten de, ne kadar koklarsa koklasın insanı bıktırmayacak bir taraf vardır...</i></p>

  <p>Kulübenin girişinin yarıdan fazlası kumla kaplanmıştı, içerisi neredeyse hiç görünmüyordu. Eski bir kuyu kalıntısı mıydı acaba? Kumu önlemek için üzerine kulübe yapılmış bir kuyu olması son derece doğal olurdu. <i>Gerçi böyle bir yerden su çıkacağını sanmam ama...</i> İçeriye göz attığı anda köpeğin gerçek kokusu yüzüne çarptı. <i>Hayvanların vücut kokusu gerçekten de felsefe ötesi bir varoluştur. Bir sosyalist, Korelilerin maneviyatını severim, yalnız o kokularına tahammül edemiyorum, demişti galiba... Yine de, zaman yatay olarak akıyorsa, ne kadar hızlı olduğunu gösterse artık...</i> Beklenti ve kaygı... Salıverilmişlik duygusu ve telaş... Böylesi bir huzursuzluğa dayanmak zordur. Yüzüne havluyu kapatarak uzandı. Bu benim kokum ama güzel bir şey olduğunu söylemek güç.</p>

  <p>Bir şey ayağının üstünde sürünerek ilerlemeye başlamıştı. <i>Kaplanböceğigiller böyle yürümez. Olsa olsa, cılız altı bacağıyla vücudunu ancak sürükleyebilen bokböceklerinden biridir...</i> Adamın içinde, böceğin ne olduğunu kontrol etme isteği bile uyanmadı. Zaten, bu bir kaplanböceği bile olsa, adamın böceğin peşine düşme isteği duyup duymayacağı bile şüpheliydi. Herhalde adamın kendisi bile net bir yanıt verebilecek durumda değildi.</p>

  <p>Yüzündeki havlu rüzgardan açıldı. Gözünün kıyısında kumun oluşturduğu sırtlardan birisi altın renginde parladı. Yumuşak bir eğimle yükselen kıvrım, o altın rengindeki sırt sınır olacak şekilde, aniden dik bir açı oluşturarak karanlığın içine doğru ilerliyordu. O mekanın oluşumunda garip bir gerilim vardı ve adam içinde yükselen tuhaf insan özlemiyle irkildi. <i>Evet, tam anlamıyla romantik bir manzara... Böylesi manzaralar, son zamanlarda genç turistler arasında çok rağbet görüyor... Değerli bir hisse senedi... Bu alanda deneyimli biri olarak, gelecek vaat ettiğine her şeyimle kalıbımı basarım. Yalnız, bunun için önce reklam yapmalı! Reklamı yapılmazsa sinekler bile yanına uğramaz... Bilinmemek, varolmamakla eşdeğerdir... Olduğu yerde çürüyen bir mücevher gibi. Öyleyse, ne yapmak lazım? Usta bir fotoğrafçı tutarak, güzel, keyif veren bir kartpostal hazırlatırız. Eskiden, ünlü yerler zaten bilinir, sonrasında kartpostalları ortaya çıkardı. Ancak şimdi, önce kartpostal gelir... Sonra o yerin ün kazanmaya başlaması herkesin bildiği bir şeydir. Buraya, bir, iki örnek getirdim, lütfen şöyle bir göz atınız.</i> Köylüleri tuzağa düşürdüğünü sandığı halde, esas kendisi tuzağa düşerek, hastalıktan ölen kartpostal satıcısı. <i>Ancak, o kartpostal satıcısının hiç de öyle konuşma ustası olduğunu düşünmüyorum. Akla hayale gelmez ama buradaki manzara için hayallere kapılıp, varını yoğunu yatırmıştır belki de... Acaba, bu güzelliğin özünde yatan ne? Doğanın sahip olduğu fiziksel düzen ve netlik mi, yoksa tam tersine, sonuna kadar insanoğlunun anlama yetisini engellemeye çalışan acımasızlığı mı?</i></p>

  <p>Aslında, düne kadar olsaydı, herhalde bu manzarayı düşündükçe öfkeye kapılırdı. Yarı kızgınlıkla bu manzaranın, kendini kartpostal satıcısı olarak tanıtan o düzenbaz için biçilmiş kaftan olduğunu düşündü.</p>

  <p>Yine de, bu çukurlardaki yaşamla, bu manzarayı birbirine zıt olgular olarak düşünmek için hiçbir neden yok. Güzel bir manzaranın insanoğluna karşı insaflı olması hiç ama hiç gerekmez. <i>Nihayetinde, kumun durağanlığı reddettiği şeklindeki düşüncemde hiçbir sorun yokmuş işte. 1/8mm'lik akım... Durumun o haliyle varoluş anlamına geldiği bir dünya... Bu güzellik her haliyle ölümün hükmettiği topraklara ait. Muazzam bir tahrip gücü ve yıkımın katılığıyla bağdaşan ölümün güzelliği... Yok, biraz dur. Yine de, elimdeki gidiş-dönüş biletine sımsıkı yapışıp bırakmamış olmama laf söyletmem. Yabani yaşam belgeselleri veya savaş filmleri kalp hastalığının kötüleşmesine neden olabilir belki de, ama kapıyı açtığım anda karşıma çıkacak olan, dünün devamı olan bugün... Sinema salonuna, gerçek mermi koyduğu silahıyla giden bir aptal çıkar mı? Kumun içinde, manzaraya yaşantıyı uydurmak, su yerine kendi çişini içen özel farelerdir ya da çürümüş etleri besin olarak kullanan böceklerdir, hiç bilemedin tek gidiş biletinden başka bir şey bilmeyen göçebelerdir, Biletin, özünde tek yönlü bir olgu olduğuna inanıp kalsaydım, kayalıklara yapışan istiridyeleri taklit ederek kumlara yapışıp kalmayı boşu boşuna denemezdim. Zaten, göçebeliğin adı bile günümüzde hayvancılık endüstrisi haline geldi...</i></p>

  <p><i>Evet, kadınla bu manzara hakkında konuşsaydım keşke... Gidiş-dönüş bileti gibi bir şeyin asla mümkün olmadığı kumun şarkısını, biraz melodisini değiştirerek de olsa, söylemiş olsaydım keşke... Oysa benim yaptığım, yalnızca farklı bir yaşam tuzağıyla kadın avlamaya çalışan beceriksiz zamparaların yaptığından öteye geçmedi. Ruhum bile, yüzümü kum duvara toslayınca, kafasına kesekağıdı geçirmiş bir kediden farksız hale geldi.</i></p>

  <p>Kum sırtındaki parıltılar birden kayboldu... Manzara gözle fark edilecek ölçüde hızla kararıyordu. <i>Bir süre sonra, belki rüzgâr da hafifler, şu duruma bakılırsa pus da eski koyuluğunu tekrar kazanmaya başlamış olsa gerek. Güneşin aniden batıvermiş gibi olması da, herhalde o yüzdendir.</i></p>

  <p><i>Eh, haydi bakalım.</i></p>
</body>
</html>
