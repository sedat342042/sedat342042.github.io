<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<!--?xml version="1.0" encoding="UTF-8"?--><html xmlns="http://www.w3.org/1999/xhtml">
<head>
  <meta name="charset" content="UTF-8"/>
  <title></title>
  <link rel="stylesheet" href="../Styles/main.css" type="text/css"/>
</head>

<body>
  <hr class="hr2"/>

  <h2>I</h2>

  <p>Küçük Isabella, daha beş yaşım doldurmadan, Collegio di Maria’ya<a class="footnoteref" id="k45" href="../Text/dipnotlar.xhtml#n45"><sup>[45]</sup></a> gönderildi. Don Gesualdo, artık servet sahibi olmuş ve kasabanın ileri gelenleriyle eşitlik ilişkileri kurmuştu ya, kızının da aynı konumda olmasını istiyordu: Görgü kurallarını, okuyup yazmayı, dinsel ayinlerde kullanılan Latinceyi bile, aynen bir baronun kızıymış gibi öğrenmeliydi; nasıl olsa, hamdolsun, drahomadan yana sıkıntısı olmayacaktı, çünkü Bianca ona başka mirasçılar vaat etmiyordu. Doğumdan sonra eski sağlığına bir türlü kavuşamamıştı; tersine, Trao ailesinin bütün fertlerini kemiren illetle sağlığı her geçen gün biraz daha kötüye gidiyordu, başka çocuk doğuramayacağı kesindi. Tanrı’nın tam bir cezasıydı. O dürüst adam, kendisine o işi öneren Başrahip Lupi’ye bile yakınmayacak kadar ihtiyatlı davranmıştı, ama hatalı bir iş yaptığı kesindi. Ve insan aptalca bir iş gördü müydü, düşmanlarım sevindirmemek için susup oturması, bir daha ağzına almaması evlaydı. - O evliliğin hiç ama hiçbir hayrını görmemişti; ne drahoma, ne erkek evlat, ne akrabaların desteği, daha önce kendisine Diodata’nın sunduğu şey bile yoktu, bütün gün çalışıp didinmiş olan o adamcağıza bir bardak şarap gibi gelecek bir anlık bir oyalanmaca, bir saatlik bir keyif! O bile yoktu! - Ellerinin arasından kayıp giden, o korkmuş halleriyle, o yüzüyle, o gözleriyle, sanki her seferinde onu cehennemlik edecek bir günaha sokuyormuş gibi, sanki kendisi evet dediğinde rahip evliliklerini kutsamamış gibi, okşayışlarını donduran bir eş... Kabahat Bianca’nın değildi. Soyunun kanıydı onu reddeden. Zeytin ağacına şeftali aşılanmaz. Bianca, zavallıcık, başını önüne eğiyor, hatta Tanrı’nın buyruğuna uymak için, sanki o işi yapsın diye para alıyormuş gibi kıpkırmızı kesilerek, kendisini teslim ettiği de oluyordu...</p>

  <p>Ama Gesualdo kendini aldatmıyordu, hayır. Köylü olmasına köylüydü gerçi, ama köylülerin hassas sezisi de vardı onda! Ve onun da bir gururu vardı. Kendi elleriyle kazanmayı başardığı, hepsi kendi emeğinin ürünü olan eşyaların gururu: İçinde birbirlerine sırtlarını çevirerek uyudukları ince kumaştan yatak takımlarının ve Trao kızının bakışları altında, çatalın ucuyla yemek zorunda kaldığı o nefis yemeklerin gururu...</p>

  <p>Ama hiç değilse kendi evinde, her şey onun emrince olsun istiyordu. Madem Tanrı onu kendi yasasına göre dünyaya getirmeyi istediği evlatları vermeyerek, beklediği yasal mirasçısı olacak erkek evladın yerine bir kız çocuğu göndererek cezalandırmıştı, hiç olmazsa Isabella kendisinin sahip olamadığı her şeye sahip olmalı, ismen de, fiilen de hanımefendi olmalıydı. Bianca’ya kalsa, uzun süre yaşayamayacağını sezmiş gibi, minik kızından ayrılmayı istemezdi. Ama evin efendisi oydu, yani Don Gesualdo. İyi yürekliydi, sevecendi, ama kendince; doktor olsun, eczacı olsun, karısından hiçbir şeyi esirgemiyordu, aynen yüklü bir drahomayla gelmiş gibi. - Bianca, Tanrı’nın kendisini yolladığı evi içinde doğduğu evle karşılaştırınca, doğrusu şükrünü dile getirecek söz bulamıyordu. Orada, kendi ağabeyi, gündüzün yiyecekten, geceleyin yorgandan mahrumdu... Şayet hısım akraba kendisine fark ettirmeden, usulünce yardım etmeseler, yokluktan ölürdü. Yalnız ondan Don Ferdinando hiçbir şey kabul etmiyordu, oysa Don Gesualdo ona hiçbir yokluk çektirmezdi, pek gönlü gani bir adamdı! Kendi akrabaları da zaten öyle söylüyorlardı:</p>

  <p>– Sen Tanrı’ya da kocana da ne kadar şükretsen azdır. Bırak o karar versin, evin efendisi o, hem kızı için en iyisi nedir, o biliyor.</p>

  <p>Sonra Tanrı’nın onu cezalandırmakta olduğunu düşünüyordu, o zavallı masum yavrunun kocasının evinde kalmasını istemiyordu, bunu düşündükçe de geceleri gözyaşlarını yastığına akıtıyordu. Tanrı’ya kendisine güç vermesi için yakarıyordu ve ıstırabının günahlarının kefareti olduğunu düşünerek avunuyordu. Don Gesualdo’nun ise kafasında başka bin bir mesele, omuzlarında büyük çaplı işlerin yükü vardı; karısını hep öyle, o suratla görmeye alışmıştı zaten, aldırmıyordu bile. Bazı sabahlar onun her zamankinden de solgun, her zamankinden de perişan kalktığını görünce, yüreklendirmeye çalışarak diyordu ki:</p>

  <p>– Kızını yatılı okula yerleştirince göreceksin ki sen de memnun olacaksın. Dişini çektirmek gibi bir şey bu. Bu sağlıksız halinle sen çocuğuna bakamazsın. Hem sonra, büyüğünde o da kendisi kadar zengin olmayan başka birçok kızların bile bildikleri şeylerin hepsini bilmeli. Evlatları boyunduruğa küçük yaştan alıştırmalı, her biri kendi konumuna göre... Ben biliyorum bunu!.. Hem benim elimden tutan kimse yoktu. O yavrucuk kısmetiyle dünyaya geldi.</p>

  <p>Yine de, minik Isabella’yı manastırın ziyaretçi odasına götürdüklerinde gözyaşları ve ağlamalar dinmedi. Bianca günah çıkartmış, komünyon yapmıştı. Ayini diz çökerek izledi, bayılacak gibi oluyor, boynuna sarılıp ayrılmak istemeyen yavrusu bir kez daha bedeninden koparılıyormuş gibi hissediyordu kendini.</p>

  <p>Don Gesualdo minik Isabella manastır okulunda mutlu olsun diye hiçbir masraftan kaçınmadı: Şekerlemeler, resimli kitaplar, aziz tasvirleri, içinde balmumundan bir bebek İsa bulunan cevizler, Bongiovanni’nin<a class="footnoteref" id="k46" href="../Text/dipnotlar.xhtml#n46"><sup>[46]</sup></a> elinden çıkma, bütün bir masanın üstünü kaplayan koskoca bir <i>presepe</i><a class="footnoteref" id="k47" href="../Text/dipnotlar.xhtml#n47"><sup>[47]</sup></a><i>,</i> en büyük beylerin kızlarında ne varsa, onun kızında da vardı; ve en kıymetli yiyecekler, kasabanın sunduğu her türlü turfanda meyve, kirazlar, kayısılar ta uzaklardan onun için geliyordu. Diğer kızlar gözleri fal taşı gibi açılarak bakıyorlar, içlerini çekip duruyorlardı. Zacco kız kardeşlerin en küçüğüyle, Mèndola’ların küçük kızları, kahvaltıda manastırın verdiği soğanlarla, siyah zeytinlerle yetinirken, karşılık olsun diye evlerinde ve arazilerindeki zenginliklerden dem vuruyorlardı. Ne evleri, ne arazileri bulunanlar soylu akrabalarını, annelerinin kardeşi olan hâkimi, tüylü şapka giyen uşağı olan barones teyzelerini, babalarının Caltagirone eyaletinde birbirine bitişik tam beş tane derebeylik arazisinin sahibi olan kuzenlerini ileri sürüyorlardı. Her yortuda, her yılbaşında, küçük Isabella’ya yeni yeni pahalı armağanlar, üstünde çarmıha gerili İsa’sıyla bir gümüş haç, <i>gloriapatri’</i>leri<a class="footnoteref" id="k48" href="../Text/dipnotlar.xhtml#n48"><sup>[48]</sup></a> altından bir tespih, okuma öğrenmek için bağa ciltli bir ayin kitabı geldikçe, miniklerin arasında yeni yeni savaşlar, yeni yeni küskünlükler; bir şekerlemenin ya da bir aziz resminin verilmesine ya da esirgenmesine bağlı olarak kurulup bozulan arkadaşlıklar doğuyordu. Daha o zamandan kibirle ya da hasetle parlayan minik gözler, ateşlenmiş minik yüzler, sızlanmalar görülüyordu, ardından hepsi gidip ziyaretçi odasında, annelerin kulağına boca ediliyordu. Bütün o minik kızların, bütün ailelerin arasında, Don Gesualdo ustanın kasabanın ileri gelenleri arasına soktuğu nifak ortaya çıkıyordu. Kim para harcayabilir, kim harcayamaz artık bilinmez olmuştu. Akrabalar abuk sabuk şeylere para savurma yarışına girmişlerdi ve hep birinci sırada bulunmuş olanlarla sonradan gelenler karmakarışık olmuştu. Maddi imkândan yoksun olanlarla, sırf Don Gesualdo ustanın keyfi istiyor diye dünyanın parasını savurmaktan hoşnutsuz olanlar onun aleyhine birtakım imalarda bulunuyor, ağızlarından alaylı sözler kaçırıyorlardı; rahibe okulu öğrencilerinin küçücük kafalarında mayalanıyordu hepsi. İç savaşa rahibeler de kanlıyorlardı, başrahibeyi destekleyen ya da devirmek etmek isteyen hiziple olan ilişkilerine göre, sempatileri nasıl gerektiriyorsa. Kapıcı kadın bile kendini kaptırmıştı, manastırın hizmetini gören kadınlar bile, Don Gesualdo ustanın kızına da hizmet etmekle kendilerini aşağılanmış duyuyorlardı; öyle ya, o da onlar gibi yoksulluktan gelmişti, zenginliğe daha dün kavuşmuş biriydi. Dışarının husumetleri, anlaşmazlıkları, çıkar ya da kibir mücadeleleri, manastırın içine sızıyor; boş vakitleri dolduruyor; kapalı kapılar, yüksek duvarlar ardında bile dedikodulara, misillemelere, kaba saba sözlere dönüşüyordu.</p>

  <p>– Senin babana ne diyorlarmış, biliyor musun? Don Gesualdo usta.</p>

  <p>– Senin evinde ne oluyormuş, biliyor musun? Tarlaları ekebilmek için bir çift öküzü satışa çıkarmak zorunda kalmışlar.</p>

  <p>– Senin Speranza Halan var ya, para kazanmak için kenevir ipliği eğiriyormuş, çocukları da yalınayak geziyorlarmış.</p>

  <p>– Senin evine icracı gidip haciz koymuş.</p>

  <p>Küçük Alimenta bir pazar günü gidip çan kulesinin merdivenlerine bile saklanmıştı, sırf Isabella’nın babasının başına köylü beresi giydiği doğru mu diye görmek için.</p>

  <p>O da minik kızını yüzü hâlâ kıpkırmızı, göğsü hıçkırıklarla tıkanmış buluyordu; kızcağız her pencere kafesinin gerisinde öbür miniklerin hain gözlerinin pırıltısını görme korkusuyla başını çevirerek, sahiden kireç lekeleri var mı diye onun ellerine bakıyor, öperken diken diken sakalı batarsa bir içgüdüyle kendini geri çekiyordu. Annesinin tıpkısıydı. -Öyle ya, zeytin ağacına şeftali aşısı tutmaz. - Bunların hepsi ona iğne gibi batıyordu; hayatını her gün mü her gün zehirlemiş olan hep o aynı kötü talih; her zaman, herkese karşı yürütmek zorunda olduğu aynı amansız savaş; ve onu orada bile, mini mini yavrusunun sevgisinde bile yaralıyordu. Sesini çıkarmıyordu, yakınmıyordu, çünkü enayi değildi, düşmanlarını güldürmek istemiyordu; ama aklına babasının sözleri geliyordu, hep aynı hınçlar, aynı hasetlerdi. Sonra kendi kendine şöyle düşünüyordu: Bu dünyada herkes kendi çıkarını kollar, kendi yoluna gider. Babasına o öyle yapmıştı, kızı da ona aynını yapıyordu işte. Doğrusu oydu. İçi rahatlıyordu, ama yüreğinde hep bir diken kalıyordu. Kızı için yapmış ve yapmakta olduğu her şey kendisini ondan uzaklaştırıyordu: Onu bir hanımefendi gibi yetiştirmek için harcadığı onca para, aralarında büyümesini istediği arkadaşlar, minik kızın yüreğine kibir tohumlarını eken cömertlikler ve lüks, hatta bir Trao kızıyla evlenerek ona verdiği soyadı - üstelik o evlilikten hiçbir yararı olmamıştı! - Mini mini Isabella hep şöyle diyordu:</p>

  <p>– Ben Trao’nun kızıyım. Benim adım Isabella Trao.</p>

  <p>Don Ninì Rubiera evlendiğinde, kızların arasında savaş yeniden kızıştı:</p>

  <p>– Madem akrabasınız, dayın sana neden nikâh şekeri göndermedi? Demek ki sizi akraba olarak istemiyorlar.</p>

  <p>Artık büyükler gibi yanıtı yapıştırmayı öğrenmiş olan Isabella da şöyle dedi:</p>

  <p>– Şekerleri bana babam kendi alacak. Rubiera’larla aramız bozuldu, çünkü bize dünya kadar borç taktılar.</p>

  <p>Balmumcu kadının kızı onunla aynı hiziptendi, o da başka dedikodular ekledi:</p>

  <p>– Genç baron beş parasız kalmış. Margarone’lerin kızı onunla barışmayı kabul etmemiş. Kendisinden yaşça hayli büyük olan Donna Giuseppina Alòsi ile parası için evleniyormuş, çünkü başkasını bulamamış: Anasının dükkânında, bütün kahvehanelerde, bütün aktarlarda, kapıdan kapıya ne anlatılıyorsa hepsi.</p>

  <p>Kasabada Don Ninì Rubiera’nın evliliğinden başka konu kalmamıştı.</p>

  <p>– Bir menfaat evliliği! - diyordu Yüzbaşı’nın hanımı hep o yapmacıklı konuşmasıyla. Zamanla o da kasabanın kötü huylarını edinmişti; şimdi kendisinin saklayacak şeyi kalmamıştı ya, başkalarının işlerine burnunu sokmakla uğraşıyordu. <i>Cavaliere</i> Peperito’ya rast geldiğinde, yüzünde kendisini yirmi yaş gençleştiren, neler neler tahmin etmek isteyen hınzırca bir ifade beliriyordu, başını hızla sallıyor; şirin şirin onun vereceği sırları, kıskançlığını dökmesini dinlemeye hazır olduğunu belirtiyordu, <i>cavaliere</i>’yi yelpazesiyle tehdit ediyor, onun müthiş bir çapkın olduğunu ve şimdi sevgilisini kaptırıyorsa, geçerli nedenleri olması gerektiğini söylemek istiyordu... ama er ya da geç...</p>

  <p>– Hayır! - diye onu susturuyordu Peperito, cinleri başına sıçramış. - Ne er ne de geç! Bunu gidip böylece söyleyebilirsiniz Donna Giuseppina’ya! Efendi olup emredemedimse, işine geldiği yerde kullanılmayı da istemiyorum, anlıyor musunuz?.. Soylu horoz olamam... anlıyor musunuz? O konuda Donna Giuseppina’nın içi rahat etsin!</p>

  <p>Şimdi meydanda Alòsi’nin bütün kirli çamaşırlarını ortaya döküyordu; efendim, size bir sepet üzüm gönderirse sepeti iade edin istermiş; ördüğü çorapları el altından satıyormuş, bir parmak kalınlığında hizmetçi çoraplarıymış - hem onu kışkırtmak için onları kendi bacağında göstermiş... işine geleni koparmak içinmiş... Ama kendisi, hayır efendim!..</p>

  <p>Uzun sözün kısası, kadının ipliğini pazara çıkarmıştı. Soylular Kahvesi’nde okkalı tokatlar da aşkedildi. Ciolla, dedikoduları öğrenip, kendi de yaymak amacıyla onun kuyruğundan ayrılmıyordu. Derken günün birinde bayram etti: Bayan Aglae Bay Pallante’yle birlikte, Baron Rubiera’nın önünde rezalet çıkarmaya gelmişti, kendi hakkını versinler istiyordu, yoksa onu baştan çıkaran kişi kilisede mihrabın önündeyken karşısına dikilecekti. Ta Modica’dan mahsus kalkıp gelmişti, düzgünlere bulanmış, rengârenk boyalar sürünmüş, horoz tüyleri ve cam parçaları takmış takıştırmış, peşi sıra Don Ninî’nin hovardalığının masum kanıtını da sürüklüyordu, dünya şirini bir minik kız. Böylece millet diyordu ki Don Nin'ı oldum olası çapkının tekiydi ve eğer anası olacak yaştaki Alòsi ile başgöz oluyorsa, o işte pek ciddi çıkarı var demekti. Herkes kendince bir açıklama getiriyor, kendince bir yana çekiyordu. Baron ise, ağzından laf almak için hayırlı olsuna gelenleri birkaç lafla savuşturdu. İşi ayarlamış olan Sganci, ziyaretine ağzından laf almak için gelen arkadaşlarının karşısında susuyordu. Don Gesualdo’nun herhalde başkalarından daha fazla bir bildiği vardı, ama omuzlarını kaldırıyor, şu tür yanıtlarla geçiştiriyordu:</p>

  <p>– Eh, ne olsun? Herkes kendi çıkarını kollar. Baron Rubiera da Bayan Alòsi ile evlenmekte kendince bir yarar görmüş olmalı.</p>

  <p>İşin aslı şuydu: Don Ninì, evinden geri kalanı elinden almak isteyen Don Gesualdo’dan kurtarabilmek için Alòsi ile evlenmek zorunda kalıyordu. Aslında şimdi aklı başına gelmiş, işlerinden başka şeyle uğraşmıyordu; ama iskemlesinde canlı cenaze gibi duran annesi, elinde bir kuruş bırakmıyordu; her şeyin hesabının kendisine verilmesini istiyordu; her şey kendi gözünün önünden geçsin istiyordu; konuşamadığı, kımıldayamadığı halde, insanlara eskisinden beter hükmediyordu. Ve malına mülküne kene gibi yapışmış, başkasına kaptırmamak için ille de hayata tutunuyordu. O arada da kendi borcu yıldan yıla artıyordu; öyle bir mesele ki, Don Ninî’yi gecelerce uyku tutmuyordu; bazen hiç gözünü yumamıyordu; ve vadesi dolduğunda, kapital artı tefeci faizi pek yüklü bir meblağa varıyordu. Genç baronun adına ödemenin ertelenmesini ricaya giden Başrahip Lupi, Don Gesualdo’yu kaya gibi sert buldu:</p>

  <p>– Ne oyunu oynuyoruz, muhterem Başrahip? Dokuz yılı geçti, ne faizden ses var, ne verdiğim borçtan. Artık parama kendi ihtiyacım var, ödemem yapılsın istiyorum.</p>

  <p>Don Ninì, ihtiyaç sıkıştırınca, onca zaman sonra gidip kuzin Bianca’ya yalvar yakar olacak kadar alçaldı. Eski zamanlardan dem vurarak yakalamaya çalıştı. - Görüşmeyeli nice zaman olmuştu! Şerefi üstüne yemin ediyordu ki, karşısına çıkacak yüzü yoktu! Şimdi kendini temize çıkarmaya kalkışıyor değildi. Gençlik cahilliği işte. Artık gözü açılmıştı, ama ne yazık ki çok geç kalmıştı, hatalarının yükü omuzlarını çökertiyordu. Gelgeldim o sırada ödeme yapması olanaksızdı.</p>

  <p>– Ben dürüst bir adamım. Sonuçta borcumu karşılayacak malım var. Kocandan aldığımı son kuruşuna kadar geri vereceğim. Ama şu sırada elimden gelmiyor! Teyzen nasıldır, sen bilirsin! Ne kadar inatçıdır! Onun o inadı başımıza ne dertler getirdi! Ama sonuçta ebediyen yaşayacak değil ya, zavallıcık, zaten o hale düştü ki...</p>

  <p>Bianca onu ilk gördüğünde sözü soluğu kesilmişti, bir sararıyor, bir bozarıyordu. Ne diyeceğini bilemeden kekeliyordu, soğuk terler döküyordu, elleri öylesine titriyordu ki mihaniki bir hareketle önlüğünün uçlarını çekiştirerek gizlemeye çabalıyordu. Derken birden ağzından biraz kan geldi.</p>

  <p>– Neyin var? Neyin var öyle? Dişetlerin mi rahatsız? Dilini mi ısırdın yoksa?</p>

  <p>– Hayır - diye yanıtladı o. - Zaman zaman oluyor böyle. Don Diego’ya da olurdu, hatırlıyor musun? Bir şey değil.</p>

  <p>– Tamam, tamam. Ama sen bana bu iyiliği yap; kocanla konuş bu meseleyi. Şu sırada ödemek kesinlikle elimden gelmiyor... Ama dürüst adamım, bildiğim kadarıyla!.. Tanrı geçinden versin, annemin bütün malını mülkünü bırakacak benden başka kimsesi yok.</p>

  <p>Bianca özür dilemeye çabalıyordu. - Kocası evin efendisiydi. O her şeye kendi kafasından karar verirdi. İşlerine kimsenin burun sokmasını istemezdi.</p>

  <p>– Öyleyse sen ne demeye onun karısı oluyorsun? - diye karşılık verdi kuzeni. - İyi bir neden doğrusu! O başını kaldırıp senin yüzüne bakmaya bile layık değildi!.. Başına böylesi bir devlet kuşu konduysa Tanrı’ya ve annemin inadına şükretsin!.. Şimdi, bu ertelemeyi sağlamak için elinden geleni yapacaksın, değil mi?</p>

  <p>– Peki sen ne dedin ona? - diye sordu Don Gesualdo, karısını o ziyaretten sonra hâlâ allak bullak bulunca.</p>

  <p>– Hiçbir şey... Bilmem... Kendimi çok kötü hissettim...</p>

  <p>– İyi. İyi etmişsin. Sen merak etme, işleri ben düşünürüm. Akraba demek insanın koynunda yılan demek... Gördün, değil mi? Ancak ihtiyaçları olduğunda seni arıyorlar; onun dışında hayatta mısın, öldün mü, umurlarında bile olmaz. Bırak ben kuzenine yanıtı kapıcıyla gönderirim...</p>

  <p>Böyle kotarılmıştı o evlilik, Baron Rubiera ilkin Don Gesualdo’ya ödemesi gereken parayı bulabilmek için ortalığı altüst etmişti; sonunda değerli toprakların sahibi olan Donna Giuseppina Alòsi ipoteği ödemişti. Don Gesualdo, toprakları öylece sağlama bağladıktan sonra, paraya ihtiyacı olduğundan söz etmez olmuştu.</p>

  <p>– Zamana bırakalım... - diye açıkladı karısına. - Rahat bırakalım onları. Ne faiz ne kapital öderler, zamanla da o toprakları Isabella’ya drahoma olarak kullanırız. Ne dersin? Gülünecek şey, değil mi? Rubiera Teyze böylece senin kızının drahomasını toparlamayı üstlenmiş oluyor!..</p>

  <p>Onun böyle nükteli çıkışları olurdu bazen, karısıyla baş başa kaldığında, geçirdiği günden memnunsa, yatmadan önce, kollarını sıvamış, gecelik takkesini kafasına geçirirken. Onunla yalnız kaldıklarında, tam aslında olduğu gibi görünürdü, basit, iyi bir adam olarak; iri beyaz dişlerini ortaya çıkaran uzun bir kahkahayla, mala mülke doyamayan birinin yutacağı iyi lokmayı önceden tatması gibi, bir yandan da dilini dudaklarında gezdirirdi.</p>

  <p class="newSection">Isabella biraz daha büyüyünce, Collegio di Maria’dan, Palermo’daki yatılı okula geçti. Zavallı anacığı için bir darbe daha oldu o, kızını bir daha göremeyeceğinden korkuyordu. O halini gören kocası, avutmak için şöyle dedi:</p>

  <p>– Bak, biz onun için en iyisi neyse onu yapalım diye didiniyoruz, her birimiz elinden ne geliyorsa, ama gün gelecek, o bizi hiç düşünmeyecek bile. Dünya böyledir işte. Zaten kızını hep yanında tutamayacağını kafana sokmalısın. Evlendiğinde kasabadan çekip gidecektir. Burada onunla evlenebilecek hiç kimse yok, öyle bir drahoma vereceğim kendisine. Onun uğruna o kadar didindiğime göre, evladımı kime vereceğimi olsun bilmek isterim. Şimdi seninle konuşuyoruz ya, bana bir teşekkür bile etmeksizin bütün emeklerimin meyvesinden yararlanacak olan kişi çoktan doğmuş bulunuyor.</p>

  <p>Aslında o da kahırlanıyordu, zavallıcık, her ne kadar karısıyla baş başa kaldıklarında laf olsun diye içini döküyorduysa da, görevini yerine getirmekten geri durmuyordu. Elinden geldikçe kızını görmeye Palermo’ya gidiyordu, işleri izin verdiğinde, yılda bir kez olsun. Isabella güzel bir genç kız olmuştu, hâlâ biraz narin, solgundu, ama nazik bedeninin her yanında doğal bir zarafet vardı, teni açık renkliydi, Trao’ların gaga burnunu almıştı; uzun lafın kısası, başka bir fidanın çiçeğiydi o; öyle seçkin ve soylu bir hali vardı ki, babası bile görmeye gittiğinde karşısında çekingenliğe kapılıyordu; kız aralarında yetiştirildiği arkadaşlarının havasını edinmişti, hepsi de en soylu ailelerden geliyorlardı, her biri rahibe okuluna Sicilya’nın dört bir yanından baronların kibrini getirmişti. Ziyaretçi salonunda onu Bay Trao diye çağırıyorlardı. Nedenini öğrenmek istediğinde Isabella kıpkırmızı kesildi. Orada da Collegio di Maria’daki aynı hikâye. Kızı da akrabalarından ötürü aynı aşağılanmaları yaşamış olmalıydı. Bereket Isabella’nın ufak tefek armağanlarla gönlünü kazandığı Leyra’lı küçükhanım onu hararetle savunmaktan geri durmuyordu. Kız Trao ailesini adından tanıyordu; öyle ya, dük ağabeyinin birtakım topraklara sahip olduğu o uzak ilde ileri gelen ailelerden biriydi. Düşes küçükhanım kolejde parasız okumakla birlikte, adı da, sesi de pek yüksekten geliyordu, o sayede arkadaşları Trao’yıı kabullendiler. Fakat Don Gesualdo da kabullenmek, kızını görmeye gittiğinde ona yakıştırılan adı üstlenmek zorunda kaldı.</p>

  <p>– Göreceksin kızın ne kadar güzelleşti! - diyordu döndüğünde, hep öyle yarı hasta olan karısına.</p>

  <p>Bianca kızını nihayet 1837’de, kolejden çıktığında yeniden görebildi; Palermo’da ilk kolera söylentileri yayılmaya başlamıştı, Don Gesualdo da derhal koşup kızını okuldan çekti. Zavallı anne, onca zaman sonra arabanın kapının önünde durduğunu işitince, göğsüne bir darbe yemiş gibi oldu.</p>

  <p>– Kızım benim! Kızım benim! - kollarını uzattı, titreyen bacaklarıyla merdivenlerden aşağıya koştu.</p>

  <p>Isabella da kollarını açmış, koşarak merdivenleri çıkıyordu.</p>

  <p>– Anneciğim! Anneciğim! - Ve sonra, birbirlerinin boynuna sımsıkı sarılıp kaldılar, annesi yavrusunu hâlâ küçüklüğünde yaptığı gibi yandan yana sallıyordu.</p>

  <p>Sonra sıra akrabaları ziyarete geldi. Bianca yeniden güçlenmiş, kızını gururla gezdiriyordu, Sganci’lerin evine, Limòli’lerin evine, yatılı okula girmeden önce çocukken gittiği her yere; hasır şapkası, güzelim sarı saç örgüleriyle artık genç kız olmuştu - tam bir çiçekti. Geçtiğini görmek için herkes pencerelere çıkıyordu. Artık sağır ve kör olan Sganci Teyze onu tanıyabilmek için elleriyle yüzünü yokladı:</p>

  <p>– Tam bir Trao! Ona hiç diyecek yok.</p>

  <p>Marki amca gözlerini methetti, bir çift yıldızmış o gözler.</p>

  <p>– Günahı gören gözler bunlar - dedi marki, nüktesi hep hazırdı ya.</p>

  <p>Don Ferdinando Dayısına götürdüklerinde, okuldayken masum böbürlenme emelleriyle arkadaşlarına hep annesinin konağını anlatan Isabella, o evi yeniden görünce şaşkınlığa, hüzne kapıldı, düş kırıklığına uğradı. Parçalanmış sokak kapısından giren çıkan belli değildi. Avlu daracıktı, taşlarla ve yıkıntılarla dolmuştu. Isırgan otları sarmış daracık bir yoldan yine ayrık otları bürümüş kırık dökük, zangır zangır sallanan büyük merdivene varılıyordu. Tepesindeki köhne kapı bir paslanmış mandalla yarım yamalak tutturulmuştu; içeriye adım atar atmaz, insanın yüzüne nemli, ağır bir esinti çarpıyordu, pis bir küf ve mahzen kokusu, soylu armalar resmedilmiş, çömlek parçaları, kırıklar saçılmış yer döşemesinden yükseliyor; sıvaları dökülmüş tavandan yağıyor; dehliz gibi karanlık koridordan, rezeleri gevşemiş pencerelerden sızan ışık şeritlerinde seçilen, sıra sıra terk edilmiş, bomboş, loş salonlardan geliyordu. Dipte dayısının odası vardı, is pis içinde, köhne tavanı parça parça dökülüyordu, içinde Don Ferdinando’nun gölgesi, bir hayalet misali, sessizce oradan oraya dolaşıyordu.</p>

  <p>– Kim o?.. Grazia... gir içeri...</p>

  <p>Don Ferdinando eşikte belirdi, gömleğinin kolları sıvalı, sapsarı, upuzun, gözlüğünün gerisinden kız kardeşiyle yeğenine şaşkın şaşkın bakıyordu. Dağınık yoksul döşeğinin üstünde, yama vurmakla uğraştığı Don Diego’nun eski gocuğu vardı. Onu bir başka çul bohçasıyla birlikte, telaşla sarıp toparladı, konsolun çekmecesine tıkıştırdı.</p>

  <p>– Ha!.. Sen misin, Bianca?.. Ne istiyorsun?..</p>

  <p>Sonra iğneyi hâlâ elinde tuttuğunu fark etti, utandı, hep öyle mihaniki gibi görünen bir hareketle, cebine tıktı.</p>

  <p>– Yeğeniniz burada da... - diye kekeledi kız kardeşi, sesi titriyordu. - Isabella... hatırlıyor musunuz?.. Hani Palermo’da yatılı kolejdeydi...</p>

  <p>O oradan oraya kaçışan o masmavi, iri iri açılmış gözlerini kızın üzerine dikti ve mırıldandı:</p>

  <p>– Ha?.. Isabella mı?.. Yeğenim mi?..</p>

  <p>Tedirginlikle odayı süzüyordu ve ikide birde, masanın ya da bir ayağı kırık iskemlenin üstünde unutulmuş bir şey, bir kirli çamaşır, kurusun diye güneşe serilmiş bir pamuklu mendil gördü mü, hemen gizlemeye koşuyordu. Derken döşeğin kenarına oturdu, gözlerini kapıya dikti. Bianca yüreği sızlayarak konuşurken, o yine kuşkulu gözlerini etrafına çeviriyor, bambaşka bir şeyler düşünüyordu. Birden gitti, yazıhanenin çekmecesini anahtarla kilitledi.</p>

  <p>– Ha!.. Yeğenim mi, diyordun?..</p>

  <p>Hep o kararsız bakışı genç kızın üstüne dikti, ardından gözlerini yere indirdi.</p>

  <p>– Sana benziyor... tıpkı sen... buradaykenki halin...</p>

  <p>Gözleri kız kardeşinin ve yeğeninin gözleriyle karşılaşmaktan kaçınarak, çevrede oradan oraya dolaşırken, elleri hafiften titreyerek, solgun, sersemlemiş bir yüzle, sözcükleri araştırır gibiydi. Bir saniye, Bianca, neredeyse gözleri yaşararak, yalvaran bir sesle kulağına bir şeyler fısıldarken, o iki büklüm durduğu yerden öyle bir doğruldu ki, boyu upuzun göründü, açık renk gözlerine bir gölge düşmüştü, Trao’ların kanından geriye ne kaldıysa, solgun yüzünü renklendiriyordu.</p>

  <p>– Hayır... hayır... Hiçbir şey istemem... Git artık, git... Görüyorsun... yapacak dünya kadar işim var...</p>

  <p>Yürek burkan bir durumdu. İddialı anılarını, kolejdeki arkadaşlarıyla sırdaşlığından doğmuş romantik düşlemleri, kasabaya başrolü oynayacağı düşüncesiyle dönen kızcağızın kaprisli kafasını dolduran hayalleri yerle bir eden bir yıkım, bir bunalım. Sganci Teyze’nin biçare süsü püsü, kendi soğuk ve kasvetli evi, kolejdeyken çocuksu bir gururla sık sık anlattığı Trao’ların bu harap konağı, şimdi hepsi küçülüyor, kararıyor, yoksullaşıyor, hüzünleniyordu. Orada, karşısında, Margarone’lerin balkonu vardı, çocukluğunda gepgeniş, güneş ışığında, çiçekler içinde, gösterişli giysileriyle onu şaşırtan şen genç kızlarla dolu olarak nice kez anımsamıştı orayı. Oysa şimdi şu yüksek mi yüksek, sıvaları dökülmüş duvarın gölgesinde, nasıl da daracık ve gamlıydı! Ya Donna Giovannina ne kadar ihtiyarlamıştı, şimdi yeniden gördüğünde, toz tutmuş çiçek saksılarının arasında oturmuş, siyah yas giysileri içinde, çorap örmekteydi, şişmanlamış, gülle gibi olmuştu! Daracık sokağın ucunda Büyükbaba Motta’nın yoksul evi büzülmüş duruyordu. Babası kendisini oraya götürdüğünde, saçları ağarmış, suratı sert kırışıklarla dolu, iplik eğiren Speranza Hala’yla karşılaşmışlardı. Zeminin yerinden oynamış tuğlaları ayağını tökezletiyordu, suratı beş karış, göğsü bağrı açık bir genç çocuk onardığı semerden başını kaldırdı, ama hoş geldiniz bile demedi. Nunzio usta, kirloz bir yorganın altında romatizmadan inliyordu:</p>

  <p>– Ya, beni görmeye mi geldin? Öldüm mü sanıyordun yoksa? Hayır, hayır, öldüğüm falan yok. Senin kızın bu mu? Bana göstermeye mi getirdin?.. Tam bir küçükhanım olmuş, ona diyeceğim yok! Güzel bir de ad vermişsin! Ama senin ananın adı Rosaria idi! Biliyor musun? Sizi bu harap kulübede kabul ettiğim için af buyrun, yeğenim... Ben burada doğdum işte, ne yapalım... Burada ölmeyi umuyorum... Babanızın beni hapsetmek istediği konakla değiştirmek istemedim... Ben sabahleyin kalkar kalkmaz derhal sokağa fırlamaya alışkınımdır... Hayır, hayır, insan böyle şeyleri zamanında düşünse daha iyi olur. Herkes nasıl doğduysa öyle kalmalı.</p>

  <p>Speranza doğru dürüst işitilmeyen başka sözcükler homurdanıyordu. Suratı beş karış çocuk, çıktıklarında, gözleriyle onları kapıya değin izledi.</p>

  <p>O arada kolera söylentileri yayılmaktaydı. Catania’da bir ayaklanma olmuştu. Lentini’den Don Bastiano Stangafame yanında Donna Fifì ile geldi; kadın kupkuru, sapsarı yüzüyle, illete çoktan tutulmuşa benziyordu, öyle şeyler anlatıyordu ki, saçlarını yirmi dört saatte ağartmış olmalıydılar. Siracusa’da, tiyatroda terbiyeli atların terkisinde dans eden Bakire Meryem gibi güzel bir kızcağız, o fırsattan yararlanarak kolerayı yayıyor diye öfkeden gözü kararan halk tarafından linç edilmişti. İnsanlar kuşkulara kapılmışlar, ilk kötü haberde kasabadan sıvışmak için hazırlıklarını yapmışlar, yoldan geçen tanımadıkları her yüzü işkillenerek izliyorlardı.</p>

  <p>O sıralarda iki seyyar tuhafiyeci geldi, ipek kurdeleler ve mendiller getiriyorlardı. Mallarını satmak için evden eve dolaşıyorlar, kapılardan ve avlulardan içeri bakıyorlardı. Sanki yeni yetişen genç kızlarmış gibi süslenip püslenmek için seve seve para harcayan Margarone kızları, dünya kadar alışveriş ettiler; hatta el altında bozuk paraları bulunmadığından, o kibar adamlar da ertesi gün dönüp alacaklarım söylediler.</p>

  <p>Oysa arkalarından kıyamet koptu. Ciolla, tavuklarımı zehirlediler diye Hâkim’e başvurmuştu; hâlâ soğumamış leşlerini de kanıt olarak elinde taşıyordu. Don Nicolino aklı başından gitmiş halde eve döndü, ablalarına kapıları pencereleri sürgüleyip, hiç kimseye açmamalarını tembihledi. Doktor Tavuso sarnıcın kapağını da kapattırdı. Kasabadaki namuslu adamlar, Ciolla’nın ne mal olduğunu hatırladılar; öyle ya, on altı yıl önce kelepçelenip Kale’ye götürülmüştü, dişlerine değin silahlandılar ve ne olur ne olmaz yine bulanık suda balık avlamaya kalkışırsa diye kasabada bekçilik etmeye koyuldular. Parolaları ilk kötü belirtide Tanrı yarattı demeden üstüne ateş etmekti. İki tuhafiyeci bir daha ortalıkta gözükmediler. Karanlık bastırmadan yük dolu arabaların kafilesi yola düzüldü, kasabadan kaçıyorlardı. Akşam duasından sonra sokaklar tam bir ıssızlığa gömüldü. Geç vakit bir araba geldi, içinde Don Corrado La Gurna vardı, yas giysileri içindeydi, mendilini gözlerine tutuyordu. Köpekler bütün gece uludular.</p>

  <p>İnmeli Barones Rubiera’nın da kaçtığı görülünce panik patlak verdi; hanım aşırı şişmanlamıştı, tahtırevana sığmadığı için bir koltuklu iskemleye oturtmuşlardı, dört adam güç bela taşıyordu, başı bir yana kaykılmış, ablak suratı mosmor, salyalar akan ağzının ortasından kan kırmızısı dili sarkıyordu; yalnız gözleri capcanlı, tedirgindi, cesedi andıran elleri hiç durmadan tir tir titriyordu. Ardında yirmi yaş ihtiyarlamış oğlu baron, iki büklüm, saçları kırlaşmış, çevresi çocuklarla sarılı, karısının yine karnı burnunda, bir de ilk evliliğinden olan evlatları. Geçtikleri yerde sokağı dolduruyorlardı: Korkunç bir şeydi. Kasabada kalmaktan başka çaresi olmayan yoksullar dehşet içinde seyrediyorlardı. Kiliselerde <i>Sacramento</i><a class="footnoteref" id="k49" href="../Text/dipnotlar.xhtml#n49"><sup>[49]</sup></a> sergileniyordu. Onun üzerine eski kinler bastırıldı, efendilerinden arakladıklarını geri veren ortakçılar bile oldu. Don Gesualdo kucağını ve ambarlarını yoksullarla hısım akrabaya açtı; Canziria ve Salonia’daki kır evlerini de. Yine geniş mi geniş bir evlerinin bulunduğu Mangalavite’de bütün aileyi bir araya toplamaktan söz etti.</p>

  <p>– Şimdi bir koşu babama gideyim, bizimle gelmesi için ikna etmeye çalışayım. Sen de o arada ağabeyine git - dedi Bianca’ya. - Kendisine anlat ki böyle zamanlarda geçmişe bir sünger çekmek lazım, yani ona bir hainlik etmiş olsam bile... Koleranın soluğu ensemizde... Hem sonuçta, kan bu, su değil ya! Zavallı ihtiyarı koleranın ortasında yalnız başına bırakamayız... Millet bize lanet etse haklı olur, ha?..</p>

  <p>– Ne kadar iyi yüreklisiniz siz! - diye kekeledi karısı, yüreği sıcak duygularla dolmuştu. - Ne kadar iyi yüreklisiniz!</p>

  <p>Gel gör ki Don Ferdinando ikna edilemedi. Boynuna ufak bir kap asmış, bir duvarcı merdivenine tırmanmış, pancurların bütün aralıklarına kâğıttan şeritler yapıştırmakla pek meşguldü.</p>

  <p>– Evi terk edemem - diye yanıtladı. - İşim başımdan aşkın!.. Ne kadar çok delik var, görüyor musun?.. Kolera gelecek olursa... Hepsini tıkamak lazım...</p>

  <p>Kız kardeşinin defalarca yalvarıp yakarması boşuna oldu.</p>

  <p>– Bana bu pişmanlığı yaşatmayın, Don Ferdinando!.. Sizin evde yapayalnız olduğunuzu bildikçe, geceleri nasıl gözümü yumabilirim ben?..</p>

  <p>– Hah! Hah!.. - oldu yanıtı, yüzünde bir aptal gülüşüyle. - Gece gelip bana kolera ödeyemeyecekler!.. Bütün aralıkları kapatacağım... bak, böyle!</p>

  <p>Sonra yine aynı karşılığı tekrarlıyordu:</p>

  <p>– Evimi terk edemem... aile evrakına göz kulak olmak zorundayım...</p>

  <p>Zangocun karısı, Donna Bianca’nın sokak kapısından çaresizlik içinde çıktığını görünce, ağlayarak peşinden koştu:</p>

  <p>– Bir daha görüşemeyeceğiz!.. Herkes gidiyor... Kimse kalmıyor ki ayin ve sabah duası çanı çalalım!</p>

  <p>Nunzio usta da oğluyla birlikte çıkıp gitmeyi reddetmişti.</p>

  <p>– Ben yemeğimi elimle yerim, oğlum. Sofrada babanın yüzünü kızartırsın... Ben yontulmamış bir adamım... Beylerle birlikte olamam!.. Hayır, hayır, bunları önceden düşünmek daha iyi olurdu! Kendi kendimi yiyeceğime koleradan gebereyim, daha iyi!.. Hem sonra, biliyor musun? Ben evimin efendisi olmaya alışkınım... Köylüyüm ben... Karımın ayağına paspas olmayı beceremem, hayır!</p>

  <p>Speranza ise sıtmadan yatağa düşmüş Burgio’yu işaret etti.</p>

  <p>– Bizim âdetimiz tehlikede yakınlarımızı terk etmek değildir!.. Kocam yerinden kıpırdayamaz, biz de yerimizden kıpırdayamayız!.. Biz böyleyiz işte!.. İnsanın kocası yatak döşek yatıyorken bütün aileyi geçindirmek ne demektir, bilirsiniz!..</p>

  <p>– Tamam da, ben sana her zaman evin hâkimi olursun demedim mi?.. Nasıl istersen öyle olsun!.. - diye ünledi sonunda Don Gesualdo.</p>

  <p>– Hayır!.. Ben sizden sadaka istemedim!.. Muhtaç olmasaydık hiçbir şey kabul etmezdik... Tanrı’ya hamdolsun!.. Madem bize bir hayırseverlik ediyorsunuz, Canziria’ya gideriz... Korkmayın! Gidelim de elâlem babanızı koleranın ortasında yapayalnız terk ettiniz diyemesin!.. Siz bize iaşe göndermeye bakın... Hayvan gibi ot yiyemeyiz ya!.. Bakın!.. Eğer kızınızın eski entarileri de varsa, artık hiç işine yaramayacak entariler... Nasıl olsa o bir hanımefendidir, ama biz yoksulların işine her zaman yararlar!..</p>

  <p>Margarone’ler hemen Pietraperzia’ya yollandılar; hepsi de hâlâ Don Filippo’nun yasını tutuyorlardı; damadı Don Bastiano Stangafame’nin verdiği kahırlardan ötürü kalp sektesinden ölmüştü, adam ne zaman babası para göndermese Fifî’ye kötek atıyordu. Geçtikleri yollara dert saçıyorlardı. Sganci Teyze’ye kur yapan Baron Mèndola onu alıp Passaneto’ya götürdü, orada ateşlendi; zavallı ihtiyar Zacco ile Noter Neri Donferrante’ye gittiler. Kasaba ıssızlaşmıştı. Akşam duasından bir saat önce, San Sebastiano caddesinde, yemekten sonra her zaman yaptığı gezintiye çıkan Marki Limòli’den başka kimsecikler görülmüyordu. Hatta o gezintileriyle kuşku uyandırdığını, ilk kolera vakası patlak verdiğinde onun hesabını göreceklerini bildirdiler kendisine.</p>

  <p>– Ha? - oldu yanıtı. - Hesabım mı? Ödeyecek olan sizsiniz, siz düşünün. Ben her zaman ne yaptıysam onu yaparım, yoksa zaten nasıl olsa gebereceğim.</p>

  <p>Ve kendileriyle birlikte Mangalavite’ye gitmesi için yalvarıp yakaran yeğenine:</p>

  <p>– Döndüğünde beni bulamazsın diye mi korkuyorsun?.. Yo, yo, korkma; kolera beni ne yapsın.</p>

  <p>Bianca ile kızı arabalarına binmeye hazırlanırlarken, Cirmena Teyze geldi, umutsuzdu.</p>

  <p><i>-</i> Gördünüz mü? Herkes çekmiş gidiyor! Akrabalar benden yüz çevirdiler!.. Üstelik başıma bir de şu zavallı öksüz Corrado La Gurna çıktı... Evinde büyük bir felaket olmuş!.. Bir gecede hem babası hem anası... kolera yıldırım gibi çarpmış!.. Kimsede bendeki yürek yok, hayır!.. Yardım edecek kimsesi olmayan, nereye gideceğini bilmeyen bir zavallı kadınım!.. Orada, Mangalavite’de, evinizin yakınındaki o iki odacığınızın anahtarlarını bana verseniz!.. Hani zeytin değirmenindeki odalar... Başvurabileceğim tek akraba sizsiniz, Don Gesualdo!..</p>

  <p>– Olur, olur - diye yanıtladı o - ama sakın öbürlerine söylemeyin...</p>

  <p>– Söylemez olur muyum, söyleyeceğim elbette!.. Hayatta kalırsam hepsinin yüzüne vurmak isterim!</p>
</body>
</html>