<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<!--?xml version="1.0" encoding="UTF-8"?--><html xmlns="http://www.w3.org/1999/xhtml">
<head>
  <meta name="charset" content="UTF-8"/>
  <title></title>
  <link rel="stylesheet" href="../Styles/main.css" type="text/css"/>
</head>

<body>
  <hr class="hr2"/>

  <h2>II</h2>

  <p>Mangalavite’de kır evi dedikleri ev, ufak vadinin kuytuluğuna gizlenmiş koskoca bir villaydı. Isabella, penceresinden iki yanında zeytin ağaçları yükselen uzun dağ yolunu, içinden su akan mağarayı belirten gür yeşil fundalığı, patikanın kıvrılıp büküldüğü sarp yamaçları ve ötesinde, sumaklarla beneklenmiş yarın üstünde, çini gibi masmavi gökyüzüne yükselen çıplak, taşlık Budarturo dağını görüyordu. O tablodaki tek şen fırça darbesi yolun başlangıcında, bakımsızlıktan öylece unutulmuş, ha bire çiçeklenen bir yabangülü çitiydi.</p>

  <p>Yamaçlarda her mağara, gür hintinciri kümelerinin içine gizli derme çatma kulübeler kolera korkusundan kasabadan kaçmış yoksullarla doluydu. Dört bir yanda horoz ötüşleri ve çocuk çığlıkları çınlıyordu; güneşe serilmiş çullar görülüyor, şuradan buradan, ağaçların arasından yükselen duman sütunları seçiliyordu. Akşam çanlarına doğru, evlerin bitişiğindeki ahırlara sürü sürü taylar ve öküzler dönüyor, gepgeniş avlularda toplanıyorlardı. Ardından gece boyunca duyulan tedirgin ayak sesleri, apansızın yükselen böğürtüler ve melemeler, çıngırak çınlamaları, bir yaban ve ahır kokusu, Isabella’yı sabaha kadar uyutmuyordu. Zaman zaman uzaklarda, karanlığın bağrında çılgınca tüfek atışları dolaşıyordu; tehlike uyarısı veren vahşice haykırışlar onlara kadar ulaşıyordu; ertesi gün köylüler gelip anlatıyorlardı, uçurumlarda sinsice dolaşan gölgeler fark etmişlerdi; Cirmena Teyze Donferrante taraflarında tek tek, ışıl ışıl havai fişekler gördüğünü yemin kasem ederek anlatıyordu. Onun üzerine hemen birilerini gönderip kolera vakası mı var diye soruşturuyorlardı. Oysa orada bulunan Baron Zacco ise havai fişeklerin Mangalavite taraflarında görüldüğünü belirtiyordu.</p>

  <p>Geceleyin görülen havai fişeklerden, yamaçlardan yukarı tırmanan patikalardan geçen her yeni yüzden işkillenmesi bir yana, Don Gesualdo orada, sürüleri, köylüleri, işi gücü arasında bir kral gibiydi; sabahtan akşama değin durup dinlendiği yoktu, hep bağırıp çağırıyor, dört bir yanda ağalık taslıyordu. Akşam olunca da adamlarının arasında, yola doğru çıkan merdivenin basamağında, demir parmaklığın önünde, mintanının kollarını sıvamış oturuyor; serinliğin ve ortakçılarının bitip tükenmeyen yakınmalarıyla başı sonu belirsiz konuşmalarının keyfini sürüyordu. Kır havasının hiç yaramadığı karısını teselli etmek için şöyle diyordu:</p>

  <p>– Burada hiç değilse koleraya tutulma korkun yok. Kolera olmasın da, gerisi kolay.</p>

  <p>Orada kendisini koleraya karşı güvenceye almıştı, krallığında bir kral gibi, gece gündüz korunuyordu - köylülerin her birine güzel bir tüfek verip silahlandırmıştı, 1812’den ya da 1821’den<a class="footnoteref" id="k50" href="../Text/dipnotlar.xhtml#n50"><sup>[50]</sup></a> beri toprağa gömülerek saklanmış eski çakmaklı tüfeklerdi, hem öyle bekçi köpekleri vardı ki bir insanı paralayabilirlerdi. Herkese hayrı dokunuyordu; hepsi de o koşullarda onun canını korumak için kendileri postu deldirmeye hazırdılar. Buğday olsun, bakla olsun, ekşimeye yüz tutmuş bir fıçı şarap olsun, bir eksiği olan herkes ne ihtiyacı varsa koşa koşa gelip ondan ödünç istiyordu. O da Tanrı gibi eli açık davranıyordu. Samanlıklarda, ahırlarda, bekçi kulübelerinde, yukarılarda, Budarturo’nun mağaralarında kasaba halkının yarısını barındırıyordu. Günün birinde peşinde bütün avenesiyle Nanni l’Orbo bile gelmişti, onu bir kenara çekip, göz kırparak durumunu açıkladı:</p>

  <p>– Don Gesualdo... burada sizin ahfadınız da var. Nunzio ile Gesualdo’ya bir bakın, nasıl da size benziyorlar! Ayda dört fırın ekmek yiyorlar, afiyet şeker olsun! Kapıyı yüzlerine kapatamazsınız... Onca kişiye hayrınız dokunmadı mı? Bir de bu hayrı işleyin, Tanrı’nın emridir.</p>

  <p>– Amma da parlak fikir gelmiş aklına!.. Şimdi karımla kızım buradalar!.. Bari zeytin değirmenine gidin de sizi buralarda görmesinler...</p>

  <p>Ama onca cömertlik, onca hayırseverlik gelip onun kanatlarının altına sığınmak istememiş olan yakınlarının inadı yüzünden ona zehir oluyordu. Çoğu zaman akşamları, kapıları pencereleri kapatıp kendini güvende duyduğunda Bianca’ya içini döküyordu:</p>

  <p>– Bunca insanı koleradan kurtarıyoruz... Bunca insanı kanatlarımızın altına aldık da yalnız kendi yakınlarımız şuraya buraya dağılmış duruyor... Mahsus yapıyorlar... lokmamız boğazımızdan geçmesin diye... yüreğimizde ukde olsun diye!.. Sözüm ağabeyine değil, zavallıcık... onun kafası işlemiyor... Ama benim babam... Yüreğime bu derdi vermeyecekti, o!..</p>

  <p>Ama başına kızının açacağı asıl öbür dertten habersizdi, zavallı adamcağız! Isabella yatılı kolejden kafasında kavak yelleri eserek gelmişti, Mangalavite’de Palermo’nun Favorita parkındaki güzellikleri bulacağını hayal etmişti: Mermer banklar, heykeller, her yan çiçekler içinde, ulu ağaçlar, her biri birer dans salonuymuş gibi bakımlı yollar ve oraya varınca yeni bir düş kırıklığına uğramıştı. Bula bula dağ patikaları, cici pabuçlarını hırpalayan taşlar, toz toprağa batmış bağlar, gözlerini kamaştıran güneşten kavrulmuş anızlı tarlalar, o yükseklikte pas lekeleri gibi görünen sumaklar serpili, günbatımıyla akşamın çarçabuk gamlara bürüdüğü sarp kayalıklar bulmuştu. Üstelik o uzlette günler hep birbirinin tıpkısıydı; sürekli kuşku, her şeye güvensizlikle bakmak, içilen sudan, gelip geçenlerden, havlayan köpeklerden, gelen mektuplardan işkillenmek - dışardan gelen her şeyi tütsülemek için, bahçe parmaklığının önünde hep bir ıslak saman yığını duruyordu - gelen tek tük mektubu dumanın ardından, bir kamışın ucuyla veriyorlardı - ve tek oyalanmaca Cirmena Teyze’nin gevezelikleriydi; kadın her akşam elinde fener, koluna çorap örgüsü sepetini takmış, çıkageliyordu. Yeğeninin ona eşlik ettiği enderdi; kendi içine kapanmayı, evde kalmayı, kendi meselelerini ya da kim bilir, belki ölmüşlerini düşünmeyi yeğliyordu... Cirmena Teyze özür bulmuş olmak için o çocuktaki büyük yetenekten dem vuruyordu, bütün gün odacığına kapanmış, başını ellerinin arasına alıp, koskoca defterleri şiirleriyle dolduruyordu, ama ne şiirler, taşları bile ağlatırdı. Don Gesualdo’ya o lafları dinledikçe uyku bastırıyordu. Annesi de pek konuşmuyordu, hep soluğu kesik, hep yatakla şezlong arasmda. Teyzeye kulak veren tek kişi oydu, o bomboş günlerin sonunda esnemelerini zor tutan Isabella. Kendisi gibi oraya buraya savrulmuş olan kolej arkadaşlarına ne yazacağını bilemiyordu doğrusu. Leyra’lı Marina her hafta ona serüvenlerle, ilginç dedikodularla dolu armalı sayfalar gönderiyordu. Isabella’yı kışkırtıyor, sorup soruşturuyor, o da kendi sırlarını açsın istiyordu, her mektupta sanki kocaman kibirli gözleriyle karşısına dikiliyor, dolgun dilber dudaklarıyla, kulağına yüzüne ateş bastıran, içinde sanki kendisinin de bir sırrı gizliymişçesine yüreğini çarptıran şeyler fısıldıyordu. Birbirlerine karşılıklı bir hatıra defteri armağan etmişlerdi, içine en mahrem düşüncelerini, her şeyi ama her şeyi, hiçbir şey gizlemeksizin yazacaklarım vaat etmişlerdi! Isabella’nın güzelim mavi gözleri, Limòli Amcasının söylediği gözler, istemeden, hatta hiç bakmadan, o düşünceleri araştırıyor gibiydi. Saç örgüleri hâlâ omuzlarından aşağı sallanan kafacığında bir kaynaşmadır başlıyordu, sanki bir arı oğulu kayalıkların ötesinden, Butarduro’nun ötesinden, uzaklardan kırın bütün seslerini ve kokularını o kafaya taşıyıp getiriyordu. Özgür hava, dalların yaprakların hışırtısı, sımsıcak güneş kanını ateşliyor, incecik mavimsi damarlarına sızıyor, yüzünün pembeliğinde çiçekleniyor; okul önlüğünün altında yeni filizlenen göğsünü iç çekişleriyle kabartıyordu.</p>

  <p>– Görüyor musun kır sana nasıl da yarıyor? - diyordu babası. - Nasıl da güzelleştin, görüyor musun?</p>

  <p>Fakat kız mutlu değildi. İçinde bir tedirginlik, bir tasa vardı, elleri nakışının üstünde hareketsiz kalıyor, kolejdeyken çamaşırlarının altında sakladığı o birkaç kitapçığı okumak için bazı belli yerleri aranıyordu. Evin önünden başlayan yolun ucunda, ceviz ağaçlarının gölgesinde, su kaynağının yakınında hiç olmazsa büyük bir dinginlik, büyük bir sessizlik vardı; mağarada suyun damladığı, dalların deniz gibi hışırdadığı, uçsuz bucaksız mavilikte nokta gibi seçilen bir çaylağın apansız gaklayışı işitiliyordu. Onu yavaş yavaş kendilerine çeken yığınla ufacık şeydi onlar; peş peşe bir karınca dizisine, bir duvar çatlağından çekingen başını uzatan küçük bir kertenkeleye, alçak bir duvarın üstünde salınan bir yabangülüne, toprağın üstünde ışık-gölge oyunlarına saatler saati dalıp gitmesine yol açıyorlardı. Uykuyla uyanıklık arası bir hal bastırıyordu üstüne, çevresindeki her şeyden yayılan ve varlığını saran bir dinginlik, orada onu öylece, dizinin üstünde kitabı, iri iri açılmış gözleri bir noktaya takılmış, zihni ta uzaklarda koşarken yakalıyordu. Hafif bir okşayış gibi, kimi zaman yüreğini sızlatan tatlı bir melal sarıyordu içini, bilinmedik şeylerin belli belirsiz arzusu. Günden güne içinde doğan yepyeni bir duyuştu, okuduğu dizelerden, ona iç geçirten günbatımlarından doğan belirsiz bir coşku, alttan alta bir sarhoşluk, herkesten gizleme ihtiyacını duyduğu gizemli, utangaç bir tedirginlik. Geceleyin sık sık annesine duyurmamak için usulca karyolasından iniyor, mumu yakmadan pencereden bakıyor; yıldızlarla kırpışan gökkubbeyi seyrederek hayallere dalıyordu. Ruhu kırın seslerinin peşi sıra avare dolaşıyordu, puhu kuşunun feryadı, uzaklarda köpek havlamaları, gecenin içinde dolanan karmakarışık şekiller, yüreğine tatlı mı tatlı bir korku salan bütün o şeyler. Yüzüne, ellerine, dolunaydan büyük bir yumuşaklık, büyük bir teslimiyet, büyük bir ağlama isteği yağıyormuş gibi bir duyguya kapılıyordu. O muazzam, o apak aydınlıkta, Budarturo’nun ötesinde, uzaklarda, tanıdık imgelerin, sevgili anıların, kimi yıldızların ışığı gibi yanıp sönen pırıltılar saçan hayallerin geçtiğini belli belirsiz görür gibi oluyordu: Okul arkadaşları, Leyra’lı Marina, Marina’nın mektuplarında hep yer verdiği bir başka bilinmedik çehre, dalgalanan ve biçim değiştiren bir yüz, bir sarışın, bir esmerdi, bazen de kuzen La Gurna’nın solgun gözaltlarıyla dudaklarının üzgün kıvrımını alıyordu. Çevresindeki şeylerin duyumu, eğreltiotlarının yaprakları arasından damla damla süzülen su kaynağının hüznü; uzaklarda, kırda yiten yalnızlıkların korkusu, ay ışığının erişemediği sel yataklarının perişanlığı, yukarıda, Budarturo’da, kenarları gümüşlenerek, o muazzam aydınlıkta büyülü şatolar gibi kesin hatlarla çizilen kayalıkların neşesi varlığına siniyordu. Kendini o düşüncelerle, sanki kanatlanmış da yukarılara, ta yukarılara, o gümüşten ışığın içine yükseliyormuş gibi duyuyordu ve dudaklarına tatlı sözler, uyumlu sesler, insanı ağlatan dizeler geliyordu, tıpkı kuzeni La Gurna’nın yüreğinde filizlenen dizeler gibi. O zaman yüzünü hemen hiç görmediği, odacığına kapanmış yaşayan, kendisi gibi hayallere dalan, düşler kuran o genç çocuğu düşünmeye koyuluyordu. Oracıkta, o tepenin ardında, o aynı mehtap onun pencerelerinde de ışıldıyordu herhalde, onun içini de aynı tatlılık sarıyor olmalıydı. Ne yapıyordu acaba? Neler geçiyordu aklından? Zaman zaman, ağaçlar hışırdayıp ona ta uzaklardan birçok ses getirdiğinde soğuk bir ürpertiyle irkiliyordu.</p>

  <p>– Apak dolunay, güzelim dolunay!.. Ne yapıyorsun, aydede? Nereye gidiyorsun? Neler düşünüyorsun sen de?</p>

  <p>İncecik, narin ellerine bakıyordu, onlar da ay gibi apaktılar, büyük bir sevecenlik, belirsiz bir şükran duygusu ve neredeyse gurur hissediyordu.</p>

  <p>Derken o yüceliklerden yorgun düşüyor, zihni hareketsiz kalıyor, babasınm bütün evi dolduran horultusuyla sarsılıyordu. Onun yanında yatan annesi soluğunu duyurmaya bile cesaret edemiyordu; kocasının yanındayken kızına bütün sevecenliğini göstermeye de cesaret edemiyordu, o hüzünlü gözleri ve solgun gülümseyişiyle, çekinerek, en basit sözcüklerle neler neler demeye çalışıyordu:</p>

  <p>– Kızım! Yavrum benim!..</p>

  <p>Gerisini ancak cılız kollarının kucaklayışı, tedirginlikle kapıya dikilen bakışları anlatıyordu. Neredeyse yavrusunu okşayışını, onun yüzünü araştıran titrek ellerini, kızını dikkatle süzen kaygılı gözlerini gizlemesi gerekirmiş gibiydi.</p>

  <p>– Neyin var? Benzin solmuş!.. Rahatsız mısın?</p>

  <p>Cirmena Teyze genç kızı öylesine cılız, gözaltlarında o mor halkalarla yüzünü öylesine soluk görüyordu ki, onu oyalamaya çalışıyor; yeni yeni elişleri öğretiyordu; saman çöplerinden yapılmış minik çerçeveler, yünden portakallar ve kanaryalar. Ona çeşit çeşit öyküler anlatıyor, yeğeni Corrado’nun yazdığı şiirleri getiriyordu okusun diye, gizliden gizliye, örgü sepetinin içinde.</p>

  <p>– Bunların daha mürekkebi kurumadı, dün yazmış. Şimdi biraz dolaşmaya çıktı ya, masasından aldım. Çok içine kapanık, o mübarek çocuk. Öylesine çekingen ki! Biraz desteğe ihtiyacı var, o kadar yetenekle, yazık!</p>

  <p>Sonra genç kıza biraz güçlenmesi için çareler öğütlüyordu, bir şişe suya atılmış çivi başları, her derde devadır. Mutfakta yardımcı olmak için didinip duruyordu, eteğini beline dolayıp, yeğeni Bianca’ya güzel bir kemik suyu kaynatıyor, hiçbir şeyler yemeyen Isabella için bir haşlama yapıyordu.</p>

  <p>– Bu işi bana bırakın. Neye ihtiyacı var, ben biliyorum. Siz Trao’lar ay ışığı ile beslenirsiniz.</p>

  <p>Yaman kadındı o Cirmena Teyze. Yaptığınız iyiliğin karşılığını vermesini biliyordu. Çoğu kez ortalığı şenlendirsin diye Corrado’yu da yanında sürüklüyordu.</p>

  <p>– Sen bütün o kitaplarınla, konuşmalarınla, neler neler yapmayı biliyorsun, ortalığa biraz neşe katarsın. Tanrı biliyor ya, hep böyle kitaplarınla odana kapanıp kalırsan, yeteneklerinden nasıl haberi olur herkesin?</p>

  <p>Sonra, o bulunmadığı zamanlar daha da açık konuşuyordu:</p>

  <p>– Onun yaşında!.. Artık çocuk sayılmaz... Kendini göstermeyi bilmeli!.. Her zaman akrabalarının sırtından geçinemez ki!..</p>

  <p>Üstelik delikanlı İblis gibi kibirliydi, birisi ona yardım etmeye, onu beğendirmeye çalışırsa ayak diriyor, karşı koyuyordu; teyzesi yeğeni Corrado’nun değerini akrabalarının gözleri önüne sermek için çırpınıyordu; yazdığı kâğıtları gizlice alıp götürüyor, Motta ailesinin toplantısında kendisi ortaya döküyordu, heceleyerek okuyor, malını sergileyen bir satıcı gibi coşuyordu; o arada Don Gesualdo yavaş yavaş uyuklamaya başlıyor; esneye esneye başıyla evetliyordu, Bianca ise gözlerini Isabella’ya dikiyordu, genç kız loşlukta gözleri iri iri açılmış, dalgındı; zaman zaman kan dalgaları gelip ışıldatırcasına, narin yüzünün ifadesi her an değişiyordu. Bütün dikkatini okumaya vermiş olan Donna Sarina hiçbir şeyi fark etmiyordu, ara sıra gözlüğünü yerine yerleştiriyor, şamdana doğru eğiliyor ya da öyle ince ince yazan yeğenini çekiştiriyordu:</p>

  <p>– Ama ne yetenek, ha! İdareci olarak... ne bileyim ben... kırdaki işleri denetlemek için... bir çiftliği yönetmek için, o çocuk ağırlığınca altın eder. Yüreğim diyor ki, Don Gesualdo, hani siz ona işlerinizden birinde şöyle bir yer verseniz, dünyanın en kârlı işini yaparsınız!.. Hem... şimdi nasıl olsa bizi işitmiyor ya... ufak bir ücretle yani! Delikanlının daha gözü açılmadı, hani nasıl derler... daha dünyadan haberi yok... az bir şeyle yetinir! Sevap yapmış olursunuz, sevap!</p>

  <p>Don Gesualdo ne evet diyordu ne hayır, ihtiyatlıydı, ağzından enayice bir söz kaçırmadan önce gırtlağının dokuz boğumunda dolaştırıyordu. Koyup kaldırıyor, sonuçlarını düşünüyor, horlarken bile bir gözünü açık tutuyor, kızını izliyordu. Öylesine genç, öylesine dünyadan habersiz, yoksul ya da zengin olmak ne demektir bilmeyen kızcağızın bütün o kıvır zıvıra kafasını takmasını istemiyordu. Kendisi cahil adamdı, hiçbir şey bilmiyordu gerçi, ama bütün o kulağa hoş gelen şeylerin gafilleri yakalamak için kurulan tuzaklar olduğunu anlıyordu. Edebiyattan anlayanlar insanın elini kolunu bağlamak için de, bir işte karşımıza engeller yığmak için de aynı araçları kullanırlardı. Kızının okulda öğretilen her şeyi öğrenmesini istemişti, çünkü zengindi ve günün birinde kârlı bir evlilik yapacaktı. Ama işte zengin olduğundan ötürü de, birçok kişi kendince planlar kuracaktı. Uzun <span style="text-decoration:underline;">lafın</span> kısası, teyzenin o konuşmalarından da, onun planına uyarak, sofraya oturmadan önce nazlanan o çekingen havalı yeğenden de hoşlanmıyordu; malını pahalı satmak isteyen birinin davranışıydı bu. Üstüne üstlük, kızının ondan gözlerini alamayışı, o inatçı suskunlukları, göğsüne yapışmış duran çenesi, kendi de edebiyata heveslenerek, kitaplarını alıp birtakım ıssız yerlere gizlenme merakı; oysa gülüp eğlenmeyi düşünmesi gereken bir kızdı...</p>

  <p>Şimdiye değin yaptıkları şeyler düpedüz çocukluktu; gülüp geçilecek saçmalıklar, ya da ikisine de birer tokat aşkedilecek türden; pencerede durmuş, sineklerin uçuşunu seyre dalan küçükhanımla, ağaçların arasına gizlenerek evin çevresinde dolanıp duran, duvarın üstünden hasır şapkası görünen, ta uzaktan ona düşüncesiyle ulaşmaya çalışan çocukcağız. Don Gesualdo’nun gözleri keskindi. O iki uçtum akıllının kafalarında -bir mil uzaklıktan- mayalanmakta olan garipliklerin hepsini sezinleyemezdi -havaya uçurulan öpücükler, o düete aracı olan güneşle bulutlar- gerçi, yine de belirtilerini okumayı bilirdi: Patikada gördüğü taze ayak izleri, yaprakları saçılmış yabangülleri, işe bak ki tam da kuzeni salondayken Isabella’nın pek masum bir edayla makasını ya da yüksüğünü almak için aşağı kata inmesi, ona hiç bakmıyormuş gibi yapan genç çocuğun kurnazlığı, hani hayvan panayırında satın almaya niyetlendiği ineğin önünde hiç durup bakmadan gidip gelenler gibi. Nanni l’Orbo, kuşkulu bir halle sumaklar arasından doğrulup da elini gözlerine siper ederkenki, aşağıya, villaya giden yola bakarkenki, ya da hintincirleri arasında emeklerkenki hinoğluhin suratını da görüyordu, ya da hiçbir şey anlamazmış gibi yaparak ona çeşmenin yanında bulduğu kâğıt parçalarım, banktan kopmuş sıvaları getirdiğinde:</p>

  <p>– Don Gesualdo, şu yukarı taraflara siz mi çıktınız?.. Hani... gezinmek için diyorum... Düzlüğün otları ezilmiş de, hani üstüne eşek yatmış gibi. Hırsız falan olmaz, değil mi?.. O değil de, şu kolera bulaştıranlar olmasın.</p>

  <p>– Yok yahu?.. Gündüz gözüyle mi!.. Seni hayvan seni!.. Hiç korkma, biz burada gözümüzü dört açıyoruz.</p>

  <p>Sahiden de gözünü dört açıyordu; ihtiyatla, rezalet çıkmasını önleyerek, şu kolera hele bir geçsin, evi silip süpürsünler de, dedikodulara yer bırakmadan Donna Sarina’yı da, bütün akrabalarını da kibarca kapının önüne koysun diye; böylece son zamanlarda bilgelik taslamaya, kırılıp dökülerek imalı imalı konuşmaya başlayan Cirmena Teyze’ye de cevabını vermiş, esnemekten çenelerini yoran o başı sonu belirsiz gevezeliklerin ardım kesmiş olacaktı. Günün birinde, hepsi toplanmış oturuyorlarken, kafasmdakini açıkça söyleyiverdi.</p>

  <p>– Ha... şiir mi? Canlarım benim, şiirler karın doyurmaz ki!</p>

  <p>Cirmena Teyze nihayet alındı:</p>

  <p>– Siz de her şeyi tartıya ölçüye vurmak istiyorsunuz, Don Gesualdo! Ne anlamları var, bilmiyorsunuz... Keşke sizin de elinizden gelse!..</p>

  <p>– Bunun üzerine Don Gesualdo, her zamanki alaycı haliyle, masanın üstündeki kitaplarla dergileri tomarıyla aldı, Donna Sarina’nın kucağına dolduruverdi, kahkahalarla gülerek, onu sepetlemek istercesine, bir işi bağladıklarında simsarların yaptığı gibi, omuzlarından itekliyordu. Sesi öylesine yüksek çıkıyordu ki, gören de öfkelenmiş derdi, kahkahalar arasında:</p>

  <p>– Eh... alın sizin olsun, madem hoşunuza gidiyor... Onları yiyip içersiniz artık!..</p>

  <p>Hepsi bakıştı, Isabella tek söz söylemeden kalktı, odadan çıktı.</p>

  <p>– Ya!.. - diye söylendi Don Gesualdo. - Ya!..</p>

  <p>Ama zamanın uygun olmadığını gördüğünden, öfkesini bastırıp şakaya boğdu:</p>

  <p>– Kızımız da... şiirlerden hoşlanıyor. Oyalanmaca olarak... gitar eşliğinde falan... şimdi yazlıktayız ya... bir diyeceğim yok. Ama onun uğruna geceli gündüzlü emek vermiş biri de var, anlıyor musunuz?.. Ve onda Trao’ların inadı varsa, sırası geldiğinde Motta’ların da şaka kaldırır yanları yoktur...</p>

  <p>– İyi de - diye atıldı teyze, - bu başka bir konu.</p>

  <p>– Ya, size başka bir konu gibi geliyor demek?</p>

  <p>– Tabii ya! - diye atıldı, birden yeğenine çatarak. - Amcan senin iyiliğin için söylüyor. Onun gibi seven bir akrabayı dünyada bulamazsın, ona göre!</p>

  <p>– Elbette, elbette... Siz aklı başında bir kadınsınız, Donna Sarina, sözün nereye gittiğini havadan kapıyorsunuz.</p>

  <p>Bunun üzerine Cirmena yetenekli bir gencin nereye isterse ulaşabileceğini kanıtlamaya girişti; kâtip olsun, çiftçi olsun, bir konağın kâhyası olsun. Artık onun da arkasında bir desteği vardı.</p>

  <p>– Elbette, elbette - diye yinelemeyi sürdürüyordu Don Gesualdo. Ama daha ileri bir söz vermiyordu. Kalkmış iskemleleri yerlerine yerleştiriyor, pencereleri örtüyordu. - Şimdi gidin artık - der gibiydi. Ama baktı ki delikanlı bütün o yoksul düşmüş akrabaların kibriyle sırtını dönmüş, yanıt vermiyor, Donna Sarina artık dilini tutamadı, çorap şişleriyle gözlüğünü alelacele topladı, kimseye hoşça kalın demeden sepetini koluna geçirdi.</p>

  <p>– Böyle davranmak da olur mu canım! İnsan akrabalarının ilgisine böyle mi teşekkür eder? Ben artık elimi çekiyorum... Bundan sonra kendin bilirsin... Herkes kendi evine...</p>

  <p>– İşte bunu doğru söylediniz, Donna Sarina. Herkes kendi evine. Bekleyin de sizi ben götüreyim... Ha? Ha? Ne oluyor?</p>

  <p>Bir süredir, bir yandan konuşurken, bir yandan köpeklerin havlamasına, avluda kazlarla hindilerin yaptığı şamataya, dışardaki telaşlı koşuşturmalara kulak kabartıyordu. Derken kendi adamlarının gevezeliği arasında yabancı bir ses işitildi. Bahçe parmaklığına yaklaşan bekçi ona telaşla işaretler yapıyordu.</p>

  <p>– Geliyorum, geliyorum, bir dakika bekleyin.</p>

  <p>Az sonra geri döndü, yüzü gözü allak bullak, telaş içindeydi, hasır şapkasını ensesine kaydırmış, terini siliyordu. Donna Sarina korkuyormuş gibi yaparak, ille de ne olduğunu bilmek istedi.</p>

  <p>– Yok bir şey... Şu yukardaki ekin saplan tutuşmuş olmalı... Sizi evinize götüreyim. Önemsiz bir şey.</p>

  <p>Harman yerinde bir kargaşadır gidiyordu. Sundurmanın altında Nardo usta Don Gesualdo’nun kır katırına eyer vurmaktaydı. Bahçe parmaklığının önünde Nanni l’Orbo ile diğer birçok kişi başka yöreden gelmiş bir köylüyü dinliyorlardı; adam heyecanlar içinde, coşkuyla elini kolunu sallayarak, paramparça olmuş giysilerini göstererek müthiş bir şeyler anlatıyordu.</p>

  <p>– Yok bir şey, yok bir şey - diye yineledi Don Gesualdo. - Ben sizi evinize götüreyim. Acelemiz yok.</p>

  <p>Ama tedirginliği belli oluyordu, sözünü şaşırıyor, alnından boncuk boncuk terler süzülüyordu. Donna Sarina korkmakta ısrarlıydı, ayaklarının üstünde dikeliyor, meraklı gözlerle sağı solu araştırıyor, altında ne yattığını anlamak için onun yüzüne bakıyordu:</p>

  <p>– Kolera vakası, değil mi? Buraya kadar getirdiler, değil mi? Hainin biri mi? Suçüstü mü yakalamışlar?</p>

  <p>Sonunda Don Gesualdo ellerini onun omuzlarına koydu, gözlerini onun gözlerinin akına dikti:</p>

  <p>– Donna Sarina, ne oyunu oynuyoruz böyle? Bırakın da kendi evimin işlerine bakayım! Çattık yahu!</p>

  <p>Ve onu köprünün öteki yanında, yolun ortasında bırakıverdi. Döndüğünde öfkesini sanki ayaklanmışa benzeyen bütün o insanlardan çıkardı, Lia kadın ekmek hamuru yoğururken bırakmıştı, kızı da yine elleri una bulanmış halde koşup gelmişti.</p>

  <p>– Ne var? Ne var? Siz, Nardo usta, katırı alıp önden gidin. Yolda arkanızdan yetişirim. Gidiyor muyum, kalıyor muyum, bütün konu komşuya ilan etmeye gerek yok. Sizler de haydi kendi işinize. Ağzınızı da sıkı tutun, ha!.. Ötede beride borazan çalarak başıma gelenleri anlatmayın!..</p>

  <p>Sonra bedenini taşımaz olmuş bacaklarını sürüyerek yukarı kata çıktı. Bianca onu o suratla görünce ürktü. Ama o karısına bir şey söylemedi. Kedinin yokluğunda sıçanlar cirit atar diye korkuyordu. Karısı çizmelerini çekmesine yardım ederken, birtakım tembihlerde bulunuyordu:</p>

  <p>– Eve göz kulak ol. Kıza göz kulak ol. Ben bir gidip gelirim. Ben yokken gözünü dört aç, anlıyor musun?</p>

  <p>Dizüstü duran Bianca şaşkın yüzünü kaldırdı.</p>

  <p>– Hele bir ayıl yahu! Neler oldu sana böyle? Ağabeyin Fernando’nun aynısın! Kızının başında kavak yelleri esiyor, farkına varmadın mı? Kafasına onca kıvır zıvırı soktuk da iyi halt ettik! Kim bilir aklından neler geçiriyor? Öbürleri de öyle... Donna Sarina da, bütün diğerleri de! Yılan besledik koynumuzda!.. Diyordum ki, ben dönene kadar ziyaret falan yok... kızını da gözünün önünden ayırma. Kız kısmı aklına bir şey koydu mu nasıl olur, bilirsin!.. Bir vakitler sen de gençtin... Ama ben o senin ağabeylerin gibi burnumdan sürüklemelerine izin vermem, biliyorsun!.. Yo, yok, ses etme! Sitem olsun diye söylemiyorum... O zaman benim için öyle davrandıydın. Bana iyi bir eş oldun, uysal, itaatli, gözün evinden başka şey görmedi... Pişman değilim. Bunları söylüyorsam şimdi sana ders olsun diye. Kızlar ille de evlenirim diye tutturdular mı, gözleri dünyayı görmez olur... Sen hiç değilse çılgınlık etmiyordun... Sen de pişman falan olmadın, öyle değil mi? Ama şimdi bu hikâye farklı. Dağ başındaymışız gibi soyamazlar bizi...</p>

  <p>Bianca, solgun yüzüyle eşiğin orada dimdik durmuştu, gözlerini iri iri açtı, içlerinde belirsiz bir dehşet, acılı bir şaşkınlık vardı; Don Ferdinando’nun gözlerindeki o bulanık zihnin şöyle bir belirmesiydi.</p>

  <p>– Hah! Nihayet anlamışsın! Sen de farkına varmışsın! Bana da hiçbir şey söylemiyordun!.. Siz kadınlar hep aynısınız... birbirinize arka çıkarsınız!.. İyiliğiniz için canını harcayan kişiye karşı birlik olursunuz!</p>

  <p>– Hayır!.. Size yemin ederim!.. Hiçbir bildiğim yok!.. Benim suçum yok... Benden ne istiyorsunuz?.. Ne haldeyim, görüyorsunuz işte!..</p>

  <p>– Bilmiyor muydun? İşin ne öyleyse? Kızına böyle göz kulak oluyorsun, ha... Ana dediğin böyle mi yapar?.. Her şey benim sırtımda! Sırtım da kuvvetli nasıl olsa. Şuracığıma oturmuş yığınla kahır var... Ama ben demir gibiyim!.. Derim kalındır benim.</p>

  <p>Ve sırtı kamburlaşmış, kavurucu güneşin alnında, başındaki bütün dertleri sayıp döke döke çekti gitti. Salonia’dan onu çağırmaya gelen ulak onu patikanın tepesinde, topallayarak katırın başını çeken Nardo ustayla birlikte bekliyordu.</p>

  <p>– Çabuk olun, efendim. Geç kalırsak felaket olur, sonra da bütün suç üstüme yüklenir.</p>

  <p>Yolda giderlerken insanın kafasında saçlarını diken diken edecek şeyler anlatıyordu. Marineo’da bir yolcuyu öldürmüşlerdi, adam öğle sıcağında, su yalağının çevresinde dolanıp duruyormuş, üstü başı lime lime, yalınayak, tozdan bembeyaz olmuş, yüzü ateşli, bakışı tehdidi, kuşkulanmış, uzaktan gözetleyen yerli halka inat, melanetini yapmaya çalışıyormuş. Callari’de bir çitin ardında bir ceset bulmuşlar, tulum gibi şişmiş: Leş kokusundan fark etmişler. Akşam olunca her yanda havai fişekler, bir ışık yağmuru görülüyormuş, Tanrı korusun, Aziz Lorenzo gecesi<a class="footnoteref" id="k51" href="../Text/dipnotlar.xhtml#n51"><sup>[51]</sup></a> gibiymiş! Trimmilito’ya odun taşırken, bir yabancının yardımını kabul eden bir gebe kadın, hemen o gece apansızın ölüvermiş, karnı hintincirleriyle dolu; - Tanrım sen yardım et - bile diyemeden.</p>

  <p>– Babanız koleraya çanak tuttu, öyle efendim. Herkes ona söylüyordu: Güneş gökte yükselmedikçe kapıyı açma! Ama nasıl katır inadı vardır, bilirsiniz! Kolerayı Salonia’ya omuzunda heybesiyle oradan oraya dolaşan bir yolcu getirdi. Bu zamanda, düşünün bir! Bazıları onu çiftliğin yanındaki duvarın üstünde bitkin, otururken görmüş. Sonra da gece boyunca damda ve kapıların ardında patırtılar... Gün ağardıktan sonra şurada burada bulduğumuz yağ lekeleri!.. Salyangoz sümüğü gibi... Evet efendim!.. Eczacı olacak o hayvan da kolerayı uzak tutmak için hâlâ aman evlerinizi süpürün, domuzlardan, tavuklardan sakının diye vaaz veriyor! Meğer zehri bize Tanrı’nın o kötülük nedir bilmeyen yaratıkları bulaştırıyormuş! Anladınız mı efendim?.. Yani hepsini gebertmek lazım, doktorlar olsun, papazlar olsun, eczacılar olsun, tamamını, çünkü onlar öbür dünyaya gönderdikleri her Hıristiyan için Kraldan on iki <i>tari</i> ücret alıyorlarmış! Bir de Başpapaz Bugno bunu mihraptan vaaz edecek cesareti bulmaz mı: “Evlatlarım, biliyorum ki kolera yüzünden beni suçluyorsunuz. Ama ben masumum. İşte, bu kutsal ekmeğin üstüne yemin ediyorum!” Şimdi, masum muydu, değil miydi, ben bilmiyorum. Ama şunu biliyorum ki koleraya o da tutuldu, çünkü evinde hani şu Napoli’den Hıristiyanları öldürsün diye yolladıkları şişeler vardı. Ben hiçbir şey bilmiyorum. Tek bildiğim insanlar sinek gibi düşüp düşüp ölüyorlar: Donna Marianna Sganci, Peperito...</p>
</body>
</html>