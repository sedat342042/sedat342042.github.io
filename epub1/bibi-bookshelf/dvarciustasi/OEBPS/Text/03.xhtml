<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<!--?xml version="1.0" encoding="UTF-8"?--><html xmlns="http://www.w3.org/1999/xhtml">
<head>
  <meta name="charset" content="UTF-8"/>
  <title></title>
  <link rel="stylesheet" href="../Styles/main.css" type="text/css"/>
</head>

<body>
  <hr class="hr2"/>

  <h2>III</h2>

  <p>Bayan Sganci’nin evi kasabanın koruyucu azizinin bayramı dolayısıyla yapılacak dinsel alayı seyre gelenlerle dolmuştu: Merdivenlere bile şamdanlar yerleştirilmişti; iğne atsan yere düşmeyecek kalabalıkla dolmuş meydana evin beş balkonundan şıkır şıkır pırıltılar, mumların alevleri taşıyordu; uşak Don Giuseppe Barabba sırtında üniforması, ellerinde pamuklu eldivenler, gelen ziyaretçileri içeriye bildiriyordu.</p>

  <p>– Don Gesualdo usta! - diye seslendi birden, saçları karmakarışık koca kafasını yaldızlı kapının kanatları arasından uzatarak. - İçeri alayım mı, efendim?</p>

  <p>Soylu takımın kalburüstü kişileri oradaydılar: Pırıl pırıl siyah atlas giysileriyle Başpapaz Bugno; mücevherlerini yüklenmiş Donna Giuseppina Alòsi; suratı da perukası gibi önceki yüzyıldan kalma Marki Limòli. Onca milletin önünde öylesine kibarca uyarılan Bayan Sganci şaşkınlıkla dilini tutamadı.</p>

  <p>– Hayvan işte! Hayvanın tekisin sen! Don Gesualdo Motta demen lazımdı! Hayvan seni!</p>

  <p>Don Gesualdo usta kasabanın ileri gelenlerinin çevresine işte böyle giriş yaptı; taze tıraş olmuş, iyi cins bir kumaştan elbiseler giymiş, kireçten yıpranmış ellerinin arasında yepyeni bir şapkayla.</p>

  <p>– Gelin, gelin, Don Gesualdo! - diye çığırdı Marki Limòli o kulakları tırmalayan tiz sescağızıyla. - Çekinip sıkılmayın.</p>

  <p>Ama Don Gesualdo usta hayli tereddütlüydü, sarı damasko döşemeli kocaman salonun ortasında, duvarlarda çepeçevre asılı portrelerinden onu kibirle süzen bütün o Sganci ailesi fertlerinin bakışları altında ezilir gibiydi.</p>

  <p>Ev sahibesi onu yüreklendirdi:</p>

  <p>– Buraya gelin, burada size de yer var, Don Gesualdo.</p>

  <p>Nitekim yan sokağa açılan, meydana yandan bakan balkon ikinci sınıf davetlilerle yoksul akrabalara ayrılmıştı: Boynu bükük, bakımsız haliyle hizmetçiden farksız Donna Chiara Macrì; <i>ev rahibesi</i><a class="footnoteref" id="k12" href="../Text/dipnotlar.xhtml#n12"><sup>[12]</sup></a> kızı Donna Agrippina, düpedüz bıyıklı bir kızcağız, keşişleri andıran ablak, esmer, sivilceli suratında günah gibi kapkara kocaman gözleriyle erkekleri araştırmakta. İlk sırada kuzen Don Ferdinando, bir çocuktan beter meraklı, dirsek atarak öne geçmiş, kocaman siyah kravatlı kaplumbağamsı boynunu Büyük Meydan’dan yana uzatıyor, ufacık kurşuni gözleri şaşkınlıkla açılmış, sipsivri çenesi is rengi, Trao’ların koskoca burnunun kanatları titriyor, kıllı kulaklarına kadar çıkan yıpranmış yeleğinin üstüne kıvrık saçı it kuyruğu misali iniyor; ve onun arkasına büzülmüş kız kardeşi Donna Bianca, omuzları biraz kamburlaşmış, çelimsiz göğsü tahta gibi, saçları dümdüz, sıska yüzünün benzi atmış, bütün o bayramlıklar giymiş hısım akrabanın arasında sırtında basit bir yünlü giysi.</p>

  <p>Sganci Teyze yeniden söze girdi:</p>

  <p>– Buraya gelin, Don Gesualdo. Size yer ayırdım. Burada, yeğenlerimin arasında.</p>

  <p>Bianca çekinerek biraz uzaklaştı. Don Ferdinando, rahatını bozarlar diye kaygılanıp kaşlarım çatarak bir an başını çevirdi ve Don Gesualdo usta tökezleye tökezleye, kekeleye kekeleye, bin bir özür dileyerek, balkona yaklaştı. Orada, önündekilerin omuzları ardında kalakaldı, meydandan fişekler yükseldikçe başını kaldırarak, çekingenliğini gizlemeye çabalıyordu.</p>

  <p>– Affedersiniz! Affedersiniz! - diye pufladı, o noktada Donna Agrippina Macrì burnunu kırıştırarak, güçlü kalçalarıyla kendine yol açarak, heybetli göğsünün üstünde beyaz eşarbını kibirle düzelterek; böylece büyük balkonda, Cirmena Teyze’yle öbür hanımların toplaşmış, yüksek perdeden mırıldandıkları gruba ulaştı, hepsi dönüp dönüp salonun dibinde, yan sokağa açılan balkona bakıyorlardı.</p>

  <p>– Adamı oraya buyur ettiler... tam canibime, anlıyor musunuz!.. Ayıp yani!</p>

  <p>– Ah, damat o mu? - diye sordu alçak sesle Donna Giuseppina Alòsi, aydede suratında gülümseyen ufacık gözleriyle.</p>

  <p>– Susun! Susun. Ben şöyle bir gidip bakayım... - dedi Cirmena Teyze ve sokağa bakan balkonda olup bitenlerin kokusunu almak için -sarı ipek elbisesini ışıl ışıl deniz misali yakamozlandırarak-, salonun öbür ucuna yollandı. Orada herkes diken üstünde gibiydi: Macrì Teyze meydanı seyredermiş gibi yapıyordu, Bianca suspus olmuş, bir köşeye sinmişti; bayramın keyfini çıkarmakla meşgul olan yalnız Don Ferdinando’ydu, tek söz etmeden kafasını sağa sola çeviriyordu.</p>

  <p>– Burada iyi eğleniyorsunuz, ha? Sen eğleniyor musun, Bianca?</p>

  <p>Don Ferdinando rahatı kaçarak başını çevirdi; sonra kuzin Cirmena’yı görerek söylendi:</p>

  <p>– Ha... Donna Sarina... İyi akşamlar! İyi akşamlar! -Ardından yine öbür yana döndü. Bianca yumuşak bakışlı, nemli gözlerini teyzesine çevirdi, bir şey demedi; Macrì Teyze’nin dudaklarında nazik bir gülümseme belirdi.</p>

  <p>Cirmena, Don Gesualdo’ya bakarak hemen yine söze girdi:</p>

  <p>– Amma da sıcak, ha? İnsan boğuluyor! Bu kez çok kalabalık... Kuzin Sganci de bütün kasabayı davet etmiş...</p>

  <p>Don Gesualdo usta bir yana çekilecek oldu.</p>

  <p>– Yo, yo, hiç rahatsız olmayın canım... Bakın ne diyordum, kuzin Macrì...</p>

  <p>– Hanımefendi! Hanımefendi! - diye seslendi o anda Don Giuseppe Barabba; ev sahibesine işaretler yapıyordu.</p>

  <p>– Hayır; - diye yanıtladı o -, önce alay geçsin de, sonra.</p>

  <p>Marki Limòli kadın uzaklaşırken elbisesinden tutup yakaladı:</p>

  <p>– Kuzin hanım, kuzin hanım, pek merak ettim, söyleyin: Don Gesualdo usta ile ne işler kotarıyorsunuz bakalım?</p>

  <p>– Sormanızı bekliyordum zaten... Hınzır dedikoducu!.. - diye söylendi Sganci ve ona kulak asmadan, bıraktı gitti, adam kocaman sandalyeye gömülmüş, çıplak dişetleriyle gülüyordu, hınzır bir mumya gibi.</p>

  <p>O sırada Noter Neri içeriye girmekteydi; ufak tefek, tostoparlak, dibiz kafasıyla tam bir topaç; karnı gurulduyor, gürültülü kahkahalar koparıyor, gevezeliği ağzından makara misali gıcırdayarak dökülüyordu.</p>

  <p>– Donna Mariannina!.. Aman efendim, aman!.. Bu ne kalabalık böyle!.. Bunlar ne dilberler böyle!.. - Ardından şatafatlı bayramlıklar giymiş Don Gesualdo ustanın varlığını keşfetti; sanki gözleri pek iyi görmüyormuşçasına, kaşlarını kaldırarak, elini gözlerine siper ederek daha iyi görebilmek için eğilir gibi yaptı; istavroz çıkardı ve alaş telaş büyük balkondan yana kaçtı, kalabalığı dirsekleyerek kendine yol açarken söyleniyordu:</p>

  <p>– Ama bu var ya bu, hepsini bastırdı!.. Tanrım, sen aklımı koru!</p>

  <p>Donna Giuseppina Alòsi, içgüdüsel bir hareketle eliyle mücevherlerine bastırdı; mücevheri olmadığından, başka hâzinelerini sergilemekte olan Yüzbaşı’nın hanımı Capitana<a class="footnoteref" id="k13" href="../Text/dipnotlar.xhtml#n13"><sup>[13]</sup></a>, omuz başında bir kıpırdanma hissedince yılan sokmuş gibi dönüverdi.</p>

  <p>– Affedersiniz, affedersiniz; - diye kekeliyordu noter. -Baron Zacco’yıı arıyordum da.</p>

  <p>San Sebastiano sokağı tarafından, damların üstünde, meydana doğru bir yangın kızıllığı yayılmaktaydı, içinden ikide bir, koruyucu azizin heykelinin önünden havai fişekler atılıyordu, kalabalığın uğultusu fırtına misali kabarmaktaydı.</p>

  <p>– Alay geliyor! Alay geliyor! - diye çığlığı kopardılar korkuluğa ezilircesine abanmış duran çocuklar. Diğerleri de ileri doğru itiştiler; fakat dinsel alay henüz görünmüyordu. Donna Giuseppina Alòsi’nin mücevherlerini gözleriyle yiyen <i>cavaliere</i><a class="footnoteref" id="k14" href="../Text/dipnotlar.xhtml#n14"><sup>[14]</sup></a> Peperito -gözlerine değin yükselen mavimsi bir sakalla kaplı sıska suratında aç kurt gözleri-, kargaşayı fırsat bilip, kadının kulağına bir kez daha fısıldadı:</p>

  <p>– Genç kız gibisiniz, Donna Giuseppina! <i>Cavaliere</i> sözü!</p>

  <p>– Susun, densizlik etmeyin! - oldu dulun yanıtı. - Bana bunları söyleyeceğinize Koruyucu Aziz’den şefaat dileyin, bakın gelmek üzere.</p>

  <p>– Evet, evet, sizin nezdinizde bana şefaat etsin de...</p>

  <p>O noktada Marki Limòli’nin dertop olmuş oturduğu koltuktan cılız, tiz sesi yükseldi:</p>

  <p>– Buyrun, rahatça konuşun! Nasıl olsa sağırım, biliyorsunuz ya.</p>

  <p>Baron Zacco, suratı pancar gibi kıpkırmızı, azizle ilgilenmeden, balkondan içeriye girdi, Noter Neri’ye içini döktü:</p>

  <p>– Hepsi Başrahip Lupi’nin marifeti!.. Şimdi nahiye arazisinin açık artırmasına katılsın diye Don Gesualdo ustayı da ayağıma dolaştırıyorlar!., ama alamayacaklar elimden! Bakın, Fontanarossa’yı satmak pahasına bile olsa! O topraklar kırk yıldır ailemin elinde!..</p>

  <p>Ansızın, balkonların altında, bando mızıka gümbür gümbür bir pasodoble patlattı; tehdidi gibi görünen bir kalabalık dalgasıyla birlikte meydana çullanmıştı. Bayan Capitana burnunu kırıştırarak geri çekildi.</p>

  <p>– Buram buram insan kokusu geliyor aşağıdan!</p>

  <p>– Anlıyor musunuz? - diye hâlâ yırtınıyordu Baron Zacco, - bir <i>salma’</i>sına zaten üç <i>onza</i> ödüyorum o arazinin! Ve o kalkmış, azımsıyor!</p>

  <p>Kendi işlerini âleme ilan etmekten hoşlanmayan Noter Neri, Capitana’ya döndü; kadın elbiselerini Palermo’da diktirdiğini bahane ederek, uygunsuz kaçacak kadar cömert dekoltesiyle bir öbek delikanlının ortasında cilveler yapmaktaydı.</p>

  <p>– Bayan Capitana! Bayan Capitana! Böyle yapıyorsunuz, azizden bayramını çalıyorsunuz! Herkes ona sırtını dönüyor!</p>

  <p>– Ay, hepiniz de ne kadar budalasınız! - diye yanıtladı Bayan Capitana keyfinden şişinerek. - Ben markinin yanına gideyim bari, o sizlerden daha aklı başındadır.</p>

  <p>– Ah! Ah! HanımefendiciğimL</p>

  <p>Markinin ufacık gözleri şimdi dört açılmıştı, bergamot parfümünü yakından içine çekme derdindeydi; o kadar ki kadın yelpazesiyle korunmaya çabalıyor, ihtiyarcık da ayak diriyordu:</p>

  <p>– Yo! Yo! Bırakın da saygılarımı sunayım!..</p>

  <p>Başpapaz bir tutam enfiye çekti, boğazım temizledi, öksürdü, sonunda ayağa kalktı, puflayarak gidecek oldu - yanakları pırıl pırıldı, cüppesi pırıl pırıldı, kocaman yüzüğü pırıl pırıldı, o kadar ki dedikoducular taşı sahtedir diyorlardı; marki arkasından bağırıyordu:</p>

  <p>– Don Calogero! Don Calogero! Laf olsun diye söylüyorum, canım! Artık bu yaşımda...</p>

  <p>Ve markinin o çıkışına gülüşmeler biter bitmez, <i>cavaliere </i>ile sırdaşlık eden Donna Giuseppina Alòsi’nin sesi işitildi.</p>

  <p>– ...sanki serbest gibiyim, anlıyor musunuz! İki büyük kızım rahibelerin Maria Koleji’nde; oğlan papaz okulunda; evde yalnız en küçükleri Sarino kaldı... boyu bu yelpaze kadar bile değil. Hem sonra evlatlarıma, babalarının malları kaldı, toprağı bol olsun...</p>

  <p>Donna Sarina büyük balkondan yana döndü, kuzin Macrì ile alçak sesle gevezelik ediyorlardı, anlamlı baş sallamaları ve gülücüklerle.</p>

  <p>– İyi de kuzin Sganci’nin işi gizli tutmak istemesini anlamıyorum!.. Sonuçta bizler de Bianca’nın akrabasıyız!..</p>

  <p>– Adam şu şuradaki mi? Şu şuradaki mi? - diye sordu yeniden Donna Giuseppina hep aynı hınzır gülümsemeyle.</p>

  <p>Cirmena, ince dudaklarını kısarak, gözlerini öte yana çevirmişken, başıyla evetledi, o da esrarlı bir halle. Sonunda dayanamadı:</p>

  <p>– El altından iş çeviriyorlar... sanki kirli işlermiş gibi. Ellerindekinin pis işler olduğunu kendileri de anlıyorlar... İyi de, insanlar fark etmeyecek denli budala değil ki... Başrahip Lupi bir aydır bu iş olsun diye didiniyor... Sganci ile Rubiera arasında mekik dokuyor...</p>

  <p>– Ne diyorsunuz! - diye ünledi Peperito. - Trao ailesinden biri Don Gesualdo ustaya gelin gidiyor, ha!.. Ne diyorsunuz!.. Öyle şöhretli bir ailenin öylesine aşağılara düştüğünü görünce midem kabarıyor, yemin ederim!</p>

  <p>Ve sırtını döndü, çok şeyler söyleyen bir bakışla Donna Giuseppina’yı yıldırım gibi çarptıktan sonra, burnunu borazan gibi öttürerek kirli mendiline sümkürdü, sıska vücutcağızı öfkesinden tir tir titriyordu.</p>

  <p>– Kızı kim alsın istiyorsunuz?.. Drahoması yok ki!.. -diye yanıt verdi Cirmena, artık uzaklaşmış olan <i>cavaliere’</i>ye. - Hem o olanlardan sonra!..</p>

  <p>– Hiç olmazsa Tanrı’nın huzurunda temize çıkmış olur! - diye düşüncesini belirtti alçak sesle Macrì Teyze. Tek laf etmeden, kor gibi gözlerini konuşanların yüzüne dikerek durmuş dinleyen kızı, sanki onca pislikle kirlenmesinden korkmuşçasına, cüppesinin eteğini silkeledi ve caddenin damlarının tepesinden yangın misali yaklaşan dinsel alayın aydınlığına dönerek, handiyse üstlerinde siyah kıllar titreştiği görülebilen kalın, öfkeli dudaklarıyla, erkeksi sesiyle mırıldandı:</p>

  <p>– Kutsal Koruyucu Aziz! Sen sakla bekle!</p>

  <p>– Bunlar o işin neticesi hep!.. Kız kafasına kim bilir ne koymuştu... Bütün hısım akraba için şerefsizlik sayılır!.. Kuzin Sganci olayı tamir etmekle iyi etmiş... Ona bir diyeceğim yok!.. Ama bizimle de konuşmalıydı, biz de onun kadar Bianca’nın akrabasıyız... Gizliden gizliye iş çevirecek yerde... Bahse girerim ki Don Ferdinando’nun bile haberi yoktur...</p>

  <p>– Ya öteki ağabeyi... Don Diego, o ne diyor?..</p>

  <p>– Ha, Don Diego mu?.. O evrakına kafa yormakla meşguldür... Dava evrakına!.. Aklında başka şey yok... Dava sayesinde zengin olacak sanıyor!.. Görüyorsunuz ya, bayram için bile evden çıkmadı... Hem kim bilir, belki de insanlara görünmekten utanıyordun.. Trao’ların hepsi böyle... Ahmaklar!.. Günün birinde evlerinde açlıktan ölüp gidecekler, ağızlarını açıp da...</p>

  <p>– Başrahip değildir! - diyordu noter, Baron Zacco ile alçak sesle konuşarak balkona doğru ilerlerken. - Daha çok barones olmalı... ona bir kazanç teklif edip... Baronesin vicdanı yoktur!.. Başrahipten yana endişem yok... - Ardından hanımlara gülücükler saçarak:</p>

  <p>– Ah!.. Donna Chiara!.. Ne güzel rahibeniz var evinizde!.. Tanrı’nın lütfudur o, lütfü!..</p>

  <p>– Ya, Marki hazretleri? Ya? Sizin zamanınızda kim derdi ki?.. Koruyucu Azizimizin alayını Sganci’lerin evinde, Don Gesualdo ustayla omuz omuza seyredeceksiniz! - diye yeniden başladı Baron Zacco; kafasını hep bir şeye takmıştı, bir türlü içine sindiremiyordu, cin çarpmış gibi açılmış gözleriyle sağma soluna bakıyor, kadınları güldürmek için göz kırpıyordu.</p>

  <p>Marki kapalı kutuydu, yalnızca şöyle yanıtladı:</p>

  <p>– Ya, öyle, azizim Baron! Ya, öyle işte!</p>

  <p>– Don Gesualdo usta değirmen işinden ne kadar kâr etti, biliyor musunuz? - diye başladı noter, alçak sesle, esrarlı bir halle. - Esaslı bir meblağ! Benden söylemesi!.. Kendi kendini hiç yoktan yarattı... Amelelik zamanlarını hatırlıyorum, sırtında taş taşırdı... evet efendim!.. Babası Nunzio ustanın kireci pişireceği fırında yakmak için anız kökü satın alacak parası bile yoktu... Şimdilerde Fiumegrande’deki köprü taahhüdünü almış!.. Oğlu teminat akçesini cebinden yatırdı, hepsi on iki <i>tari</i>’lik banknotlarla, birbiri üstüne... Nahiyenin bütün işlerine el attı... Dediklerine göre arazi spekülasyonuna da girmeye niyetliymiş... İştah yedikçe açılır derler... İştahına diyecek yok... dişleri de sağlam, benden söylemesi!.. Önünü kesmezlerse, çok geçmez, Don Gesualdo usta kasabanın sahibi olup çıkacaktır!</p>

  <p>Bunun üzerine marki ufacık maymun kafasını bir an havaya kaldırdı; ama ardından omuz silkti, hep aynı keskin gülücükle dedi ki:</p>

  <p>– Bana göre... bana göre hava hoş. Ben çoktan mahvolmuşum.</p>

  <p>– Kasabanın sahibi mi?.. Sahibi, ha?.. Ondan önce doğanların hepsi mezarı boyladıklarında olur ancak!.. Hem ondan daha iyi bir ecelle! Fontanarossa’yı satarım; nahiye arazisini yine de elimden alamaz, o Don Gesualdo usta mıdır, nedir! Ne yalnız başına, ne de Barones Rubiera’nın desteğiyle!</p>

  <p>– Ne var? Ne oluyor? - diye onun sözünü kesti noter, konuyu dağıtmak için balkona doğru koştu, çünkü baron kendini tutamıyordu, sesini adamakıllı yükseltmişti.</p>

  <p>Aşağıda, meydanda, Sganci’lerin evinin önünde, bir itiş kakış görülüyordu, kargaşanın ortasında açık renk giysiler; havada uçan kasketler ve adamın biri yol açabilmek için sopasıyla sağa sola darbeler indiriyordu. Hemen ardından eşikte Don Giuseppe Barabba belirdi, ellerini havaya kaldırmıştı, saygısından sesi boğazında düğümleniyordu.</p>

  <p>– Hanımefendi!.. Hanımefendi!..</p>

  <p>Bu kez sıra bütün Margarone hanedanındaydı: Donna Fifì, Donna Giovannina, Donna Mita, anne Margarone; Pietraperzia’lı Baracalanti’ler gibi yüksek yerden gelen Donna Bellonia yeşil atlastan bir korsajın içinde soluksuzdu, yüzüne kan basmıştı, gülücükler saçıyordu; ve arkadan baba Margarone, vakarlı, puflayarak yanaklarını şişiriyor, başım bile çevirmeden altın saplı bastonuna dayanıyordu; Margarone’lerin sonuncusunu, Nicolino’yu elinden tutmuştu; ufaklık meydandaki azizi göstermiyorlar diye ciyaklıyor; tekmeler savuruyordu. Babası bastonunu sallayarak onu terbiye etmeye çalışıyordu.</p>

  <p>– Şimdi mi? - diye kıkırdadı marki onu yatıştırmak için. - Bu bayram gününde mi? Kendi haline bırakın o çocukcağızı, Don Filippo!</p>

  <p>Don Filippo da kendi haline bıraktı, arada bir kaşlarını çatarak bakıyordu; çocuğun ise aldırdığı yoktu. O sırada öbürleri Margarone ailesinin hanımlarına iltifatlar yağdırıyorlardı:</p>

  <p>– Donna Bellonia!.. Donna Fifì!.. aman bizi ne sevindirdiniz böyle bu akşam!.. - Don Giuseppe Barabba bile kendince katılıyor, yeni sandalyeler getiriyor, mumların fitillerini kesiyordu. Derken balkondan aşağıda, meydanda bulunan birisine seslenmeye koyuldu, kalabalığın gürültüsü arasında duyurmak için bağırıyordu:</p>

  <p>– Baron hazretleri! Baron hazretleri! - Nihayet hanımına koştu, zaferle haber verdi:</p>

  <p>– Hanımefendi! Hanımefendi! Bakın, geliyor! İşte Don NinìL</p>

  <p>Donna Giuseppina Alòsi, Baron Zacco’nun böğrüne dirsek atması üzerine gülümsedi. Bayan Capitana ise korsajının içinde doğruldu - o hareketiyle güzelim çıplak omuzları giysisinin karpuz kollarından çiçekler gibi açtı.</p>

  <p>– Sersem seni! Hiçbir şeyi beceremiyorsun! Nedir bu şamata? Adam gibi davranmayı öğrenemedin gitti!</p>

  <p>Don Giuseppe homurdanarak uzaklaştı.</p>

  <p>Fakat o anda içeriye Don Ninì Rubiera giriyordu; neredeyse kapıdan sığmayacak kadar uzun boylu, irikıyım bir delikanlı, yüzü pembe beyaz, saçları kıvırcık, kızların başını döndüren sanki biraz mahmur gözler. Donna Giovannina Margarone, o da yine öyle bir Tanrı’nın nimeti, o da annesi gibi korsajının içine sıkışmıştı, genç baronun eşikten girdiğini görünce gelincik gibi kıpkırmızı oldu. Ne var ki anası hep ablası Donna Fifì’yi öne çıkarıyordu; uzun sürmüş bekârlıktan kuruyup sararmış, her yanı tüy içinde, bir koca görse havadan kapacağa benzeyen iri dişler, tepesine değin kurdelelerle, farbelalarla, büzgülerle bezenip yüklenmiş, acayip bir kuşu andırıyordu.</p>

  <p>– Sizi kalabalığın içinde ilk fark eden Fifì oldu!.. Amma da kalabalık, değil mi? Bize yol açabilmek için kocam bastonunu kullanmak zorunda kaldı. Sahiden pek güzel bir bayram! Fifì bize dedi ki: İşte Baron Rubiera orada, orkestranın setinin yanında...</p>

  <p>Don Ninì çevresine tedirginlikle bakınıyordu. Birden yan sokağa bakan balkonun dibine solgun yüzüyle büzülmüş duran kuzin Bianca’yı seçerek bozuldu, bir an için o canım pespembe rengi attı ve kekeleyerek yanıtladı:</p>

  <p>– Evet efendim... oradaydım... tertip heyetindeyim de...</p>

  <p>– Aferin! Aferin! Sahiden güzel bir şenlik! Güzel iş görmüşsünüz!.. Ya anneniz, Don Nim?..</p>

  <p>– Koşun! Koşun! - diye balkondan çağırdı Sganci Teyze. - İşte aziz geliyor!</p>

  <p>Akşamın neminden korkan Marki Limòli, anne Margarone’yi yeşil ipek giysisinden yakalamış, çapkınlık havalarındaydı:</p>

  <p>– Acelesi yok, acelesi yok! Aziz her yıl yeniden gelir. Gelin buraya Donna Bellonia. Gençlere yer bırakalım, biz şimdiye kadar çok bayram gördük nasıl olsa.</p>

  <p>Ve hep onun utançtan kızarıyora benzeyen kulağına açık saçık fıkralar geveliyordu; Don Filippo’nun kocaman ipek kravatının üstünde pek ciddi duran yüzünü gördükçe gülüyordu; o arada Bayan Capitana da sohbete katılmayı iyi bildiğini göstermek için deliler gibi gülüyordu, her an öne eğiliyor, apak dişlerini, apak göğsünü gizlemek için yelpazesini siper ediyordu, bir yandan da bütün o güzelliklerin etkisini göz ucuyla inceliyor, dişsiz çapkın gülüşüyle -şimdi baş başa kaldık ya- diyen marki biraz ileri gitti miydi öfkelenirmiş gibi yapıyordu.</p>

  <p>– Mita! Mita! - diye çağırdı nihayet anne Margarone.</p>

  <p>– Yo! Yo! Kaçmayın benden Donna Bellonia!.. Bayan Capitana’yla yalnız bırakmayın beni... benim yaşımda!.. Donna Mita ne yapacağım bilir. İki kız kardeşinin yaşları toplamı kadar büyümüş, serpilmiş; ama öbür ikisine haksızlık olmasın diye çocukmuş gibi davranmaya mecbur olduğunu biliyor.</p>

  <p>Mesleği icabı bütün kasabanın olaylarından haberdar olan ve sözünü sakınmayan Noter Neri, Bayan Margarone’ye sordu:</p>

  <p>– E, Donna Fifi’nin nikâh şekerini yakında yiyecek miyiz, ha?</p>

  <p>Don Filippo kuvvetle öksürdü. Donna Bellonia şimdilik söylentiden ibaret dedi: İnsanlar dedikodu ediyorlardı, çünkü Don Ninì Rubiera’nın kızıyla sıkça görüştüğünü biliyorlardı.</p>

  <p>– Ortada ciddi hiçbir şey yok. Somut bir şey yok... - Fakat kendisine inanmamalarını pek istediği açıkça görülüyordu. Marki Limòli her zamanki gibi doğru sözü buldu:</p>

  <p>– Aileler drahoma konusunda anlaşmadıkları müddetçe herkesin önünde konuşulmamalıdır.</p>

  <p>Don Filippo başıyla evetledi; Donna Bellonia da, kocasının onayını görünce şu kadarını söyleyecek cesareti buldu:</p>

  <p>– Bu doğru.</p>

  <p>– Güzel bir çift olacaklar! - diye ekledi Bayan Capitana şirin bir halde.</p>

  <p><i>Cavaliere</i> Peperito, Donna Giuseppina’nın fazla dikkati çekmemek için onu ekip gittiği grubun ortasında öyle avanak gibi suspus durmamak için bir çıkış yapayım dedi:</p>

  <p>– İyi ama Barones Rubiera gelmedi!.. Nasıl olur da Barones Rubiera kuzin Sganci’ye gelmez?</p>

  <p>Bir an sessizlik oldu. Yalnız Baron Zacco, hödüğün biri olduğundan, içinde biriktirdiği öfkeyi kusmak üzere yanıtlama zahmetine girdi, üstelik hepsi sağırmış gibi yüksek sesle:</p>

  <p>– Hastadır!.. Başı ağrıyordur!.. - Bir yandan da başıyla hayır işareti yapıyordu. Ardından, insanların arasına dalarak, daha alçak sesle, yüzünü ateş basmış, söylendi:</p>

  <p>– Kendi yerine Don Gesualdo ustayı göndermiş!.. Müstakbel ortağını!.. Evet efendim!.. Haberiniz yok mu? Nahiye arazisini kiralayacaklarmış... kırk yıldır bizim elimizde olan toprakları... biz, bütün Zacco’ların, babadan oğula!.. Dalaverenin daniskası! Üçü kendi aralarında kumpas kurmuşlar: Teslis gibi, Baba, Oğul ve Kutsal Ruh! Arkamdan çevirmek istedikleri o dolaptan sonra baronesin yüzüme bakacak cesareti yoktur... Yani benimle yüz yüze gelmemek için evinde kaldı demek istemiyorum... Ne münasebet! Herkes kendi çıkarını kollar... Günümüzde çıkar hısımlıktan önde geliyor... Hem sonra ben hısımlığımıza pek önem veriyor değilim... Barones Rubiera kimin evladıdır, malum!.. Kendi çıkarını kollar tabii... Evet efendim!.. İşin içyüzünü bilecek durumda olanlardan öğrendim!.. Başrahip ilham veriyormuş; Don Gesualdo usta sermayeyi koyuyormuş; baronese gelince... hiç mi hiç... ancak ismiyle destek oluyormuş!.. Göreceğiz, ilerde hangisi baskın çıkacak, onun ismi mi benimki mi!.. Hem de nasıl göreceğiz!.. O arada milletin nabzını tutmak için Don Gesualdo ustayı öne sürüyorlar... şurada, Trao’ların bulunduğu balkonda, görüyor musunuz?..</p>

  <p>– Bianca! Bianca! - diye çağırdı Marki Limòli.</p>

  <p>– Beni mi çağırdınız, amca?</p>

  <p>– Evet, gel buraya.</p>

  <p>– Ne kadar da hoş bir kız! - diye yorumda bulundu Bayan Capitana markiye yaranmak için, genç kız sırtında basit yün elbisesiyle mahcup, yoksul kızların ezikliği, sıkılganlığıyla salondan geçerken.</p>

  <p>– Öyledir, - diye yanıtladı marki. - Soylu aileden geliyor.</p>

  <p>– İşte! İşte! - diye işitildi o anda balkondan bakanlardan. - Geliyor aziz!</p>

  <p>Peperito o sözü ikiletmedi, Bayan Alòsi’nin peşi sıra kalabalığın içine kafadan dalıverdi. Capitana ayaklarının ucunda yükseldi; noter kibarlık edip onu kollarının arasına alarak kaldırmayı öneriyordu. Donna Bellonia kızlarının başına analık etmeye koştu; kocası ise görebilmek için bir iskemlenin üstüne tırmanmakla yetindi.</p>

  <p>– Ne yapıyorsun orada öyle Don Gesualdo ustayla? -diye homurdandı marki yeğeniyle baş başa kalınca.</p>

  <p>Bianca yumuşak bakışlı iri mavi gözlerini bir an amcasına dikti, Trao’ların soluk, zayıf yüzünde gerçekten güzel olan tek yeriydi o gözler, yanıtı şu oldu:</p>

  <p>– Şey... onu oraya teyzem getirdi de...</p>

  <p>– Gel buraya, gel buraya. Ben sana yer bulurum.</p>

  <p>Ansızın bütün meydan her yanı kaplayan bir yangınla tutuşmuşa döndü; evlerin pencereleri, damların çatıları, Belediye Sarayı’nın upuzun, kum gibi insan kaynaşan balkonu o yangının üstünde şekilleniyordu. Balkonların boşluklarında, o alev alev fonun üzerinde, birbirini ezen davetlilerin kafaları kapkaraydı; orta balkonda Donna Fifì Margarone’nin kemikli vücudu, o ışıkta her zamankinden de yeşilimsiydi; suratını asmış, duygulanmış gibi görünmeye çabalıyordu, tahta göğsü körük gibi inip kalkıyordu, gözleri duman bulutlarının ardında kaybolmuştu, geriye yalnız yırtıcı dişleri kalmıştı; genç Baron Rubiera ile omuz omuza, kendini bırakır gibiydi; delikanlı onunla Donna Giovannina arasında sıkışıp kalmış, o ışıkla kanı başına vurmuş gibi görünüyordu; Mita da görmemek için çocuksu gözlerini fal taşı gibi açıyordu, Nicolino ise başını araya sokuşturup, ilerleyebilsin diye insanların bacaklarını çimdiklemekle meşguldü.</p>

  <p>– Neyin var? Rahatsızlandın mı? - diye sordu marki, yeğenini öylesine solgun görünce.</p>

  <p>– Bir şeyim yok... Duman rahatsız ediyor da... Bir şey söylemeyin, amca! Kimseyi rahatsız etmeyin!..</p>

  <p>İkide birde kendi eliyle işlediği batist taklidi mendilini ağzına bastırıyor ve başını eğerek hafiften öksürüyordu; basit yünlü elbisesi cılız omuzlarında kat kat oluyordu. Tek söz söylemiyordu, öylece durmuş, havai fişeklere bakıyordu; süzgün, solgun yüzü ağzının kenarında kasılır gibiydi, iki acılı kırışık oluşuyordu orada; gözleri iri iri açılmış, parlıyordu, yaşardı yaşaracaktı o gözler. Sadece iskemlenin arkalığına tutunduğu eli hafiften titremekteydi, bir yanına sarkıttığı öbür eli mihaniki bir şekilde açılıp kapanıyordu: Kıvranıp duruyordu o sıska, apak eller.</p>

  <p>– Yaşasın Kutsal Koruyucumuz! Yaşasın Aziz Gregorio Magno!</p>

  <p>Aşağıda, meydanda, Başrahip Lupi köylülerin ortasında, kendinden geçmiş, haykırıyordu ve başı havada, Sganci konağının balkonlarına doğru ellerini kollarım sallıyor, tanıdıklarına tiz perdeden sesleniyordu:</p>

  <p>– Donna Marianna?.. Ha?.. Ha?.. Genç Baron Rubiera memnun olmalı!.. Genç Baron? Don Ninì? Memnun musunuz?.. Selam olsun, Don Gesualdo usta! Aferin! aferin! Orada mısınız?.. - Sonra var gücüyle yukarıya koştu, coşkuya kapılmış, suratı kıpkırmızı, soluk soluğa, cüppesinin eteklerini toplamış, peleriniyle takkesi koltuğunun altmda, elleri barut içinde, tere kana batmıştı:</p>

  <p>– Amma da şenlik, ha! Bayan Sganci! - O arada bir bardak su getirsin diye Don Giuseppe Barabba’ya sesleniyordu:</p>

  <p>– Susuzluktan ölüyorum, Donna Marianna! Fişekler ne güzel oldu ama, değil mi?.. İki bin civarında fişek! Yalnız kendi ellerimle ateşlediklerim iki yüzü aştı. Ellerimin haline bakın, Marki hazretleri!.. Hah, burada mısınız, Don Gesualdo usta? Güzel! Güzel! Don Giuseppe? Acaba hangi bucağa girdi Don Giuseppe olacak o şaşkın ihtiyar?</p>

  <p>Don Giuseppe, tepeüstü meydana düşme pahasına, havai fişekleri çatıdan seyretmek için tavan arasına tırmanmıştı. Ev sahibesiyle Başrahip Lupi avaz avaz bağırarak onu bütün odalarda aradıktan sonra, nihayet elinde bir bardak suyla çıkageldi; baştan aşağı toza batmış, üstü başı örümcek ağlarıyla kaplanmıştı.</p>

  <p>Başrahip Lupi ev halkından sayılırdı, onu bir güzel azarladı. Ardından, Don Gesualdo ustaya döndü, gülücükler saçarak:</p>

  <p>– Aferin, aferin, Don Gesualdo! Sizi burada gördüğüme pek memnunum. Bayan Sganci ne zamandır söylüyordu: Gelecek sene Don Gesualdo alayı seyretmeye evime gelsin istiyorum diye!</p>

  <p>Koruyucu aziz geçerken iskemlenin arkalığına kadar eğilerek saygıyla selamlamış olan Marki Limòli, yüzünü buruşturarak sırtını doğrulttu:</p>

  <p>– Ay! Ay!.. Tanrı’ya şükür bu da geçti!.. Hani ne derler, bütün yıl hayatta kalan bütün yortuları görür.</p>

  <p>– Ama bu kez gördüğünüz şeyi bir daha beklemeyin! -diye kıs kıs gülüyordu Baron Zacco, Don Gesualdo ustayı işaret ederek. - Hayır! hayır! Ben onu taşları omuzuna vurmuş haliyle hatırlıyorum... omuzları da yara bere içinde!.. inşaat iskelelerinin tepesinde, bugün de böyle senlibenli olduk arkadaşla!..</p>

  <p>Ancak ev sahibesi Don Gesualdo ustayı yere göğe koymuyordu. Şimdi aziz kendi kilisesinin yolunu tutmuştu ya, sanki şenlik onun için kütlanıyormuş gibiydi: Donna Marianna onunla şundan bundan söz ediyordu; Başrahip Lupi omuzuna şaplaklar indiriyordu; Macrì Teyze ona yerini bile vermişti; Don Lilippo Margarone’ye gelince, o da fiyakalı kravatının üstünden şu tür iltifatlar yağdırıyordu:</p>

  <p>– Yüksek yerde doğmak tesadüftür, meziyet değil!.. Hiç yoktan kendini yaratmak, asıl hüner orada! Taahhütle inşa ettiğiniz ilk değirmen, ha? Yüzde yirmi faizle ödünç aldığınız parayla!..</p>

  <p>– Evet efendim, - diye yanıtladı Don Gesualdo sükûnetle. - Geceleri gözüme uyku girmiyordu.</p>

  <p>Kilisenin başkanı sıfatıyla biraz da kendisine yapılmış saydığı bütün o silah atışlarından, bütün o avazelerden, bütün o şamatadan sonra bir başkasına yöneltilen o iltifatları kıskanmış olan Başpapaz Bugno da kendi çevresine bir grup toplamayı başarmış, kutsal azizin meziyetlerini sayıp döküyordu: Büyük bir azizdir!.. Heykeli de pek güzeldir... Yabancılar sırf onu görsünler diye gelirlerdi... Bazı İngilizler, sonradan öğrendik ki, onu alıp kendi putlarının arasına götürebilmek için ağırlığınca altın vermeye hazırmışlar... Marki kendini zor tutuyordu, sonunda sözünü kesti:</p>

  <p>– Neler saçmalıyorsunuz!.. Bunları size kim yutturdu, Don Calogero? Heykel alçıdan yapılma... çirkin bir şey!.. İçinde sıçanlar yuva yapmış... Mücevherleri mi?.. Aman! Aman! Beni bile zengin etmez, varın siz düşünün! Boyalı cam işte... her yerde görülenlerden!.. Bir karnaval kuklası!.. Efendim? Ne dediniz?.. Evet, günah bu! O azizin heykelini yapan usta şimdi şeytanın yanında olmalı... Azizi demiyorum, o Cennet’tedir... Biliyorum, o başka şey... İman yeterlidir... Ben de Hıristiyanım canım!.. Hıristiyan olmakla da gurur duyarım!..</p>

  <p>Bayan Capitana gözlerini Donna Giuseppina Alòsi’nin gerdanlığına dikmiş gibi görünürken, bir yandan da markiyi paylıyordu:</p>

  <p>– Zampara sizi!.. Zampara! - Peperito kulaklarını tıkamıştı. Başpapaz Bugno sözü yeni baştan aldı:</p>

  <p>– Bir sanatçının elinden çıkmış heykel!.. Kral, Tanrı esirgesin, onu Jakobenlerle savaş sırasında satmaya kalkışmış!.. Mucizeler yapmış bir aziz!..</p>

  <p>– Yine ne iş peşindesiniz, Don Gesualdo? - diye seslendi sonunda sabrı tükenen marki, başpapaza sırtını dönerek, çatlak, tiz sesiyle. - Kârlı bir iş kokusu mu aldık, ha?</p>

  <p>Baron Zacco kahkahalarla gülmeye koyuldu, gözleri yuvalarından uğruyordu; ama beriki, çevresindeki izdihamdan biraz afallamış durumdaydı, yanıt vermedi.</p>

  <p>– Bana söyleyebilirsiniz, azizim, - diye yeniden başladı hınzır ihtiyar. - Sakın ola sizinle rekabete girerim diye korkmayın!</p>

  <p>O atışma hiç ilgisi olmayanları da keyiflendiriyordu. Hele Baron Zacco’yu düşünün artık!</p>

  <p>– Hah! Hah! Marki hazretleri! Demek siz rekabet etmezsiniz?.. Hah! Hah!..</p>

  <p>Don Gesualdo usta bakışlarını çevresinde, gülüşen bütün o insanların üstünde gezdirdi, istifini bozmadan cevabı yapıştırdı:</p>

  <p>– Eh, ne yapalım, Marki hazretleri?.. Herkes elinden ne geliyorsa onu yapar...</p>

  <p>– Siz buyrun, yapın, dostum. Bana gelince, halimden şikâyetim yok...</p>

  <p>Don Giuseppe Barabba ayaklarının ucuna basarak ev sahibesine yaklaştı, pek esrarlı bir halde kulağına fısıldadı:</p>

  <p>– Dondurmalı şerbetleri getireyim mi, alay artık geçtiğine göre?</p>

  <p>– Bir dakika! Bir dakika! - diye sözünü kesti Başrahip Lupi, - ben gidip şu ellerimi bir yıkayayım da.</p>

  <p>– Hemen getirmezsem, - diye ekledi uşak, - hemen servis yapmazsam dondurmalı şerbetler çorbaya dönecek. Giacinto göndereli epey oluyor ve zaten buzları erimeye yüz tutmuştu.</p>

  <p>– Tamam, tamam... Bianca?</p>

  <p>– Buyrun teyze...</p>

  <p>– Bana biraz sen yardım et lütfen.</p>

  <p>İki kanadı ardına kadar açılan kapıdan içeriye az sonra Don Giuseppe ile evin berberi Titta usta girdiler, şerbetler damlayan iki kocaman gümüş tepsi yüklenmişlerdi; onlar da dinsel alay gibi adım adım, şuayla davetlileri dolaşmaya başladılar. İlkin başpapaz, Donna Giuseppina Alòsi, Bayan Capitana, yani en hatırlı davetliler. Başrahip Lupi, Don Gesualdo ustanın önünden duraklamaksızın geçip giden berbere bir dirsek attı.</p>

  <p>– Ben ne bileyim?.. Her gün bir yenilik çıkıyor!., diye homurdandı Titta usta. Margarone’lerin ufaklığı her yere parmağını sokmakla meşguldü.</p>

  <p>– Amca?..</p>

  <p>– Teşekkür ederim Biancacığım... Öksürüğüm var... Malum, ben de ağabeyin gibi...</p>

  <p>– Donna Bellonia, şurada, balkonda! - diye fısıldadı Sganci Teyze, o da davetlilere servis yapmak için koşturuyordu.</p>

  <p>Şerbet yağmurundan kaçınmak üzere iskemleleri geri çekmek olan ilk toplu hareketi birkaç dakikalık bir toparlanma izledi; görkemli bir törene uyarcasına, kibar bir tabak tıngırtısı, özenli ve sessiz bir kaşık faaliyeti. Boğazına düşkün Donna Mita Margarone burnunu tabağından kaldırmıyordu. Barabba ile Titta usta bir kenara çekilmiş, tepsileri ellerinden bırakmış, patiska mendilleriyle terlerini kuruluyorlardı.</p>

  <p>Genç Baron Rubiera büyük balkonun bir köşesinde Donna Fifì ile burun buruna, göz göze sohbete dalmıştı; gözleri şerbetler gibi eriyordu, kuzininin belirdiğini görür görmez birden uzaklaşıverdi, biraz benzi attı. Donna Bellonia gülünç bir temenna ile tabağı Bianca’nın elinden aldı:</p>

  <p>– Zahmet ediyorsun!.. Bu kadarı fazla! Fazla!</p>

  <p>Kızı, arkadaşının orada bulunduğunu yeni fark etmiş gibi yaptı:</p>

  <p>– A, Bianca... burada mısın? Memnun oldum!.. Hastaymışsın dedilerdi...</p>

  <p>– Öyle... rahatsızlandım biraz... Şimdi iyiyim...</p>

  <p>– İyi görünüyorsun... Rengin yerinde... Elbisen de pek güzel... sade bir şey!., ama hoş!..</p>

  <p>Donna Fifì kumaşını inceler gibi yapıp, boynundaki topazları ışıldatmak için eğildi. Bianca kızararak yanıtladı:</p>

  <p>– İnce yünlü... teyzemin armağanı...</p>

  <p>– Ya!.. Ya!..</p>

  <p>Diken üstünde olan genç baron salona dönmeyi önerdi:</p>

  <p>– Hava serinlemeye başlıyor... Hasta falan olmayalım...</p>

  <p>– Evet!.. Fifì! Fifì! - dedi Bayan Margarone.</p>

  <p>Donna Fifì annesinin peşi sıra gitmek zorunda kaldı; kendisine pek duygusalmış gibi gelen bir yürüyüşle, kırılıp dökülerek, başını iyice omuzuna eğmişti; kuvvetli ışıktan kamaşan gözkapakları, uykusu gelmiş gibi mahmurlaşan gözlerinin üstünde kırpışıyordu.</p>

  <p>Bianca elini birlikte balkondan sıvışmaya çalışan kuzeninin koluna koydu, tatlılıkla, okşamasına, yalvarırcasına; bütün vücudu tir tir titriyordu, boğazında kısılan sesiyle:</p>

  <p>– Ninì!.. Dinle, Ninì!.. Bana bir iyilik et!.. Bir tek sözcük!.. Onun için geldim... Seninle burada konuşmazsam mahvolurum... mahvolurum!..</p>

  <p>– Dikkatli ol!.. Burası çok kalabalık!., diye ünledi alçak sesle kuzeni, kaçamak gözlerle sağına soluna bakınıyordu. Kız güzelim yalvaran gözlerini büyük bir üzüntüyle onun üzerine dikmişti, bütün halinde, solgun, perişan yüzünde, boynu bükük duruşunda, yanlarına düşmüş çaresizlikle açılan kollarında acılı bir teslimiyet vardı.</p>

  <p>– Ne yanıt veriyorsun, Ninì?.. Ne yapayım istiyorsun?.. Bak... işte senin kollarındayım... Yaslı Meryem gibi!..</p>

  <p>Delikanlı onun üzerine duygulanarak kendi kafasına yumruklar indirmeye başladı, onun da yüreği sıkışmıştı, ses çıkarmamaya çalışıyordu, balkona gelen olmasın diye de dikkat kesilmişti. Bianca onun elini durdurdu.</p>

  <p>– Haklısın!.. Biz iki bedbahtız!.. Annem ondan habersiz burnumu silmeye bile bırakmıyor!.. Anlıyor musun? Anlıyor musun?.. Seni düşünmüyor muyum sanıyorsun?.. Düşünmüyor muyum sanıyorsun?.. Geceleyin... gözüme uyku girmiyor!.. Zavallı bedbahtın biriyim ben!.. Millet de beni memnun mutlu sanıyor...</p>

  <p>Kuzininin yüreğini dağlayan umutsuz bakışlarından kaçınmak için artık ıssızlaşan meydana bakıyordu, kahırlanmıştı, handiyse onun gözleri de yaşaracaktı.</p>

  <p>– Görüyor musun? - diye ekledi. - Keşke fukaranın biri olsaydım... şu Santo Motta gibi!.. Pecu-Pecu’nun meyhanesinde... Yoksul, ama mutlu!..</p>

  <p>– Teyzem olmaz mı diyor?</p>

  <p>– Hayır, olmaz diyor!.. Benim elimden ne gelir ki?.. Her şeyin sahibi o!</p>

  <p>Salondan öfkelenmiş tartışan Baron Zacco’nun sesi geliyordu; sonra onun sustuğu anlarda, hanımların serçe sürüsü misali cıvıldaşmaları, arada Bayan Capitana’nın tiz kahkahasının çın çın çıngırağı.</p>

  <p>– Teyzeme her şeyi itiraf etmek lazım!..</p>

  <p>Don Nin'ı boynunu ihtiyatla balkonun boşluğuna doğru uzattı. Sonra sesini büsbütün alçaltarak yanıtladı:</p>

  <p>– Ağabeyin söylemiş zaten... Evde kıyamet koptu!.. Haberin yok muydu?</p>

  <p>Don Giuseppe Barabba iki elinde iki tabakla balkona geldi.</p>

  <p>– Donna Bianca, teyzeniz diyor ki... dondurmaları erimeden...</p>

  <p>– Teşekkürler; şuraya, çiçek saksısının üstüne koyun...</p>

  <p>– Acele etmelisiniz, Donna Bianca. Neredeyse eridi, bitti.</p>

  <p>Onun üzerine Don Ninì burnunu tabağın içine soktu, başka şeyle uğraşmazmış gibi yaptı:</p>

  <p>– Sen şerbet istemiyor musun?</p>

  <p>Kız yanıt vermedi. Az sonra, uşak çekip gittiğinde, yeniden boğuk sesi işitildi:</p>

  <p>– Evleniyormuşsun, doğru mu?</p>

  <p>– Ben mi?..</p>

  <p>– Sen... Fifì Margarone’yle...</p>

  <p>– Doğru değil... sana kim söyledi bunu?..</p>

  <p>– Herkesin dilinde.</p>

  <p>– Bana kalsa istemem... Annem kafasına koymuş bir kere... Sen de... diyorlar ki seni Don Gesualdo Motta ile baş-göz etmek istiyorlarmış...</p>

  <p>– Beni mi?..</p>

  <p>– Evet, herkes söylüyor... teyzem... benim annem...</p>

  <p>Donna Giuseppina Alòsi birini arıyormuş gibi balkona gelip bir bakındı; sonra balkonun ucunda iki genci görünce, derhal salona geri döndü.</p>

  <p>– Görüyor musun? Görüyor musun? - dedi delikanlı. - Herkesin gözü üstümüzde!.. Al eline dondurmanı... beni seviyorsan... bizi gözetleyenler öyle görsün... Herkesin gözü üstümüzde!..</p>

  <p>Kız karanfil saksısının üstüne bıraktırdığı tabağı uysallıkla onun elinden aldı; fakat öylesine zangır zangır titriyordu ki, kaşığın iki üç kez kâseye çarpıp tıngırdadığı duyuldu.</p>

  <p>Barabba derhal koşup yetişti:</p>

  <p>– Geldim! Geldim!</p>

  <p>– Bir dakika! Bir dakikacık daha, Don Giuseppe!</p>

  <p>Genç baron, Barabba’yı balkonda tutmak için cebinde ne varsa vermeye hazırdı.</p>

  <p>– Şenlik nasıl gidiyor, Don Giuseppe?</p>

  <p>– Nasıl gitsin, Baron hazretleri?.. Bütün işler benim omuzlarımda!.. Evi derleyip toplamak, koltuk kılıflarını çıkarmak, şamdanları hazırlamak... Donna Bianca burada işte, o söyleyebilir, bana o yardım etti. Titta ustayı yalnız servis için çağırdılar. Yarın da yeniden her yeri süpürüp kılıfları yerine geçirmek bana düşecek...</p>

  <p>Don Giuseppe elinde boş kâselerle söylene söylene çekip gitti. Salondan, Noter Neri’nin bir sözü üzerine topluca bir gülüşme yükseldi, ne dediği anlaşılamadı, çünkü noter dişe dokunur bir laf ettiğinde sesini alçaltıyordu.</p>

  <p>– Biz de girelim, - dedi genç baron. - Bizden kuşkulanmasınlar...</p>

  <p>Fakat Bianca yerinden kımıldamadı. Gölgede, sessizce ağlıyordu; ikide birde beyaz mendilinin gözlerine gittiği görülüyordu.</p>

  <p>– İşte!.. Millete dedikodu yaptıran sensin! - diye ağzından kaçtı diken üstünde duran kuzeninin.</p>

  <p>– Senin ne umurunda? - diye yanıtladı kız. - Ne umurunsa senin?.. Bundan sonra!..</p>

  <p>– Demek öyle!.. Gönlüm artık sende değil mi sanıyorsun?..</p>

  <p>Bir yürek sızısı, sonsuz bir melal geliyordu karşıdan, geniş Alìa düzlüğünden, karanlıkta belli belirsiz seçilen Barresi’lerin evlerinin, Giolio’nun bağlarının ve zeytinliklerinin ötesinden; hâlâ ışıklarla kaynaşan Rosario yolunun, Collegio manastırının yüksek duvarlarıyla kesilen upuzun Casalgilardo yaylasının ilerisinden, yıldızlarla nakışlanmış derin gökyüzünden doğru - yukarılarda, daha parlak bir yıldız durmuş seyrediyor gibiydi; öylesine soğuk, hüzünlü, öylesine yapayalnız. Orada, yukarıda, şenliğin şamatası San Vito yönünde dağılıyor, siliniyordu. Zaman zaman bir umutsuz sessizlik, insanın yüreğini sıkıştıran bir sessizlik çöküyordu. Bianca ayakta, duvara yaslanmış, kımıldamadan duruyordu; elleri, solgun yüzü, helvacının tezgâhından gelen belli belirsiz aydınlıkta sallantılı görünüyordu. Kuzeni parmaklığa dayanmıştı, boşalmış meydandaki ışıkları söndürmekte olan adamı ve bando mızıka için kurulmuş tribünde kocaman bir kara kedi gibi aşağı yukarı koşuşturan, çivileri sökerek, çekiçle vurarak kâğıttan süslemeleri ve çelenkleri aşağıya atan döşemecinin çırağını dikkatle gözlermiş gibi yapıyordu. Arada sırada uzaktan, Belediye Binası’nın kapkara kütlesinin ardından fırlayıveren havai fişekler, döşemecinin çekiç darbeleri, giderek seyrekleşen yorgun, şarap sersemi haykırışlar, uzaklarda, gepgeniş, ıssız kırda sönüp gidiyor gibiydi. Dağılan keskin barut kokusuyla birlikte, tatlı bir karanfil kokusu belirmekteydi; türkü çığırarak geçenler oluyordu; yanı başlarında salondan bir gevezelik ve kahkaha şamatası işitiliyordu, tek söz edilmeyen o son vedanın yıkılışında.</p>

  <p>Balkonun aydınlık boşluğundan cılız bir gölge geçti ve Marki Limòli’nin hafiften öksürdüğü duyuldu:</p>

  <p>– Haydi, haydi çocuklar!.. Sizi görmek ne güzel!.. Şenliği seyretmeye geldiydim... şimdi bitti işte... Bianca, yeğenim... bak, akşam serinliği dokunacak sana...</p>

  <p>– Dokunmaz, amca, - diye yanıtladı o kırık bir sesle. -İçerde hava boğucu.</p>

  <p>– Ya sabır!.. Bu dünyada hep sabırlı olmak lazım... Öksürmektense terlemek evladır... Sen, Nino, bak, Margarone ailesinin hanımları gitmek üzere.</p>

  <p>– Gidiyorum, amca.</p>

  <p>– Git, git, yoksa görürsün nasıl dişlerini çıkarırlar! O dişleri bana bile geçirsinler istemem!.. Halbuki ince eleyip sık dokuyacak halim de yok yani!.. Ananın kafasına hangi şeytan soktu seni o dişlekle başgöz etmeyi?..</p>

  <p>– Ah... amca,ah!..</p>

  <p>– Enayinin birisin sen! Keşke bıraksaydın anan dilediği kadar kıyameti koparsın!.. Sen tek evlatsın nasıl olsa!.. Ölüp gittikten sonra malını mülkünü kime bırakacak ki sanki?</p>

  <p>– İyi de... o dediğiniz otuz yıl sonra!.. O arada açlıktan ölecek kadar vakit var!.. Anam sizden benden sağlıklıdır, daha otuz yıl yaşayabilir!..</p>

  <p>– Bu doğru! - diye yanıtladı marki. - Anan ölümünün beklenmesinden pek hoşlanmaz... Ama kabahat kendisinin.</p>

  <p>– Ah! Amcacığım!.. Bu berbat bir dert, inanın!..</p>

  <p>– Sakin ol! Sakin ol!.. Senden beter durumda olanları düşünüp teselli bul.</p>

  <p>Bayan Capitana balkona yaklaştı, telaşlı, tedirgin, gülümseyerek sokağın sağma soluna bakınıyordu.</p>

  <p>– Kocam?.. Daha gelmiyor mu?..</p>

  <p>– Aziz henüz kilisesine dönmedi - diye yanıtladı Don Ninì. - Kiliseye varır varmaz San Giovanni’nin büyük çanının çaldığı işitilir ve öbür şenlik başlar.</p>

  <p>Fakat insanlar Sganci’lerin evinden ayrılmaya başlıyorlardı. Aşağı kapıdan ilkin <i>cavaliere</i> Peperito’nun çıktığı görüldü, Bomma’nın eczanesinin köşesinde gözden kayboldu. Bir dakika geçmedi, Donna Giuseppina Alòsi’nin önünde giden fener belirdi; kadın yanmış kâğıt parçaları, bakla ve fındık kabuklarıyla kaplanmış meydanı ayaklarının ucuna basa basa, eteklerini eliyle toplayarak geçti, Rosario’dan yukarıya ilerledi ve hemen peşinden, eczaneden yeniden Peperito’nun gölgesi sıvıştı, usul usul, duvara yapışarak onun ardından seğirtti. Bayan Capitana kuru kahkahasını herkese duyurdu, genç Baron Rubiera da doğruladı:</p>

  <p>– Evet, o!.. Peperito!.. yemin ederim!</p>

  <p>Marki yeğenini kolundan tuttu, salona onunla birlikte girdi. O sırada Don Gesualdo usta, balkonun yanında ayakta durmuş, Başrahip Lupi ile konuşmaktaydı. Adam sansar suratıyla sanki cebine girmek istercesine ona iyice sokulmuş, esrarlı bir havayla, fısır fısır canla başla bir şeyler anlatıyordu; berikinin yüzü ciddiydi, çenesini eliyle kavramış, tek söz etmeksizin, yalnız arada bir başıyla evetliyordu.</p>

  <p>– Aynen bir bakana benziyor! - diye alayla gülüyordu Baron Zacco. Başrahip onun elini abartılı bir hareketle sıkarak sözlerine son verdi, dönüp barona baktı; o ise horozibiği gibi kıpkırmızı, hiç fark etmez göründü. Ev sahibesi hanımların pelerinleriyle şapkalarını taşıyordu, o arada bütün Margarone’ler ayaklanmış, vedalaşmak için evin altını üstüne getiriyorlardı.</p>

  <p>– A... Bianca!.. Seni gitti sanıyordum!.. - diye ünledi Donna Fifì o ısıran gülümsemesiyle.</p>

  <p>Bianca ancak şaşırmışa benzeyen bir bakışla karşılık verdi, öylesine ne yapacağını bilemez, acılar içindeydi; o sırada kuzeni başını önüne eğmiş, pelerinlerle şapkalar arasında çırpınıyordu.</p>

  <p>– Bir dakika! Bir dakika! - diye bağırdı Don Filippo serbest kalmış kolunu kaldırarak, o arada öbür kolunda uyuyakalmış olan Nicolino’yu taşıyordu.</p>

  <p>Meydandan doğru bir kavga gürültü işitiliyordu; uzaktan çığlıklar geliyordu; insanlar San Giovanni’ye doğru koşuyorlardı ve orada, uzakta koca çan var gücüyle çalmaktaydı.</p>

  <p>Bayan Capitana o güzelim apak elleriyle kulaklarını tıkayarak balkondan içeri girdi, incecik çığlıklar koparıyordu:</p>

  <p>– Kocam!.. Dövüşüyorlar!..</p>

  <p>Ve kendini kanepeye bıraktı, gözlerini yumdu. Hanımlar hep bir ağızdan bağrışmaya koyuldular; ev sahibesi Barabba’ya aşağıya sokak kapısına insin de sürgülesin diye haykırıyordu; Donna Bellonia ise sürü sepet kızlarını Donna Ma-riannina’nın odasına itekliyordu, Marki Limòli de Capitana hanımın ellerine hafif hafif vuruyordu. Noter Neri korsesini gevşetmelerini de önerdi.</p>

  <p>– Ne münasebet!.. - dedi kadın öfkesi başına vurmuş ayağa fırlayarak. - Ne sandınız beni, eşek efendi?</p>

  <p>O anda Yüzbaşı çıkageldi, peşi sıra Don Liccio Papa, holde avaz avaz bağırarak olup biteni anlatıyordu; yüz kişi birden uğraşsa susturamazlardı.</p>

  <p>– Her yıl aynı hikâye! - dedi nihayet Yüzbaşı, bir bardak suyu bir solukta tepesine diktikten sonra. - Efendim, San Giovanni kilisesinin müritleri büyük çanı bir çeyrek saat önce çalmışlarmış!.. Saçma sapan şeyler!.. San Vito’nunkiler de ona tahammül edemezlermiş... Kafalar gözler yarıldı!</p>

  <p>– Her yıl aynı hikâye! - diye yineledi Başrahip Lupi. -Rezalet bu! Kanun mercileri de engellemek için hiçbir şey yapmıyorlar...</p>

  <p>Yüzbaşı salonun orta yerinde, işaretparmağını ona doğru uzatıp nihayet patladı:</p>

  <p>– Bana baksanıza!.. Neden siz kendiniz gitmiyorsunuz? Az kalsın benim de canımı alacaklardı!.. Kocanız ölüm tehlikesi geçirdi, Donna Carolina!..</p>

  <p>Bayan Capitana, minicik ağzını büzdü, ellerini bitiştirdi:</p>

  <p>– Kutsal İsa ve Meryem!.. Sen tehlikelerden koru, Kutsallar kutsalı Meryem Ana!..</p>

  <p>– Daha çok beklersin sen! - diye homurdandı noter o yana dönerek. - Daha çok beklersin doğrusu!.. Kocan seni dul bırakmak için hayatını tehlikeye atsın diye bekliyorsan!..</p>

  <p>Don Ninì Rubiera şapkasını ararken kuzinine çarptı, kız allak bullak bir halde, her adımda tökezleyerek, ruh gibi onun peşi sıra dolaşıyordu.</p>

  <p>– Dikkatli ol!.. - dedi delikanlı. - Dikkatli ol!.. Bize bakıyorlar!.. Don Gesualdo şuracıkta!..</p>

  <p>– Bianca! Bianca! Bu hanımların pelerinleri! - diye seslendi Sganci Teyze, bütün Margarone sürüsünün doluşmuş olduğu yatak odasından.</p>

  <p>Kız titreyen elleriyle yığının arasında araştırıyordu. Kuzeni de öylesine sarsılmıştı ki, o da kendi şapkasını hâlâ arıyordu.</p>

  <p>– İşe bak, başımdaymış! Ne yaptığımın hiç farkında değilim.</p>

  <p>Her biri holde kendi eşyalarını ararken, hırsız gibi çevresine bakındı, kızı kapıya doğru bir yana çekti.</p>

  <p>– Dinle... Tanrı aşkına!.. İhtiyatlı davran!.. Olup biteni kimse bilmiyor... Ağabeyin de gidip anlatmamıştır... Ben de anlatmadım... Biliyorsun ki seni canımdan çok sevdim!..</p>

  <p>O tek söz söylemedi, gözleri kendi kendilerine konuşuyorlardı ve çok şey söylüyorlardı.</p>

  <p>– Bana yüzünde o ifadeyle bakma, Bianca!.. Hayır!.. Böyle bakma bana... ben de kendimi ele veririm sonra!..</p>

  <p>Donna Fifì şapkası ve peleriniyle kaskatı kesilmiş dışarıya çıktı, dudakları dikiliymiş gibi kısılmıştı; güleç bir yüzle dönmüş Bianca’yı selamlayan kız kardeşini sinirli bir sesle çağırdı:</p>

  <p>– Giovannina! Haydi, gidiyoruz! Gidiyoruz!</p>

  <p><i>-</i> Bu yine biraz daha iyice! - diye söylendi genç baron. -Ama ablası Tanrı’nın bir cezası.</p>

  <p>Sganci Teyze, Margarone’leri kapıya değin geçiriyordu, sahanlıkta iki kat olmuş temenna ederken, az kalsın merdivenlerden aşağı yuvarlanacak gibi olan Don Gesualdo ustaya dedi ki:</p>

  <p>– Don Gesualdo, bir zahmet... yeğenlerim Trao’lara refakat edin... Nasıl olsa komşusunuz... Karanlıkta Don Ferdinando’nun gözleri iyi görmez...</p>

  <p>– Duyuyorsunuz ya! Duyuyorsunuz ya! - dedi ona başrahip.</p>

  <p>Zacco bir türlü yatışmıyordu; holdeki sandıklarda Don Gesualdo ustanın eline verecek bir fener ararmış gibi yapıyordu.</p>

  <p>– Demek Donna Bianca’ya refakat edecek... Trao’lardan birine... Bunca şerefe layık olacağı aklının ucundan geçmezdi... Don Gesualdo ustanın!..</p>

  <p>Ama o işitemezdi, çünkü meydanda, başrahiple gevezelik ederek beklemekteydi. Yalnızca kılıcını çaprazlama göğsüne asmış, yürüyüş kolunu kapatan Don Liccio Papa başladı gülmeye:</p>

  <p>– Hah! Hah!</p>

  <p>– Ne var, ne oluyor? - diye sordu, kolunda bohça gibi sarınmış karısıyla giden Yüzbaşı. - Ne oluyor, saygısız çavuşum?</p>

  <p>– Hiçbir şey; - diye yanıtladı marki. - Baron Zacco aya karşı uluyor da.</p>

  <p>Sonra, bastonuna dayanarak Bianca ile birlikte adım adım merdivenlerden inerken kızın kulağına şöyle fısıldadı:</p>

  <p>– Bak ne diyeceğim... şimdi gün parası olanın günü... Bütün bu millet hasedinden çatlıyor. Şayet baronun bir gelinlik kızı olsaydı, kalkar, Don Gesualdo ustaya verirdi!.. Sana bunları ben söylüyorum, ihtiyarım ve yoksulluğun ne demek olduğunu bilirim!..</p>

  <p>– Ha? Ne olmuş? - diye anlamak istedi Don Ferdinando, yavaş yavaş, taşlan saya saya arkalarından geliyordu.</p>

  <p>– Hiiiç... Ne güzel bir akşam diyorduk, kuzen Trao!</p>

  <p>Beriki havaya baktı, papağan gibi tekrarladı:</p>

  <p>– Güzel akşam! Güzel akşam!</p>

  <p>Don Gesualdo orada, kapının önünde, Başrahip Lupi ile birlikte bekliyordu; adam burnunun dibinde alçak sesle konuşuyordu:</p>

  <p>– Ha? Ha? Don Gesualdo?.. Ne diyorsunuz? - Beriki kocaman eliyle sert sakallı çenesini sıvazlıyordu. - Bir mücevher! Dünyadan habersiz bir kız: Evden kiliseye, kiliseden eve!.. Tutumlu... Size hiç masraf çıkarmaz... Tabii, evinde israfa alışmış değil ki!.. Ama iyi aileden!.. Evinize şan verir!.. Bütün soylu takımla akraba olursunuz... Bu akşam gördünüz mü, ha?.. Nasıl sıcak karşıladılar?.. İşleriniz pupa yelken gider artık... Şu nahiye arazisi işinde de... Bütün eşrafın desteğini almanızda yarar var!..</p>

  <p>Don Gesualdo anında yanıt vermedi, düşüncelere dalmıştı, başı önünde, marki amcasıyla ağabeyi Don Ferdinando’nun yanında Sant’Agata merdivenlerini tırmanarak evine yönelen Bianca’yı adım adım izliyordu.</p>

  <p>– Evet... evet... Olmaz demiyorum... Düşünmek lazım bunu... ciddi mesele... Boyumdan büyük bir işe girişmiş olurum diye ürküyorum, muhterem Başrahip... ne olursa olsun, o bir hanımefendidir... Hem karar vermeden önce yerine oturtmam gereken nice şeyim var... herkes kendi dertlerini bilir... Hele bir istihareye yatayım. Geceler insanın kafasını berraklaştırır, muhterem Başrahip.</p>

  <p>Bu son sözler, yüreği sıkışmış, upuzun boylu, suskun ağabeyinin yanında, amcasının hiç aldırmadığı gevezeliğini dinleyerek yürüyen Bianca’nın kulağına gitti.</p>

  <p>Geceler insanın kafasını berraklaştırır. Sefil odacığında karanlık, umutsuz gece. Şenliğin son patırtılarını, son ışığı, son umudu alıp götüren gece... Dönüp bakmadan, tek söz etmeden, şimdi bir başka kadınla birlikte çıkıp giden delikanlının görüntüsü gibi: Onu yüreğinin derininden kopan bir iniltiyle, bir hastanın sızlanmasıyla; yüzünü sıcak, sessiz gözyaşlarıyla ıslanmış yastığına gömerek çağırmıştı da, bir yanıt bile vermemişti.</p>
</body>
</html>