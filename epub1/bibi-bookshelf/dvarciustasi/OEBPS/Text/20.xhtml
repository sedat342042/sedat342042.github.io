<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<!--?xml version="1.0" encoding="UTF-8"?--><html xmlns="http://www.w3.org/1999/xhtml">
<head>
  <meta name="charset" content="UTF-8"/>
  <title></title>
  <link rel="stylesheet" href="../Styles/main.css" type="text/css"/>
</head>

<body>
  <hr class="hr2"/>

  <h2>IV</h2>

  <p>Giriş bedavaydı ya, tiyatro hıncahınç dolmuştu. Işıklar, marşlar; alkışlar göklere çıkıyordu. Bayan Aglae, nahiye idaresinin hesabına, Modica’dan IX. Pius’un marşını ve duruma uygun birtakım şiirler söylemeye gelmişti. Onu öyle eski Yunan giysilerine bürünmüş, helal olsun, Tanrı övmüş de yaratmış, bütün seyircileri coşturur görünce, Don Ninì Rubiera’nın da gözlerine yaşlar doluyor, herkesten fazla alkışlıyordu, içinden de diyordu ki:</p>

  <p>– Vay canına!.. Hâlâ muhteşem bir kadın!.. Bereket ki karım burada değil!..</p>

  <p>Ama dışarda kalıp da girebilmek için itişenler, sonunda kendi başlarına yaşasın, kahrolsun diye haykırmaya giriştiler; tiyatronun içindekiler de, o şamatayı işitince, bıraktılar baş aktris ile Bay Pallante ellerindeki bayrakları kendi kendilerine sallasınlar; dışarıya, meydana çıktılar. Bir anda hıncahınç bir kalabalık toplandı ve her an, nehir gibi, kabardıkça kabarıyordu. Yeri göğü inleten bir haykırışmadır gidiyordu, avazeler o karanlıkta ve kargaşada tehditle çınlamaktaydı. Don Nicolino Margarone, Zacco, Mommino Neri, bütün namuslu kişiler, göz gözü görebilsin de bir felaket olmasın diye, gırtlaklarını paralarcasına “Şamdanları çıkarın!” diye haykırıyorlardı.</p>

  <p>Kalabalık epey zaman şurada burada duraklayıp bağırdı çağırdı. Ardından San Giovanni kilisesinin sokağından aşağıya sel gibi aktı. Pecu-Pecu’nun meyhanesinin önünde bir tezgâh vardı, üstüne kızartılmış bir şeylerle dolu tencereler koymuşlardı, hepsi darmadağın edildi - patlıcanlarla domatesler ayaklar altında ezildi. Orada kendini evinde duyan Santo Motta, bütün o malların ziyan zebil olduğunu gördükçe deliye dönüyordu.</p>

  <p>– Eşekler! Hayvanlar sizi! Tanrı’nın nimetini yemez misiniz siz?</p>

  <p>O öfke dalgasında ezilmesine ramak kaldı. Giacalone ile en coşkulu olanlar şenlik tamam olsun diye kilisenin kapısını kırıp, aziz heykelini sırtlayalım da dinsel alay düzenleyelim diye öneriyorlardı.</p>

  <p>Olur diyenler vardı, olmaz diyenler vardı. Oracıkta, karanlıkta, kilisenin girişinde sövgülerle sille tokat gırla gidiyordu. O arada Cosimo usta çan kulesine tırmanmış, tehlike çanlarını çalıyordu. Haykırışlar, çan sesleri kasırga esintileri gibi, ta Alìa’ya, Monte Lauro’ya değin varıyordu. Kasabanın yukarı kesiminde koşuşan fenerler görülüyordu, kıyamet kopmuştu. Ansızın, sanki emir verilmiş gibi, kalabalık gürültü patırtıyla, elebaşı gibi görünen binlerinin peşinde Fosso’ya doğru ilerledi, Mèndola ile Don Nicolino, hatta iyi niyetle kalabalığın arasına karışmış olan Başrahip Lupi, beyhude yere - Durun! Durun! - diye bağırıyorlardı. Baron Zacco da, bacaklarında eski gücü kalmadığından, sağırlara laf anlatabilmek için, bastonunu sağa sola, kime rast gelirse ona vuruyordu.</p>

  <p>– Hey! Ne yapıyorsunuz?.. Yavaş olun, efendiler!.. İşi çığrından çıkarmayalım şimdi! Böyle şeyler bir başladı mı nereye varır, bilinmez...</p>

  <p>Birçokları kapıları kıralım, her şeyi talan edelim lafına kulak vermişlerdi ya, ayaktakımı şimdi Don Gesualdo ustanın ambarlarının önünde itişiyordu.</p>

  <p>Tavana kadar tıka basa dolu bunlar deniyordu.</p>

  <p>– Hazreti Eyüp gibi yoksul doğmuş biriydi, şimdi kibirlendi, fukara takımıyla liberallerin can düşmanı oldu! - Taşlarla, sopalarla - iki üç tanesi kocaman bir taş yakalamışlar, kapıya öyle darbeler indiriyorlardı ki duyan top gürlemesi derdi. Brasi Camauro’nun incecik tiz sesi işitiliyordu, çocuk gibi sızlanıyordu:</p>

  <p>– Efendilerim! Din iman elden gitmiş! Ne İsa’ya ne azizlere saygı kalmış! Hepimizi açlıktan öldürmek istiyorlar!</p>

  <p>Ansızın o kargaşadan tüyleri diken diken eden çığlıklar yükseldi. Santo Motta, hırpalanmış, kan revan içinde, yerlerde yuvarlanarak, ambarın kapısı önünde birazcık yer açmayı başardı. O noktada, aklı başında olanlar da avaz avaz bağırarak, itekleyerek, sille tokat, en azılıları geri püskürttüler. Pencerenin parmaklığına sarılmış Başrahip Lupi sesini duyurmak için çırpınıyordu:</p>

  <p>– ...Olur mu?.. Din, iman!.. Başkasının malı!.. Tanrı korkusu!.. Bir başlarsak...</p>

  <p>Kalabalıktan başka sesler yanıt veriyordu:</p>

  <p><i>-</i> Hepimiz eşitiz... yoksullar... bacaklarından sürüyelim!., besili öküz!..</p>

  <p>Giacalone, kalabalığı azdırmak için, kargaşaya karışmış bulunan Diodata’nın iki piçini öne çıkardı, avaz avaz bağırıyordu:</p>

  <p>– ...Don Gesualdo!.. Bu dünyada adalet yok mu!.. Buncağızları sokağa terk etti!.. Tanrı’nın gücüne gider!.. Gidin de hesabını görün şunun!..</p>

  <p>Santa Maria di Gesû kilisesinin meydanında, San Sebastiano’nun ilk evlerinde oturanlar korku içinde, bir insan selinin aktığını gördüler; bir hengâmeydi, parıldayan silahlar, havada sallanan kollar, meşalelerin alevinde ancak seçilen coşmuş, kendinden geçmiş suratlar. Kapılar, pencereler gürültüyle kapatılıyordu. Uzaktan kadın çığlıkları, ağlamaları işitiliyordu, sesler duyuluyordu:</p>

  <p>– Kutsal Meryem Ana! Mübarek Hıristiyan azizleri, siz koruyun!..</p>

  <p>Don Gesualdo hastaydı, yatağa düşmüştü, yan sokaktaki kapıya kıracak gibi vurulduğunu işitti. Ardından, yaklaşan kasırganın gümbürtüsü. Aynı akşam bir hayır sahibi koşup uyarmıştı: Haberiniz olsun, Don Gesualdo! Bourbon yanlışısınız diye hesabınızı görmeye niyetliler. Evinizden çıkmayın!</p>

  <p>Onunsa başında başka o kadar çok derdi vardı ki, omuz silkmişti. Ama şimdi baktı ki durum ciddi, o haliyle, başı mendille sarılı, midesinin üstünde yakıyla yatağından fırladı, alaş telaş ayağına pantolonunu geçirdi, kendi dertlerini bir yana bırakıp bağırıp duran o sese koştu:</p>

  <p>– Don Gesualdo!.. Çabuk!.. Kaçın!..</p>

  <p>Bin yıl geçse unutmayacağı bir sesti! Saçı başı birbirine karışmış, göğsü bağrı açık, gözleri yırtıcılaşmış bir kedi misali ışıldayarak, yüzü öfkesinden sapsarı kesilmiş, odada oradan oraya dolaşıyor, hiç olmazsa postunu pahalı satmaya kararlı, tabanca, bıçak aranıyordu. Nardo usta ile ev halkından ihtiyaçtan ötürü kendisine sadık kalmış birkaç kişi ruhlarını Tanrı’ya emanet etmekteydiler. Neden sonra Baron Mèndola yan sokaktaki kapıyı açtırabildi. Elinde tüfekle pencerede mevzilenmiş olan Don Gesualdo az kalsın ateş edecekti.</p>

  <p>– Hayrola! - diye haykırdı Mèndola soluk soluğa içeri girerken. - Bir de ateş edip beni öldürmeye mi kalkışıyorsunuz? Ödülüm bu mu?</p>

  <p>Öbürünün kulak asacak hali yoktu. Öfkesinden zangır zangır titriyordu.</p>

  <p>– Ya! Demek böyle, ha? Namuslu bir adam evinde bile güvencede olmuyor? Malı onun malı sayılmıyor? İşte buradayım! Ama ben postumu pahalı satacağım! Kurt bile, duvara sıkıştırıldığında!..</p>

  <p>O arada çıkagelen Zacco ve birkaç iyi niyetli, aklını başına getirelim diye ter döküyorlardı, hep birden bağrışıyorlardı:</p>

  <p>– Ne yapmak istiyorsunuz? Bütün kasaba var karşınızda? Çıldırdınız mı? Her şeyi ateşe verecekler! Hepimizi kesmeye buradan başlayacaklar! Hepimizi geberttireceksiniz!</p>

  <p>O, saçları kafasında dimdik olmuş, öfkeden deliye dönmüş, ayak diriyordu:</p>

  <p>– Madem öyle!.. Madem bizi zorla soymak istiyorlar!.. Madem hakkımı böyle ödüyorlar!.. Onca hayır işledim... Bütün kasabaya ekmek verdim... Şimdi de ilk elime geçirdiğimi cehennemin dibine gönderirim!..</p>

  <p>Aynen öyle! Kırıp geçirmeye kararlıydı. Bereket Başrahip Lupi odaya daldı ve tehlikeye aldırmadan onun üstüne atıldı; oraya buraya itekleyip savurarak, sonunda av tüfeğini elinden almayı başardı.</p>

  <p>– Ne halt ediyorsunuz yahu!.. Ateşli silahla oyun olmaz!</p>

  <p>Dişlerinin arasından soluyordu, dazlak kafası kıpkırmızı olmuş, gençliğindeki gibi ter fışkırıyor, kesik kesik konuşuyordu:</p>

  <p>– Hay kahrolası şeytan!.. Hey ya Rabbim, sen beni bağışla! Beni de küfürlü konuşturuyorsunuz, eşek efendi! Buraya canınızı kurtarmaya geldik, ama siz bunu hak etmiyorsunuz! Bütün kasabayı yakıp yıksınlar mı istiyorsunuz? Sizin gibi bir hayvan umurumda değil! Ama bazı şeyleri şakacıktan olsun başlatmamak lazımdır, anlıyor musunuz? Can düşmanınız bile olsa! Şimdiye kadar bağırıp çağırmakla hınçlarını döküyorlardı, şimdi elâlemin malına el atmaya da başlarlarsa, yandık gitti!</p>

  <p>Başrahibin aklı başından gitmiş gibiydi. Öbürleri de hepsini birden tehlikeye atan Don Gesualdo usta olacak o laf anlamaz adama yükleniyorlardı; çevresini sarıyorlardı; duvara doğru itiyorlardı; nankörlüğünü yüzüne vuruyorlardı; serseme döndürüyorlardı. Hatta Baron Zacco koluyla onun boynuna bile sarıldı, sır verircesine kulağına fısıldıyordu, kendisi de ayaktakımına karşı onunla birlikti; ama o anda ihtiyatlı davranmak şarttı, bırakmalıydılar yapsınlar, baş eğmeliydiler.</p>

  <p>– Peki deyin... şu anda ne isterlerse... Noter gelmiş de her vaadinizi kayda geçiriyor değil ya... Birazcık idare etmek, biraz paradan çıkmak... Canınıza olacağına kesenize olsun...</p>

  <p>Don Gesualdo bir iskemleye oturtulmuş, mintanının yeniyle terini siliyordu, sersemlemişti, artık hiçbir şey söylemiyordu. O arada aşağıda, büyük kapıda, Baron Rubiera, Don Nicolino, Neri’nin oğlu en azılıları yatıştırmak için paralanıyorlardı.</p>

  <p>– Efendiler... Tamam, haklısınız... Ne istiyorsanız yapılacak... Boğaz derdi hepimizin başında... Yaşa! Varol!.. Hepimiz kardeşiz!.. El ele verelim... Yarın... hele gün doğsun. İhtiyacı olan buraya gelsin, bize gelsin... Şimdi geç oldu, hem karanlık ya, hepimiz aynı renkte görünüyoruz... haydutlar da dürüst adamlar da... Hey! Hey! Bana bak!..</p>

  <p>Don Nicolino aralık kapıdan içeriye süzülmeye kalkışan birini ensesinden yakalamıştı, adam keşmekeşi ve çığlık çığlığa bağıran, yalvarıp yakaran bir kadının çevresindeki kargaşayı fırsat bilmişti:</p>

  <p>– Nunzio! Gesualdo! Evlatlarım!.. Ne yaptırıyorlar size?.. Nunzio... Ah kutsal Meryem Ana!..</p>

  <p>Diodata idi, oğullarının o kalabalığa karışmış olduklarını, onların da Don Gesualdo’ya karşı kahrolsun, gebersin diye bağırdıklarını söylemişlerdi, saçını başını yolarak gelip yetişmişti.</p>

  <p>– Kutsal Meryem Ana! Size ne yaptırıyorlar!..</p>

  <p>O arada Zacco ile Nardo usta dolu fıçılar getirmişlerdi, isteyene şarap dağıtarak ortalığı yatıştırmaya yardımcı oluyorlardı; başrahip de yukardan vaaz ediyordu:</p>

  <p>– Yarın! Yarın dönün, kim ihtiyaç sahibiyse... Şu anda evde kimse yok... Don Gesualdo dışarda, kırda... ama onun da yüreği burada, bizimle birlikte... sizlere yardım etmek için... Elbette... Herkes ekmeğini de alacak, tarlasını da... Elimizden geleni yapacağız... Şimdi gidin, yarm gelin...</p>

  <p>– Ne yarını be! - diye homurdandı içerden Don Gesualdo. - Bana öyle geliyor ki, muhterem Başrahip, her şeyi benim cebimden hallediyorsunuz!</p>

  <p>– Siz sussanıza! Beni yalancı çıkarmaya mı niyetlendiniz?.. Evde yoksunuz dedim, canınızı kurtarayım diye...</p>

  <p>Don Gesualdo yine isyan etti:</p>

  <p>– Nedenmiş o? Ne suçum var ki? Kendi evimde oturuyorum işte!..</p>

  <p>– Suçunuz Karun gibi zengin olmak! - diye haykırdı nihayet kulağına başrahip; artık sabrı taşmıştı. Onun üzerine hepsi de ona yüklendiler; kimi iyilikle, kimi kötülükle, diyorlardı ki, eğer isyancılar onu orada bulurlarsa, evde taş üstünde taş bırakmazlardı; ne var ne yok yağmalarlardı; ona ağlayacak göz bile bırakmazlardı. Nihayet onu yan sokaktan kaçmaya razı ettiler. Mèndola gidip Limòli Amca’nın kapısını çaldı.</p>

  <p>Artık küp gibi sağırlaşmış marki, damdan düşercesine başına o dert açıldığında, omuzlarına bir gocuk atmış, gecelik entarisiyle, elinde toprak mangalı, terlikli ayakları çıplak, balkonun camlarının ardından durmuş bakıyordu. Gecenin o saatinde ondan ne istediklerini anlatmak için hayli çırpındılar, Don Gesualdo usta canlı cenazeye dönmüştü, öbürleri peş peşe avaz avaz bağırıyorlardı kulağına.</p>

  <p>– Hesaplaşmak istiyorlar... yeğeniniz Don Gesualdo’yla... Saklamak lazım kendisini...</p>

  <p>Marki pörsümüş sarkan gözkapaklarım kırpıştırıyordu, başıyla evetliyordu, ama yüzünde hınzırca bir gülümseme belirmekteydi.</p>

  <p>– Ha?.. Hesaplaşmak mı?.. Don Gesualdo ile mi? Doğrusu da bu zaten! Vaktiniz geldi, dostum... Malın fiyakalısı sizsiniz!..</p>

  <p>Fakat sonunda, onu linç etmeyi istediklerini işitince lafını değiştirdi, huzursuzlanmış gibi yaptı, tiz sesiyle:</p>

  <p>– Ne? Onu da mı? Muratları ne öyleyse?.. Bu işin sonu ne olacak?</p>

  <p>Mèndola anlattı ki, Don Gesualdo en varlıklıların hesabını görmek için bahaneydi; ama para aramaya onun evine gelmezlerdi nasıl olsa. İhtiyar adam, dişsiz ağzında o buruk gülümseyişle çevresine göz gezdirerek başını yok, yok, gelmezler anlamında sallıyordu.</p>

  <p>Kendiyle birlikte kocamış iki yoksul odada, her alışkanlığının izi kalmıştı: Öğle yemeğinden sonra kestirdiği koltuğun arkalığındaki yağ lekesi, o noktada kapıyla pencere arasında yerinden oynamış olan zemin tuğlaları, yatağın yanında, mumu yaktığı noktada sıvaları dökülmüş olan duvar. Ve o kir pas içinde marki bir prens gibi duruyordu, kendi sefaletini hepsinin suratına tükürüyordu.</p>

  <p>– Kusura bakmayın, beyler, sizi bu sıçan deliğinde kabul etmek zorundayım... Size layık değil, Don Gesualdo... Amma da güzel akrabalar edinmişsiniz hani, değil mi?..</p>

  <p>Duvara dayalı kanepeyi o kırık tuğlalarla destekleyip, üstüne artık ayakta duracak mecali kalmamış Don Gesualdo’ya üstünkörü bir döşek hazırladılar; o sırada marki hâlâ söyleniyordu:</p>

  <p>– Yaşa yaşa gör temaşa! Hayatta başıma bin türlü şey geldi! Ama bunu beklemiyordum doğrusu...</p>

  <p>İçine yumuşasın diye ekmek kabukları attığı bir çanak sütü onunla paylaşmayı da önerdi.</p>

  <p>– Görüyorsunuz ya, süt çocuğu oldum yeniden. Akşam yemeğine size ikram edecek başka nevalem yok. Et artık benim dişime göre değil, keseme göre de... Siz başka şeylere alışkınsınızdır, dostum... Ne yaparsınız? Devran herkes için değişiyor, azizim Don Gesualdo!..</p>

  <p>– Ah! - diye yanıtladı o. - Yok, mesele o değil, marki hazretleri. Midem almıyor da ondan. Midem zehir zemberek! İçine bir kuduz köpek salmışlar sanki.</p>

  <p>– Tamam, tamam - dediler diğerleri. - Tanrı’ya şükredin. Burada size kimse ilişmez.</p>

  <p>Don Gesualdo için müthiş bir darbe oldu bu. Karışıklıklar, öfke, vücudundaki illet... Geceyi nasıl geçirdiğini Tanrı bilir. Fakat ertesi gün, sabah duası okunurken, Mèndola bir gocuğa sarınmış, yine geldi, şapkasını gözlerinin üstüne indirmişti, kapıdan içeriye girmeden çevresine bakındı.</p>

  <p>– Alın size bir bela daha! - diye bağırdı içeri girerken. -Sizi ele vermişler, Don Gesualdo! Gelip buradan da çekip çıkarmak istiyorlar, başrahibin ettiği vaatleri yerine getiresiniz diye... Ciolla’nın ta kendisi... şu aşağıda gördüm, bekçilik ediyordu...</p>

  <p>Bütün o keşmekeşin ortasında, kulak kabartarak, birkaç sözcük kapabilmek için burnunu sokan marki yeniden canlanmış, keyfi yerine gelmişti, balkona seğirtti:</p>

  <p>– Tabii! İşte orada, çocuk gibi gömlek giymiş... Bu demektir ki topu birden yeniden gelecekler!..</p>

  <p>Don Gesualdo oflayarak ayaklanmıştı, işi toptan halletmenin daha iyi olacağını söylüyor, aşağıya inip vaatleri nasıl yerine getireceğimi Ciolla’ya bizzat göstereyim de görsün diye bağırıyordu! Eh, madem onu arıyorlardı, kendisi oracıktaydı işte, onları karşılamaya hazır ve nazırdı!..</p>

  <p>– Tabii, tabii - diye yanıtlıyordu marki. - Madem sizi arıyorlar size ihtiyaçları var demektir. Beni aramaya gelmedikleri kesin! Gidip onlarla birlikte yaşasın, kahrolsun falan diye bağırasınız diye mi geliyorlar? Eh, siz de gidip bağırın öyleyse! Onları bağırtacak malınız var ya, siz de bin yaşayın!</p>

  <p>– Hayır! Ne istediklerini biliyorum ben! - diye yanıtladı Don Gesualdo, çileden çıkmıştı.</p>

  <p>– Kusura bakmayın, ama mesele yalnız siz değilsiniz şimdi! - diye düşüncesini belirtti Mèndola. - Sizin arkanızdan sıra biz bütün kasabaya gelecek!..</p>

  <p>Derken, kafasını kaşıyarak, başrahip çıkageldi; olayın gidişi onu düşüncelere salmıştı. Kargaşanın sonu gelmiyordu. Kimilerine hava hoştu! Köşeye sıkışınca ağzmdan kaçırdığı barış laflarına kafayı takmışlar, bütün gün gökten nimet yağmasını bekliyorlardı:</p>

  <p>– Benim başımı sunturlu bir derde soktunuz, siz, Don Gesualdo!</p>

  <p>Başrahibin o çıkışı ikisi arasında bir tartışmaya daha yol açtı:</p>

  <p>– Ben soktum, ha?.. Ben ha!.. Onlara dünyaları vaat eden ben miydim?</p>

  <p>– Vaat ettimse ağızlarını kapamak içindi, Tanrı şahidimdir! Öyle laf olsun diye söylenen sözler işte! O Tanrı’nın gazabı gibi suratların karşısında siz olsaydınız görürdüm halinizi!</p>

  <p>Marki keyifleniyordu:</p>

  <p>– Neler de diyor neler! Bak bak bak!</p>

  <p>– Yani, - diye bağladı sözü Mèndola, - laf ola beri gele, şimdi vakit kazanmak lazım. O arada siz ayakaltından çekilin, çünkü <i>baş müsebbipsiniz</i>! Artık bir sarnıcın dibine mi saklanırsınız, bir kovuğa mı girersiniz, ne cehenneme isterseniz, ama sizin yüzünüzden onca aile babasının tehlikeye girmesi olacak iş değil! - Kayınbiraderiniz size kucak açacaktır. Onun hâlâ bu dünyada olduğunu kimse bilmiyor, oraya değin gelip aramazlar sizi.</p>

  <p>Marki bunu da onayladı:</p>

  <p>– Çok iyi olur. Harika bir fikir! Kediyle köpek bir arada...</p>

  <p>Don Gesualdo inatla ayak diriyordu.</p>

  <p>– O halde, diye bağırdı başrahip, - ben de bu meseleden elimi yıkarım. Hatta gidip Ciolla ile bütün hempalarını da çağırayım, istediğiniz buysa!..</p>

  <p>Don Gesualdo öyle bir hale düşmüştü ki, diledikleri gibi parmaklarında oynatıyorlardı. Gecenin ikisinde, kimsenin geçmediği bazı sapa yollardan gidip, aşağı kapının anahtarını saklayan Grazia’yı uykusundan uyandırdılar ve karanlıkta, el yordamıyla, Don Ferdinando’nun kapısının önüne kadar geldiler.</p>

  <p>– Kim o? - diye içerden astımlı bir sesin melediği işitildi.</p>

  <p>– Grazia, kim o?</p>

  <p>– Biziz, Don Gesualdo, enişteniz...</p>

  <p>Hiç yanıt gelmedi. Sonra karanlıkta birinin bir şeyler karıştırdığı duyuldu. Ve birden Don Ferdinando sürgüyü itip içeriye kapandı, kapının arkasına iskemleler masalar yığmaya koyuldu, bir yandan da korku içinde, avaz avaz bağırıyordu:</p>

  <p>– Grazia! Grazia!</p>

  <p>– Aksi şeytan! - diye bağırdı Mèndola. - Çattık belaya! Bu salak bütün kasabayı başımıza toplayacak!</p>

  <p>Başrahip başını sallayarak kıs kıs gülüyordu. O arada Grazia bir mum yakmış, teker teker her birinin yüzüne bakıyordu, afallamıştı, gözlerini kırpıştırıyordu.</p>

  <p>– Niyetiniz nedir, efendilerim? - diye, cesaretini toplayıp, çekine çekine sordu. Artık ayakta duracak hali kalmamış Don Gesualdo, benzi kül gibi, perişan, umutsuzca atıldı:</p>

  <p>– Ben kendi evime dönmek istiyorum!.. Ne pahasına olursa olsun... Kararım karar!..</p>

  <p>– Hayır efendim! - diye sözünü kesti başrahip. - Burada zaten evinizdesiniz. Karınızın payı var konakta. Vay canına! Şimdiye kadar sabrettiniz... Şimdi artık yetti!.. Şuracığa, Donna Bianca’nın odasına. Yatağı hâlâ olduğu gibi duruyor.</p>

  <p>Odayı hazırlarlarken Mèndola’nın keyfi yerine gelmişti. Her yeri karıştırıyordu. Kapının ardındaki karanlık koridora burnunu uzatıyordu. Eskileri anıyor yaşanmış olayları anlatıyordu. Neler neler! Neler görmüştü o odalar!</p>

  <p>– Kim derdi ki, Don Gesualdo, ha?</p>

  <p>Başrahip Lupi bile kaçamak gülümsedi.</p>

  <p>– Burada kaldığınız sürece, vakit öldürmek için, hayatla ölüm üstüne tefekküre dalabilirsiniz. Amma da tiyatro ha, şu kahpe dünya! <i>Vanitas vanitatum!</i><a class="footnoteref" id="k61" href="../Text/dipnotlar.xhtml#n61"><sup>[61]</sup></a></p>

  <p>Don Gesualdo ona korkunç bir bakış attı, ama yanıt vermedi. Felaketlerini de sıkıntılarını da içine gömecek bir yüreği vardı hâlâ, dostlara anlatıp da onları güldürmek istemiyordu. Kendini döşeğin üstüne attı, karanlıkta dertleriyle baş başa kaldı; inlememek için zorlanıyor, bütün anıların boğazına kadar getirip tıkadığı acıları gerisingeri bastırıyordu. O zaman humma içinde, bulanan gözlerinin önünden Bianca, Diodata, Nunzio usta, daha başkaları geçiyorlardı; aralarında çalışıp duran, güneşin alnında, yağmurda çamurda didinen bir başka kendisi de vardı, hepsi de sert bir yüzle suratına tükürüyorlardı:</p>

  <p>– Hayvan! Hayvan seni! Ne yaptın! Hak ettin bunu!</p>

  <p>Gün ışıyınca biraz yardım etmek için Grazia geldi, bitkindi, bir iskemleyi yerinden kaldırsa tıknefes oluyordu, ikide bir koskocaman karnıyla onun önünde duraklıyor, yeniden Don Ferdinando’nun akrabalarından yakınmaya başlıyordu, biçareyi onun sırtına yüklemişler, ekmeği şarabı bile esirgiyorlardı.</p>

  <p>– Efendim, şuracıkta, bir köşeye büzülmüş, hasta bir it gibi, hiçbirinin aklına gelmiyor!.. Gel gör ki benim yüreğim dayanmıyor... Bunca yıllık komşumuz... onca hizmet ettik aileye... büyük aileydi, büyük... Yüreğim kaldırmıyor, kaldırmıyor işte!</p>

  <p>Ardından sürü sepet çocukları geliyor, her şeyi altüst ediyorlardı. Derken Speranza çıkageldi, handiyse ruhunu teslim etmek üzereymiş gibi, ağabeyimi göreceğim diye çığlık çığlığa bağırıyordu.</p>

  <p>– Bırakın gireyim! Ne de olsa benim kanımdan! Şimdi bu hale düştü ya, kardeşi olduğumdan başka bir şey düşünmüyorum.</p>

  <p>O, kocası, çocukları. Bütün komşuları ayaklandırdı. Don Gesualdo oflayarak yatağından kalktı. Bağlasalar durmayacaktı.</p>

  <p>– Evime dönmek istiyorum! Burada işim ne? Nasıl olsa herkes biliyordur!..</p>

  <p>Güç bela akşama kadar orada alıkoyabildiler. Akşam duası çanlarından sonra da, Burgio ve diğer yakınları onu kimselere görünmeden evine götürdüler. Speranza öylesine hasta olan ağabeyine bekçilik etmek için kalmak istedi ve mucize eseri, o gece her şeyini talan edip yağmalamamışlardı.</p>

  <p>– Davalı da olsak fark etmez. İnsanların yüreği ihtiyaç zamanında görülür. Çıkar başka şey, sevgi başka. Kavgalıyız, kıyamete kadar da hep kavga edeceğiz, ama aynı ana babanın evladıyız!</p>

  <p>Ona gözbebeği gibi bakacağını iddia ediyordu; ona da, malına da. Hırslı bakışlarını çevrede gezdiren kocasıyla <i>çocuklarını</i> onun yatağının çevresine dizdi, tekrarladı:</p>

  <p>– Bunlar sizin kanınızdan! Bunlar sizi arkanızdan vurmaz!</p>

  <p>Gesualdo bitkindi, perişandı, isyan edecek gücü bile bulamadı.</p>

  <p>Böyle böyle, yavaş yavaş, hepsi başına yerleşti, kaldılar. Yeğenleri evde ve topraklarında gönüllerince fink atıyorlar, bildiklerini okuyorlardı, ellerinin erişmediği yer kalmamıştı. Kız kardeşi, anahtarları beline asmış, araştırıyor; karıştırıyor, ilaç arasın, şifalı otlar toplasın diye kocasını şuraya buraya gönderiyordu. Fortunato Dayı, yirmisindeki bacaklarım yok ki böyle koşuşturayım diye yakındıkça, Speranza kalayı basıyordu:</p>

  <p>– Ne istiyorsunuz? Kaynınızın hatırına yapmaz mısınız yani? Dostluk dediğin mahpusta, hastalıkta, ihtiyaçta anlaşılır.</p>

  <p>Kadının ne Ciolla’dan ne de o ayar insanlardan korkusu vardı. Bir seferinde Vito Orlando cebine tabancasını koyup, Don Gesualdo ile görecek hesaplarım var diye gelip efelenmeye kalkıştığında, adamı merdivenlerden aşağı kovaladı, ardından da üstüne bir leğen dolusu pis suyu boca etti. Başrahip Lupi bile kuyruğunu bacaklarının arasına kıstırmak zorunda kalmıştı; Ciolla ile en azılılar bayraklar elde, borazan çalarak talihlerini kentte denemeye gitmişlerdi ya, o da bir daha elâlemin malıyla cömertlik gösterisinde bulunmadı.</p>

  <p>Başrahip, diğerlerini yatıştırmak için dinsel alaylar düzenleyip, Hz. İsa’ya eziyet edilen kamçıyla başına takılan dikenli tacı sokak sokak dolaştırmayı âdet edinmişti; böylece, kendisi kardeşlik ve hemcinsini sevme yollu vaaz ediyor, öbürleri de heyecanlarını dinsel kutlamalarla, <i>kırk gün</i> dualarıyla yatıştırıyorlardı.</p>

  <p>– Güzel de, cebinden tek kuruş çıkarıp verdiği yok! - diye bas bas bağırıyordu Speranza kadın. - Onu iyi yapıyor gerçi. Ama buraya bize gelip de kabadayılık taslamaya kalkışırsa, nasıl karşılayacağımı bilirim ben... Vito Orlando’yu nasıl karşıladıysam öyle!</p>

  <p>O arada Don Gesualdo’nun evini yine de yağma ve talan etmekteydiler. Şaraplar, zeytinyağları, peynirler, hatta arşınlarla bez, gözle kaş arasında sır oluveriyordu. Canziria’dan ve Mangalavite’den çiftçilerle ortakçılar geliyor, Fortunato Burgio’nun oğullarından yakınıyorlardı; delikanlılar zorbalığı ele almış herkese emirler yağdırıyor, dayılarının toprak-' larım sahipsizmişçesine talan ediyorlardı. Zavallı Gesualdo, yataktan kalkamaz olmuş, sessiz sessiz kendini yiyordu; eniştesiyle kız kardeşine başkaldırmaya cesaret edemiyordu; kendi canının derdine düşmüştü. Orada, karnının içinde bir köpek varmış da karaciğerini paralar gibiydi, aynen din şehidi Aziz Vito’nun azgın köpeği<a class="footnoteref" id="k62" href="../Text/dipnotlar.xhtml#n62"><sup>[62]</sup></a>, ona da işkence ediyordu. Speranza sevgi gösterileriyle şifalı otlar, ilaçlar araştırıyor, şarlatanlardan ve adı Lokman Hekime çıkmış binlerinden yardım istiyordu. Her biri de yeni bir çare getiriyordu, kaynatılmış otlar, merhemler, hatta azizin kutsal kalıntısı ve okunmuş heykeli; onu Don Luca kendi elleriyle uygulamayı istedi. Hiçbir yararı olmuyordu. Hasta aynı şeyi tekrarlayıp duruyordu:</p>

  <p>– Bir şey değil... şu karnımda biraz sancım var, o kadar. Çok üzüntü çektim ya, ondandır. Yarın ayağa kalkarım...</p>

  <p>Ama dediğine kendi de inanmıyordu ve hiç kalkamıyordu. Bir deri bir kemik kalmış, iskelete dönmüştü; yalnız karnı davul gibi şişmişti. Kasabada vadesinin dolduğu söylentisi yayıldı: Tanrı’nın eli uzanmış, onu servetinin içinde boğuyordu. Damat bey Palermo’dan mektup yazıp yerli yerince bilgi istedi. Aynı zamanda görülmesi gereken birtakım hesaplardan, dolmakta olan acil vadelerden dem vuruyordu. Kısa süre önce yediği büyük darbeden hâlâ toparlanamamış olan Isabella da altına pek dokunaklı iki satırlık not eklemişti. Ağabeyi mektubu okuyup duygulanırken orada bulunan Speranza zehrini döktü:</p>

  <p>– İşte! Şimdi de kalkmış bunu üzüntü yapıyorsunuz! Öbür dünyaya yapayalnız, terk edilmiş halde göçüp gideceksiniz... malı mülkü olmayan biri gibi!.. İhtiyaç anında yanınızda kimi buldunuz, söyleyin? Kızınız size yalnız güzel sözler yolluyor... Ama kocası sadede geliyor!</p>

  <p>Don Gesualdo yanıt vermedi. Ama yüzünü duvara çevirdi, sessiz sessiz ağlamaya başladı. Çocuklaşmıştı. Tanınmaz olmuştu. Öylesine hasta yattığını öğrenen Diodata, ziyaretine gidip ayaklanma gecesi oğullarının yaptıkları saygısızlıktan ötürü af dilemek istedi; onu öyle per perişan, mezar kokuları saçar, her yeni yüzle karşılaştığında gözleri yaşarır görünce, nutku tutuldu.</p>

  <p>– Don Gesualdo efendim... sizi yoklamaya geldim, bu halde olduğunuzu söylediler de... Bağışlayın, ne olur... size saygısızlık eden o terbiyesizleri... Akılları işlemiyor o çocukların... Araya karışmışlar, ne yaptıklarını bile bilmiyorlarmış... Benim hatırım için bağışlayın, ne olur, Don Gesualdo efendim!..</p>

  <p>Zavallıcığın yürekten konuştuğu yüzünden belliydi, her sözle gözlerine dolan yaşları ona göstermeden siliyor, elini tutup öpmeye çabalıyordu. O, eliyle havada belirsiz bir işaret yapıyor, başını sallıyordu, artık umurumda değil anlamında. Tam o sırada Speranza çıkageldi, ağabeyini son deminde ayartmaya gelmiş, bir şeyler koparmaya çalışan, son anına kadar soymaya uğraşan o yüzsüz kadına haddini bildirdi. Sülüktü, sülük! Onun sırtından palazlanmıştı ya işte! Daha yetmemiş miydi? Şimdi de leş kokusu alan kuzgunlar üşüşüyordu başına. Hasta o işkenceden kurtulmak için gözlerini yumuyor, bir sancı daha giriyormuş gibi yatağında kıvranıyordu. Sonunda Diodata başı önünde, atkısına sarınmış, veda bile edemeden çekti gitti. Speranza sevecenlik dolu, gülümseyerek ağabeyinin yanına döndü.</p>

  <p>– Şimdi size artık biz bakıyoruz... Sizi yalnız bırakmayız, sakın korkunuz olmasın... Neye ihtiyaç duyarsanız... Yeter ki emredin. Şimdi o cadı ne işinize yarar ki? Vücudunuzu da, ruhunuzu da yiyip bitirir. Evde öyle bir rezaletle Ahret Azığı bile vermez papaz!</p>

  <p>O ağabeyine hizmetçiden iyi bakıyordu, ne masrafa ne zahmete aldırmadan, sevgiyle tedavi ediyordu. Hiçbir şeyin yararı olmadığını görünce, sonunda Tavuso’nun oğlunu çağırdı; delikanlı Napoli’de tıp fakültesini bitirip yeni dönmüştü, diplomasınm mürekkebi bile kurumamıştı - daha çenesinde sakalı bitmemişken prens gibi para kesiyordu.</p>

  <p>Ama Don Gesualdo, onun her zamanki uydurmaları reçetesine yazmak için eline kalemi aldığım görünce ağzının paymı verdi:</p>

  <p>– Don Margheritino<a class="footnoteref" id="k63" href="../Text/dipnotlar.xhtml#n63"><sup>[63]</sup></a>, ben sizin doğduğunuzu bilirim! Bana mı reçete yazacaksınız? Beni ne sandınız, dostum?</p>

  <p>– O halde, - diye cevabı yapıştırdı öfkesi başına vuran doktorcuk, - öyleyse nalbantı çağırın da tedavinizi o yapsın! Beni niye çağırdınız? - Şapkasını aldı, çıkıp gitti.</p>

  <p>Ama baktılar ki hasta korkunç sancılarla kıvranıyor, birileri gereken çareyi bulur diye, aynı zamanda onları nekeslikle suçlayan komşuların ağzını kapatmak için, ona da baş eğdiler, doktorlara, ilaçlara da razı oldular. Tavuso’nun oğlu olsun, Bomma olsun, kasabada bilgi sahibi sayılan kim varsa, Don Gesualdo’nun yatağının önünde geçit yaptılar. Geliyorlar bakıyorlar, elleyip yokluyorlar, aralarında insanın tüylerini diken diken eden anlaşılmaz bir dilde birtakım laflar ediyorlar, her biri bir kâğıt parçasına kendi bildiğini yazıp çizip bırakıyordu - sülük gibi kargacık burgacık karalamalar. Don Gesualdo ürkmüş, hiçbir şey demiyor, sözcükleri havadan kapmaya uğraşıyordu; kuşkulu bakışlarla reçete yazan elleri izliyordu. Ancak, parayı boş yere savurmamak için, reçeteyi aldırmadan önce, Don Margheritino’yu bir yana çekti, rahmetli karısı için alınmış dolap dolusu ilaç kutuları, şişeleri olduğunu belirtti.</p>

  <p>– Masrafa bakmadım, doktor bey. Hepsi oracıkta duruyor işte, el sürülmedi. Yani bir baksanız belki şimdi işe yarar diye söylüyorum...</p>

  <p>O ciddi yüzlerden ürkerek, - Kendimi daha iyice duyuyorum. Yarın kalkanm. Beni kıra yollayın, yirmi dört saatte kendime gelirim - diye kekelediği zaman bile ona kulak asmıyorlardı.</p>

  <p>Onu çocuk gibi avutmak için olur, olur diyorlardı. - Yarın, öbür gün. - Ama doktorlar, eczacılar, akrabalar onu inek gibi sağmak, kanını emmek için orada tutuyorlardı. Onu yandan yana döndürüyorlar, sonra yine döndürüyorlar, iki parmaklarıyla tık tık karnına vuruyorlar, bin bir çeşit iğrenç şey içiriyorlar, karın derisinde döküntüler yapan birtakım merhemler sürüyorlardı. Konsolun üstü ilaçlarla kaplıydı, aynen rahmetli Bianca’nın son günlerinde olduğu gibi. O, başını sallayarak söyleniyordu.</p>

  <p>– Sıra artık pahalı ilaçlara geldi! Bu demektir ki çaresi yok!</p>

  <p>Sel gibi akıp giden paralar, evde bir gidip gelme, bir şamata gürültü, sofra sabahtan akşama kadar kurulu. Öyle şeylere alışık olmayan Burgio, kayınbiraderine gelen doktorlara koşup kendi dilini gösteriyordu; Santo artık meyhaneye gitmek için bile dışarı çıkmaz olmuştu; yeğenleri, topraklarından dönünce, saç saça baş başa geliyorlardı: Kim daha çok mal kapacak diye kendi aralarında kavga kıyamet, odasına kadar ulaşan bağırıp çağırmalara hasta, malını ne yaptıklarını anlayabilme kaygısıyla kulak kabartıyor, kendi de yatağından bağırmaya başlıyordu:</p>

  <p>– Bırakın Mangalavite’ye gideyim. Varım yoğum ziyan zebil oluyor. Ben burada kendi kendimi yiyorum. Bırakın gideyim, yoksa patlayacağım!</p>

  <p>Midesinde sanki bir kurşun güllesi vardı, ağır geliyordu, oradan dışarı çıkmak istiyordu, sürekli bir sancı veriyordu; zaman zaman kasılıyor, ateşleniyor, çekiç gibi vuruyordu, gırtlağına sıçrayıp onu avaz avaz bağırtıyordu ve eline geçirdiği her şeyi dişlemesine yol açıyordu. Sonunda bitkin düşüyor; yuvalarından fırlamış gözlerinde yeni bir krizin belirsiz dehşetiyle soluk soluğa kalıyordu. Zorlukla, hayata tutunabilmek için yuttuğu her şey, kaç paraya mal olduğunu artık sormadığı en ender yiyecekler, hepsi ona zehir oluyordu; haram bir madde gibi, mürekkepten beter kapkara, apacı, hepsini Tanrı’nın lanetiymiş gibi kusuyordu. O arada sancılar da şişkinlik de arttıkça artıyordu: Bacakları o karnı taşımaz olmuştu. Bomma, bir seferinde üstüne eliyle hafiften vurarak dedi ki:</p>

  <p>– Mal işte burada.</p>

  <p>– Ne demek istiyorsunuz, efendim? - diye kekeledi Don Gesualdo, sırtında soğuk terlerle, doğrulup yatağın üstüne oturarak.</p>

  <p>Bomma onun yüzüne dikkatle baktı, sandalyesini yanaştırdı, yalnızlar mı diye sağına soluna bakındı.</p>

  <p>– Don Gesualdo, siz bir erkeksiniz... Artık çocuk değilsiniz, öyle değil mi?</p>

  <p>– Evet efendim - diye yanıtladı o, titremeyen bir sesle, birden sakinleşmiş, ihtiyaç anında hiç eksik kalmayan cesaretine kavuşmuştu.</p>

  <p>– Peki, burada yapılması gereken şey bir konsültasyon. Kamınızdaki bir hintinciri dikeni değil yani! Ciddi bir iş, anlıyor musunuz! Don Margheritino’nun ya da bir başkasının altından kalkabileceği şey değil... onları aşağılamış olmayı istemem, burada, aramızda söylüyorum. Yabancı doktorlar çağırın, Don Vincenzo Capra’yı, Caltagirone’li Doktor Muscio’yu, kimi isterseniz... Paranız eksik değil...</p>

  <p>O sözler Don Gesualdo’yu çileden çıkardı:</p>

  <p>– Para, ha!.. Kazandığım para hepinizin gözüne batıyor!.. Benimse ne işime yarıyor ki... eğer sağlığımı bile satın akmıyorsam?.. Kahır üstüne kahır çektirdiler bana... hiç durmadan!..</p>

  <p>Yine de Bomma’nın diyeceğinin hepsini demesini beklemeyi istedi. Ummadık taş baş yarar... Sesini çıkarmadan, eliyle çenesini kavramış dertlerini düşünerek, sözünü bitirmesini bekledi. Sonunda bilgi edinmek istedi:</p>

  <p>– Konsültasyon mu? Ne işime yarar ki konsültasyon?</p>

  <p>Bomma’nın sabrı tükendi:</p>

  <p>– Ne işinize mi yarar? Yaramaz olur mu! Yarayacağı şey... Hiç değilse yardım istemeden kendinizi ölüme terk ettiğinizi söylemezler. Ben sizin çıkarınıza konuşuyorum. Benim cebime girecek bir şey yok... Ben eczacıyım... Benim işim değil... Anladığım şey değil. Ben size dostluk göstermek için elimden geleni yaptım...</p>

  <p>Baktı ki beriki, kansız dudaklarında hınzırca bir gülümseme, başını güvensizlikle sallıyor, eczacı saygıyı elden bıraktı.</p>

  <p>– Kendinizi ölmüş bilin öyleyse, ahmaklar şahı! Benden söylemesi!</p>

  <p>Bunun üzerine Don Gesualdo ağır, dirençli bir bakışla gözlerini çevresinde gezdirdi, sümkürdü ve gövdesini yatağa sırtüstü bıraktı. Az sonra, gözleri tavanda, içini çekerek ekledi:</p>

  <p>– Pekâlâ. Konsültasyon yaptıralım.</p>

  <p>Gece boyunca gözünü bile kırpmadı. Yeni bir kaygının pençesine düşmüştü, ikide birde bedenini ürpermeler; soğuk terler kaplıyor, saçları dimdik olmuş, tedirginlikle yatağında doğruluyor, karanlıkta çevresine bakınıyordu; hep Bomma’nın tehdidi yüzünü görüyordu; kendini yokluyor, sancılarını boğuyor, kendini aldatmaya çabalıyordu. Gerçekten de daha bir iyileşmiş gibiydi sanki. Tedavi olmak istiyordu, çünkü durum ciddiydi. Eczacının sözlerini kendi kendine tekrarlıyordu: Parası vardı; hayatını onu kazanmak için harcamıştı; damadı efendi har vurup harman savursun diye değil; onu uzaklarda gebermeye terk eden nankörler keyfini sürsünler diye değil; gözden uzak olan gönülden de ırak olur! Dünyanın gidişi böyledir işte, herkes kendi değirmenine su taşır! Onun kendi değirmeni de parasını seferber ederek sağlığını yeniden satın almaktı. Dünyada iyi hekimler vardı, onu iyileştirirlerdi, tabii yüklü bir para karşılığında. O düşünceyle ecel terini silip uyumaya çabalıyordu. Ertesi gün gelecek olan yabancı doktorlara daha iyi durumda görünmek istiyordu; saatleri sayıyordu; ona sanki bin yıldır orada, yatağının önündeymişler gibi geliyordu. Tansökümü de onu ayrıca yüreklendiriyordu. Ardından, Muscio ile Doktor Vincenzo Capra’yı getiren arabanın çıngıraklarını işitince yüreğinde büyük bir ferahlama hissetti. Kendini sahiden daha iyi hisseden biri gibi çevik bir hareketle karyolasında doğrulup oturdu. İçeri girdiklerini görür görmez, o iyi niyetli kişileri, onlara da güven verecek güzel bir gülümseyişle selamladı.</p>

  <p>Oysa onlar kendisine ancak şöyle bir göz atmakla yetindiler. Hastalığın gelişimini pek de üstten alarak anlatmakta olan Don Margheritino’nun sözlerine kulak kesilmişlerdi; arada bir baş işaretleriyle onaylıyorlardı; o ciddi yüzleri, o dudak büküşleri, o doktor çömezinin cenaze söylevine benzeyen bitmek bilmez lafazanlığını gözlemledikçe yüzündeki tüm umut dağılan hastaya ancak arada bir, dalgın bir göz atıyorlardı. Doktorcuk gevezeliğini sona erdirdiğinde, peş peşe ayağa kalktılar ve yine hastayı evirip çevirip sorgulamaya koyuldular; başlarını sallıyor, sessizce birbirlerine öyle işaretler yapıyor, öyle kötü kötü bakışıyorlardı ki insanın soluğu kesiliyordu. Yabancıların arasında hele bir tanesi vardı ki, kaşlarını çatmış, düşünceler içindeydi; ikide birde, hiç ağzını açmaksızın, “Hmm! Hmm!” diyordu yalnız. Akrabalar, ev halkı, hatta bazı komşular, merakla eşiğe yığılmış, hükmü bekliyorlardı; o arada doktorlar bir köşeye toplanmış, aralarında alçak sesle konuşuyorlardı. Eczacının bir işareti üzerine, Burgio ile karısı da ayaklarının ucuna basarak dinlemeye gittiler.</p>

  <p>Bunun üzerine biçare adam, yüzü ölü gibi solgun, ünledi.</p>

  <p>– Bakın, burada hasta olan benim! Halim nedir, bilmek istiyorum.</p>

  <p>Muscio yüzünü büsbütün çirkinleştiren bir gülümsemeyle sırıttı. Don Vincenzo Capra da, hastalığın teşhisini güzellikle açıklamaya koyuldu: Hani şu eski Yunanların <i>pyrosis </i>dedikleri <i>Pylori cancer.</i><a class="footnoteref" id="k64" href="../Text/dipnotlar.xhtml#n64"><sup>[64]</sup></a> Henüz midesinde yara açıldığına dair belirti yoktu; tümörün hayati organlara yapışık olduğu da kesin değildi; ama dokuların dejenerasyonu birkaç patolojik semptomla ortaya çıkıyordu. Don Gesualdo, dikkatle dinledikten sonra, yeniden söze girişti:</p>

  <p>– Bütün bunlar çok iyi de, siz beni tedavi edebilecek misiniz, esas onu söyleyin. Karşılığında... hak edeceğiniz ücret her neyse öderim...</p>

  <p>Capra bir an hiçbir şey demedi ve omuzlarını kaldırdı.</p>

  <p>– Eh, eh... tedavi etmek... tabii ki... burada sizi tedaviye uğraşalım diye bulunuyoruz...</p>

  <p>Muscio daha hoyrat davrandı, deneyebilecekleri tek çarenin ne olduğunu açık seçik deyiverdi: Tümörü kesip çıkarmaktı, güzel bir vakaydı, öyle bir ameliyatı yapmak kimi olsa onurlandırırdı. Önerisini coşarak anlatıyor, nasıl, ne şekilde yapılabileceğini gösteriyor, sözlerini hareketleriyle destekliyordu; baştan aşağı kıpkırmızı kesilen ablak suratında ateşlenen gözleriyle kan kokusunu almıştı bile, hani oracıkta kollarını sıvayıp işe girişecekmiş gibiydi; o kadar ki hastanın ağzı da gözleri de açılmıştı, içgüdüsel olarak kendini geri çekiyordu; kadınlar, dehşete düşmüşlerdi, odadan kaçtılar, inleyip hıçkırmaya gittiler.</p>

  <p>– Ey bizi Tehlikelerden Koruyan Meryem Anamız! - diye başladı Speranza çığlık çığlığa. - Ağabeyimi öldürmeye niyet ettiler... domuz gibi diri diri keseceklermiş!</p>

  <p>– Kesin sesinizi!.. diye kekeledi o, boncuk boncuk terleyen yüzünü çarşafın ucuyla silerek. Öbür doktorlar susuyorlar ve nezaketen Doktor Muscio’nun önerisini az çok onaylarmış gibi yapıyorlardı. Don Gesualdo, baktı ki kimseden çıt çıkmıyor, yeniden söze girişti:</p>

  <p>– Kesin sesinizi!.. Can benim canım... benim de söyleyecek sözüm var... Beyler... ben bir erkeğim... Çocuk değilim... İlle de lazım diyorsanız... şu ameliyat... Siz ille de lazım diyorsanız... Evet efendim... yapılır... Ama bırakın da ben de sözümü söyleyeyim...</p>

  <p>– Hakkınız var. Buyrun, konuşun.</p>

  <p>– Bakın... Bir tek şey diyeceğim... Önce sağ çıkacağımı temin ederseniz... Hepimiz dürüst insanlarız... Size güveniyorum... Bu öyle gözü kapalı üstlenilecek bir iş değil. Ben kendi işimi açık seçik görmeyi isterim...</p>

  <p>– Bunlar ne biçim sözler böyle! - diye sözünü kesti Muscio, iskemlesinde yerinden oynayarak. - Ben cerrahım, dostum. Ben kendi mesleğimi icra ederim ve şarlatanca vaatlerde bulunmam! Ne sandınız, panayırda göz boyayıcılık eden bir satıcıyla mı pazarlık ediyorsunuz?</p>

  <p>– O halde hiçbir şey yapmayız - oldu Don Gesualdo’nun yanıtı. Ve ona sırtını döndü. - Gidin başımdan, Bomma, amma da güzel öğüt vermişsiniz bana!</p>

  <p>Speranza, azizlerin yardımına başvurma vakti geldiğini görerek, çarçabuk çevrede kutsal kemikler, okunmuş resimler aranmaya koyuldu. Neri derhal Don Gesualdo’nun başındaki tehlikeden kızıyla damadını haberdar etmek gerektiğini düşündü. O ise artık hiçbirine kulak asmıyordu. Aziz resimlerinden ve kutsal kemiklerden bir dolu var, diyordu, orada, Bianca’nın dolabında, başka ilaçların yanında duruyorlar. Kimseyi görmek istemiyordu. Madem kader hükmünü yazmıştı, kendi topraklarında, ameliyata falan girmeden, dertlerden uzakta, huzur içinde ölmeyi istiyordu. Elleriyle, ayaklarıyla, umutsuzca tutunuyordu hayata. Başına başka felaketler de gelmişti; kötü zamanlarda hep kendi gücüyle toparlanmıştı. Cesareti eksik değildi, hem derisi de kalındı. Yiyip içiyordu; ille de daha iyi olacağım diye ayak diriyordu; günde iki üç kez yataktan kalkıyordu; eşyalara tutunarak, odadan odaya dolaşıyordu. Sonunda onu Mangalavite’ye götürmelerini emretti, canını dişine takmıştı, bir yanında Nardo usta, öbür yanında Masi, onu katırın üstünde tutuyorlardı - yol üç saat sürdü ve ona belki yüz kez şöyle dedirtti:</p>

  <p>– Hendeğe atıverin beni, daha iyi olur.</p>

  <p>Ama orada, mülkünün karşısında durup da artık hiç mi hiç umurunda olmadığını görünce, sahiden her türlü umudun bitmiş olduğunu kavradı. Bağda yapraklar filizlenmeye başlamıştı bile, ekinler boy vermişti, zeytin ağaçları çiçeklenmişti, sumaklar yemyeşildi ve her şeyin üstüne bir sis, bir hüzün basmış, incecik bir kara örtü çekilmişti. Evin kendi de, kapalı pencereleri, Bianca ile kızının oturup nakış işledikleri teras, önündeki ıssız yol, hatta onu rahatsız etmekten çekinerek uzak duran, avludan ya da sundurmanın altından ileriye geçmeyen kendi adamları bile yüreğini sıkıştırıyorlardı; gözünün gördüğü her şey sanki şöyle der gibiydi: Ne yapıyorsun? Muradın nedir? Kendi malları bile, oracıkta, başının üstünde sürülerle dönüp dolaşan güvercinler, önünde şamata eden kazlarla hindiler... Tarlalarda çalışan köylülerin sesleri, türküleri duyuluyordu. Dipte, Licodia’ya giden patikadan yayan ya da ata binmiş insanlar geçiyordu. Dünya kendi yolunda gidiyordu hâlâ, oysa onun için umut kalmamıştı; kurtların kemirdiği, dalından düşmeye hazırlanan bir çürük elma gibi, kendi topraklarında adım atacak gücü yoktu, bir yumurta içecek hali yoktu. O zaman, ölmek zorunda olduğundan ötürü umutsuzlanarak, kazlarla hindilere bastonla vurmaya, filizleri, ekinleri koparmaya koyuldu. Elinden gelse yavaş yavaş biriktirdiği onca Tanrı’nın nimetini bir vuruşta yok ederdi. Malı mülkü de onunla birlikte umutsuzlansın, onunla birlikte yok olup gitsin istiyordu. Nardo ustayla çırak onu gerisingeri kasabaya götürmek durumunda kaldılar, canlı cenazeye dönmüştü.</p>

  <p>Birkaç gün sonra, ekspres mektupla çağrılan Leyra Dükü çıkageldi ve hem kayınpederini, hem evi sahiplendi, onu alıp Palermo’ya götüreceğini, en iyi doktorlara tedavi ettireceğini söylüyordu. Artık kendi kendisinin gölgesine dönmüş olan biçare ona hiç karışmıyordu; damadının gösterdiği özenden ve kızının ona kucak açmış beklemesinden ötürü duygulanıyordu. Sanki yeniden gücünü topluyormuş gibi geliyordu. Gitmekte sabırsızlanıyordu, sanki illetini onca alın terine mal olmuş bulunan, şimdiyse omuzlarını çökerten o evde ve o arazilerde bırakacaktı. O arada damadı yalnızca avukatıyla birlikte, işleri düzenine sokmakla meşguldü. Don Gesualdo yola çıkabilecek hale gelir gelmez, arabaya bindirdiler; kente hareket ettiler. Yağmurlu bir gündü. Bildik evler, şöyle bir dönüp bakan tanıdıkların yüzleri, arabanın camlarının ardında geçit yapıyorlardı. Speranza ve bütün ahfadı, dük hazretleri gelip de her şeye el basalı öfkelenmişler, bir daha görünmemişlerdi. Ama Nardo efendisini kasabanın son evlerine kadar uğurlamayı istemişti. Masera yolunda birisinin “Durun! Durun!” diye bağırdığını işittiler. Ve orada, evinin eşiğinde, Diodata belirdi, Don Gesualdo’ya son kez veda etmek istemişti. Ama onun önüne geldiğinde, diyecek söz bulamadı, elleri arabanın kapısında, başıyla işaretler yaparak duruyordu.</p>

  <p><i>-</i> Ah, Diodata... Beni uğurlamaya geldin, ha?.. - dedi o. Kadın başıyla evetledi, gülümsemeye çabaladı ve gözleri yaşlarla doldu.</p>

  <p>– Zavallı Diodata! Efendini hatırlayan bir sen varsın...</p>

  <p>Başını arabanın kapısına uzattı, galiba daha başkalarını aranıyordu, ama yağmuru görünce hemen içeri çekildi.</p>

  <p>– Bak şu yaptığına!.. Böyle, yağmurun altında... başın açık!.. Senin eski huyun bu! Hatırlıyor musun, ha, hatırlıyor musun?</p>

  <p>– Evet efendim - diye yanıtladı o sadece ve sözlerini yine baş işaretleriyle destekliyordu. - Evet efendim, yolunuz açık olsun efendim.</p>

  <p>Yavaş yavaş, neredeyse gönülsüzce arabadan koptu, evine döndü; ezik, üzgün, kapı eşiğinde kaldı. Don Gesualdo kendisini oraya değin izlemiş olan Nardo ustayı o zaman fark etti, birkaç kuruş bir şey vermek için elini cebine attı.</p>

  <p>– Kusura bakmayın, Nardo usta... param yokmuş... başka sefere artık, eğer bir daha görüşürsek, olur mu?.. Eğer bir daha görüşürsek...</p>

  <p>Ve kendini geriye bıraktı, bin kez geçtiği çamurlu patika, sisin içinde gözden silinmiş çan kulesi, ardında bıraktığı bütün o şeylerin acısıyla yüreği kabarmıştı, yağmurun çizim çizim çizdiği hintincirleri arabanın iki yanından kayıp kayıp gidiyorlardı.</p>
</body>
</html>