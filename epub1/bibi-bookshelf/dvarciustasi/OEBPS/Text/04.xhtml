<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<!--?xml version="1.0" encoding="UTF-8"?--><html xmlns="http://www.w3.org/1999/xhtml">
<head>
  <meta name="charset" content="UTF-8"/>
  <title></title>
  <link rel="stylesheet" href="../Styles/main.css" type="text/css"/>
</head>

<body>
  <hr class="hr2"/>

  <h2>IV</h2>

  <p>Giolio’da duvarcılar sağanaktan korunmaya çalışarak, zeytin presinin bulunduğu kilise genişliğindeki yapıya sığınmış, hâlâ nişan kazığına metelik atmaca oynayarak oyalanıyorlarken, bir parça ekmek geveleyerek eşikte gözcülük eden çocuk ağzı dolu dolu, haykırarak içeriye daldı:</p>

  <p>– Patron!.. Patron geldi!..</p>

  <p>Onun peşinden Don Gesualdo usta belirdi, sırılsıklamdı, kulaklarını silkeleyen katırı yularından çekiyordu.</p>

  <p>– Aferin size!.. Bayıldım halinize!.. Eğlenmenize bakın! Nasıl olsa yevmiyeniz işliyor!.. Lanet olsun!.. Tanrı cezanızı versin!..</p>

  <p>Amele başı Agostino bocaladı, oflayıp pufladı, eşiğe çıkıp kör gözüyle hâlâ bulutlu gökyüzüne baktı, sonunda verecek yanıtı buldu:</p>

  <p>– E, ne yapsaydık yani? Hepimiz ıslansa mıydık?.. Fırtına şimdi dindi... İnsan mıyız biz, yoksa domuz mu?.. Hastalanır geberirsem anam yerime bir Agostino daha doğuracak değil ya!</p>

  <p>– Tabii, tabii haklısın!.. Hayvan olan benim!.. Benim canım can değil!.. Çıkarımı kollasın diye kardeşimi göndermekle iyi halt etmişim!.. Ne yaptığı apaçık ortada!.. Maşallah o da oyun oynayarak vakit öldürüyor!..</p>

  <p>Meteliklerin durduğu nişan kazığının önünde dizüstü, ağzı açık, kalakalmış olan Santo ne yapacağını şaşırmış bir halde, kafasını kaşıyarak ayağa kalktı.</p>

  <p>Öbürleri boyunlarını büküp işe koyulurken, Gesualdo elinde ölçekle yeni yapılan duvarı hesaplıyordu; duvarcı merdivenine tırmanıyor, kireç çuvallarını yerden kaldırıp tartıyordu:</p>

  <p>– Tanrı’nın cezaları!.. Ben sanki paramı havadan kazanıyorum!.. Hepiniz elbirliğiyle beni soyuyorsunuz!.. Üç <i>canna</i><a class="footnoteref" id="k15" href="../Text/dipnotlar.xhtml#n15"><sup>[15]</sup></a> duvar örmeye iki gün, ha? Bu ihaleyle iyi kâr ederim bu gidişle!.. Kireç çuvallarının yarısı boş! Neli! Neli! Kireci getiren orospu çocuğu nerede?.. Ya un ufak olup giden o kireç, ha?.. O kireç?.. Hıristiyan olacaksınız, vicdanınız yok mu sizin? Hey ya Rabbim!.. Yağmur da bana garez galiba!.. Ekinim hâlâ harman yerinde yüzüstü!.. Yağmur yağarken değirmen taşını olsun kaldıramaz mıydınız?.. Haydi! Değirmen taşını kaldıralım! Hazır buradayken ben de size bir el atayım...</p>

  <p>Santo bir ateş yakıp onun sırtındaki giysileri kurutsalar daha iyi olur diyordu.</p>

  <p>– Boş ver! - diye yanıtladı o. - Ben nice yağmuru sırtımda kurutmuşum!.. Eğer senin gibi olsaydım, bu saatte hâlâ omuzumda kireç çuvallarıyla dolaşıyor olurdum!.. Hatırlıyor musun?.. Sen de burada oturmuş metelik atmaca oynayamazdın!..</p>

  <p>Homurdana homurdana, bir yandan kaldıracı, takozları, payandaları hazırlamakla meşgulken, bir yandan da dönüp dönüp öfkeyle bakıyordu ona.</p>

  <p>– Lanet olası! - diye söylendi Santo. - Hep aynı hikâye!.. - Ve kaşlarını çatmış, elleri koltuklarında, eşiğe gitti, sağa sola bakındı. Ameleler muazzam irilikteki değirmen taşının çevresinde dolaşıyor, tereddüt ediyorlardı; en yaşlıları, Cola usta, çenesini eliyle sıvazlıyor, kaşlarını çatmış, başını sallayarak, değirmen taşına düşmana bakar gibi bakıyordu. Nihayet kendilerinin taşı platformun üstüne çıkarmaya yeterli sayıda olmadıklarını belirtti:</p>

  <p>– Hani kaldıraç bir kayacak olsa, Tanrı korusun!.. Kim altına girer de takozların yerini alır? Ben girmem, yemin ediyorum!.. Ya kaldıraç bir kayarsa!.. Anam bir Cola Ventura usta daha doğuracak değil ya!.. Eh, eh!.. Birkaç kişi daha lazım... bir de maçuna... Sonra tavanın kirişine bir makara takmalı... altına da takozlar... görüyorsunuz ya, efendim, takozları döndürürken insan yan tarafta durur, o zaman tehlike yoktur...</p>

  <p>– Aferin size! Şimdi de başıma ustabaşı kesiliyorsunuz! Verin bana şu kol demirini!.. Benim korkum yok!.. Biz burada durmuş gevezelik ederken vakit de geçiyor! Yevmiyeyi nasıl olsa alacaksınız, öyle değil mi?.. Ben sanki paramı ağaçtan topluyorum!.. Haydi! şu taraftan!.. Bana hiç bakmayın, benim postum kalındır... Haydi!.. Hop!.. İsa aşkına!.. Meryem aşkına!.. Bir parça daha!.. Dikkat! Dikkat!.. Ah, Mariano! Lanet olası, pestilimi çıkaracaksın yahu!.. Haydi!.. Meryem aşkına!.. Ha gayret! Ha gayret!.. Haydi!.. O tarafta ne işin var, hayvan oğlu hayvan!.. Korkmayın, benim derim kalındır... Haydi!.. Haydi!.. Aman kaldıraç kaymasın!.. Biraz daha!.. Ben eğer canım kıymetli olsaydı... Biraz daha!.. Kardeşim Santo’nunki nasıl kıymetliyse öyle... Hay aksi şeytan! Hay aksi şeytan, dikkatli olun!.. Bu saatte sırtımda kireç çuvalı taşıyor olurdum!.. Hani ne derler, açlık... Biraz daha!.. Haydi!.. Açlık kurdu... az daha, az daha!.. Haydi!.. Kurdu ormandan çıkarırmış!.. Kardeşim Santo, durmuş da öylece seyrediyor, görüyor musunuz?.. Eğer ben olmasaydım... şimdi değirmen taşının altında... o olacaktı... benim yerime... öyle durmuş, kaşınacağına... değirmen taşını o yüklenecekti... evi de... Ama hepsi benim omuzlarımda!.. Ah! neyse, Tanrı’ya şükür!</p>

  <p>Nihayet, değirmen taşını platformun üstüne mıhladıktan sonra, soluk soluğa bir taşın üstüne oturdu, yüreğinin çarpıntısıyla hâlâ baştan aşağı titriyordu, basma mendiliyle terini kuruladı.</p>

  <p>– Gördünüz mü, insan yağmurdan sonra nasıl kururmuş? İçerden su, dışardan su! - Santo şarap şişesini elden ele dolaştırmayı önerdi. - Ya?.. Çok yoruldun da ondan, değil mi?.. Sen de terini kurutasın diye, değil mi?.. Git de yalaktan su iç... şuracıkta, kapının dışında...</p>

  <p>Hava düzelmişti. Ardına değin açık kapıdan bir güneş ışını giriyordu, kır şimdi gülerek yayılır gibiydi; dipte, tepenin üstündeki kasabanın pencereleri ışıldıyordu.</p>

  <p>– Çabuk, çabuk, çocuklar! Köprüye, haydi! Hepimiz yevmiyemizi hak edelim... kendinizi size ücret ödeyen patronun yerine koyun bir!.. Ben bu ihalede hayatımı oynuyorum!.. Şimdiden zarardayım, yemin ederim!.. Agostino! Göreyim seni! Aç gözünü!.. Lafın bal olsun, gözün açık!.. Cola usta, bir de ustabaşı olacaksınız!., ölçeği elinizde nasıl tutacağınızı kim öğretti size?.. Tanrı nasıl biliyorsa öyle yapsın! Mariano, düzeci bana verin, köprünün üstüne... Yahu, sizin gözünüz yok mu, Tanrı’nın cezaları!.. Bu sıva çatlıyor, kabarcık yapıyor!.. Ondan sonra mimara hesap verecek olan benim, Tanrı cezanızı versin!.. Kireci getiren bir daha geldiğinde, ne lazımsa söyleyin o orospu çocuğuna!.. Neli’ye deyin ki ben de meslektenim!.. Hele cumartesi olsun, hesabı yaparken gösteririm ona!..</p>

  <p>Her şeyle ayrı ayrı uğraşıyordu, oradan oraya dolaşıyor, kiremit ve tuğla yığınlarını karıştırıyor, malzemeyi deniyor, şimdi parlamakta olan kızgın güneşin altında, yapılmış işleri gözlemlemek için elini gözlerine siper ederek başını kaldırıyordu.</p>

  <p>– Santo! Santo! Katırı getir buraya... bari bu kadarcık iş gör, ağabeyin için!</p>

  <p>Agostino bir lokma bir şey yesin diye onu durdurmak istiyordu, çünkü vakit neredeyse öğle olmuştu, güneş kavuruyordu, o saatte kırda dolaşanı çarpardı.</p>

  <p>– Yo, yo, Camemi’ye uğramam lazım... iki saatlik yol... daha başka yapacak dünya kadar işim var! Güneş kızgınsa daha iyi ya! Camemi’ye varana kadar kurumuş olurum... Oyalanmayalım, çocuklar! Bakın, Tanrı’nın gözü gibi her an tepenizdeyim, ha! En beklemediğiniz anda karşınızda bitiveririm, ona göre! Ben de bu meslektenim, iş yapılmış mı yapılmamış mı, anlarım!..</p>

  <p>O gitmeye hazırlanırken, Santo arkasından koşup yetişti; katırın boynunu okşuyor, üzengiyi tutuyordu. Sonunda, baktı ki hiç anlamazlığa gelerek biniyor, kulağını kaşıyarak yolun ortasına dikildi, durdu:</p>

  <p>– Beni böyle mi bırakıyorsun? Bir şeye ihtiyacım var mı diye bile sormayacak mısın?</p>

  <p>– Anladım, anladım, pazartesi günü aldığın parayı kumarda kaybetmişsin. Anladım! Anladım! İşte sana paranın gerisi. Sen metelik atmaca oynayıp eğlenmene bak, nasıl olsa sonra ben öderim... hepinizin borcu benim sırtımda ya!..</p>

  <p>Kavurucu güneşin alnında katırın sırtında uzaklaşırken hâlâ söyleniyordu: Güneş şimdi taşları çatlatıyor, ekin saplarını neredeyse yanıyormuş gibi çıtırdatıyordu. İki dağın arasındaki koyakta insan fırına girmiş gibi oluyordu ve tepenin doruğunda, muazzam irilikte kayaların arasına serpili, uçurumların kenarına tırmanmış, kendisini havada asılıymış gibi tutan mağaraların tehdidindeki karamsı, paslı kasaba, tek gölgesiz, boğucu sıcakta ardına değin açık, bir alay kara deliği andıran pencereleri, çan kulelerinin puslu havada titreşen haçlarıyla sanki terk edilmiş gibi duruyordu. Sarp yolu tırmanırken katır bile ter içinde, soluk soluğa kalıyordu. Rast geldiği, ekin demetlerini yüklenmiş, bitkin düşmüş bir ihtiyarcağız başladı söylenmeye:</p>

  <p>– Ee, siz bu saatte böyle nereye gidiyorsunuz, efendim?.. Onca paranız var, yine de ruhunuzu şeytana satıyorsunuz!</p>

  <p>Kasabaya vardığında öğle çanları çalıyordu, herkes kasırga çıkmışçasına evine koşturmaktaydı. Rosario’dan doğru Başrahip Lupi geliyordu, sıcak basmış, takkesi ensesine kaymış, yüksek sesle pufluyordu:</p>

  <p>– Ah, ah, Don Gesualdo!.. Bir lokma bir şey yemeye mi gidiyorsunuz?.. Maalesef bana nasip değil o! Günün bu vaktinde aç biilacım... ayin yapmaya gidiyorum... öğle ayiniymiş!.. Piskoposun kaprisi işte!</p>

  <p>– İyi de, ben kasabaya kadar sırf sizin için tırmandım!.. Bu azaba girdim... Amma da sıcak, yahu! - Bunu söylerken mendiliyle terini kuruluyordu. - Bana bir oyun edecekler diye korkuyorum, muhterem Başrahip, hani şu nahiye yolları ihalesinde. Kasabada sizin sözünüz geçer... bir düşündünüz mü? Sonra ben size borcum neyse eda ederim!..</p>

  <p>– Aman ne diyorsunuz?.. Aramızda lafı mı olur!.. Uğraşıyorum işte... Aklıma gelmişken, şu öbür işi ne yapıyoruz? Bir düşündünüz mü? Bana ne cevap veriyorsunuz?</p>

  <p>Don Gesualdo katırın adımını ona uydurmuş, eyerin üstünde iki büklüm olmuş, yanında ilerliyordu; kavurucu güneşten biraz sersemlemiş halde, yanıtı şu oldu:</p>

  <p>– Hangi iş? O kadar çok işim var ki!.. Zatıâliniz hangi işten bahsediyorsunuz?</p>

  <p>– Ha! Ha! Demek böyle ele alıyorsunuz!.. Affedersiniz... çok affedersiniz!..</p>

  <p>Başrahip, konuyu kendisi de hiç umursamıyormuş gibi derhal lafı değiştirdi: Öbür işten, kira işinden söz etmeye girişti, Barones Rubiera ile bir sonuca varmak lazımdı:</p>

  <p>– Başka yenilikler var... Noter Neri, Zacco ile birlik oldu... Korkarım ki...</p>

  <p>Don Gesualdo bunun üzerine katırdan indi, hayvanı yularından tutarak, bir yandan başını eğmiş, saygılı bir halde başrahiple birlikte adım adım yürürken eliyle çenesini sıvazlayarak kulak kesilmişti:</p>

  <p>– Baronesin aklını çelecekler diye korkuyorum!.. Baronu Don Ninì denen o salakla fısır fısır konuşurken gördüm... dün akşam, kilisenin arkasında... Beni fark etmesinler diye eczaneye girer gibi yaptım. Anlıyor musunuz? İş büyük!.. Beş yüz <i>salma</i> dolayında arazi... O artırmadan iyi kâr edilir.</p>

  <p>Giderek Don Gesualdo da coşmaktaydı: Konuşurken boğucu sıcaktan ateşlenmiş gözleri parlıyordu. Ama rakiplerinin entrikalarından korkuyordu, hepsi de kasabada sözü geçen kodamanlardı! Başrahip ise, tam tersine, yavaş yavaş heyecanı sönermiş gibi yapıyordu, suratı asılıyor, omuzlarını kasıyor, arada bir gözlerini ona dikerek, alttan yukarı başını sallıyordu; sanki ah, amma da eşeksin dermiş gibi.</p>

  <p>– İşte o yüzden söylüyordum ben!.. Oysa siz işi böyle ele alıyorsunuz!.. Affedersiniz, çok affedersiniz!.. Ben o işle size kasabada söz sahibi olan bir yığın akrabanın desteğini sağlamak istiyordum... önde gelen soylular... Ama siz kayıtsız kalıyorsunuz... Madem öyle, çok affedersiniz! O kadar uğraşan Bayan Sganci’ye bir cevap vermek için de!.. Affedersiniz, demek beş para etmez bir şeymiş...</p>

  <p>– Ha, yoksa siz şu evlilik meselesinden mi söz ediyorsunuz?..</p>

  <p>Başrahip bu kez duymamazlığa geldi:</p>

  <p>– Aa! Bakın enişteniz! Selam, Fortunato Dayı!</p>

  <p>Burgio’nun suratı beş karış asılmış, kaşları çatılmıştı, yüzünden düşen bin parça olurdu.</p>

  <p>– Aşağı yandan geldiğinizi gördüm, kayın biraderim. Tepede durup bekledim. Haberi aldınız mı? Bakla mahsulü topu topu on beş <i>salma</i> tuttu!.. Masrafını bile çıkarmaz, Tanrı şahidimdir!.. Sırf size söyleyeyim diye geldim...</p>

  <p>– Aman ne iyi etmişsiniz! Çok teşekkürler! Şimdi ne istiyorsunuz benden? O tarlayı kiralamaya kalktığınızda size söylemiştim ya!.. Orada olsa olsa devedikeni yetişir!.. Hep kendi kafanızdan iş görmek istiyorsunuz, sonra da hiçbir işi doğru yapamıyorsunuz, mübarek adam! - diye yanıtladı öfkeyle Don Gesualdo.</p>

  <p>– Tamam, siz haklısınız. Tarlayı bırakıyorum. Eksik olsun! Daha başka ne yapayım istiyorsunuz?</p>

  <p>– Bırakıyorum da ne demek?.. Kiranızın daha iki yıl süresi var!.. Kim kalkar da orayı tutar artık?.. Herkes böyle enayi değil ki!..</p>

  <p>Başrahip baktı laf uzuyor, sırtını döndü:</p>

  <p>– Hoşça kalın... Zangoç Don Luca beni bekliyor... bu saatte o da benim gibi aç açına! - Ve yukarı mahallenin merdivenlerine yöneldi.</p>

  <p>Bunun üzerine Don Gesualdo’nun cinleri başına sıçradı, acısını eniştesinden çıkardı:</p>

  <p>– Demek sırf bana bu güzel haberi vermek için geldiniz, ha?.. Ben kendi işlerimi konuşurken... tam can alıcı noktasında? Ben tam işi ayarlarken berbat ediyorsunuz!.. Marifetiniz bu işte! O araziyi kim alsın istiyorsunuz?</p>

  <p>Fortunato Dayı, kayınbiraderinin peşinden giderken tekrarlıyordu:</p>

  <p>– İyi araştıracak olursak... alacak birini buluruz... Toprak bu yıl için nadasa hazırlandı bile... bana dünyanın parasına mal oluyor... Kız kardeşiniz kıyameti koparıyor... başımın etini yiyor!.. Nasıl bir Tanrı’nın cezasıdır kız kardeşiniz, bilirsiniz!</p>

  <p>– Dünyanın parası, dünyanın parasıymış!.. Kimin parası, biliyorum ben! - diye homurdandı Don Gesualdo başını döndürmeden. - Bütün bu güzel girişimler gelip benim sırtıma yüklenir!..</p>

  <p>Burgio o sözlerden alındı:</p>

  <p>– Yani ne demek istiyorsunuz? Açık söyleyin, kayınbiraderim!.. Benim kendi işim gücüm var! Kimsenin sırtına yükleniyor değilim ben!</p>

  <p>– Tamam, tamam, pekâlâ; yoksa şimdi bir de size ricacı mı olacağım? Sanki sizin tarlanız benim sırtımda değilmiş gibi... sanki size ben kefil olmamışım gibi...</p>

  <p>Böyle ikisi birlikte homurdana homurdana Pirtuso’yu aramaya gittiler; aşağıda, San Giovanni kilisesinin orada, Fosso’daydı. Lio usta bir avuç bakla atıştırmakla meşguldü, kapısı aralıktı.</p>

  <p>– Girin, girin, Don Gesualdo. Sefalar getirdiniz efendim! Ne emredersiniz? Yardımcı olabilir miyim? - Fakat sonra Burgio’nun tarlayı bir başkasının sırtına yüklemeyi istediği laflarım işitince, neşesi kaçtı, yüzü karardı, başını kaşıdı. -Ya! ya!., demek Araf tarlası, ha? Vahim mesele! Otlak olarak bile istemezler onu.</p>

  <p>Burgio methetmeye uğraşıyordu; ova toprağıdır, derin topraktır, yalnız o yıl otuz <i>salma</i> bakla ürünü verdi, gelecek yıl için nadasa hazırlandı!.. Kayınbiraderi, daha başka çok önemli işleri olan, boş yere vakit kaybetmek istemeyen birinin edasıyla kısa kesti.</p>

  <p>– Sözün kısası, Lio usta, orayı başımdan atmayı istiyorum. Siz hakkıyla bir iş yapıverin... ihtiyatı elden bırakmadan!..</p>

  <p>– Güzel konuşmak diye buna derim! - diye yanıtladı Pirtuso. - Zatıâliniz iş görmeyi de iyi biliyorsunuz, konuşmayı da... - Ve şimdi ufacık gözlerini kısıyor, kirli kıllarla diken diken çenesinde hınzırca bir gülümseme geziniyordu.</p>

  <p>O saatte güneşin kavurduğu ıssız sokakta bir köylü beklemekteydi, çenesinin altından bir mendil bağlıydı, elleri cebinde, yüzü sapsarıydı, hummadan titriyordu. Temennalar ederek, üzgün üzgün gülümsemeye çabalayarak, mendilin altındaki kasketini geriye iter gibi yaparak:</p>

  <p>– Uğurlar ola, Don Gesualdo efendim... Katırı tanıdım da... Zatıâlinizi nice zamandır arıyordum! Giolio’daki o birkaç zeytin ağacını ne yapalım? Bende toplatacak para yok... Ne hale düştüm, görüyor musunuz?.. Beş ay sürdü humma, evet efendim, Tanrı sizi korusun... Bir deri bir kemik kaldım... Gündüzün yiyecek ekmeğim, geceleyin yakacak mumum bile yok... Ya sabır!.. Ama zeytini toplatacak param yok... Yemin ederim, yok... Eğer zatıâliniz isterseniz... bir hayır işi yapmış olursunuz efendim...</p>

  <p>– Eh! Eh!.. Para kimsede yok, baba!.. Peki siz neden çayı görmeden paçaları sıvadınız?.. Elinizden gelmiyorsa... Hepiniz böylesiniz işte!.. Bıraksalar bütün araziyi sırtlarsınız... Bakarız... Olmaz demiyorum... Bakalım anlaşabilir miyiz...</p>

  <p>Ve ayaküstü çok düşük bir fiyat verdi, arkasına bakmadan yoluna devam etti. Beriki bir süre yakındı, arkasından koşarak Tanrı’yı ve azizleri şahitliğe çağırdı, ağlayıp sızladı, sayıp sövdü ve sonunda kabul etti, birdenbire teselli bularak sesinin tonunu ve halini tavrını değiştirdi.</p>

  <p>– Lio Dayı, işittiniz mi? îş tamam! Don Gesualdo iyi kâr edecek... ya sabır!.. Ama söz verildi bir kere! Benim gözümde, aynen notere gitmişiz gibi! - Ve elleri cebinde, gerisingeri döndü.</p>

  <p>– Buraya bakın, Lio usta - diyerek, Don Gesualdo Pirtuso’yu bir kenara çekti. Burgio katırı yularından tutup, usulca uzaklaştı, alışverişin ruhunun gizlilik olduğunu bilirdi, o sırada kayınbiraderi simsara kendisine sumak almasını söylüyordu, kaç tane bulursa, piyasa fiyatından. Ancak Lio ustanın ağzı kulaklarında, gülerek yanıtladığını duydu:</p>

  <p>– Ah! Ah!.. Şeytanın ta kendisisiniz siz!.. Demek şeytan kulağınıza fısıldadı!.. Neyi alıp neyi satmak lazım, sekiz gün öncesinden biliyorsunuz... Pekâlâ, anlaştık... Şimdi eve döneyim. Bir avuç baklam beni bekliyor.</p>

  <p>Burgio’nun karnı acıkmıştı, ayakta duramıyordu, kayınbiraderi postaya uğramak isteyince başladı söylenmeye.</p>

  <p>– Hep esrarlı şeyler... el altından işler çeviriyorsunuz!</p>

  <p>Don Gesualdo pek memnun döndü, kargacık burgacık yazılmış, ekmek içiyle yapıştırılmış bir mektup okuyordu:</p>

  <p>– Kulağıma hangi şeytan fısıldıyor, görüyorsunuz işte! Değil mi? Bana iyi bir havadis de verdi, Lio ustanın yanına dönmeliyim.</p>

  <p>– Ben hiçbir şey bilmiyorum... Benim babam bana böyle işler yapmayı öğretmedi!.. - diye yanıtladı Burgio homurdanarak. - Ben babamdan gördüğüm neyse onu yapıyorum... Diyecektim ki, eve gelip bir lokma bir şey yemek isterseniz... Tanrı şahidim olsun, ayakta duramıyorum!</p>

  <p>– Hayır, gelemem; vaktim yok. Canziria’ya gitmeden önce Camemi’ye uğramam lazım. Yirmi adamım var, yol çalışmalarında... ekinler harman yerinde yüzüstü... Gelemem...</p>

  <p>Ve kavurucu güneşin alnında, yorgun katırını arkasından sürükleyerek, çekti gitti.</p>

  <p>Petrajo boğazında insan boğulur gibi oluyordu. Çıplak kayalar kor gibi yanıyordu. Bir tek gölge yoktu, bir tek yeşillik yoktu, ardı ardına sıralanmış tepeler, tepeler, tepeler, üstlerine çıplak, közleşmiş, taşlık, seyrek, cılız zeytinler, tozlu hintincirleri serpili, Budarturo’nun eteğindeki ova güneşin alnında kavruluyordu; dipte, sıcağın pusunda kararmış dağlar. Hendeği pis kokusuyla dolduran bir leşten gaklayarak kuzgunlar havalandı; keşişleme çöl rüzgârı misali insanın yüzünü yakıyor, soluğunu kesiyordu; çıldırtıcı bir susuzluk, güneş ensesine Camemi yolunda çalışan işçilerinin çekiç darbeleri gibi vuruyordu. Oysa oraya vardığında hepsini hendekte, burada, suratlarını sinekler kaplamış, kollarını uzatmış, yüzükoyun serilmiş yatar buldu. Yalnız bir ihtiyar; kırık dökük bir şemsiyenin altında toprağın üstüne oturmuş, taş kırıyordu; bakır rengi çıplak göğsünde ağarmış seyrek kıllar, kolları sıska, baldırları da maskeye dönmüş suratı gibi tozdan bembeyaz olmuştu, o toz bulutunun içinde yalnız gözleri alev alev yanıyordu.</p>

  <p>– Aferin! Aferin!.. Aman ne güzel... Servet uyurken kazanılır çünkü... Ben geldim serveti getirmeye!.. Ama o arada gün geçip gidiyor!.. Bugün kaç <i>canna</i> mıcır kırdınız bakalım?.. Üç <i>canna</i> bile kırmamışsınız!.. Onun için mi şimdi yatmış dinleniyorsunuz? Bitkin düşmüş olmalısınız, lanet olasıcalar!.. İyi kâr ediyorum doğrusu!.. Siz hepiniz burada uyuyup dinlenesiniz diye ben kendimi mahvediyorum!.. Tanrı’nın cezaları!.. Kahrolasıcalar!..</p>

  <p>Onun o alev alev yanan kavrulmuş, yalnız gözyuvalarıyla saçları tozdan bembeyaz olmuş yüzünü, hummaya tutulmuşa benzeyen gözlerini, kısık, solgun dudaklarını görünce hiç kimse karşılık vermeye cesaret edemiyordu. Sessiz, geniş vadide, güneşten tunçlaşmış vücutlardan, havada savrulan paçavralardan çekiçlerin sesi yeniden yükselmeye başladı, her darbeye kuru bir soluma eşlik ediyordu. Amansız gökyüzünden kuzgunlar yeniden gaklayarak geçtiler. O zaman ihtiyar toza bulanmış yüzünü kaldırıp ateşlenmiş gözleriyle onlara baktı, sanki ne istediklerini biliyormuş da onları bekliyormuş gibi.</p>

  <p>Gesualdo nihayet Canziria’ya vardığında, saat gecenin ikisine yaklaşmıştı. Çiftlik evinin kapısı açıktı. Diodata uyuklayarak eşikte bekliyordu. Bekçi Carmine Dayı, çiftesi bacaklarının arasında, harman yerine yüzükoyun uzanmıştı; Brasi Camauro ile Nanni l’Orbo, köpeklerin geceleyin dişiyi yakında sezinlediklerinde yaptıkları gibi, şurada burada dolanıyorlardı; yalnızca köpekler; çiftliğin çevresinde havlayarak efendilerine hoş geldin dediler.</p>

  <p>– Hey? Kimse yok mu? Ben başında değilim ya, mal sahipsiz kalmış! - Apansızın uyanan Diodata, mahmur mahmur, el yordamıyla mumu araştırıyordu. Carmine Dayı, gözlerini ovuşturarak, ağzı esnemekten çarpılarak, özürler arıyordu.</p>

  <p>– Oh!.. Ya Rabbi şükür! Siz bir tarafta yatmış uyuyorsunuz, Diodata öbür tarafta, karanlıkta!.. Karanlıkta ne yapıyordun?.. Birini mi bekliyordun?.. Brasi Camauro’yu mu, yoksa Nanni l’Orbo’yu mu?..</p>

  <p>Kız o azarları başı önünde dinledi, bir yandan da çarçabuk ocağı yakıyordu; efendisi ise dışarda, karanlıkta o öfkeyle hâlâ homurdanıyor ve harman yerinin çevresinde kazıklara bağlanmış öküzleri gözden geçiriyordu. Bekçi de uysal uysal peşi sıra gidiyoı; gerektikçe yanıt veriyordu:</p>

  <p>– Evet efendim, Pelorosso biraz iyileşti; biraz ferahlasın diye taze ot verdim. Şimdi Bianchetta da iştihadan kesildi... Otlağını değiştirsek iyi olacak... bütün hayvanlar... Nazar değdi, evet efendim! Bana kalırsa buradan geçen kem gözlü biri nazar etmiştir!.. Çayıra San Giovanni bezleri bile serdim<a class="footnoteref" id="k16" href="../Text/dipnotlar.xhtml#n16"><sup>[16]</sup></a>... Koyunların durumu iyi, Tanrı’ya şükrolsun... mahsul de öyle... Nanni l’Orbo mu? Şurada, Passanitello’da, o sürtüğün peşinde dolanıyor... Günün birinde bacakları kırılmış olarak döner, yemin ederim!.. Hem Brasi Camauro da, birkaç başak uğruna... - Diodata eşikten yemek hazır diye seslendi. - Başka emriniz yoksa gidip birazcık uzanayım...</p>

  <p>En nihayet, Tanrı’nın izniyle, yirmi dört saattir sürmüş açlıktan sonra, Don Gesualdo, yüzü kapıya dönük olarak, mintanının kolları dirseklerinin üstüne değin sıvalı, sofraya oturabildi; parçalanmış, partal çarıklarının içinde ayakları sızım sızım sızlıyordu. Kız ona ortasında bir soğanla, taze bakla çorbası pişirmiş, dört tane günlük yumurta kırmış ve gidip evin ardındaki bostandan el yordamıyla iki domates koparmıştı. Yumurtalar sahanda cızırdıyordu, dolu şarap şişesi önündeydi; kapıdan cırcırböceklerinin vızıltısı ve harman yerindeki dolgun başakların kokusunu getiren hoş bir serin meltem giriyordu: Mahsulü oracıkta, gözlerinin önündeydi, katır da, zavallı hayvancağız, arpa yığınına hırsla girişmişti - kocaman kocaman tutamlar koparıyordu! Yamacın aşağısından, arada bir, ağılda davarların çıngırakları işitiliyordu; o zaman harman yerinin çevresine çökmüş, saman dolu kocaman küfelere bağlı öküzler; tembel tembel kafalarını kaldırıyor, kuvvetle soluyorlardı ve uykulu gözlerinin pırıltısı karanlıkta dağılan bir ateşböceği sürüsü gibi koşturuyordu.</p>

  <p>Gesualdo şarap şişesini yerine bırakırken derin derin içini çekti, dirseklerini masaya dayadı:</p>

  <p>– Sen yemiyor musun?.. Neyin var?</p>

  <p>Diodata bir köşede, sessiz sedasız bir fıçının üstüne oturmuştu, o sözleri duyunca, gözlerinden okşanan bir köpeğin gülümsemesi geçti.</p>

  <p>– Sen de acıkmışsındır. Bir şeyler ye! Bir şeyler ye!</p>

  <p>Kız çanağı dizlerinin üstüne koydu, başlamadan önce istavroz çıkardı, sonra dedi ki:</p>

  <p>– Efendimin kesesine bereket!</p>

  <p>İki büklüm olmuş, başını önüne eğmiş, yavaş yavaş yiyordu. Kırağı çalmasına ve dağların sert rüzgârına rağmen, saçları yumuşacık, ince bir yığındı: Zengin kişilerin harcı saçlar ve yine saçları gibi kestane rengi, çekingen, yumuşak bakışlı gözleri vardı: Okşanmak isteyen, sabırlı, inatla kendini sevdirmeye uğraşan köpek gözleri, bütün yüzü de yine öyle yalvar yakardı. O yüzün üzerinden yokluklar, açlık, tokatlar, kaba okşayışlar geçmişti; onu perdahlamış, çizgilerle doldurmuş, yıpratmışlardı; üzerinde yakıcı güneşin kuruluğunu, ekmeksiz günlerin vakitsiz kırışıklıklarını, yorgun gecelerin morluğunu bırakmışlardı - o morarmış göz çukurlarının dibinde, ancak gözleri hâlâ genç kalmıştı. Öyle büzülmüş dururken cılız, çevik gövdesiyle, güneşin hâlâ kavuramadığı beyaz cildi seçilen ensesiyle, yeni yetişen bir kızcağız gibi görünüyordu. Kararmış elleri ufacık, bir deri bir kemikti: Çetin uğraşı için biçare eller!..</p>

  <p>– Ye, ye. Sen de yorgunsundur!..</p>

  <p>Kız pek sevinerek, gözlerini kaldırmadan gülümsedi. Patronu ona şişeyi de uzattı:</p>

  <p>– Al, iç! Çekinme!</p>

  <p>Diodata, hâlâ biraz tereddütlü, elinin tersiyle ağzını sildi ve şişeye sarıldı, amber rengi gırtlağının hemen her yudumunda başını geriye atıyordu; hâlâ genç ve diri kalmış göğsü kabarır gibi oluyordu. Patronu bunu görünce başladı gülmeye.</p>

  <p>– Aferin, aferin! Ne de güzel öttürüyorsun borazanı, ha!..</p>

  <p>O da güldü, ağzını bir kez daha elinin tersiyle sildi, kıpkırmızı olmuştu.</p>

  <p>– Sağlığınıza efendim!</p>

  <p>Gesualdo serinlemek üzere dışarıya çıktı. Eşiğin yanı başında bir ekin yığınının üstüne oturdu, sırtını duvara verdi, ellerini bacaklarının arasına sarkıttı. Dağın ardında, Francofonte taraflarında, ay yükselmiş olmalıydı. Vadinin ağzında, bütün Passanitello ovası bir tansökümü ışığıyla aydınlanmıştı. Yavaş yavaş, o aydınlığın yayılmasıyla birlikte, yamaçta da sıra sıra dizilmiş taşlar gibi, toplanmış ekin yığınları belirmeye başladı. Yamaçta daha başka siyah noktalar da kımıldanıyordu ve rüzgâr estikçe, sel yatağına doğru adım adım indikçe büyükbaş hayvanların boyunlarındaki çanların ağır, uzak tangırtısı geliyordu. Zaman zaman doğu yanından doğru daha serince bir esinti de duyuluyordu ve vadi boyunca henüz biçilmemiş ekinlerin hışırtısı işitilmekteydi. Harman yerinde yüksek ve henüz aydınlanmamış olan ekin yığınına bir gümüş taç konmuş gibi görünüyordu ve loşlukta daha başka ekin yığınları belli belirsiz seçiliyordu; daha başka büyükbaş hayvanlar geviş getiriyordu; karanlıkta muazzam görünen ambarın damının üstüne de bir başka upuzun gümüş şerit düşmüştü.</p>

  <p>– Hey? Diodata? Uyuyor musun, uykucu dağsıçanı?..</p>

  <p>– Hayır efendim, uyumuyorum!..</p>

  <p>Kız saçı başı birbirine karışmış, uykulu gözlerini zorla açarak ortaya çıktı. Eşiğin önünü elleriyle süpürmeye başladı, dizüstü emekleyerek şişeleri kaldırıp atıyor, çenesi önüne düşmüş, bacakları bükülürken, uykuya yenilmemek için ikide bir gözlerini ovuşturuyordu.</p>

  <p>– Uyuyormuşsun işte!.. Uyuyordun dedim ya ben!..</p>

  <p>Ve ona okşama niyetine bir şaplak indirdi.</p>

  <p>Ama kendisinin uykusu yoktu. Yüreğinin ferahladığını hissediyordu. Aklına nice hoş hatıra geliyordu. O ambarı inşa edene değin sırtında ne kadar çok taş taşımıştı! Ve bütün o nimetlere sahip olmadan önce, bir kuru ekmeği bulamadan nice günler geçirmişti! Ufacık çocukken... hâlâ babasının Donferrante’deki kireç ocağından kireç taşıdığı zamanlara döner gibi oluyordu! O Licodia yolunu eşeklerin arkasında kaç kez gidip gelmişti, hayvancağızlar kimi zaman yükün ağırlığı altında yıkılır, oracıkta ölüverirlerdi! Ne kadar da çok ağlamıştı, azizlerden ve insanlardan yardım isteyerek! Öyle durumlarda Nunzio usta ölülere okunan ilahiyi oğlunun sırtına vura vura çalardı, hem de eşeğin yularıyla... Zavallı adamcağız, ölen her bir eşek cebinden on-on iki <i>tari</i> eksilmesi anlamına geliyordu! - Ailenin yükü! Daha o zamanlardan sabrını taşıran Santo; koca istemeye başlayan Speranza; yılın on iki ayında hiç sektirmeden humma ateşiyle yanan anası!.. - Ekmekten fazla dayak yemişti, eşeğin yularıyla! - Sonra amcası Mascalise onu alıp kendisiyle birlikte amelelik ederek geçimini çıkarmaya götürdüğünde... Babası istememişti, çünkü onun da kendince gururu vardı, ocakta hep patronluk ettiğinden, kendi kanından olam başkalarının emrinde görmek onuruna dokunuyordu. - Oğlunu ancak yedi yıl sonra affetmişti, o da Gesualdo nihayet kendi hesabına ilk inşaat ihalesini almayı başardığında... Molinazzo’daki imalathane... Ocaktan Nunzio ustanın koyduğu fiyata çıkan iki yüz <i>salma</i> dolayında kireç... hem Speranza’nın drahoması da, çünkü kızı artık evde tutmanın yolu yoktu... - Ve kırsal arazide spekülasyona giriştiğinde yaptıkları tartışmalar!.. - Nunzio usta kesinlikle istemiyordu... O mesleği yapmak için doğmamış olduklarını söylüyordu. “Ne iş biliyorsan onu yap!” - Gelgeldim sonradan, oğlu onu tam da oracıkta, Canziria’da satın aldığı toprakları göstermeye götürdüğünde, geniş adımlarla, sanki bacakları kadastro memurunun cetveliymişçesine enine boyuna ölçmekten geri durmuyordu, zavallı ihtiyar... Ve “şunu da yapmak lazım, bunu da” diye emir yağdırıyordu, hakkını korumuş olmak için, oğlunun kafasının kendisininkinden fazla çalıştığını itiraf etmemek için. - Anam, zavallıcık, o teselliyi yaşayamadı. Hep en sevdiği evladı Santo’yu herkese emanet ederek öldü gitti, Speranza da onun gibi aile yükünün altında... - Her yıl bir çocuk... - Hepsi de Gesualdo’nun omuzlarında, nasıl olsa parayı onların topu için kazanıyordu. Dünya kadar para kazanmıştı ama! Dünya kadar da mülk edinmişti! Nice çetin günler, gözünü yumamadığı nice geceler geçirmişti! Yirmi yıl vardı ki bir tek gece hava nasıl olacak diye gökyüzünü incelemeden yatağına girebilmiş olsun. - Ne kadar çok dua etmişti, yağmur yağsın ya da hava açsın diye, yana yakıla, ta Tanrı katına ulaşan dualar! - Nice işe birden girişmişti! Onca tasa, onca tedirginlik, onca zahmet!.. Tarlaların ekilmesi, erzak alım satımı, kirayla tutulan arazinin getirdiği sakıncalar, kayınbiraderi Burgio’nun spekülasyonları, adam hiçbirinde isabet edemiyor, sonra da bütün zarar ziyanı onun omuzlarına yüklüyordu!.. - Nunzio usta da evinin hâkimi olduğunu kanıtlamak için ha bire taahhüt işlerine girerek oğlunun parasını tehlikeye atmakta ayak diriyordu!.. - Hep koşuşturmadaydı, hep yorgundu, hep ayak üstündeydi, bir oraya bir buraya, rüzgâr demeden, güneş demeden, yağmur demeden; kafası düşüncelerden ağırlaşmış, yüreği kaygılardan şişmiş, kemikleri yorgunluktan perişan; iki saat, o da yapabildiği zaman, nerede olursa, ahırın bir köşesinde, bir çitin ardında, harman yerinde kıvrılıp uyuyarak, taşları başına yastık ederek; hemen oracıkta, katırın sırtında, bir zeytinin gölgesinde, bir hendeğin kenarında, bataklıkta bir sivrisinek bulutunun ortasında, bir parça bayatlamış kara ekmek kemirerek. - Ne bayram bilmişti, ne pazar, neşeli bir kahkaha attığı olmamıştı, herkes ondan bir şeyler istiyordu, zamanını, emeğini ya da parasını; meyhanede kardeşi Santo’nun onun hesabına geçirdiği saatlerden birini bile o geçirmemişti! - Evde her zaman Speranza’nın asık suratıyla, ya eniştesinin yakınmalarıyla ya da çocukların ağlamalarıyla karşılanmıştı - işler yolunda gitmediğinde de hepsinin kavgalarıyla. - Kendi çıkarını kollayabilmek için malını herkese karşı savunmak zorunda kalmıştı. - Kasabada kimse yoktu ki onun düşmanı ya da tehlikeli, korkulan müttefiki olmasın. - Kâr hummasını da, kötü bir haberin darbesini de, bir kesin sezinin verdiği coşkuyu da hep gizlemek zorunluluğu; yüzünden bir şey sezdirmemek, gözünü dört açmak, ağzından çıkan her sözü hesaplamak! Her gün kurnaz davranmak; “selam”dan başka şey söylememek için lafı dolaştırmak; kulak kesilmiş halde tedirgin el sıkışmalar; sahte gülümsemelerle ya da öfkeden kızarmış, tükürükler ve tehditler saçan suratlarla boğuşma - geceler hep tedirgin, yarınlar hep umuda ya da korkuya gebe...</p>

  <p>– Efendinin malında senin de emeğin var!.. Senin de omuzların güçlüymüş... zavallı Diodata!..</p>

  <p>Kız, sözün kendisine yöneldiğini görünce, pek memnun olarak yaklaştı, onun ayakları dibine, bir taşın üstüne çöreklendi, yüzü ay ışığından ağarmış, çenesi dizlerinde, tortop olmuştu. Sığırların çanlarının çıngırtısı, düzlükte sel yatağına inen hayvan sürülerinin kof, aheste beste adım sesleri; ağır, uykulu böğürtüleri, sığırtmaçların bağırtıları geliyor; seslerle dolu havada, uzaklara yayılıyorlardı. Artık harman yerine kadar alçalmış olan ay, soğuk bir tansökümüne kara gölgeler düşürüyordu; hayvan sürülerinin kokusunu alarak dolaşan bekçi köpeklerinin gölgesini çiziyordu; yüzükoyun uzanmış bekçi kıpırtısız bir kütleydi.</p>

  <p>– Nanni l’Orbo mu, ha?., yoksa Brasi Camauro mu? Senin eteğinin peşinde dolaşan ikisinden hangisi? - diye yeniden başladı Don Gesualdo; canı şakalaşmak istiyordu.</p>

  <p>Diodata gülümsedi.</p>

  <p>– Hayır efendim!.. Hiçbirisi!..</p>

  <p>Ama efendisi şakayı sürdürüyordu:</p>

  <p>– Evet, evet!., ya biri ya öbürü... ya da ikisi birden!.. Öğreneceğim nasıl olsa!.. Günün birinde seni onlarla birlikte vadide basacağım!..</p>

  <p>Kız hep aynı şekilde gülümsüyordu; o tatlı, memnun gülümsemeyle, efendinin şakası onun yumuşak ışıkla incelen yüzünü aydınlatır gibi görünüyordu: Gözleri bir çift yıldız gibi; güzelim saç örgüleri ensesinde gevşemiş; ağzı biraz geniş ve dolgun, ama genç ve körpe.</p>

  <p>Efendisi bir an durdu, kendisi de gülümseyerek onu o haliyle süzdü, sevecen bir şaplak daha indirdi.</p>

  <p>– Bu mal Brasi olacak o keratanın ya da Nanni I’Orbo’nun harcı değil! Hayır!..</p>

  <p>– Aman Tanrım!.. - diye söylendi kızcağız, istavroz çıkararak.</p>

  <p>– Biliyorum, biliyorum. Şakacıktan söyledim, hayvan seni!..</p>

  <p>Bir süre daha sustu, sonra ekledi:</p>

  <p>– Sen iyi kızsın!.. Hem iyi hem sadık! Efendinin çıkarlarını gözetiyorsun, hiç geri kalmadın gözetmekten...</p>

  <p>– Efendim bana ekmeğimi verdi - diye yanıtladı o sadelikle. - Gözüme dizime dururdu, eğer ben...</p>

  <p>– Biliyorum! Biliyorum!.. Zavallıcık!.. Onun için severim seni!</p>

  <p>Akşam yemeğini yemiş, serinde oturmuşken, o güzel ay ışığında yavaş yavaş kendini anıların sıcaklığına bırakıyordu.</p>

  <p>– Zavallı Diodata! Senin de emeğin geçti!.. Nice kötü günler geçirdik!.. Hep diken üstünde, sen de efendin gibi! Hep elinde bir işle... ne iş olursa olsun! Benim malımın üstünden gözünü hiç eksik etmedin!.. Köpek gibi sadık!.. Ne didindik ama, bu malı toplayalım diye!..</p>

  <p>Bir an duygulanarak sustu. Kısa bir süre sonra, sesinin tonunu değiştirerek:</p>

  <p>– Biliyor musun? Başgöz olayım istiyorlar.</p>

  <p>Kız yanıt vermedi; o aldırmadan sürdürdü:</p>

  <p>– Arkamda bir destek bulunsun diye... Kasabanın kodamanlarıyla birlik olayım diye... Kambersiz düğün olmaz!.. Onlarla hısım olayım istiyorlar... akrabaların desteği olsun diye, anlıyor musun?.. Sırası geldiğinde hepsi birden karşıma dikilmesinler diye... Ha? Sen ne dersin bu işe?</p>

  <p>Kız, yüzü ellerinin arasında, bir an daha sustu. Sonra, Gesualdo’nun da kanını kaynatan bir ses tonuyla:</p>

  <p>– Efendim, karar sizin...</p>

  <p>– Biliyorum, biliyorum... Şimdi laf olsun diye söylüyordum... bana bağlısın diye... Henüz düşünmüyorum... gelgeldim günün birinde o çarka da takılmak lazım... Sonuçta kimin için verdim ben bunca emeği?.. Evlatlarım yok...</p>

  <p>O anda kızın yüzünü gördü, başını yere eğmişti, beti benzi atmış, gözyaşlarıyla sırılsıklamdı.</p>

  <p>– Neden ağlıyorsun, hayvan?</p>

  <p>– Hiç, efendim!.. Öylesine!.. Siz aldırmayın...</p>

  <p>– Kafana ne koymuştun sen, söylesene?</p>

  <p>– Hiç, Don Gesualdo, hiçbir şey...</p>

  <p>– Aman Tanrım! Eyvahlar olsun! - diye bağırmaya başladı o, harman yerinde oflayıp puflayarak. Bekçi o gürültüye uykulu kafasını kaldırdı, sordu:</p>

  <p>– Ne var?.. Katır yularmdan boşandı! Kalkayım bari!..</p>

  <p>– Yok, yok, siz uyumanıza bakın, Carmine Dayı.</p>

  <p>Diodata adım adım peşinden gidiyordu, ezik, uysal sesiyle:</p>

  <p>– Neden kızıyorsunuz, efendim?.. Ben size ne dedim ki?..</p>

  <p>– Kara bahtıma kızıyorum!.. Nereye gitsem hep dertler hep sıkıntılar!.. Şimdi bir de sen!.. Zırlayıp duruyorsun!.. Hayvan seni!.. Ne sanıyorsun, öyle bir şey olursa seni sokağın ortasına mı bırakırım sanıyorsun... çaresiz?..</p>

  <p>– Hayır efendim... kendim için değil... O zavallı masum yavruları düşünüyordum da...</p>

  <p>– Bir de o mu çıktı şimdi?.. Ne yapalım yani? Dünya böyle işte!.. Onları düşünecek Belediye var!.. Onlara nahiye idaresi bakar kendi hesabına... hepimizin parasıyla!.. Ben de para ödüyorum!.. Vergi dairesine kaç kez gidip geldiğimi ben bilirim!..</p>

  <p>Bir an kafasını kaşıdı, sonra yeniden başladı:</p>

  <p>– Bak, herkes dünyaya kendi talihinin yıldızıyla gelir... Ne yani, senin sanki yardım edecek anan baban mı vardı? Kendi kendine dünyaya gelmişsin, Tanrı hiç kimsenin tohumunu atıp ekmediği otları bitkileri nasıl dünyaya gönderiyorsa öyle. Adından belli dünyaya nasıl geldiğin... Diodata<a class="footnoteref" id="k17" href="../Text/dipnotlar.xhtml#n17"><sup>[17]</sup></a>! Sahipsizsin demek!.. Ve Tanrı bilir, belki de bir baronun evladısmdır, kardeşlerin de şimdi tavuklarla, güvercinlerle besleniyorlardır! Tanrı kimseyi aç, açıkta koymaz! Senin de bir geçim kapın var işte!.. Ya benim malım mülküm?.. Anamdan babamdan mı kaldı sanki? Ben buraya kendi gücümle gelmedim mi? Herkesin kendi alınyazısı vardır!.. Ben, Tanrı’ya şükrolsun, kendi alınyazımı kendim yazdım, kardeşiminse hiçbir şeyi yok...</p>

  <p>Bu minval üzerine söylenip duruyor, kapının önünde bir aşağı bir yukarı, harman yerinde dolaşıyordu. Derken kızın hâlâ, ama onu sıkmamak için sessiz sessiz ağladığını görünce, yeniden gidip yanına oturdu, yatışmıştı.</p>

  <p>– Ne yapalım? İnsan her zaman istediğini yapamıyor ki. Şimdi artık keyfimce iş göremem... çulsuz biçarenin biri olduğum zamanlardaki gibi... Şimdi bırakacak dünya kadar malım var... Mirasçılarımı gidip sokakta, şurada burada arayamam... ya da buluntu çocukları koydukları yetimhanede. Demek oluyor ki, Tanrı’nın inayetiyle bundan sonra doğacak evlatlarımın talih yıldızı parlak olacak!..</p>

  <p>– Efendim, karar sizin...</p>

  <p>O durup biraz daha düşündü, çünkü o laf kendisini eşekarısından beter iğneliyordu ve yeniden başa döndü:</p>

  <p>– Sen de öyle... ne anan vardı ne baban... Ama söylesene, neyin eksik kaldı ki?</p>

  <p>– Hiçbir şeyim, hamdolsun Tanrıma!</p>

  <p>– Tanrı herkesi korur... Seni sokağın ortasında bırakmam, diyorum ya!.. Vicdanım elvermez... Sana bir koca ararım...</p>

  <p>– Ah... beni boş verin, Don Gesualdo!..</p>

  <p>– Evet, evet, seni evermek lazım!.. Gençsin, böyle kalamazsın... Seni desteksiz bırakmam... Sana iyi bir delikanlı bulurum, helal süt emmiş biri... Nanni l’Orbo, mesela! Drahoma da veririm...</p>

  <p>– Tanrı sizden razı olsun...</p>

  <p>– Ben Hıristiyanım! Namuslu adamım! Hem sonra bunu hak ediyorsun. Yoksa sonun nice olur?.. Ben her şeyi düşünürüm. Kafamda bin bir düşünce var!.. Biri de şimdi bu!.. Seni seviyorum, biliyorsun. Koca dediğin hemen bulunur. Gençsin... güzel bir genç kızsın... Evet, evet, güzelsin!.. Bırak da ben söyleyeyim, biliyorum çünkü! Kaliteli mal bu!.. Bir baronun kanından geliyorsundur, eminim!..</p>

  <p>Şimdi hali tavrı değişmişti, kurnazca gülüyor, elleri kaşınıyordu. Kızın yanağını iki parmağı arasında sıkıyordu. Gözyaşlarını gizlemek için inatla önüne eğdiği başını zorla kaldırtıyordu.</p>

  <p>– Zaten şimdilik bunların hepsi havada kalan şeyler... Seni sevdiğim gibi kimseyi sevmem, bak!.. Kaldır kafanı, aptal seni!.. Amma da aptalsın!..</p>

  <p>Baktı ki kız inatla, durmadan ağlıyor, kalkıp başladı yine sayıp sövmeye, deli danalar gibi.</p>

  <p>– Tanrım sen bilirsin! Lanet olsun talihime!.. Hep dert, hep zırlama!..</p>
</body>
</html>