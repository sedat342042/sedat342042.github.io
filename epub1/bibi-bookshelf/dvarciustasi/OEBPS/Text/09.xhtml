<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<!--?xml version="1.0" encoding="UTF-8"?--><html xmlns="http://www.w3.org/1999/xhtml">
<head>
  <meta name="charset" content="UTF-8"/>
  <title></title>
  <link rel="stylesheet" href="../Styles/main.css" type="text/css"/>
</head>

<body>
  <hr class="hr2"/>

  <h2>II</h2>

  <p>Kasabada bir kaynaşmadır gidiyordu. Palermo’dan haber bekleniyordu. Bomma eczanede kürsü kurmuştu, Ciolla dersen ötede beride bağırıp çağırıyordu. Birtakım kışkırtıcılar köylülere gözlerini fal taşı gibi açtıran söylevler vererek onları da kışkırtıyorlardı: Nahiye toprakları kırk yıldır işleten Zacco ailesinin elinden alınıyordu... hem de benzeri görülmedik bir fiyata!.. Don Gesualdo usta denen adam el atmadık yer bırakmıyordu... Eğer arazi kirasını o fiyata yükselttilerse, bu demekti ki yine de kâr sağlayacaklardı!.. Hepsi de yoksul halkın kanını emerek!.. Nahiyenin malı... O demekti ki her bir kişinin onda hakkı var!.. Madem öyle, en iyisi her bir kişi kendi parçacığını alsındı!</p>

  <p>Bir pazar günüydü, Assunta<a class="footnoteref" id="k29" href="../Text/dipnotlar.xhtml#n29"><sup>[29]</sup></a> yortusu. Bir önceki akşam Palermo’dan bir mektup gelmiş, barutu ateşlemişti, o mektubu sanki herkes okumuş gibiydi. Gün doğar doğmaz bir baktılar, Büyük Meydan köylülerle dolmuş taşıyor: Bir beyaz bere kaynaşması; tehdidi bir homurdanma. Daha başka kötü niyetlilerle birlikte, Noter Neri’nin yazıhanesinin önünde, gölgede oturmuş Papaz Girolamo Mercenari, Baron Zacco’nun kuyruğunu bacaklarının arasına kıstırmış geçtiğini görünce, ceketinin yenine soktuğu piştovu gösterdi.</p>

  <p>– Bunu görüyor musunuz, Baron hazretleri?.. Zorbalık devri kapandı artık!.. Bugünden tezi yok, artık hepimiz eşitiz!..</p>

  <p>Rahip Girolamo’nun neler tasarladığı da ağızdan ağıza dolaşıyordu: Cüppesini hücresinde bırakıp çıkacak, Passaneto’da bir çiftlik edinecek, Margarone’nin kızını kendine karı alacakmış, hem de küçük kızı.</p>

  <p>Birtakım önemli evrakını yazıhanesinden almaya gelen noter, içeriye girebilmek için Papaz Girolamo’ya temenna etmek zorunda kaldı:</p>

  <p>– Müsaadenizle!.. Beyler!..</p>

  <p>Sonra da gidip Santa Teresa meydancığında Don Filippo Margarone’yi buldu:</p>

  <p>– Dinleyin, bakın; size bir şey söyleyeceğim!..</p>

  <p>Ve onun koluna girdi, alçak sesle konuşmayı sürdürerek, eve doğru ilerlediler. Don Filippo, noterin havada çizdiği geniş el kol hareketleriyle şaşkınlıktan şaşkınlığa düşüyordu; ama korkudan sapsarı kesilmiş, inatla olmaz diyordu. Beriki, Sant’Antonio’ya doğru tırmanmak üzere daracık Masera sokağını geçerlerken, kolunu kuvvetle sıktı.</p>

  <p>– Görüyor musunuz? Duyuyor musunuz? Köylülerin eli alışsın da hesabımızı görsünler mi istiyorsunuz?</p>

  <p>Dar sokağın dibindeki meydan kızgın bir arı kovanına dönmüştü. Nanni l’Orbo, Pelagatti, daha başka kışkırtıcılar, büyük bir heyecanla, bir öbekten öbürüne geçiyor; bağırıp çağırıyor, ellerini kollarını sallıyor, zehirlerini saçıyorlardı. Berber Titta ustanın müşterileri ikide birde sabunlu çeneleriyle dükkân kapısına çıkıyorlardı. Bomma’nın eczanesinde ateşli tartışmalar gırla gidiyordu. Karşısında, Soylular Kahvesi’nin kaldırımında, garson Don Anselmo her zamanki gibi iskemleleri gölgeye dizmişti; ama Marki Limòli’den başka kimsecikler yoktu; bacaklarının arasında bastonuyla tehdidi kalabalığı sakin sakin seyrediyordu.</p>

  <p>– Ne istiyorlarmış, Don Anselmo? Bugün dertleri neymiş? Biliyor musunuz?</p>

  <p>– Nahiye topraklarını istiyorlar, Marki hazretleri. Diyorlar ki şimdiye kadar siz efendiler keyfini sürdünüz, şimdi sıra bize geldi, çünkü hepimiz eşitiz.</p>

  <p>– Nasıl isterlerse! Canları nasıl isterse! Ben kendi hesabıma hayır demem! Herkes eşit olsun!.. Bir bardak su getirin bana, Don Anselmo.</p>

  <p>Ara sıra Rosario’dan ya da San Giovanni kilisesinin oradan bir insan dalgası geliyor ve göz açıp kapayana değin daha da tehdidi bir homurdanma yayılıveriyordu. O zaman Santo Motta Pecu-Pecu’nun meyhanesinden dışarı çıkıyor, elini yanağına dayayıp bağırmaya başlıyordu:</p>

  <p>– Nahiyenin arazisi!.. Kim istiyor nahiyenin arazisini!.. Haydi bir!.. İki!.. Üç!.. - Ve basıyordu kahkahayı.</p>

  <p>– Savulun!.. Savulun!..</p>

  <p>Millet Masera’ya doğru koşuyordu. Kalabalığın üstünde kırbacı havada, genç Baron Rubiera ile ürkmüş, burnundan soluyan atının kafası görünüyordu. Yanı başında dişine kadar silahlı bekçi, çılgın gibi haykırıyordu:</p>

  <p>– Baron hazretleri!.. Bugün böyle olmaz!.. Bugün ihtiyatlı davranmak lazım!..</p>

  <p>Sant’Agata kilisesi yanından bir an Yüzbaşı efendi de belirdi, varlığıyla dilsiz kesilen kalabalığı ürkütmek için. Bastonuna dayanmış, merdivenlerin tepesinde dikildi, arkasında Don Liccio Papa, göbeğinin üstünde kılıcının kocaman beyaz kayışı, güneşten gözlerini kırpıştırıyordu. Ama kafalardan oluşan o deryayı görür görmez her ikisi de derhal sıvışıverdiler. Pencerelerde, camların ardında, yağmura bakarmış gibi kaygılı yüzler belirip kayboluyordu. Sganci konağı sımsıkı kapalıydı, Don Giuseppe Barabba da çatı penceresine tünemişti. Camekânlarının derdine düşen Bomma bile ahbaplarını vaktinden önce savmıştı. Margarone’lerin terasında, Castello’ya doğru üst üste binmiş damların yukarısında, Don Filippo’nun gecelik takkesiyle sapsarı suratı beliriyordu. Öğle olunca, çanlar büyük ayini haber verir vermez, herkes kendi işine döndü; ıssız meydanda bağırıp çağıran bir Santo Motta kaldı.</p>

  <p>– İşte, gördünüz mü, nasıl sonuçlandı?</p>

  <p>Ciolla’ya gelince, o da yemeğe koştu. Artık kimsecikler kalmamıştı ya, Don Liccio Papa yeniden sokaklara çıktı, eli kılıcının kabzasında, kapalı kapılara gururla bakıyordu. Sonunda Pecu-Pecu’nun meyhanesine girdi, Santo ile aynı masaya oturdu.</p>

  <p>– İşte, gördünüz mü nasıl sonuçlandı?</p>

  <p>Ciolla’nın âdeti yemeğini alaş telaş, kasketi başında, bastonu bacaklarının arasmda yemek, niyeti son lokmayı dönüp meydanda tamamlamaktı; cebinde bir avuç bakla ya da leblebi bulundurur, kışın kabanının altında el tandırı da taşırdı; oradan oraya dolanır, herkese laf yetiştiril; öteye beriye tükürür, kabukları yerlere saçardı.</p>

  <p>– İşte, gördünüz mü nasıl son buldu?</p>

  <p>İlk uğrağı kunduracı olurdu, ardından kahvehane açılır açılmaz oraya; asla hiçbir şey almazdı, gölgeliği izleyerek gezinirdi, mevsim kışsa tersine, güneşi izlerdi. Ve Ciolla gibi, işler de yeni baştan kendi akışına döndü. Giacinto dondurma koyacağı masaları sokağa çıkardı, Don Anselmo iskemleleri Soylular Kahvesi’nin kaldırımına dizdi. Geriye fırtınanın son bulutları kalmıştı: Pecu-Pecu’nun meyhanesinin ve Belediye Binası’nın önünde birkaç insan öbeği; tedirgin bakışlı kişiler, en ufak gürültüye üşüşüp yığılan meraklılar. Ama geri kalanında her şey yeniden pazar günlerinin alışılmış görünümünü almıştı. Bir saattir dondurmasını kaşıklayan Başpapaz Bugno; kahvenin önünde sıralanmış marki ile diğer soylular; eczanenin eşiğinde, her zamanki ahbap grubuna vaaz veren Bomma; az ötede, uygun mesafede toplaşmış ufak bir köylü kalabalığı ve her on dakikada bir Rosario ile Santa Maria di Gesü arasında gidip gelerek, Baron Mèndola’nın küp gibi sağır validesini dolaştıran eski püskü kupa arabası: Kalabalığın arasında dolaşan katırların tüylü, yorgun kulakları, kamçısı bacaklarının arasında, arabacı mahalline tünemiş arabacı, yanında sanki içine ceviz doldurulmuşa benzeyen çamaşırdan yeni çıkmış çoraplarıyla sırmalı uşak ve baronesin kocaman şapkasının sarı tüyleri, dalgalanıp duran o beyaz takkelerin üstünde bir aşağı bir yukarı gidip geliyorlardı.</p>

  <p>Birden bir kaçışma oldu: Meyhanenin önünde bir tür dalaş. Don Liccio Papa sabahleyin bağırdığından ötürü Santo Motta’yı tutuklamaya çalışıyordu; Yüzbaşı da uzaktan, bastonunu sallayarak, onu özendiriyordu:</p>

  <p>– Dur! Dur!.. Kanuna teslim ol!</p>

  <p>Gelgeldim Santo bir silkinişte kurtuldu, başladı Sant’A-gata’ya doğru koşmaya. Kalabalık ıslıklıyor, onu izlemeye kalkışan güvenlik kuvvetlerini yuhalıyordu.</p>

  <p>– Oh olsun! - dedi Bomma, görebilmek için iskemlenin üstüne çıkmıştı. - Zaptiyeye de saygıları yok ki!..</p>

  <p>Tavuso, işaretparmağını ağzına bastırarak, ona susmasını işaret etti.</p>

  <p>– Bir dakika beni dinleyin, Don Bastiano!</p>

  <p>Ve bir kenara çekilip fısır fısır konuşmaya koyuldular. Maddalena’dan aşağı doğru bastonunu arkasında tutarak, aheste beste noter iniyordu. Bomma uzaktan ona el kol sallamaya başladı; fakat noter fark etmez göründü; Collegio’ya doğru ilerleyen Yüzbaşı’yı işaret etti, kendi de ufak kapısından kiliseye girdi. Yüzbaşı eczanenin önünden geçerken isyancıları gözleriyle yakıp kül edecek gibi baktı ve elebaşılarına dönerek homurdandı:</p>

  <p>– Üstelik evli barklı, çoluklu çocuklu adamlarsınız!..</p>

  <p>– Lanet olası!.. Kahrolası!.. - diye bağırmaya niyetlendi eczacı. Tam o anda kutsama törenini haber veren çanlar çalıyordu, meydanda bulunanların tamamı diz çöktüler. Az sonra, kavrulmuş bakla kemirerek vakit öldürmekte olan Ciolla, kulaklarını dikeltmesine neden olan bir şey gördü: Kiliseden çıkan Başrahip Lupi ile Noter Neri, adım adım, alçak sesle konuşarak yeniden Maddalena’ya doğru yokuş yukarı tırmanıyorlardı. Noter, göz ucuyla sağma soluna bakarak omuz silkiyordu. Ciolla onlara katılmak istedi, ama onlar sırtlarını dönüp gittiler. Bomma, uzaktan, başını sallayarak, onları gözden kaybetmiyordu.</p>

  <p>– Ayağınızı denk alın!.. Canınızı tehlikeye atmayın!.. -dedi ona Yüzbaşı, dönüşte yanından geçerken.</p>

  <p>– Şerefsiz!.. - diye arkasından bağırmaya kalkışıyordu eczacı. - Bana söyleyeceğinize siz kendinize bakın!..</p>

  <p>Ama doktor onu zorla içeri soktu. Ciolla San Sebastiano sokağından başpapazla Noter Neri’nin peşinden koşmuştu ve onları hâlâ Condotto kemerinin altında durmuş, gelen ağır kokuya rağmen, karanlık basmaktayken, el işaretleri yaparak, fısır fısır konuşurlarken gördü. Ciolla’nın varlığını fark eder etmez çarçabuk sıvıştılar, biri bir yana, öbürü öbür yana. Noter daracık taşlık yokuşu tırmanmayı sürdürdü, başrahip ise koşa koşa San Sebastiano’ya doğru indi, tesadüfmüş gibi Ciolla’yı durdurdu.</p>

  <p>– Şu noter var ya... Bana bir oyun etti ki!.. Sbrendola Dayı’nın rızasını almıştım... dört dörtlük bir sözleşmeydi... şimdi de hatırlamıyorum diyor!</p>

  <p>– Haydi oradan, haydi oradan, bana yutturamazsın! -diye mırıldandı Ciolla kendi kendine, başrahip sırtını döner dönmez. Derhal eczaneye koştu:</p>

  <p>– Ortalıkta vahim bir şeyler dönüyor! Kedilerle köpekler bir arada geziyorlar! Ortalıkta vahim bir şeyler dönüyor!</p>

  <p>Tavuso yanaklarım şişirdi ve yanıt vermedi. Ama eczacı ağzından kaçırdı:</p>

  <p>– Biliyorum! Biliyorum!</p>

  <p>Doktorun kendisine yiyecekmiş gibi dik dik baktığını görünce, eyvah dercesine açık elini ağzına kapadı.</p>

  <p>Karanlık çöktükten iki saat sonra, Don Gesualdo akşam yemeğine oturacaktı ki, çok esrarlı bir havayla, evine başrahip geldi, çoban kılığına girmişti. Bianca’nın korkudan ödü patladı, az kalsın çocuğunu düşürecekti.</p>

  <p>– Don Gesualdo, gelmek istiyorsanız, biz hazırız; arkadaşlarınız sizi bekliyor.</p>

  <p>Ama biçarenin sesi titriyordu. Don Gesualdo’nun da, tam o işe karışmanın zamanı gelip çatmışken, aklına bin bir kötü düşünce geldi; rengi soldu, çatalı elinden düştü. Bianca eli ayağına dolaşarak kalktı, şuraya buraya takılıp tökezledi, bir aile babasının başını belaya sokuyor diye başrahibe çattı.</p>

  <p>– Böyle yaparsanız!.. - diye kekeledi başrahip. - Üstelik bana da uğursuzluk getirecekseniz... o halde, haydi hoşça kalın!</p>

  <p>Don Gesualdo, dudaklarının kanı çekilmiş, işi şakaya vurmaya çabalıyordu.</p>

  <p>– Aferin size başrahip! Erkek misiniz, değil misiniz, şimdi ortaya çıkacak!.. Bak Bianca, ben memnunum! Bana ve eve bağlanmaya başladığını görüyorum ya, uçuruma gidiyor da olsam memnunum.</p>

  <p>Ter içinde, elleri biraz titreyerek, ihtiyaten bir pelerine iyice sarındı ve sokağa çıktılar. Ortalıkta kimsecikler yoktu. Collegio’nun balkonunda, meçhul bir el Meryem heykelinin önündeki feneri bile söndürmüştü: İnsanın tüylerini diken diken edecek bir şeydi, o gece! O zaman Don Gesualdo evini ve akrabalarını düşünerek, yüreğinin alışık olmadığı bir sevecenlikle sıkıştığını hissetti.</p>

  <p>– Zavallı Bianca! Gördünüz mü? Aslında iyi kızmış... Doğrusu hiç beklemiyordum!..</p>

  <p>– Susun! - diye sözünü kesti başrahip. - Sesinizi tanıyacak olurlarsa, böyle sarınıp bürünüp hayvan gibi terlemenin hiç âlemi yok!</p>

  <p>Gözetlenmekten korkarak, her an dönüp dönüp arkasına bakıyordu. San Giovanni meydanına vardıklarında, oraya doğru yaklaşan bir gölge gördüler, başrahip fısıldadı:</p>

  <p>– Gördünüz mü?.. Bizimkilerden biri!.. Bizim gittiğimiz yere gidiyor.</p>

  <p>Orada, aşağıda, döne dolaşa San Francesco kilisesine giden, öyle işler için mahsus yapılmışa benzeyen daracık yokuşların dibinde Grancore’de bir ambardaydı. Basık bir yapı, bir penceresi işaret olarak aydınlatılmıştı. Üç basamak inerek varılan ufacık kapısına belli bir biçimde üç kez vurmak gerekiyordu; yokuş aşağı, kocaman, karanlık bir avlu geçiliyordu ve dipte gepgeniş, karanlık bir oda vardı, kapının dışından işitilen mırıldanmadan birçok kişinin toplanmış konuştukları anlaşılıyordu. Başrahip:</p>

  <p>– Burası! - dedi ve anlaştıkları parolayı söyledi.</p>

  <p>Her ikisinin de yüreği ağzındaydı. Bereket o anda bir başka komplocu daha geldi, o da onlar gibi burnuna kadar sannmıştı, avlunun taşlarında ayaklarının ucuna basa basa yürüyordu, o da aynı parolayı tekrarladı.</p>

  <p>– Don Gesualdo - dedi Noter Neri, kocaman bir atkıdan burnunu çıkararak. - Siz misiniz? Sizi başrahipten tanıdım, aynı guguk kuşuna benzemiş, zavallıcık!</p>

  <p>Noter işi alaya alıyordu. Palermo’da işleri sarpa sardırdıklarını anlatıyordu; Aci prensini öldürmüşler ve Castellammare’yi ele geçirmişlerdi:</p>

  <p>– Şimdi komuta veren bir papazmış, Ascenso diye biri!</p>

  <p>– Ya? - diye yanıtladı başrahip, kendisini ima ediyorlarmış gibi hissediyordu... - Ya?</p>

  <p>– Şimdilik susun!.. Ağırdan alalım! Mesele ne, biliyor musunuz?.. İlkin kim elini taşın altına sokacak! Aklı başında hiç kimse kapana girmek istemez. Ama madem bu kadar kalabalığız... Bu akşam Baron Zacco da var.</p>

  <p>– Öyleyse ne bekliyoruz, beyler? Haydi, girelim! - diye atıldı Don Gesualdo; o haberi almca, birden aslan kesilmişti.</p>

  <p>Hayli zaman sonra, yeniden dışarıya çıktıklarında, hepsi de canlı cenazeye dönmüştü. Bomma atıp tutmaya çabalıyordu; Tavuso’nun ağzından tek söz çıkmıyordu; noter de düşüncelere dalmıştı. Zacco, sanki gerçekten kardeş olmuşlar gibi, koşup Don Gesualdo’nun koluna asıldı.</p>

  <p>– Dinleyin, kuzenim, size bir diyeceğim var. - Ve sessizce kol kola yürümeyi sürdürdüler.</p>

  <p>– Hişt!.. Bir ıslık!.. Cappuccini taraflarından!..</p>

  <p>Baron elini tabancasına attı; hepsinin yüreği ağzına geldi. Köpek havlamaları işitildi.</p>

  <p>– Durun!.. - diye seslendi başrahip alçak sesle, baronun karanlığa doğrulttuğu silahı tutan elini yakaladı. - Papaz Girolamo bu, bu taraflarda görünmek istemiyor da!</p>

  <p>Gerisinde bir beyaz cüppe belirip kaybolan kapı kapanır kapanmaz, eczacı dişlerinin arasından mırıldandı:</p>

  <p>– Kıl payı kurtulduk, yemin ederim!</p>

  <p>Baron ise hiçbir şey demeden Don Gesualdo’nun kolunu kuvvetle sıktı. Sonra bıraktı, her biri kendi yoluna gitsin diye; Bomma yukarıya, Büyük Meydan’a doğru, başrahip San Sebastiano’ya çıkan merdivenlerin dibine.</p>

  <p>– Bu taraftan Don Gesualdo... gelin benimle...</p>

  <p>Ve onu Cappuccini manastırının oradan, uzun yoldan dolaşmaya sürükledi, ardından ayaklarını nereye bastıklarını bilemedikleri birtakım daracık karanlık sokaklardan Santa Maria di Gesü’ya doğru tırmandılar. Birden baron durdu, karanlıkta parlayan gözlerini yeni edindiği arkadaşının yüzüne dikti.</p>

  <p>– Don Gesualdo, ne kadar da güzel laflar, işittiniz mi? Artık hepimiz kardeşmişiz. Bundan böyle bir elimiz balda bir elimiz yağda olacakmış... Ne yani, siz buna inanıyor musunuz?</p>

  <p>Beriki ne evet ne hayır dedi, lafın gerisini bekledi.</p>

  <p>– Ben inanmıyorum... Benim kendi anamın doğurmadığı bütün bu kardeşlerime güvenim yok.</p>

  <p>– Peki öyleyse niye geldiniz, efendim?</p>

  <p>– Sizin gelmenizi engellemek için, başka niye olacak! Benim gizlim saklım yok. Bizim kaybedecek malımız varken, kalkmış, birbirimizin altını oymakla uğraşıyoruz, iyi bir sonuç doğrusu! Kedilere mama pişireceğiz diye malımızı da canımızı da tehlikeye atıyoruz!.. Ben kendi çıkarımı kolluyorum, aynı sizin gibi... Başımda başkaları gibi kavak yelleri esmiyor... Hısımız! Akrabayız! Bana göre hava hoş... Madem öyle, biz kendi aramızda anlaşalım...</p>

  <p>– Tamam da? Ne yapmak istiyorsunuz?</p>

  <p>– Ha? Ne mi yapmak istiyorum? Şimdi böyle mi karşılıyorsunuz? Anlamamazlığa mı geliyorsunuz?.. Öyleyse hiç söylememiş olayım... Herkes kendi çıkarına! Kardeşlerim! Carbonari üyeleri! Devrim yapacağız! Dünyanın da altını üstüne getireceğiz!.. Benim korkum yok!..</p>

  <p>Tartışmanın ateşiyle baron bir avlunun kapısına yaslanmıştı. Azgın bir köpek öfkeyle havlamaya koyuldu. Ödü patlayan Zacco piştovu elinde, tabanları yağladı; Don Gesualdo da peşinden, soluk soluğa. Santa Maria di Gesû’nun meydanına varmadan, koşa koşa giden birisi elini göğsüne dayayarak onu durdurdu.</p>

  <p>– Don Gesualdo!.. Nereye gidiyorsunuz? Evinizde jandarmalar var!</p>

  <p>Başrahibin korktuğu başına gelmişti! Bianca’nın korktuğu başına gelmişti! Don Gesualdo karanlıkta, kafası karmakarışık, yüreği göğsünü paralayacak gibi çarparak, nereye gittiğini bilmeksizin koşuyordu. Derken, adamın da sanki bastonla yere vuruyormuş gibi bir takırtıyla peşinden koşmaya başladığını işiterek, dedi ki:</p>

  <p>– Tamam da, sen kimsin?</p>

  <p>– Nardo’yum, hani köprüde bacağı kopan amele. Artık beni tanımıyor musunuz, efendim? Donna Bianca gecenin köründe birini gönderip beni uyandırdı.</p>

  <p>Ve jandarmaların nasıl apansızın sabahın dördünde baskın yaptığım anlatıyordu. Yüzbaşı’yla diğer jandarmalar Don Gesualdo’nun evindeydiler. Yukarda, Castello tarafında, birtakım ışıkların parıldadığı görülüyordu; Poggio’da ahırın kapısına bir de fener asmışlardı, askerler atları tımar ediyorlardı. Daha ötede, Büyük Meydan yakınlarında, arada bir sesler duyuluyordu: Karışık bir mırıldanma, gecenin içinde çınlayan adımlar, kasabanın her yanında havlayan köpekler.</p>

  <p>Don Gesualdo durup düşündü:</p>

  <p>– Nereye gidiyoruz, efendim? - diye sordu Nardo.</p>

  <p>– Aklıma bir yer geldi. Gürültü etme. Ah! Sen tehlikelerden esirgeyen Kutsal Meryem! Git, Nanni l’Orbo’yu çağır. Tanıyor musun? Hani Diodata’nın kocası!</p>

  <p>Gün ışımaya başlamıştı. Ama saptıkları tenha yollarda hiç kimse yoktu. Diodata’nın kulübesi bir öbek kararmış evle hintinciri kümeleri arasında gizliydi, çamurun yaz aylarında bile kalkmadığı yerler. Balkonunda bir asma çardağı vardı, kırık dökük panjurlardan bir ışık sızıyordu.</p>

  <p>– Kapıyı sen çal, ne olur ne olmaz... - dedi Don Gesualdo.</p>

  <p>Diodata eski efendisini soluk soluğa, zor nefes alır halde görünce başladı yaprak gibi titremeye.</p>

  <p>– Gecenin bu saatinde ne istiyorsunuz benden... Tanrı aşkına! Beni rahat bırakın, Don Gesualdo!.. Kocam dönecek olursa!.. Şimdi dışarı çıktı, birkaç tane hintinciri toplayacak!.. Hemen şuracıkta.</p>

  <p>– Hayvanlık etme! - dedi beriki. - Benim aklım bambaşka yerde! Jandarmalar peşimde!..</p>

  <p>– Ne oldu ki? - diye sordu Diodata korkarak.</p>

  <p>Gesualdo eliyle ona sus işareti yaptı. O anda Nardo koşarak geldi; yerin taşlarına tahta bacağının vuruşu ta uzaktan işitiliyordu.</p>

  <p>– İşte!.. İşte geliyor!..</p>

  <p>Nanni l’Orbo suratı allak bullak, hintinciri toplamaya yarayan sırığı sırtına vurmuş, içeri daldı, sert bakışlarla ortalığı kasıp kavuruyordu. Diodata, kollarını çaprazlamış, yemin kasem ediyordu, ama boşuna.</p>

  <p>– Efendim! - diye bağırdı Nanni, - bu ne biçim şaka böyle? Bu yaptığınız olacak iş değil!..</p>

  <p>– Hayvanlık etme! - diye bağırdı sonunda Don Gesualdo, sabrı taşmıştı. - Ben darağacının önündeyim, sen de kalkmış, kıskançlıktan dem vuruyorsun!</p>

  <p>Patırtıyı işiten komşular koşup geldiler.</p>

  <p>– Görüyor musunuz? - diye yeniden başladı Nanni, gözünü öfke bürümüş. - Bunların karşısında beni ne durumda bırakıyorsunuz, efendim? Doğrusu ya, şunu evermek için verdiğiniz para, şimdi beni düşürdüğünüz durumun yanında hiç kalır!</p>

  <p>– Sus! Bu şamatayla jandarmayı başıma musallat edeceksin! Ne istiyorsun? Ne istiyorsan veririm!..</p>

  <p>– Şerefimi istiyorum, Don Gesualdo! Benim şerefimi parayla satın alamazsınız!</p>

  <p>Komşuların köpekleri de havlamaya başlamışlardı.</p>

  <p>– Carmine’deki tarlayı vereyim ister misin?.. Ne zamandır gözün vardı!</p>

  <p>Sonunda Nardo ikisini Carmine’deki tarla üstüne uzlaştırdı.</p>

  <p>– Eh, tabii ya! Mal dediğin böyle durumlarda işe yarasın diyedir... mahpushanede, hastalıkta, kovalanmada... Edindiğiniz mal işte şimdi canınızı kurtarmaya yarıyor...</p>

  <p>Don Gesualdo cenaze suratıyla homurdandı:</p>

  <p>– Konuşmana bak! Bağırmana bak sen! Haklısın! Şimdi haklı olan sensin!</p>

  <p>– Biraz da başkalarını düşünün, efendim! Geçindirecek bir karım var... Doğacak çocuklarım... Bir de öbürleri gelecek olurlarsa... hani şu daha önce doğmuş olanlar, onları geçindirmek de sanki benimmişler gibi sırtıma yüklenecek... öyle ya, ben Diodata’nın kocasıyım... Bir de bakarsın, millet onları da ben peydahladım sanır!..</p>

  <p>– Yeter! Yeter! Tarlaya pekâlâ dedim ya işte!</p>

  <p>– Şeref sözü mü? Bu şahitlerin önünde mi? Öyleyse... madem yalnız canımı kurtarmak için geldim diyorsunuz, dilediğiniz kadar kalabilirsiniz. Ben çok iyi bir adamımdır aslında, bilirsiniz!..</p>

  <p>Geç olmuştu. Artık iyice yatışmış olan Nanni, gidip dışarda neler olup bittiğine bakmayı bile önerdi.</p>

  <p>– Siz kendi evinizdeymiş gibi rahat olun, Don Gesualdo... Nardo benimle gelsin. Döndüğümde, parola olarak kapıya üç kez vururum. Onun dışında, şeytanın kendi bile gelse sakın açayım demeyin.</p>

  <p>Kasaba dehşete kapılmıştı: Kapılar, pencereler hâlâ örtülüydü, sokaklarda jandarmalar dolaşıyordu, kılıçlar, mahmuzlar şakırdıyordu. Margarone ailesinin küçükhanımları, süslenip püslenmiş; tepelerine toplanmış, kafalarından havai fişek misali fışkıran saç örgüleriyle, ikide birde balkona koşuyorlardı. Don Filippo, göğsünü kabartmış, böbürlenerek, şimdi Soylular Kahvesi’nde Hâkim ile Maliye Müdürü’nün yanında oturuyor, gelip geçeni sadece bir bakışıyla tir tir titretiyordu. Don Gesualdo’nun ahırında seyisler atları tımar ediyorlar, Komutan ise kendi evindeymiş gibi, terlikleriyle balkonda sigarasını tüttürüyordu.</p>

  <p>Nanni l’Orbo gülmekten kırılarak döndü. İçeriye girmeden önce söylediği biçimde kapıyı vurdu, öksürdü, burnunu sümkürdü, hatta balkonda saçını tarayan bir komşusuyla yüksek sesle gevezeliğe durdu. Don Gesualdo korkunun yol açabileceği herhangi bir illeti önlemek için soğan salatası yiyordu.</p>

  <p>– Afiyet olsun! Afiyet olsun! Don Gesualdo! Evinizde yabancılar var, aynen burada, sizin olduğunuz gibi. Baron Zacco hâlâ firarda!.. Tansökümünden önce Passaneto’dan ötede görmüşler kendisini, düşünün bir, cinin bucağında!.. Bir çitin arkasındaymış, canlı cenazeye dönmüş!.. Karısı aklını kaçırmış gibi... Noter Neri’yi de bir göreyim dedim, hani karıma yaptığı hizmetlerin karşılığında Carmine’deki tarlayı bağışladığınıza dair iki satır bir şey yazmak gerekirse... Güvenim yok demiyorum... ama bilirsiniz ya... dünya hali bu. Fakat noteri gören olmamış! San Sebastiano manastırında gizleniyormuş diyorlar... kadın kılığındaymış... evet efendim!.. Jandarmalar her kovuğu araştırıyorlar!.. Ama sizin burada korkacak bir şeyiniz yok!.. İşittiniz mi? İşittiniz mi?</p>

  <p>O kerata karşısındakinin kanım dondurmaktan keyif alıyor gibiydi! Gerçekten de bir köylü bağrışması, çarık koşuşturması, çocuk haykırışları işitiliyordu. Diodata görebilmek için tahıl ambarının çatısına tırmandı. Sonra Nanni gelip dedi ki:</p>

  <p>– Ölmek üzere olan birine Ahret Azığı<a class="footnoteref" id="k30" href="../Text/dipnotlar.xhtml#n30"><sup>[30]</sup></a> götürüyorlar, dağlara taşlara!.. Yukarıya, Sant’Agata tarafına gidiyor. Başrahip Lupi’yi gördüm, elinde kutsal şarap-ekmek... gözlerini yere dikmiş!.. Tanrı şahidimdir, gören de bir aziz der!</p>

  <p>– Bu akşam, hava kararır kararmaz, aşağıya, Masera’ya bana bir binek hayvanı getireceksin, bir de kıyafet değiştirmem için birkaç parça giysi - dedi Don Gesualdo, çatı penceresinden gelen ışıkta yüzü büsbütün solgun görünüyordu.</p>

  <p>– Niçin? Artık evimde kalmaktan memnun değil misiniz? Diodata hizmette kusur mu etti yoksa?</p>

  <p>– Yo, yo... Sanki bin yıldır evimden uzaktaymışım gibi...</p>

  <p>– Ama burada korkacak bir şeyiniz yok... Jandarmalar sizi gelip burada aramazlar! Ararlarsa evinizde ararlar! Dikkatli olun!..</p>

  <p>Nitekim Bianca bir akşam önce, gecenin saat üçünde, Jandarma Yüzbaşısı’nı karşısında buluvermişti; top sakallı, bıyıkları asker tıraşlı yakışıklı bir adam, elinde de o evde konaklama tezkeresi vardı. Zaten kocasından ötürü tedirgin olan Bianca, ne yapacağını bilememiş, Limòli Amcasını çağırtmıştı, o da esneye esneye, öfkesi burnunda gelmişti. Jandarma komutanının kısa süre önce bıraktığı bıyığını sıvazlayarak, kalın sesiyle verdiği güvence işe yaramamıştı:</p>

  <p>– Korkunuz olmasın!.. Sakin olun, güzel hanımefendi!.. Biz askerler cinsi latif karşısında kibarlığı elden bırakmayız!..</p>

  <p>– Üstelik - diye ekledi marki - bu adamların askerliği laf ola beri gele; hani ben de Malta şövalyesiyim diye bekâret yemini etmiştim<a class="footnoteref" id="k31" href="../Text/dipnotlar.xhtml#n31"><sup>[31]</sup></a> ya, öyle işte.</p>

  <p>Yüzbaşı kaşlarını çattı, ama beriki aldırmaksızın, elini ahbapça onun omuzuna vuruyordu:</p>

  <p>– Ben sizi tanıyorum, Don BastianoL Ben babanızla çapkınlığa çıktığım zamanlarda siz bacak kadar çocuktunuz. O zamanlar o bekâret yemini beni sıkardı, tıpkı şimdi belinizin bir yanından sarkan seyyar satıcı tartısının<a class="footnoteref" id="k32" href="../Text/dipnotlar.xhtml#n32"><sup>[32]</sup></a> sizi sıktığı gibi... Hey gidi günler, hey!.. Babanız yakışıklı adamdı! Gönlü de kesesi de gani!.. Don Marcantonio Stangafame!.. Ragusa’lı Stangafame’lerden!.. Kontluğun ileri gelen ailelerinden birinden! Ne yazık ki bir alay kardeşsiniz!<a class="footnoteref" id="k33" href="../Text/dipnotlar.xhtml#n33"><sup>[33]</sup></a> Kendinizi jandarmalığa tayin ettirmekle yerinde bir karar vermişsiniz!.. Kırda hırsız kovalamak için yılda dört yüz <i>onza...</i> İyi para... Olduğu gibi de cebinize kalıyordun., çünkü bu havali sakindir!.. Yalnız emrinizdeki on iki erin geçimini sağlamak zorundasınız, önemsiz bir harcama... her birine günde iki <i>tari</i> falan, değil mi?..</p>

  <p>– Eh, yetti ama, şeytan... götüresi! - diye bağırdı jandarma komutanı kılıcını yere vurarak. - Niyetiniz galiba benimle dalga geçmek, şeytan... götüresi!</p>

  <p>– Hop, hop! Yavaş olun, Yüzbaşı efendi! Ben Marki Limòli’yim ve Napoli’de hâlâ iyi dostlarım var, pırpırlarınızı söker, yeni uzattığınız o bıyığı kazıttırıverirler, bilmiş olun!</p>

  <p>Ama tam o anda zangocun oğlu geldi, telaş içinde bir haber veriyordu; kekeliyor, dili dolaşıyor, çekingenliğinden kıpkırmızı olmuş, aynı sözleri tekrarlayıp duruyordu. Sağırlaşmaya başlamış olan marki kulak kesiliyor, ufaklığı paylıyor, çocuğu büsbütün ürküterek bağırıyordu:</p>

  <p>– Ha? Ne zıkkım istiyorsun?</p>

  <p>Ama Bianca yürek paralayan bir çığlık kopardı, amcasını ağzı açık bırakan bir çığlık ve fırlayıp evde koşturmaya başladı, atkısını araştırıyor, sokağa çıkmak, hemen yetişmek için başına örtecek bir şey aranıyordu.</p>
</body>
</html>