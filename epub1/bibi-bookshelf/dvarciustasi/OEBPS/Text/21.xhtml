<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<!--?xml version="1.0" encoding="UTF-8"?--><html xmlns="http://www.w3.org/1999/xhtml">
<head>
  <meta name="charset" content="UTF-8"/>
  <title></title>
  <link rel="stylesheet" href="../Styles/main.css" type="text/css"/>
</head>

<body>
  <hr class="hr2"/>

  <h2>V</h2>

  <p>Kızının evine vardığında, Don Gesualdo bir başka âleme ayak basttğını sandı. Öylesine büyük bir saraydı ki, insan içinde kayboluyordu. Her yanda kat kat ağır perdelet; -gepgeniş mermer merdivenlerden başlayarak- halılar; insan ayağını nereye bassın bilemiyordu ve irikıyım, sakallı, uzun bir palto giymiş kapıcı, geleni acaba gözü tutuyor mu diye çatık kaşlarla yukardan aşağı süzüyor, içinde durduğu kocaman kafes misali kapıcı kulübesinde, arkasından bağırıyordu:</p>

  <p>– Ayaklarınızı silmeniz için paspas var!</p>

  <p>Ağızlarını açmadan esneyen, ayaklarının ucuna basa basa yürüyen asalak bir uşak ve hizmetkâr ordusu, gereğinden fazla tek söz söylemeden, tek adım atmadan hizmetini görüyorlardı; hem öyle bir kibirle ki, hiçbir şeye heves bırakmıyorlardı. Kilisedeki ilahili ayin töreninde olduğu gibi, her şey -bir bardak su istemekten, kızının dairesine girmeye değin- çıngırak sesiyle düzenlenmişti. Dük hazretleri kendisi de, yemek saatinde sanki düğüne gidermiş gibi giyinip kuşanıyordu.</p>

  <p>Zavallı Don Gesualdo, ilk günlerde, kızını memnun etmek için var gücünü toplamış, sofraya oturmak için o da bayramlıklarını giyinip kuşanmıştı, dar gelen giysilerinin içinde eli ayağı dolaşıyor, kulakları uğulduyor, elleri titriyor, tedirgin gözlerle bakıyor, bütün o debdebe karşısında, uşak arkasında durmuş lokmalarını sayarken çeneleri kasılıyordu, beklemediği bir anda adam eldivenli elini uzatıyor, önündeki yiyeceği çekiveriyordu. Damadının beyaz kravatı, mihraplar gibi yüksek ve ışıl ışıl büfeler, hep üstüne bir şey damlatmaktan korktuğu ince nazik masa örtüsü de eziyordu onu. O kadar ki, kızını karşısına alıp açıkça konuşmaya niyetleniyordu. Bereket dük onu sıkıntıdan kurtardı, kahvelerini aldıktan sonra, ağzında purosu, başını koltuğun arkalığına yaslamış, Isabella’ya dedi ki:</p>

  <p>– Hayatım, bugünden böyle babana yemek hizmetini odasında versek daha iyi olacak. Onun kendince yemek saatleri, kendince alışkanlıkları vardır... Hem sonra, sağlık durumunun gerektirdiği özel perhizle...</p>

  <p>– Elbette, elbette - diye kekeledi Don Gesualdo. - Ben de onu söyleyecektim zaten... Ben de daha memnun olurum... Size rahatsızlık vermeyi istemiyorum...</p>

  <p>– Hayır. Onun için söylemiyordum. Her şekilde bizim için bir zevktir, azizim.</p>

  <p>Dük gerçekten de kayınpederine iyi bir evlat gibi davranıyordu. Kadehini dolduruyordu, bir puro içmeye cesaretlendiriyordu; hem Palermo’ya geleli beri yüzünün rengini iyileşmiş bulduğunu, hava değişikliğinin yanı sıra daha uygun bir tedavinin onu tümüyle iyileştireceğini temin ediyordu. Sonra sıra işlerine geldi. Sağduyulu görünüyordu; bütün istediği kayınpederini işlerinin yüzüstü kalması korkusu olmadan, uzun bir süre konuk etme şerefini ondan esirgememesiydi... Bir genel vekâlet... onun yerine karar verecek bir çeşit <i>güvenilir vekil...</i> Don Gesualdo gülümsemesinin dudaklarında donakaldığını hissetti. Yapılacak bir şey yoktu. Damadının yüzünde, sözlerinde, hatta sesinin tonunda; sevecen, nazik davranmak, güzellikle yaklaşmak istediğinde bile, onu geri geri iten bir şey vardı, insanın iki kolu yanına düşüyordu, oysa o kollarla aynen bir evlatmış gibi, onun boynuna sarılmak, şöyle demek geçiyordu içinden:</p>

  <p>– Al bakalım! O güzel sözlerin yok mu! Geri kalanına boş verelim! Nasıl istersen öyle yap!</p>

  <p>Öyle ki Don Gesualdo kızının yanına ender olarak iniyordu. Damat beyin karşısında rahat edemiyordu; hep o “güvenilir vekil” lafını yeniden ağzına almasından korkuyordu. Kızını görebilmek için de, odasının önünde nöbet tutan uşaktan handiyse izin alması gerekiyordu ve bir ziyaretçi gelir gelmez hemen sıvışıveriyordu. Kendisini üst katta ufak bir daireye yerleştirmişlerdi, <i>misafirhane</i> dedikleri birkaç odacıktı. Isabella her sabah, sırtında sabahlığıyla, onu görmeye geliyor, çoğu zaman şöyle bir oturmuyordu bile, sevecen ve özenliydi gerçi, ama adamcağız bir bakıma kendini sahiden yabancı bir misafir gibi hissediyordu. Isabella’nın benzi kimi zamanlar öylesine solgun oluyordu ki, o da gece gözünü yummamış gibiydi. Kaşlarının arasında bir kırışık, gözlerinde öyle bir şey vardı ki, ihtiyar ve dünya hallerini bilen biri olan Gesualdo hiç beğenmiyordu. Onu da kollarının arasına almayı, sımsıkı sarılmayı, usulca kulağına şöyle fısıldamayı isterdi:</p>

  <p>– Neyin var?.. Söyle bana!.. Ben hayatta bunca badire adattım, yüreğini aç bana, nasıl olsa sana ihanet edecek değilim!..</p>

  <p>Ama o, salyangoz misali, antenlerini içeri çekiveriyordu, sımsıkı kendi içine kapalıydı; annesinden söz ettiği de enderdi, sanki içinde ukde kalmış gibi... Amansız hınçlarını ve güvensizliklerini içlerine gömen Trao soyunun çetin huyunu almıştı!</p>

  <p>O yüzden tatlı sözleri de, içinden kabarıp duran gözyaşlarını da içine gömmek, kendi dertlerini kendine saklamak durumundaydı. Günler, hüzün içinde, koskocaman camların ardında, meydan kadar geniş avluda atların tımar edilişini, arabaların yıkanışını seyretmekle geçip gidiyordu. Seyisler, kollarını sıvamış, çıplak ayaklarında takunyalarla türkü çığırıyorlar, bağırışıyorlar, pencerelerde vakit öldüren uşaklarla gevezelik ediyor, laflıyorlardı; adamlar boyunlarına kadar kapalı önlükler ya da kırmızı cepkenler giymiş, hantal ellerindeki toz bezini hevessizce gezdiriyor, açık saçık fıkralar anlatıyorlardı, o zaman güzelce tıraş olup, taranmış, alaycı hergele suratlarından maskeleri çıkar gibi oluyordu. Arabacılar da yine önemli zevattandı; ağızlarında puroları, elleri daracık cepkenlerinin cebinde, ara sıra kulübesinden çıkıp bir sigara tüttürmeye gelen, balkonların camekânları ardından Bakire Meryem gibi masum havalarla geçtikleri görülen ya da kışkırtarak, yüzsüzce başlarını uzatan, ayıp sözler ve kötü kadın kahkahaları saçan hizmetçilere işaretler çakan, yüzünü gözünü kırıştıran kapıcıyla laflıyorlardı. Don Gesualdo ise o ellerden akıp giden onca değerli paracıkları düşünüyordu; kızının sırtından, kendisinin ona verdiği drahomayla, Alìa ve Donninga’nın getirileriyle yiyip içen bütün o insanları seyrediyordu; o güzelim topraklan yıllar yılı gözleriyle okşamış, sabah akşam yüreğinin arzusuyla ölçüp biçmiş, geceleri düşlerinde görmüş, ekmeğinden kısarak, arşın arşın satın almıştı; ve işlenip tohumlanmak isteyen o zavallı çıplak topraklar; bin bir zahmetle, bin bir özveriyle, taş taş üstüne koyarak yükselttiği değirmenle^ ambarlar, Canziria, Mangalavite, evi, hepsi mi hepsi o ellerden geçecekti. Zavallı mülkleri, o ölüp gittikten sonra onları kim koruyabilirdi ki! Onların ne pahasına edinildiklerini kim biliyordu ki? Dük hazretleri sabah olup da evinden çıktığında, başı dimdik, ağzında purosu, pelerinin iç cebinde bastonunun sapı, şöyle bir duraklayıp atlarına bir göz atıyordu; Tanrı’nın yeryüzündeki gölgesiymiş gibi saygı gösteriyorlardı ona, her biri kendi görev yerine koşuyor, pencereler çarçabuk kapatılıyor, hepsinin başları açık, kapıcı kasketi elinde, camlı kulübesinin önünde, seyisler hayvanlarının sağrısı yanında hareketsiz, kırbaçlarını kalçalarına yapıştırmış dimdik bekliyorlar, kerliferli bir adam olan baş arabacı, teftişten geçerken iki büklüm olmuş, emirlerini alıyordu: O güldürü beş dakika sürüyordu. Ardından, o sırtını döner dönmez pencerelerden, ahırlara açılan kapının kemerlerinden, damın altından dumanları, alevleri savrulan, bembeyaz giysili aşçıların kaynaştığı mutfaktan yeniden şamata gürültü ayuka çıkıyordu; sanki saray her şeyi har vurup harman savursunlar diye ücret alan bir açlar sürüsünün eline terk edilmişti, ta bir ziyaretçiyi haber veren çıngırak çalana değin - o da ayrı bir görkemli törendi. Düşes hanım bazı günler şatafatlı elbiselerini giyip, Araf’ta Tanrı’nın inayetini bekleyen bir ruh misali, ziyaretçileri bekliyordu. Arada bir pırıl pırıl bir saltanat arabası geliyordu; kapıcının önünden yıldırım hızıyla geçiyor, adam piposunu paltosunun etekleri arasına sokuşturup kapının çıngırağına asılacak vakti ancak buluyordu; yüksek antreden süslü püslü giysiler içinde soylu hanımlarla uşaklar telaşla geçip gidiyorlar ve on dakika sonra yeniden ortaya çıkıyor, yine öyle alaş telaş başka yere yetişmek için koşturuyorlardı; öyle şeyler yapsınlar diye günübirlik tutulmuşa benzeyen insanların işleriydi. O ise vaktini karşı çatının kiremitlerini saymakla, eski uğraşının sevgisi ve özeniyle, bezemeli pencerelerin, som sütunların, mermer merdivenlerin, o debdebeli mobilyaların, o kumaşların, parayı tohumluğu yutan, suyu emen toprağın açlığıyla yiyip içen o insanların, o atların kaça mal olduğunu hesaplıyordu; ama onların verimi yoktu, meyve vermiyorlardı, hep daha büyük bir açlıkla, daha fazlasını yiyip yutuyorlardı, tıpkı onun bağırsaklarını tüketen illet gibi. Oysa o parayla neler neler yapılabilirdi! Ne güzel kazma darbeleri vurulur, ne kadar çok köylünün alın teri ödenirdi! Koskoca imalathaneler, koskoca köyler inşa edilebilirdi... topraklar ekilebilirdi, hem de göz alabildiğince... Ve haziran geldi miydi, ordu kadar rençper, dağlar gibi buğday biçerdi, sel gibi para dolardı ceplere!.. O zaman o kiremitlerin üstünde şamata eden serçeleri, aşağıya, pencerelere kadar hiç inmeden çatının kenarında batan güneşi gördükçe yüreği kabarıyordu. Tozlu yollar düşüyordu aklına, kimi altın yaldızlı kimi yemyeşil güzelim tarlalar, çitler boyunca sürüp giden kuş ötüşleri, saban izlerinden buğular tüttüren o güzelim sabahlar!.. Artık neye yarar!.. Neye yarar!..</p>

  <p>Şimdi dört duvar arasına hapsedilmişti; kulaklarında kentin hiç dinmeyen uğultusu, onca kilisenin kafasına çekiç gibi inen çan sesleri arasında, humma onu yavaş yavaş tüketiyor; bedenini kemiren sancılar kimi zaman, bitişik odada esnemekte olan uşağın rahatını kaçırmamak için yastığını ısırtıyordu. İlk günlerde değişiklik, o yeni hava, belki de rastlantı sonucu uygun gelen bir ilaç da mucize yaratmıştı, ona iyileşebileceği umudunu vermişti. Ardından illet öncesinden beter tekrarlamıştı. O lanetli hastalığa Palermo’nun en iyi hekimleri bile çare bulamamışlardı! Tıpkı kendi kasabasının bilgisiz doktorları gibi, üstelik daha da yüksek ücret alıyorlardı! Altlarında arabalarıyla anlı şanlı doktorların biri gidip biri geliyor, holde bıraktıkları uşaklarının ücretini bile ödetiyorlardı. Onu gözlemliyor, mıncıklıyor, sanki bir çocukla ya da köylüyle konuşuyormuş edasıyla sürgülüyorlardı. Esrarlı sözcüklerle açıklamalar yaparak, onu çömezlerine panayırda şarlatanların boynuzlu horozu ya da çift kuyruklu koyunu gösterdiği gibi gösteriyorlardı. Biçare adamcağız, bedeninde hangi illetin yuvalandığını öğrenmek istediği vakit, dudaklarının ucundan bir yanıtla geçiştiriyorlardı, sanki can onun canı değildi! Onlar da koskoca bir eczane dolusu ilaç satın aldırmışlardı: Altın gibi damlalarla ölçülen ilaçlar, bir fırçayla sürülen ve cascavlak yaralar açan merhemler, daha beter sancılar veren, ağzında bakır tadı bırakan zehirler; onu bitkin, başını kıpırdatacak güçten yoksun bırakan banyolar ve ter söktürücüler, her yanda ecelin gölgesini görüyordu artık.</p>

  <p>– Beyler, ne oyunu oynuyoruz? - demek geliyordu içinden. - Öyleyse, hep aynı hikâyeyse, ben memleketime döneyim daha iyi...</p>

  <p>Hiç olmazsa orada ona parasından ötürü saygı gösterirlerdi, o parayı sağlığı için nasıl harcadığını bilmeyi isterse, içinden geleni söylemesine izin verirlerdi. Oysa burada sanki hastaneye düşmüştü de, merhameten bakıyorlarmış gibiydi. Konsültasyona çağrılan kodaman doktorlara eşlik eden damadından da çekinmek durumundaydı. Ona sırtlarını dönerek, kendi aralarında konuşuyorlardı, onun ağzı açık, bir hayat memat lafı beklemesine hiç aldırış etmiyorlardı. Ya da hiçbir şey demeyen, iane gibi bir yanıt lütfediyorlardı, sanki şöyle diyen bir gülücük:</p>

  <p>– Artık Cennet’te görüşürüz, adamcağızım! - Öyleleri de vardı ki, sanki alınmışlar gibi, sırtlarını dönüveriyorlardı. O, doktorların yüzlerinin ciddiyetinden, cesaret kırıcı omuz silkmelerden, damadıyla uzun uzun konuşmalarından, holde kendi aralarında uzun boylu mırıldanmalarından durumun vahim olduğunu seziyordu. Sonunda dayanamadı. O beylerin yine aynı pantomimayı tekrarladıkları bir gün, birini gitmeden önce eteğinden yakaladı.</p>

  <p>– Doktor bey, benimle konuşun! Hasta olan benim yahu! Çocuk değilim. Ne olup bittiğini bilmek istiyorum, ortada olan benim canım!</p>

  <p>Oysa doktor sanki evinde bir saygısızlıkla karşılaşmış gibi, düke çatmaya başladı. Hastayı da hastalığı da oracıkta bırakıp gitmesin diye, yatıştırmak için bir hayli uğraşmak zorunda kaldılar. Don Gesualdo ona alçak sesle şöyle dediklerini işitti:</p>

  <p>– Merhamet edin... Usul adap bilmiyor... İlkel bir adam... hep öyle saldım bayıra yaşamış... - Zavallıcık hepsini yutmak zorunda kaldı ve bir şeyler öğrenmek için kızına yöneldi.</p>

  <p>– Ne dedi doktorlar? Gerçeği söyle bana... Vahim bir illet mi, söylesene?..</p>

  <p>Ve onun gözlerine, tutmak istediği halde yaşlar dolduğunu görünce, öfkesi başına vurdu. Ölmek istemiyordu. Ayağa kalkıp o lanet olası evden çekip gitmek için kendinde umutsuzca bir güç duyuyordu.</p>

  <p>– Senin için söylemiyorum... Yapılabilecek her şeyi yaptın sen... Hiçbir eksiğim yok... İyi de, bak, ben buna alışık değilim... Burada, bu evde boğulur gibi oluyorum...</p>

  <p>O evde kızı da rahat değildi. Zavallı babanın içine doğuyordu. Kankoca görünürde pek uyumluydular; hizmetkârların önünde aralarında kibar kibar konuşuyorlardı; öğle yemeğinden sonra dük karısının ufak salonunda hemen her zaman yarım saat geçiriyordu; her sabah, kahvaltıdan önce gidip ona iyi günler diliyordu; Ölüler yortusunda, Noel’de, Aziz Rosalia bayramında, onun isim gününde ya da evlenme yıldönümlerinde ona mücevherler armağan ediyordu; Isabella onları kocasının sevgisinin kanıtı olarak babasına göstermişti.</p>

  <p>– Ah, ah... anlıyorum... hayli paradan çıkmış olmalı!.. Ama sen mutlu değilsin... mutlu olmadığın yüzünden belli...</p>

  <p>Onun gözbebeklerinde bir başka sır okuyordu; babasının yanındayken bile yakasından düşmeyen ölümcül bir kaygı, ani bir ayak sesi duyduğunda ya da dükün geldiğini bildiren çıngırak alışılmadık bir saatte çaldığında, yerinden sıçrıyordu; beti benzi ölü gibi sapsarı kesiliyordu, bazı kaçamak bakışlarında bir sitem seziliyordu. Birkaç kez onun koşa koşa, beti benzi atmış, yaprak gibi titreyerek geldiğini görmüştü. Bir gece geç vakit, dertleriyle baş başa yatağında yatarken, kulağına alt kattan alışılmadık bir patırtı gelmişti; kapılar çarpılıyor, hizmetçi imdat ister gibi çığlık çığlığa bağırıyordu, o sesten ürkerek yatağında doğrulmuştu. Gelgeldim kızı ertesi gün hiçbir şey söylemek istemedi; hatta onun soruşturmasından sıkılıyor gibiydi. O evde sözlerle iç çekişleri bile hesaplıydı, her biri kendi dertlerini içine gömüyordu; dük soğuk bir gülümsemeyle, Isabella ona rahibe okulunda öğrettikleri kibar tavırlarla. Perdelerle halılar her şeyi boğuyordu. Ama onları, karşısında karıkoca öylesine sakin gördüğünde, hiç kimse altında bir şeyler gizli olduğundan kuşkulanmazdı; Gesualdo’nun sırtında ise ürpertiler dolaşıyordu.</p>

  <p>Öte yandan, elinden ne gelirdi ki? Kendi derdi kendine yetiyordu. Kendi durumu herkesinkinden beterdi, ecelin soluğu ensesindeydi. O gözlerini yumunca geride kalanların hepsinin bir bakıma içleri rahat edecekti, tıpkı kendisinin babası ve karısı öldükten sonra içinin rahat ettiği gibi. Herkes suyu kendi değirmenine taşır. Başkalarının değirmeni işlesin diye kendisi onca su taşımıştı! Speranza olsun, Diodata olsun, bütün ötekiler olsun... seller gibi su. Orada, hepsinin bir elleri yağda bir elleri balda yaşadıkları o saraydaki her şey de onun eseriydi; ama o arada kendi incecik çarşaflar, kuştüyü yastıklar arasında rahat edemiyordu; güneşini elinden alan kat kat ağır perdeler, güzelim ipek atlaslar arasında boğuluyordu. O tantana öylece sürsün diye harcadığı paralar, saray halkının dedikoduları, soluklarını saysın diye kapının ardına nöbetçi diktikleri uşak, hatta ona boğazından geçmeyen tatsız tuzsuz çorbalar hazırlayan aşçı, her şey mi her şey boğuyordu onu; en ender, lezzetli yiyecekleri bile sindiremiyordu, çivi olup etlerine saplanıyorlardı.</p>

  <p>– Açlıktan öldürüyorlar beni, anlıyor musun! - diye yakınıyordu bazen kızma, umutsuzlukla ateşlenen gözlerle. - Para gitmesin diye değil... Herhalde çok iyi yiyeceklerdir... Gel gör ki benim midem alışık değil... Beni yine evime gönderin. Doğduğum yerde gözlerimi yummak istiyorum!</p>

  <p>Ölüm düşüncesi yakasını bırakmaz olmuştu; maksatlı sorularından, kuşku dolu bakışlarından, aynı zamanda onu çeşitli biçimlerde gizlemek için sürekli çırpınmasından belli oluyordu. Artık kimseden çekindiği yoktu, yakaladığı herkese sorup duruyordu:</p>

  <p>– Gerçeği bilmek istiyorum, muhterem beyler... İşlerimi bir hale yola koymak için... gelir kaynaklarımı...</p>

  <p>Ve ağır... vahim bir şey değil... en azından şimdilik... diye güvence vermeye çalıştıklarında, o yine başlıyordu ısrar etmeye; gözlerini dikerek, kurnazlıkla ağızlarından bilgi almaya uğraşıyordu:</p>

  <p>– Bakın, muhterem beyler, orada, memleketimde, yapılacak dünya kadar işim var... anlayın beni!.. Böyle el el üstünde oturamam ki ben!.. Her bir şeyi benim düşünmem gerek, yoksa hepsi mahvolur gider!..</p>

  <p>Sonra o illetin nereden başına musallat olduğunu açıklıyordu:</p>

  <p>– Kahırlar beni bu hale soktu!.. Dert üstüne dert!.. Biri bitmeden öbürü başlıyordu! Görüyorsunuz işte, nah buracığımda birikip mayalandılar!..</p>

  <p>Kimseye güvenmez olmuştu. Masraftan kurtulmak, malına mülküne sahip çıkmak için onu başlarından atmaya sabırsızlanmalarından korkuyordu. Nazik bir gülümseyişle, hepsinin içini rahatlatmaya uğraşıyordu:</p>

  <p>– Masrafa bakmayın... Ödeyecek gücüm var... Damadım biliyor... Ne yaparsanız yapın... Boşa harcanmış sayılmaz... Hayatta kalacak olursam, daha dünya kadar para kazanabilirim... Gözlerinde yaşlarla, kendi kızına yaranmaya çabalıyordu. Ah, mal denen şeyin babayla evlat arasına da nifak soktuğunu bilirdi. Onu kendi sözlerinden yakalamaya çalışıyordu. Çocukken yaptığı gibi okşayarak, ama o arada yüreği ağzında, göz ucuyla izleyerek kekeliyordu:</p>

  <p>– Burada neyim eksik ki? İyileşmek için ne lazımsa var... Ne gerekirse harcarız, değil mi ama?</p>

  <p>Fakat hastalık baskın çıkıyor, hiçbir aldanmaya izin vermiyordu. Öyle cesaretinin kırıldığı anlarda zavallı adamcağız akimdan geçenleri yüksek sesle söylüyordu:</p>

  <p>– Ne işime yarar ki?.. Bütün bunlar neye yarar ki?.. Annene bile yaramadıydı!</p>

  <p>Günün birinde dükün kâhyası çıkageldi; teklifli mi teklifli, nazik mi nazik, efendisi ölümcül bir darbe indirmeye hazırlandığı zamanlar olduğu gibi. Sağlığı hakkında bilgi aldı; uzun zamandır sürüp giden o hastalıktan ötürü teessürlerini bildirdi. Çok iyi anlıyordu elbette, Don Gesualdo gibi bir işadamı... ne karışıklıklar olmalıydı!., ne kadar zarar ziyan... sonuçları... öylesine geniş çaplı bir işletme... kimse ciddi olarak uğraşamıyordu... Sonunda kendisi üstlenmeyi önerdi... aileye... Düşes hanıma olan bağlılığından ötürü... Dük hazretlerinin yıllar yılıdır sadık bendesiydi... Dolayısıyla Don Gesualdo’nun da çıkarları ona dert oluyordu. Üstündeki her türlü yükten kurtararak onu ferahlatmayı öneriyordu... sadece iyileşinceye kadar... uygun görürse... ona vekâlet verip görevlendirebilirdi...</p>

  <p>Adam zehrini kustukça Don Gesualdo’nun yüzü renkten renge giriyordu. Gözlerini iri iri açmış, tek söz söylemiyordu ve o tuzaktan nasıl sıyrılacağım kafasında evirip çeviriyordu. Ansızın, yeniden sancı nöbetine tutulmuş gibi bağırıp kıvranmaya koyuldu, sanki son anı gelmiş, hiçbir şey işitmiyor, konuşamıyor gibiydi. Yalnız sayıklar gibi kekeledi:</p>

  <p>– Kızımı çağırın bana! Kızımı görmek istiyorum!</p>

  <p>Fakat kızı korkarak koşa koşa geldiğinde başka söz eklemedi. Kendi içine kapandı, haşin, güvensiz, bakışlarıyla kafasındakini ele vermesin diye yüzünü duvardan yana döndü, o işin içinden nasıl çıkacağını düşünmeye koyuldu. O pençelerden sıyrılmak için kurnaz davranmalıydı. Ardından sevgi dolu gözlerini şaşkınlık içinde kalan kızma dikti, başını evet, evet diye sallıyordu, yumuşak bir tavırla babaca gülümsedi:</p>

  <p>– Evet... bütün malımı mülkümü ellerinize bırakmak istiyorum... sırtımdan bu yük kalkmış olur... Hatta bana bir iyilik etmiş olursunuz... bu düşkün halimde.... Her şeyi üstümden atmak istiyorum... Nasıl olsa şunun şurasında kaç günlük ömrüm kaldı... Vekâleti hazırlamak... bağışı... neyi istiyorsanız onu yapmak için beni evime döndürün... Oradaki noteri tanıyorum... neyi ne yapacağımı biliyorum... Ama önce beni evime döndürün... Ondan sonra ne isterseniz!..</p>

  <p>– Ah, babacığım, babacığım! - diye ünledi Isabella, gözlerinde yaşlarla.</p>

  <p>Ama o günden güne öldüğünü hissediyordu. Artık hareket edemez olmuştu. Onu el altında esir tutabilsinler diye, elinden parasını, damarlarından kanını çekip almışlar da o yüzden yataktan kalkıp gidecek gücü kalmamış sanıyordu. Ahlayıp ofluyordu, sayıklıyordu, sancısından ve öfkesinden çığlıklar koparıyordu. Sonra da bitkin düşerek, ağzından köpükler saçarak, tehdidi, her şeyden kuşkulanarak yeniden döşeğine seriliyor, bir bardak su verecek olsalar ilkin uşağın ellerini gözlüyor, gerçeği anlamak, ölüm hükmünü okumak için her birinin gözlerinin ta içine bakıyor, kafasına taktığı şeyi anlayabilmek için numara yapmak zorunda kalıyordu.</p>

  <p>– Geçen gün gelen adamı yollayın yine... İmzalayacağım kâğıtları getirin... Üzerinde düşündüm, doğru olur. İşlerimi birine havale etmek lazım, ben iyileşene kadar...</p>

  <p>Ama şimdi onların acelesi kalmamıştı; her gün vaat ediyorlar, bugünden yarına erteliyorlardı. Dük bile artık gereği yok demek ister gibi omuzlarım kaldırdı. O kayıtsızlık karşısında, hasta daha da büyük bir ecel korkusuna kapıldı. Sanki hayata tutunmanın yolu oymuş gibi ısrar ediyor, mallarını bir hale yola koymak istiyordu, ne de olsa bir kuvvet, bir irade hareketiydi. Kendi kendisine hâlâ malının sahibi olduğunu kanıtlamak için vasiyetname düzenletmek istiyordu. Sonunda dük, onu susturmak için, gereği yok dedi, başka evlatları olmadığına göre... Isabella tek evlattı...</p>

  <p>– Efendim? - diye yanıtladı o. - Gerekmez mi... tek evlat mı?..</p>

  <p>Ve yeniden döşeğine serildi, kahrolmuştu. Ona daha başkaları da var, kızından önce doğmuş mirasçıları, kendi kanmdan, diye yanıt vermek isterdi. O öfkeyle pişmanlıklar duymaya başlıyordu. Karabasanlar görüyordu, geceleri solgun, hiddetli suratlar beliriyordu önünde; birtakım seslerle, sarsıntılarla tere kana batmış, sıçrayarak uyanıyordu, yüreği güm güm vuruyordu. Kafasına şimdi nice düşünceler üşüşüyordu, nice anılar, gözlerinin önünden nice kişi gelip geçiyordu: Bianca, Diodata, daha başkaları, onu öyle bir el uzatmadan ölüme terk etmeyecek kişiler! Bir konsültasyon daha istedi, en iyi hekimler hangileriyse. Onun illetini geçirecek hekimler vardı herhalde, arayıp bulmak, iyi para vermek yeterdi. Parasını bugünler için kazanmıştı o! Memleketteyken demişlerdi ki, karnını yarmalarına izin verseymiş... Pekâlâ, yarsınlar, buyursun yarsınlar işte!</p>

  <p>Kararlaştırılan günde konsültasyonu daha sabahtan bekledi; tıraş olmuş, saçları taranmıştı, benzi kül rengiydi, ama dimdik, kararlı, yatağında oturuyordu. Artık durumunu açık seçik görmeyi istiyordu.</p>

  <p>– Serbestçe konuşun beyler. Ne gerekirse yapılacak!</p>

  <p>Yüreğinde biraz çarpıntı vardı. Saçlarının arasında daha şimdiden korkuya kapılmış gibi bir karıncalanma hissediyordu. Ama her şeye hazırdı; neredeyse karnını açıyordu, buyrun, çıkarın şu mereti diye. Eğer bir ağaçta bir ur varsa, ne yaparlardı yani? Dalını kesiverirlerdi! Oysa şimdi doktorlar onu ameliyat etmeyi bile istemiyorlardı. Çekiniyorlardı, olurdu olmazdı diyorlardı. Aralarında bakışıyorlar, yarım yamalak sözler geveliyorlardı. Biri sorumluluk almak istemiyordu; bir başkası artık yararı yok diyordu... olan olmuştu... En yaşlıları, Tanrı bilir, insanı ölmeden mezara koyan bir şeamet kuşu suratıyla, aileyi teselli etmeye koyulmuştu bile, daha önce ameliyat edilse de yararı olmazdı diyordu, o çeşit bir illet...</p>

  <p>– Ah... - diye yanıtladı Don Gesualdo, bir anda sesi boğuklaşmıştı.... - Ah... Anladım...</p>

  <p>Ve yavaş yavaş kendini salıverdi, soluksuz kalmış, döşeğine uzandı. O an için başka şey eklemedi. Sustu, konuşmalarını tamamlamalarını bekledi. Yalnız işlerini düzenlemenin zamanı geldi mi, onu bilmeyi istiyordu. Artık oyalanmaya yer kalmamıştı! O kadar önemli işleri vardı ki, yerli yerince bırakmayı istiyordu...</p>

  <p>– Sus! sus! - diye homurdandı, yanında durmuş gözyaşları döken kızına dönüp. Cenaze gibi bir yüz, kapkara çukurlarının dibinde bir çift çiviye benzer gözleriyle, sonuçta vermeleri gereken yanıtı bekliyordu. Durumun şaka kaldırır yanı yoktu.</p>

  <p>– Hayır, hayır... Daha vakit var. Bu çeşit hastalıklar yıllar yılı sürer... Ama... tabii ki... önceden harekete geçmek... işlerini vakit varken yoluna koymak... fena olmaz...</p>

  <p>– Anladım - diye yanıtladı Don Gesualdo burnu yorganın altında. - Teşekkür ederim, beyler.</p>

  <p>Yüzüne bir gölge indi ve orada öylece kaldı. Bir tür hınç, ellerini ve sesini titreten bir şey, aralık duran gözlerinden sızıyordu. Damadına durmasını işaret etti; yatağının önüne çağırdı, şöyle yüz yüze, baş başa.</p>

  <p><i>-</i> En nihayet... bu noter diyordum, gelecek mi gelmeyecek mi? Vasiyetimi yapmam lazım... Vicdanım rahat bırakmıyor... Evet efendim!.. Sonuçta malımın sahibiyim, doğru mu değil mi?.. Ah... ah... sen de mi durdun dinliyorsun?..</p>

  <p>Isabella gitti, karyolanın ayakucunda diz çöktü, yüzünü yorganların arasına gömmüş, hüngür hüngür ağlıyor, umutsuzlanıyordu. Öte yandan damadı onu yatıştırmaya bakıyordu.</p>

  <p>– Evet, tabii, ne zaman isterseniz, nasıl isterseniz. Şimdi olay yaratmanın yeri yok... Bakın kızınızı ne hale soktunuz!..</p>

  <p>– Pekâlâ! - diye söyleniyordu o hâlâ. - Pekâlâ! Anladım!</p>

  <p>Ve sırtını döndü, tıpkı rahmetli babası gibi. Yalnız kalır kalmaz, burnunu duvara çevirdi, öküz gibi böğürmeye başladı. Ama sonra bir gelen olursa, susuveriyordu. İlletini de üzüntüsünü de içine gömüyordu. Bırakıyordu, günler geçsin. Soluk kesilmedikçe hayat vardır. Soluğu yavaş yavaş azalmaya başlayınca da, giderek dertleriyle bağdaştı; nasır tutuyordu artık. Omuzları sağlamdı onun, derisi kalındı, o sayede epey zaman dayanırdı. Zaman oluyordu, derisinin nasıl da kalın olduğunu görünce dük hazretleriyle bütün ötekilerin suratlarının ne hal alacağım düşündükçe, çarşafların altında, kendi kendine bir hoşnutluk bile duyuyordu. Sancılarıyla bile barışmıştı, onlara kulak veriyor, eserleyip beserliyor, hayatta kalabilmek için orada, yanında olduklarını hissetmeyi diliyordu. Yakınları da nasır bağlamışlardı; o hastalığın yıllar yılı sürdüğünü öğrenmiş, sakinleşmişlerdi. Ne yazık ki dünya böyledir işte, ilk darbe geçti miydi, herkes kendi yoluna gider, kendi işine bakar. Yakınmıyordu bile; kurnaz bir köylü olarak, soluğunu boşa harcamamak için, söylemek istemediği şeyi ağzından kaçırmamak için hiçbir şey demiyordu; ancak o umutsuz yüzle karşısına çıkan, sonra da sevgi bahanesiyle onu oracıkta, el altında tutan kocasının suyuna akan kızını gördükçe, zaman zaman çok, ama çok anlamlar taşıyan bakışlarını zapt edemiyordu: Niyetleri vasiyetnamede kötü bir oyun oynamasın diye onu sarıp sarmalamaktı. Kızının başka gizli dertleri bulunduğunu, ecel babasının tepesinde beklerken, kimi zamanlar aklının başka yerde olduğunu sezinliyordu. Durumu kötüye gittikçe kendi kendini yiyordu: Damarlarında akan kan değil, düpedüz zehirdi; her geçen gün daha inatçı, daha suskun, yüzünü duvardan yana çevirmiş; yatışmak bilmiyordu, bir hayvan gibi, ancak homurtularla yanıt veriyordu.</p>

  <p>Sonunda vaktin saatin geldiğine kanaat getirdi, iyi bir Hıristiyan gibi ölmeye hazırlandı. Isabella derhal yanına koşmuştu. O, dirseklerine dayanarak doğruldu, yatağın içinde oturdu.</p>

  <p>– Dinle, - dedi Isabella’ya, - dinle...</p>

  <p>Yüzü allak bullaktı, ama sakin konuşuyordu. Gözlerini kızına dikmişti, başını sallıyordu. Isabella elini tuttu, başladı hıçkırmaya.</p>

  <p>– Sus, - diye yeniden söze girişti, - kes şunu. Böyle başlarsak hiçbir iş yapamayız.</p>

  <p>Göğsü inip kalkıyordu, çünkü soluğu yetmiyordu, heyecanlanmıştı da. Kuşkuyla çevresine bakınıyor, hep öyle başını sallıyordu, sessizce, soluk soluğa. Kız da yaşlar boşanan gözlerini kapıya çevirdi. Don Gesualdo bir deri bir kemik kalmış elini kaldırdı, havada bir haç işareti yaptı, bu iş bitti, bu âlemden göçmeden önce herkesi bağışlıyorum anlamında.</p>

  <p>– Dinle... Sana bir diyeceğim var... hazır baş başa kalmışken...</p>

  <p>Kız onun boynuna atıldı, umutsuzca ağlıyor hıçkırıklar arasında hayır, hayır, diyordu, titreyen elleriyle onu okşuyordu. Gesualdo da onun saçlarını okşadı, ağır ağır, tek söz söylemeden. Az sonra yeniden söze girişti.</p>

  <p>– Evet, öleceğim diyorum sana. Çocuk değilim ya... Boşa zaman kaybetmeyelim. - Sonra duygulandı. - Üzülüyorsun, ha?.. Sen de üzülüyorsun, değil mi?..</p>

  <p>Sesi de duygulanmıştı, üzgün gözlerinde tatlı bir ifade belirmişti ve dudaklarında bir şey titriyordu.</p>

  <p>– Seni sevdim... ben de... elimden geldiğince... yapabildiğim kadar... İnsan elinden ne kadar geliyorsa o kadarını yapar...</p>

  <p>Ardından onu yavaş yavaş kendine doğru çekti, neredeyse tereddütle, o da sarılmayı istiyor mu diye gözlerinin içine bakarak ve sımsıkı sarıldı, diken diken yanağını o incecik saçların üstüne bastırdı.</p>

  <p>– Canını acıtmıyorum, değil mi?.. Çocukluğundaki gibi?..</p>

  <p>O sırada dudaklarına daha başka şeyler de geldi, dalga dalga acılar, tutkular, kendi çıkarını kollayan alçakların onun kafasına sokmaya çalıştıkları şu iğrenç kuşkular. Eliyle alnını sıvazladı, o düşünceleri gerisingeri bastırmaya uğraştı ve lafını değiştirdi.</p>

  <p>– İşlerimizden bahsedelim. Gevezelikle vakit kaybetmeyelim şu anda...</p>

  <p>Isabella istemiyordu, odada dört dönüyor, saçını başını yoluyor, yüreğinin paralandığını söylüyordu; babası sanki gözlerini yummak üzereymiş gibi, uğursuzluk getireceğini düşünüyordu.</p>

  <p>– Hayır diyorum sana, bir konuşalım hele! - diye üsteliyordu o. - Ciddi konuşmalar bunlar. Şimdi kaybedecek zamanım yok.</p>

  <p>Yüzü karardıkça kararıyordu, gözlerine yeniden eski hıncın gölgesi düşüyordu.</p>

  <p>– Öyleyse demek oluyor ki senin hiç umurunda değil... tıpkı kocan gibisin...</p>

  <p>Sonra onun başını önüne eğip dinlemeye razı olarak karyolanın kenarına iliştiğini görünce, içini dökmeye başladı; o da, kocası da bütün borçlarla kendisine ne kahırlar çektirmişlerdi... Ona mallarını emanet ediyor, korumasını, savunmasını öğütlüyordu:</p>

  <p>– Bak ne diyorum, imzalayacağına bırak kolunu kessinleç evladır!.. Kocan yine sana birtakım kâğıtlar imzalatmaya getirdiğinde!.. O malların ne emekler pahasına olduğunu bilmiyor!</p>

  <p>Alìa olsun, Canziria olsun, bütün o mülklerin kendisine nelere mal olduğunu anlatıyordu, hepsini sevgiyle sıralıyordu; ekili topraklar, otlaklar, bağlar, hepsini nasıl yavaş yavaş, birer birer ele geçirdiğini anıyordu; ayrıntılarıyla, karış karış, iyi ve kötü özellikleriyle anlatıyordu. Sesi titriyor; elleri titriyor; yüzüne hâlâ birazcık renk geliyor, gözleri yaşarıyordu:</p>

  <p>– Mangalavite var ya... sen de biliyorsun... annenle birlikte geldiydiniz... Kırk <i>salma</i> arazi, baştan başa ağaçlıktır!.. O canım portakal ağaçları... hatırlıyor musun?.. Zavallı anneciğin de, son günlerinde onları yiyerek ferahlıyordu!.. Yılda üç yüz bin portakal verirlerdi! Üç yüz <i>onza</i> dolaymda! Sonra Salonia... altın gibi başaklar... mucizeli bir topraktır... dedenin kemikleri orada yatıyor, ruhu şad olsun!..</p>

  <p>Sonunda o duygularla, çocuk gibi ağlamaya başladı.</p>

  <p>– Yeter - dedi sonra. - Sana bir diyeceğim var... Dinle...</p>

  <p>Son arzusunu nasıl karşılayacağını görebilmek için onun yaş dolu gözlerine uzun uzun baktı. Biraz daha yaklaşmasını, üstüne eğilmesini işaret etti; yatağında sırtüstüydü, duraksıyor sözcükleri aranıyordu.</p>

  <p>– Dinle!.. Vicdan azabı çekiyorum... Bazı kimselere bir şeyler bırakmak istiyorum, onlara karşı görevlerim var... Az bir şey... Seni zarara sokmaz, nasıl olsa zenginsin... Babanın senden istediği bir armağan say... ölüm döşeğindeyken... şayet senin için de bir şeyler yaptıysam...</p>

  <p>– Ah, babacığım, babacığım!.. Bunlar nasıl sözler! - diye hıçkırdı Isabella.</p>

  <p>– Yapacak mısın, ha? yapacak mısın?.. Kocan istemese bile...</p>

  <p>Kızının şakaklarını ellerinin arasına aldı; sözünü yerine getirecek mi, gözlerinde okumak, kendi açısından çok önemli olduğunu, yüreğinde o sırrı taşıdığını anlatmak için yüzünü kaldırdı. Ve ona öyle bakarken, kendisi de kızının gözlerinde saklı olan o öbür sırrı, o öbür gizli derdi sezinler gibi oldu. Ve o anda ona daha başka şeyler de söylemek, başka sorular da sormak, yüreğini günah çıkaran papaza açar gibi açmak, onun yüreğini de okumak geçiyordu içinden. Ne var ki kızı sanki sezinlemiş gibi, başını önüne eğiyordu; kaşlarının ortasında Trao’ların o kırışığıyla, kendini geri çekiyor, içine kapanıyor, derdini de, sırrını da kibirle içine gömüyordu. Gesualdo da bunun üzerine, o nasıl bir Trao ise, kendisinin de kimselere güvenmeyen, düşmanca bakan bir Motta olduğunu hissetti yeniden, ikisi apayrı hamurdandılar. Kollarını gevşetti, başka söz eklemedi.</p>

  <p>– Şimdi bana bir papaz çağırt - diye tamamladı sözlerini, başka bir ses tonuyla. - Tanrı ile hesabımı kapatmak istiyorum.</p>

  <p>Öylece birkaç gün daha geçirdi, bir iyileşip bir fenalaşıyordu. Hatta birazcık toparlanır gibiydi ki, apansızın, bir gece, durumu hızla kötüleşti. Bitişik odada nöbetçi bıraktıkları uşak tansökümünden önce çırpınıp sayıkladığını işitti. Ama o kaprislere alışık olduğundan, öbür yanına dönerek, duymamazlığa geldi. Nihayet, baktı ki o nakaratın sonunun geleceği yok, usanarak, uykulu uykulu, nesi varmış diye görmeye gitti.</p>

  <p>– Kızımı! - diye mırıldandı Don Gesualdo, kendisininkine benzemeyen bir sesle. - Kızımı çağırın bana!</p>

  <p>– Ha, peki efendim. Derhal gidip çağırırım - diye yanıtladı uşak ve gidip yeniden yatağına girdi.</p>

  <p>Ama o kahrolası onu bir türlü uyutmuyordu! Horuldarken biraz ıslık sesi çıkarıyordu, kontrbastan beter gümbürdüyordu. Uşak gözlerini yumar yummaz sıçrayarak yerinden fırlamasına neden olan tuhaf bir ses duyuyordu; can sıkıcı, tüyler ürpertici bir tür hırıltıydı. Öyle ki sonunda öfkesinden cinleri başına fırlamış olarak, yeniden kalkmak zorunda kaldı; ağzının içinde sövgüler, küfürler mırıldanıyordu.</p>

  <p><i>-</i> Bu da ne böyle? Şimdi de başına mı vurdu? Kapris yapıyor işte! Nedir derdi?</p>

  <p>Don Gesualdo yanıt vermiyordu; hep öyle sırtüstü oflayıp pufluyordu. Uşak şamdanı eline alıp yüzüne baktı. O zaman gözlerini iyice ovuşturdu ve yeniden gidip yatma isteği yok oluverdi.</p>

  <p>– Eyvahlar olsun! Şimdi ne yapacağız peki? - diye kekeledi, başını kaşıyarak.</p>

  <p>Bir an öylece, elinde şamdanla bakakaldı; biraz beklesin mi, yoksa hemen aşağıya inip hanımını mı uyandırsın, evin altını üstüne mi getirsin diye düşünüyordu. O arada Don Gesualdo giderek yatışmaktaydı, soluğu sıklaşmış, titremeler geçiriyor, arada bir yüzünü buruşturuyordu, gözleri hep öyle sabitti, iri iri açılmışlardı. Birden kasılıp kaldı ve hepten sustu. Pencerede gün ağarmaya yüz tutmuştu. İlk çanlar çalıyordu. Avluda atların eşindiği, kaşağıların taşlara çarptığı işitiliyordu. Uşak gidip giyindi, sonra dönüp odayı topladı. Yatağın perdelerini çekti, pencereleri ardına kadar açıp, temiz havayı ciğerlerine çekmek için elinde sigarasıyla başını uzattı.</p>

  <p>Hasta bir atı dolaştıran seyis başını pencereye doğru kaldırdı.</p>

  <p>– Güzel bir sabah, Don Leopoldo, ha?</p>

  <p>– Gece de güzel oldu!- diye yanıtladı uşak esneyerek. -Bu nimet de benim kısmetimmiş!</p>

  <p>Diğeri hayrola ne var anlamında başını salladı; Don Leopoldo da, Tanrı’ya şükür; ihtiyar sizlere ömür anlamına gelen bir işaret yaptı.</p>

  <p>– Ya... böyle... sessiz sedasız mı?.. - diye bir gözlemde bulundu, süpürgesiyle terliklerini avluda sürüyen kapıcı.</p>

  <p>O arada daha başka hizmetkârlar da ortalıkta görünmüşlerdi, gidip bir bakmak istediler. Çok geçmedi, ölünün odasına kollarını sıvamış, pipoları ağzında hizmetkârlar doluşuverdi. Karşısındaki pencerede bütün o adamları gören gardırop görevlisi kadın da gelip yan odaya başını uzattı.</p>

  <p>– Nasıl oldu da bizi şereflendiriyorsunuz, Donna Carmelina! Girin, girin; korkmayın, yemeyiz sizi... Şuna gelince... artık size sarkıntılık falan etmeyeceği kesin...</p>

  <p>– Sus bakayım, günaha giriyorsun!.. Yok, işte korkuyorum da ondan, zavallı adamcağız... çilesi sona ermiş.</p>

  <p>– Eh, benim çilem de öyle - diye ekledi Don Leopoldo.</p>

  <p>Böyle, çevresinde halka olmuş hizmetkârların ortasında, <span style="font-size: 0.93em; text-indent: 1em;">o adamın kendisine çektirdiklerini anlatıyordu - ne gecesi belliydi ne gündüzü, insan ne yanından alacağını bilemiyordu, memnun etmenin hiç yolu yoktu.</span></p>

  <p>– Sahiden bizden daha yüksekte doğmuş olanlara hizmet etmek neyse ne de... daha fazla bir şey demeyeyim, ölülerin arkasından konuşulmaz.</p>

  <p>– Nerede doğduğu gözle görülüyor... - diye gözlemde bulundu arabacı başı ciddiyetle. - Şu ellerine bakın hele!</p>

  <p>– Öyle, ırgat gibi çalışmış birinin elleri!.. Görüyorsunuz ya, talihli doğmak ne demek... Şimdi geldi, prensler gibi ipek çarşaflar arasında öldü!..</p>

  <p>– O halde, - dedi kapıcı - gidip aşağı kapıyı kapatmalı mıyım?</p>

  <p>– Eh, tabii artık! O da aile malı. Şimdi gidip düşes hanımın oda hizmetçisine haber vermek gerek.</p>

  <div></div>
</body>
</html>