<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<!--?xml version="1.0" encoding="UTF-8"?--><html xmlns="http://www.w3.org/1999/xhtml">
<head>
  <meta name="charset" content="UTF-8"/>
  <title></title>
  <link rel="stylesheet" href="../Styles/main.css" type="text/css"/>
</head>

<body>
  <hr class="hr2"/>

  <h2>II</h2>

  <p>Meydanda, Don Diego Trao’nun eski püskü şapkası ve bayramlık gocuğuyla geçtiğini görmeleri olay oldu:</p>

  <p>– Sizi evinizden çıkarmak için yangın gerekiyormuş demek!</p>

  <p>Kuzen Zacco onu Soylular Kahvesi’ne götürmeyi bile istedi:</p>

  <p>– Gelin, anlatın bize, nasıl olduydu...</p>

  <p>Zavallıcık elinden geldiğince sıvışmayı denedi; bir kere oraya üye değildi: Trao’lar yoksul olmasına yoksuldular gerçi, ama kimsenin önünde boyun bükmemişlerdi. Doktor Tavuso’nun gün boyu başköşeye kurulup oturduğu Bomma’nın eczanesinin önünden geçmemek için uzun yoldan dolaştı; gel gör ki duvarlara sinerek Condotta’dan yukarıya tırmanırken Ciolla olacak boşboğazla yüz yüze geldi, adam hep dedikodu peşinde dolaşırdı:</p>

  <p>– Hangi rüzgâr attı sizi buralara, Don Diego, hangi rüzgâr! Kuzin Rubiera’ya mı gidiyorsunuz?</p>

  <p>Don Diego kıpkırmızı kesildi. Galiba herkes sırrım yüzünden okuyordu! Yan sokağa sapmadan önce Ciolla’nın ardından gözetlemesinden korkarak, yine duraksayarak, ihtiyatla dönüp arkasına bakındı. Bereket adam durmuş Başrahip Lupi ile gevezeliğe dalmıştı, kahkahalar atıyordu; başrahip de ona pek dikkati çekmeksizin yalnızca ağzıyla gülerek karşılık veriyordu.</p>

  <p>Barones Rubiera buğdaylarını elettirmekteydi. Don Diego ambarın kapısının önünden geçerken gördü, bir toz bulutunun ortasında, kolları çıplak, basma etekliğini kalçasına toplamış, siper olsun diye burnunun üstüne indirdiği başörtüsüne karşın saçı başı toza bulanmıştı. Pirtuso denen o soyguncu simsarla çekişmekteydi, adam <i>salma</i><a class="footnoteref" id="k8" href="../Text/dipnotlar.xhtml#n8"><sup>[8]</sup></a> başına iki <i>tari </i>daha az ödeyerek malını kapatmaya çalışıyordu; baronesin suratını ateş basmıştı, tüylü kollarıyla hareketler yapıyordu, göbeği hop inip hop kalkıyordu:</p>

  <p>– Hiç vicdanınız yok mu sizin, tefeci misiniz nesiniz yahu?.. - Sonra, Don Diego’yıı görür görmez gülümseyerek döndü:</p>

  <p>– Selam olsun, kuzen Trao. Hangi rüzgâr attı sizi bu taraflara?</p>

  <p>– Şey için geliyordum, kuzin hanım... - derken tozdan boğulan Don Diego başladı öksürmeye.</p>

  <p>– Kaçılın, kaçılın! Uzaklaşın buradan, kuzenim. Siz alışkın değilsiniz - diye sözünü kesti barones. - Görüyor musunuz ne işlerle uğraşıyorum? Aman Tanrım, yüzünüzün hali ne böyle! Dün gece ödünüz patladı, değil mi?..</p>

  <p>Tavan arasından, tahta merdivenin tepesinden içinde mavi çoraplarla bir çift partal kundura göründü ve hoş bir genç kız sesi işitildi; diyordu ki:</p>

  <p>– Barones hanım, işte geldiler.</p>

  <p>– Genç baron döndü mü?</p>

  <p>– Uzakta Marchese’nin havladığını duyuyorum.</p>

  <p>– Tamam, şimdi geliyorum. Evet, malı ne yapıyoruz, Lio usta?</p>

  <p>Pirtuso kilesinin üstünde dertop olmuş oturuyordu, istifini bozduğu yoktu, buğday hamulesiyle hiç ilgilenmez gibi, öteye beriye, kilise kadar geniş ambarda bulunan tuhaf nesnelere bakınıyordu. Bir zamanlar, Rubiera ailesinin şanlı devrinde, oraya bir tiyatro bile yapmışlardı. Üstünde çıplak kadın resimleri bulunan kemerle kiliseyi andıran sütunları hâlâ seçiliyordu; karşısında geniş aile locası, parmaklığından bezler sarkıyordu; bir köşede ahşap oymalı koskocaman kırık dökük bir karyola; kundura yapmak için ortaları delinmiş kocaman meşin sandalyeler; bir dokuma tezgâhının gelediri üstünde tozla kaplı bir kadife eyer; çepeçevre asılı boy boy elekler; kürek ve süpürge yığınları; sahneye çıkan merdivenin altına sıkıştırılmış, kapısında Rubiera ailesinin arması bulunan bir tahtırevan ve tavanına taç gibi konulmuş bir eski püskü el feneri. Giacalone ile Vito Orlando, dağ gibi buğday yığınlarının ortasında, muazzam irilikte eleklerin çevresinde tere kana batmış, yüzleri tozdan bembeyaz, ses sese tempo tutarak, çılgınlar gibi didiniyorlardı; o sırada çırak Gerbido da dur durak bilmeden, buğdayı süpürgeyle kümeliyordu.</p>

  <p>– Vakti zamanıyla, Barones hanım, ben bu ambarda tiyatro seyretmişimdir, - diye yanıtladı Pirtuso o soruyu atlatmak amacıyla.</p>

  <p>– Biliyorum! Biliyorum! Rubiera ailesi servetini öyle yapa yapa millete yedirdi! Şimdi de hâlâ devam etmek istiyorsunuz!.. Şu buğday hamulesini alıyor musunuz, almıyor musunuz?</p>

  <p>– Dediğim gibi: Beş <i>onza</i><a class="footnoteref" id="k9" href="../Text/dipnotlar.xhtml#n9"><sup>[9]</sup></a> yirmi <i>tari’</i>ye.</p>

  <p>– Yo, doğru söylüyorum, veremem. Bu haliyle bile <i>salma </i>başına bir <i>tari</i> zarardayım.</p>

  <p>– Öyleyse bana müsaade, Barones hanım!</p>

  <p>– Haydi artık, Lio usta, Barones hanım sözünü söyledi bir kez! - diye ekledi Giacalone, eleği sallamaktan geri durmayarak. Ama simsar kilesini aldı, hiç yanıt vermeden çekti gitti. Barones arkasından koştu, eşikten seslendi:</p>

  <p>– Eh, haydi, beş yirmi beş olsun bari. Tamam mı?</p>

  <p>– Müsaadenizle, müsaadenizle.</p>

  <p>Ama barones göz ucuyla fark etti ki simsar durmuş, Ciolla’dan nihayet yakasım kurtararak, daracık yokuştan yukarı tırmanan Başrahip Lupi ile konuşuyor. Onun üzerine içi rahatladı, kuzeni Trao’ya döndü, başka bir konudan dem vurmaya girişti:</p>

  <p>– Ben de tam sizi düşünüyordum, kuzenim. O buğday hamulesinin birazını sizin evinize yollamak niyetindeyim... Yo, yo, teklifli davranmayın öyle... Akrabayız biz. Mahsul iyi gittiğinde hepimize yararı olmalı. Hem Tanrı yardımcı olur nasıl olsa!.. Evinizde yangın çıkmış, ha? Tanrı korusun! Dediler ki Bianca’nın ödü patlamış... Ben burayı böyle bırakıp koşamadım... bağışlayın.</p>

  <p>– Evet... ben de tam şey için gelmiştim... Sizinle konuşmam gereken bir konu var...</p>

  <p>– Söyleyin, çekinmeden söyleyin... Ama hazır oradayken, bakıverin bir, Pirtuso geri dönüyor mu acaba... Şöyle, fark ettirmeden...</p>

  <p>– Hayvanın biridir o! - diye yanıtladı Vito Orlando, hep öyle eleğin çevresinde didiniyordu. - Lio ustayı tanırım. Hayvanın biridir! Dönmez.</p>

  <p>Ama o anda Başrahip Lupi herkesi uzlaştıran o güzelim nazik yüzünde bir gülümsemeyle içeriye giriyordu, peşi sıra da elinde kilesiyle simsar.</p>

  <p>– <i>Deo gratias! Deo gratias!</i><a class="footnoteref" id="k10" href="../Text/dipnotlar.xhtml#n10"><sup>[10]</sup></a> Ee, Barones hanım, bu nikâhı kıyalım mı?</p>

  <p>Boynu bükük, bir kenarda bekleyen Don Diego Trao’yu fark eder etmez, başrahibin sesi ve havası değişiverdi, dudaklarını kıstı, o da usulca bir kenara çekildi, olanca dikkatini buğday satışına aracılık etmeye verdi.</p>

  <p>Bir süre daha durup çekiştiler; Lio usta şimdi handiyse cebindeki parayı çalmaya kalkışıyorlarmış gibi bağırıp çırpınıyordu. Barones ise umursamaz bir havayla ona sırtını döndü, tavandaki deliğe doğru seslendi:</p>

  <p>– Rosaria! Rosaria!</p>

  <p>– E, bu kadar da bağırmayın! - diye sesini yükseltti sonunda başrahip kürek gibi elini Lio ustanın omuzuna vurarak. - Kimin adına satın aldığınızı biliyorum ben. Don Gesualdo usta için alıyorsunuz.</p>

  <p>– Bu doğru değil! Don Gesualdo ustanın ilgisi yok! - diye bağırmaya koyuldu simsar. - Don Gesualdo ustanın işi bu değil ki! - Ama sonunda, fiyat konusunda anlaştıkları için, Pirtuso yatıştı. Başrahip ekledi:</p>

  <p>– Sakin olun, Don Gesualdo usta kâr kokusu gelen hiçbir işi kaçırmaz.</p>

  <p>Giacalone’nin göz kırptığını fark etmiş olan Pirtuso burnunun dibine kadar gidip yüzüne vurdu:</p>

  <p>– Ne o, ekmeğinden mi olmak istiyorsun sen? Ortada iş çeviriyorlarken insan sesini çıkarmaz, bilmiyor musun?</p>

  <p>Barones de öte yandan, simsar ona arkasını dönmüşken, Başrahip Lupi’ye bir göz kırptı, fiyat aslında fena sayılmaz gibilerden.</p>

  <p>– Evet, evet, - diye yanıtladı o, alçak sesle. - Baron Zacco daha ucuza satmak üzere. Ama Don Gesualdo ustanın henüz haberi yok.</p>

  <p>– Ya! Don Gesualdo usta şimdi de tahıl tüccarlığına mı el attı? Duvarcılıktan vaz mı geçti?</p>

  <p>– Girmediği iş yok ki, adam şeytanın ta kendisi! Efem diyorlar ki nahiye arazisinin kirası için açık artırmaya girmeye de niyetliymiş...</p>

  <p>Onu duyan baronesin gözleri fal taşı gibi açıldı:</p>

  <p>– Kuzen Zacco’nun toprakları mı yani? Elli yıldır babadan oğula devrettikleri kira mı?.. Alçaklık olur!</p>

  <p>– Olmaz demiyorum; olmaz demiyorum. Günümüzde kimseye saygı kalmadı. Kimin parası varsa onun borusu öter diyorlar...</p>

  <p>Bunun üzerine Don Diego’dan yana döndü, tumturaklı bir şekilde devirden yakınmaya koyuldu:</p>

  <p>– Şimdilerde paradan başka Tanrı yok! Öyle durumlar oluyor ki soylu bir adam... ya da bir iyi aile kızı... Talih yüzlerine gülmüyor vesselam! Ama hiç yoktan adam olup çıkmış birisi... Don Gesualdo usta gibi birisi mesela!..</p>

  <p>Başrahip sır verirmiş gibi bir edayla, baronesle ve Don Diego Trao ile alçak sesle konuşarak ve oraya buraya tükürerek sözüne yeniden başladı:</p>

  <p>– Şu Don Gesualdo usta var ya, kafası iyi çalışıyor! Zengin olacak, bu sözümü unutmayın! Şöyle namuslu bir kız için mükemmel bir koca olur... hani drahoması bulunmayan yığınla kız var ya.</p>

  <p>Lio usta bu kez gerçekten gidiyordu.</p>

  <p>– Tamam mı, Barones hanım, buğdayı yüklemeye gelebilir miyim?</p>

  <p>Baronesin keyfi yerine gelmişti, şöyle yanıtladı:</p>

  <p>– Evet, ama hancı ne der, biliyorsunuz: “Yemek de gani burada, içki de; ama parasız geleyim deme.”</p>

  <p>– Nakit para, çil çil, Barones hanım. Tanrı’ya şükür hiç sektirmeyeceğiz, göreceksiniz.</p>

  <p>– Söyledim ya işte size! - diye ses verdi Giacalone, eleğin üzerinden, soluk soluğa. - Don Gesualdo usta bu!</p>

  <p>Başrahip baronese bir daha göz etti ve Pirtuso çıkıp gittikten sonra dedi ki:</p>

  <p>– Aklıma ne geldi, biliyor musunuz? Açık artırmaya zatıâliniz de katılsanız, başka birileriyle birlikte... ben de katılırdım...</p>

  <p>– Yo, yo, o kadar işe birden girişemem ben!.. Hem sonra kuzen Zacco’nun arkasından iş çevirmeyi istemem! Siz de biliyorsunuz... Üç günlük dünya... Gün gelir, birbirimize muhtaç oluruz.</p>

  <p>– Demek istiyordum ki... hani bir başkasını öne sürseniz... mesela Don Gesualdo Motta ustayı. Birikmiş ufak bir sermayesi var; kesin biliyorum... Zatıâliniz adınızla desteklersiniz... Üçümüz aramızda bir ortaklık kurarız...</p>

  <p>Ardından, Don Diego onların tasarılarına kulak kabartıyor sandı; oysa adamcağız gocuğunun içinde sucuk misali kaskatı kesilmiş, kuzin Rubiera ile konuşma sırası gelsin diye bekliyordu ve zavallıcığın kafasında bambaşka bir şey vardı! Başrahip yine de hemen konuyu değiştirdi:</p>

  <p>– Ah, ah, bu ambar var ya, neler görmüş geçirmiştir! Hiç unutmuyorum, küçüklüğümde, Marki Limòli, Don Filippo’nun rahmetli annesi Margarone ile <i>Adelaide ile Comingio’yu</i><a class="footnoteref" id="k11" href="../Text/dipnotlar.xhtml#n11"><sup>[11]</sup></a> oynuyorlardı, hani hanım sonradan başını alıp, ta Salonia’ya gittiydi. “Adelaide! Nerelerdesin?” diye, hani şu manastır sahnesi... Görülecek şeydi! Millet, mendil elde, gözyaşlarını siliyordu! Don Alessandro Spina da heyecandan kendinden geçmiş, başlamıştı bağırmaya: “Ama kim olduğunu ona söylesene!” Ve ona çirkin bir laf da söylediydi... Sonra bir de akşam yemeğinden sonra hava almaya çıkmışken Marki Limòli’ye tüfekle ateş etmişlerdi, o da ayrı bir hikâye; Don Nicola Margarone de karısını alıp kıra götürmüş, bir daha yüzünü kimselere göstermemişti. Şimdi karıkoca ikisi de Rosario kilisesinde yatıyorlar, ruhları şad olsun!</p>

  <p>Barones başıyla evetliyor, arada bir buğdayı saplardan ayırmak için süpürgeyle vuruyordu.</p>

  <p>– Aileler öyle çöküp gidiyordu işte. Şayet Rubiera’ların evinde ben olmasaydım!.. Onca şan şereften geriye ne kalırdı görüyorsunuz işte! Benim kafamda kavak yelleri esmiyor, Tanrı’ya şükrolsun! Anamla babam nasıl dünyaya getirdilerse aynen öyle kaldım ben... Köylüydüler, evlerini kendi elleriyle yapmışlardı, böyle yıkacak yerde! İşte onların sayesindedir ki Rubiera’ların ambarında hâlâ Tanrı’nın nimetinden birazı kaldı, neymiş efendim, o eğlentilerin, tiyatroların yerine...</p>

  <p>O sırada arabacı katırlarını yüklemiş, geldi.</p>

  <p>– Rosaria! Rosaria! diye bağırmaya başladı yine barones merdivenden yana.</p>

  <p>Nihayet tavan arasından eski püskü kunduralarla mavi çoraplar belirdi, ardından hizmetçi kızın maymunsu görüntüsü; üstü başı pasaklı, saçı başı birbirine karışmış, elleri hep saçlarının arasında.</p>

  <p>– Don Ninì Vignazza’da değilmiş, - dedi kız sakin sakin. - Alessi köpekle döndü, ama küçükbey yanlarında yoktu.</p>

  <p>– Ah, Kutsal Bakire! - diye çığırmaya başladı hanımefendi, yüzünün ateş kırmızısı biraz solarak. - Ah, Kutsallar Kutsalı Meryem! Nerelerde acaba? Çocuğumun başına neler geldi acaba?</p>

  <p>Don Diego o sözleri işittikçe renkten renge giriyordu. -Yer yarılsa da içine girsem! - demek isteyen birinin yüzüydü o. Öksürdü, şapkasının içinde mendilini arandı, konuşmak üzere ağzını açtı; sonra öbür yana dönerek terini sildi. Başrahip göz ucuyla Don Diego Trao’ya bakarak telaşla yanıtladı:</p>

  <p>– Başka bir taraflara gitmiştir... İnsan ava çıktı mıydı, bilirsiniz ya...</p>

  <p>– Rahmetli babasının ne kadar kötü huyu varsa almış! Av, kumar, eğlence... başka şey düşündüğü yok... hem bana bir haber bile vermeden!.. Düşünebiliyor musunuz, dün gece, yangın çanları çalmaya başlayınca, onu aramaya odasına gidiyorum, bir de bakıyorum ki yok! Gösteririm ona gününü!.. Evet, gösteririm gününü!..</p>

  <p>Rahip konuşmayı kesmeye çabalıyordu, tedirgin yüzünde hiçbir anlama gelmeyen aptalca bir gülümsemeyle:</p>

  <p>– Eh, eh, Barones hanım! Oğlunuz artık çocuk değil ki; yirmi altı yaşında!</p>

  <p>– İsterse yüz yaşında olsun!.. Ta başgöz olana değin!.. Hem daha sonra da!</p>

  <p>– Barones hanım, katırların yükünü nereye boşaltsınlar? - dedi Rosaria, kafasını kaşıyarak.</p>

  <p>– Geliyorum, geliyorum. Şuradan gidelim. Siz de işinizi bitirdiğinizde, artık avludan geçersiniz.</p>

  <p>Barones hanım Giacalone ile Vito Orlando içerideyken ambarın kapısına kilit vurdu ve dış kapıya doğru yöneldi.</p>

  <p>Baronesin evi çok genişti, ana babası değişik mal sahiplerini yerlerinden uğrattıkça parça parça, bölüm bölüm bir araya getirilmişti, sonunda kızlarıyla birlikte Rubiera’ların konağına yerleşmiş ve hepsini toparlayıp bir bütün oluşturmuşlardı: Kimi alçak kimi yüksek damlar; şurada burada, duruma göre çeşitli büyüklükte pencereler; soylu sokak kapısı kulübemsi evlerin cepheleri arasına sıkışmış kalmıştı. Yapı daracık sokağın bir yanını boylu boyunca kaplıyordu. Barones başrahiple alçak sesle konuşurken, adım adım peşleri sıra gelen kuzenini neredeyse unutmuştu. Ama sokak kapısının önüne gelince rahip ihtiyatla geri çekildi:</p>

  <p>– Başka sefere artık; sonra yine uğrarım. Şimdi kuzeninizin sizinle bir konuşacağı var. Siz işinize bakın, Don Diego.</p>

  <p>– A, affedersiniz kuzenim. Girin, girin içeriye.</p>

  <p>İki yanında hapishane gibi demir parmaklıklı ufak, alçak kapılar sıralanmış bulunan koskocaman, karanlık holden başlayarak, insan bir zengin evinde bulunduğunu anlıyordu: Genze dolan bir zeytinyağı ve peynir kokusu; sonra küf ve mahzen kokusu. Ardına değin açık demir parmaklıktan, bir mağaranın derinliğinden gelir gibi, fıçıları doldurmakta olan Alessi ile hizmetçinin gülüşmeleri, fıçının üstüne konulmuş mumun cılız ışığı geliyordu.</p>

  <p>– Rosaria! Rosaria! - diye yeniden bağırmaya başladı barones tehdidi bir ses tonuyla. Sonra kuzen Trao’ya dönerek: - İkide birde seslenmek lazım bu mübarek kızcağıza; çünkü el altında bir erkek buldu muydu aklı başından gidiyor! Ama öte yandan güvenilir bir kız, ya sabır demek gerekiyor. Başka ne yapabilirim?.. Benimki gibi tıklım tıklım nimetlerle dolu bir ev!..</p>

  <p>Daha ilerde, çiftlik avlusuna benzeyen, hanımlarının çevresine şamata gürültü toplaşan tavuklarla, ördeklerle, hindilerle dolu avluda, kiler kokusu bol gübre ve saman kokusuna dönüşüyordu. Saçağın altındaki uzun sıradan iki üç katır anırarak boyunlarını uzattılar; sürülerle güvercin tavandan aşağıya indiler; vahşi bir çoban köpeği zincirini koparırcasına çekiştirerek havlamaya koyuldu; odunluğun esrarlı karanlığında birkaç tavşan tedirgin kulaklarını kabarttılar. Ve barones, bütün o Tanrı nimetlerinin ortasında, kuzenine dedi ki:</p>

  <p>– Size bir çift güvercin de göndermek isterim, Bianca için...</p>

  <p>Zavallı Trao öksürdü, sümkürdü, ama yine ne yanıt versin, bilemedi. Nihayet, art arda koridorlardan ve ufak merdivenlerden oluşan bir dehlizin ucunda, bin bir nimetle, üstlerine hasırlar örtülü kuru bakla ve arpa yığınlarıyla, tarım gereçleriyle, çamaşır dolaplarıyla kaplı koskocaman, loş odalardan geçerek, baronesin odasına vardılar: Duvarları kireç badanalıydı, gepgeniş evlilik yatağı yirmi yıldır süren dulluktan sonra hâlâ olduğu gibi duruyordu, tepesinde asılı çarmıha gerili İsa’nın ayakları dibinde okunmuş zeytin dalı, karyola başlığının yanında kocasının çiftesi.</p>

  <p>Kuzin Rubiera yine başlamıştı oğlundan yakınmaya:</p>

  <p>– Hık demiş burnundan düşmüş rahmetli babasının! Ne annesinin hangi dünyada yaşadığından haberi var, ne kendi çıkarlarından!..</p>

  <p>Kuzen Trao’nun öyle kalın gocuğunun altında büsbütün ufalmış, eşikte kalakalmış olduğunu görünce bir iskemle uzattı:</p>

  <p>– Girin, girin, kuzen Trao. - Zavallı adamcağız bacakları kırılıvermiş gibi iskemleye çöktü, her yanından ter boşanıyordu; yağlı şapkasını başından çıkardı, mendiliyle alnını sildi.</p>

  <p>– Bana bir diyeceğiniz mi var, kuzenim? Buyrun, söyleyin haydi.</p>

  <p>O, şapkasının içinde, ellerini sımsıkı kenetledi ve kırık bir sesle kekeledi; solmuş dudakları titriyor, yaşarmış, üzgün gözlerini kuzininin gözlerinden kaçırıyordu:</p>

  <p>– Evet, hanımefendi... Size bir diyeceğim var...</p>

  <p>Barones, onu o halde görünce, ilkin borç istemeye geldiğini düşündü. Doğrusu ilk kez olurdu: Kuzen Trao’lar pek gururluydular; gerçi zengin akrabalarından -ondan, kuzin Sganci’den, Baron Mèndola’dan- ufak tefek armağanlar, geçimlerine destek olacak bir şeyler; şarap, zeytinyağı, buğday falan kabul ediyorlardı, ama el açtıkları görülmemişti. Ancak öyle zamanlar olur ki ihtiyaç herkese boyun büktürür!.. Baronesin kanındaki içgüdüsel ihtiyat bir an hamiyetli gülümsemesini dudaklarında dondurdu. Sonra onların evinde çıkan yangını, Bianca’nın hastalığını düşündü -aslında iyi yürekli bir kadındı-, Don Diego gerçekten acınacak haldeydi... Cesaret vermek için iskemlesini onunkine yaklaştırıp, ekledi:</p>

  <p>– Söyleyin, haydi söyleyin kuzenim... Elimizde olan her neyse... biliyorsunuz... akrabayız biz... Zaman kötü gerçi... ama elden gelen biraz bir şey... Çok değil... ama elimden gelen birazcık bir şey... ne de olsa akrabayız... Söyleyin derdinizi...</p>

  <p>Ama hayır! Berikinin ağzından tek söz çıkmıyordu, çenelerini sıkmış, ağzı acıyla kasılmış, ikide bir gözlerini onun yüzüne dikerek, dudaklarım aralıyordu, ama çıt çıkaramıyordu. Sonunda yeniden mendilini çıkarıp terini sildi, kupkuru dudaklarının üstünde gezdirdi, kekeledi:</p>

  <p>– Bir felaket oldu!.. Büyük bir felaket!..</p>

  <p>Barones az önce fazla ileri gitmiş olduğundan korktu. Kuzeninin yaşlarla dolu gözlerinden kaçırdığı gözlerinde, malını tehlikede gören köylünün tedirginliği yanıp sönmeye başladı.</p>

  <p>– E, nasıl yani?.. Nasıl yani?..</p>

  <p>– Sizin oğlunuzun parası başından aşıyor!.. Benim kız kardeşimin ise, hayır!..</p>

  <p>O sözleri işiten kuzin Rubiera kulak kesildi, yüzünün hatları birdenbire gerildi, ana babasının kaskatı maskesi belirdi; kendisine damarlarındaki kanı ve kendi elleriyle parça parça toparladıkları konağı vermiş olan köylülerin amansız güvensizliğinin resmiydi o. Ayağa kalktı, gidip anahtarı eşiğin pervazına astı, konsolun çekmecelerinde uzun uzadıya bir şeyler aramaya daldı. Neden sonra, baktı, Don Diego başka şey söylemiyor:</p>

  <p>– Ama derdiniz neyse söyleyin artık, kuzenim. Dünya kadar işim var, biliyorsunuz...</p>

  <p>Don Diego derdini söylemek yerine çocuk gibi ağlamaya başladı, mukavvalaşmış yüzünü basma mendiline gömmüş, beli bükülmüş, hıçkırıklarla sarsılırken yineliyordu:</p>

  <p>– Bianca! Kız kardeşim!.. Benim zavallı kız kardeşimin başına büyük bir felaket geldi!.. Ah, kuzin Rubiera!.. Siz de annesiniz!..</p>

  <p>Şimdi kuzininin de yüzü tümüyle değişmişti: Çileden çıkmamak için dudaklarını kısmış, alnının tam ortasında bir kırışık belirmişti; mallarını edinmek için güneşin alnında ve yağmur altında didinmiş ve onları savunmak durumunda olan kişilerin kırışığı. Kafasında bir şimşek çaktı, sürekli didinmesinin arasında üstünde durmamış olduğu yığınla şey aklına geliverdi: Kuzin Macrì’nin ağzından kaçırıverdiği bir sözcük; zangoç Don Luca’nın yaydığı dedikodular; oğlunun bazı kaçamakları. Apansızın onun da ağzını zehir gibi bir tat kapladı.</p>

  <p>– Bilemiyorum, kuzenim, - diye yanıtladı kupkuru bir sesle. - Bu ettiğin lafların benimle ne ilgisi var anlamıyorum...</p>

  <p>Don Diego bir süre durup sözcüklerini araştırdı, o utanç ve acı gözyaşları arasında baronese diktiği gözleri nice şey söylüyordu, ardından boğazından zorlukla çıkan sesine başıyla eşlik ederek:</p>

  <p>– Evet!.. Evet!.. Oğlunuz Ninì!..</p>

  <p>Diyecek şey bulamama sırası baronese geldi, sanki yiyecekmişçesine kuzen Trao’nun üstüne diktiği gözleri ablak suratından fırlayacak gibiydi; ardından yirmi yaşındaki çevikliğiyle yerinden fırladı, öfkeyle pencereyi ardına değin açtı, başladı bağırmaya:</p>

  <p>– Rosaria! Alessi! Buraya gelin!</p>

  <p>– Tanrı aşkına! Tanrı aşkına! -Don Diego ellerini birleştirmiş, onun peşinden seğirterek yalvarıyordu. - Rezalet çıkarmayın, Tanrı aşkına! - Ve öksürükten boğularak sustu, elini göğsüne bastırdı.</p>

  <p>Ama kuzininin aklı başından gitmişti, ona kulak astığı yoktu. Bütün ev bir depreme tutulmuş gibiydi: Kümeste şamata gürültü; köpek acı acı havlıyor; Alessi ile Rosaria saç baş birbirine karışmış, müthiş bir telaşa kapılmış, başlarını eğmiş, kaba kunduralarıyla takur tukur koşa koşa yetişiyorlardı.</p>

  <p>– Yani nerede şimdi benim oğlum? Vignazza’da sorduğunuzda ne dediler? Konuşsana, aptal!</p>

  <p>Alessi bir ayağından öbür ayağına yaylanarak, kekeleyerek, sağına soluna tedirgin bakınarak hep aynı şeyi tekrarlıyordu: Küçük baron Vignazza’da yoktu. Köpeği Marchese’yi bir gece önce bırakmış, çıkıp gitmişti:</p>

  <p>– Yayan gitmiş, efendim. Çiftçi böyle söyledi. - Hizmetçi kız, usulca üstünü başını düzelterek ekledi; küçükbey, sabah erkenden ava gittiğinde, kimseyi uyandırmasın diye ahırın küçük kapısından çıkardı:</p>

  <p>– Anahtar mı?.. Ben bilmem... Söylersem kemiklerimi kıracakmış, öyle dedi... Benim bir suçum yok, Barones hanım!.. - Barones hanımın başına dünya yıkılmıştı sanki. - Sonra ikisi de süklüm püklüm sıvışıverdiler. Merdivenlerde yine kunduraların birbirini kovalayarak paldır küldür indiği işitildi.</p>

  <p>Don Diego, canlı cenazeye dönmüş, öksürüğünü bastırmak için mendiliyle ağzını kapatırken anlamsız sözcüklerle kekelemeyi sürdürüyordu.</p>

  <p>– Oracıktaydı... o kapının ardında!.. Oracıkta canımı alsa daha iyi ederdi... ama o tabancasını göğsüme dayadı... benim göğsüme!.. Tabancayı göğsüme dayadı, kuzin Rubiera!..</p>

  <p>Barones zehir gibi acımış dudaklarını basma mendiliyle kuruluyordu:</p>

  <p>– Yo! Bunu hiç beklemiyordum!.. Doğrusunu söyleyin, kuzen Don Diego, bunu hak etmiyordum ben!.. Ben size hep akraba muamelesi yaptım... Ya o yere bakan yürek yakan Bianca, günlerce evimde tutuyordum, sabahtan akşama... aynen kendi kızımmış gibi...</p>

  <p>– Bırakın onu kendi haline, kuzin Rubiera! - diye sözünü kesti Don Diego, Trao’ların eski kanının kalıntısı yanaklarını basmıştı.</p>

  <p>– Evet, evet, onu bırakalım kendi haline! Oğluma gelince, ona yapacağımı bilirim, hiç kuşkunuz olmasın! Baron küçükbeye ne diyorsam onu yaptıracağım... Hayta! Haydut! Kanıma girecek benim sonunda!..</p>

  <p>Ve gözlerinden yaşlar fışkırdı. Don Diego küçük düşmüş, gözlerini kaldırmaya cesaret edemiyordu. Gözlerinin önünden gitmiyordu amansız hayaller, Ciolla, Bomma’nın eczanesi, mahallelinin alaylı gülüşleri, komşu kadınların dedikoduları ve aynı zamanda harimine gece vakti bir erkek girmiş olan kendi evinin ısrarlı, acıklı, apaçık görüntüsü; o hırsızlama adımların yankısıyla sanki her bir taşının yerinden oynadığını işitir gibi oluyordu; ve Bianca, kız kardeşi, kızı, kendi kanı, ona yalan söylemişti; loşlukta, Trao’lara öylesine öldürücü bir hakareti eden erkeğe sarılmıştı sessizce; onun o zavallı, o nazik, narin bedeni bir yabancının kollarındaydı!.. Ellerinin arasına gizlediği zayıf yüzünden aşağı acı, sıcak gözyaşları döküyordu o da.</p>

  <p>Neden sonra barones gözlerini kuruladı, çarmıha gerili İsa’ya dönerek içini çekti:</p>

  <p>– Tanrı’nın iradesi neyse o olsun! Kuzen Trao, siz de kahrolmuşsunuzdur! Ne yapalım? Evin yükünü omuzlarımızda taşıyan bizim başımıza geldi bu!.. Tanrı biliyor, sabahtan akşama yalınayak dolaştığım oldu, mal uğruna aç gezdiğim oldu!.. Ve şimdi geceden sabaha, böyle bir dert açılı verdi işte başımıza!.. Ama küçük baron efendinin bana attığı bu son kazık olacak!.. Ben yola getiririm onu, hiç kuşkunuz olmasın! Sonuçta artık çocuk değil! Aklıma yattığı şekilde başgöz edeceğim onu... Boynuna bir zincir gerek! Hak ettiği şey o!.. Ama izin verin de söyleyeyim, siz de uyanık durmalıydınız kuzen Trao!.. Ağabeyiniz Don Ferdinando’dan söz etmiyorum, büyük evlat da olsa, zavallıcık, aklı ermiyor işte... ama sizin kafanız daha çok çalışıyor... hem siz de çocuk değilsiniz ya! Siz düşünmeliydiniz!.. İnsanın evinde bir genç kız olunca... Erkek kısmı avcıdır, malum!.. Kız kardeşinizi siz kollamalıydınız... ya da kendi kendisi... Yani insanın aklına geliyor ki... kabahat onda! Kim bilir kafasından ne geçirdi?.. Barones Rubiera olmayı falan...</p>

  <p>– Barones hanım... biz yoksuluz... orası öyle gerçi... Ama soyumuzdan...</p>

  <p>– Eh, azizim! Soy sop... ceddimiz... hepsi güzel şeyler, diyeceğim yok... Ama oğlumu baron yapan o atalar... kimdiler, biliyor musunuz?.. Toprağı işleyenler!.. Alınlarının teriyle, anlıyor musunuz? Çalışmaktan canları çıktıysa malları sonunda şunun bunun eline düşsün diye yapmadılar... anlıyor musunuz?..</p>

  <p>O sırada aşağı kapının ağır demir tokmağı vuruldu, darbe evin her yanında gümbürdedi, haydi yeniden kümeste şamata, köpeğin havlaması; barones gelen kim diye görmek için pencereye doğru giderken, Rosaria avludan seslendi:</p>

  <p>– Simsar geldi... hani buğdayı alan...</p>

  <p>– Geliyorum, geliyorum! - diye homurdanmayı sürdürdü kuzin Rubiera, ambarın anahtarını yeniden çividen aldı. - Görüyorsunuz işte, Pirtuso ile olsun, bütün ötekilerle olsun, <i>salma</i> başına bir <i>tari</i> kazanmak için ne kadar uğraşmak gerekiyor! Ben madem bütün ömrümce emek verdim, evi ayakta tutayım diye yiyeceğim lokmadan vazgeçtim, gelinim de drahomasını getirsin isterim elbette...</p>

  <p>Don Diego, kuzin Rubiera’nın peşi sıra, mal dolu koridorlar ve koskocaman odalarda bacaklarının elverdiği hızla seğirterek, hâlâ laf yetiştiriyordu:</p>

  <p>– Kız kardeşim zengin değil... kuzin Rubiera... Gereken drahomaya sahip değil... Ama size evimizi, varımızı yoğumuzu veririz... Onun uğruna sırtımızdaki gömleği çıkarırız... Ferdinando ve ben...</p>

  <p>– Ben de size diyordum ki!.. Dikkat edin, basamaklardan biri kırıktır... Oğlumun iyi bir drahomayla evlenmesini isterim. Evin efendisi benim, onu baron yapan benim. Malı toplayan o değil! Girin, girin, Lio usta. Şuradan, tahta parmaklıktan. Açıktır...</p>

  <p>– İyi de, oğlunuz pekâlâ biliyordu kız kardeşimin zengin olmadığını!.. - diye karşı çıkıyordu zavallı Don Diego, çekip gitmeye bir türlü karar veremiyordu, oysa kuzin Rubiera’nın işi başından aşkındı. Barones sonunda merdivenin tepesinde, yumrukları kalçalarında, horozlanarak döndü:</p>

  <p>– Oğlumun cezasını ben veririm, söyledim ya! Siz kız kardeşinizi düşünün... Erkek kısmı avcıdır... Buradan uzaklaştırırım onu! Kilit altında tutarım! Yerin dibine geçiririm! Başgöz olmadan kente dönemez! Boynunda bir zincirle! Andım olsun! Başımın belası! Mahvetti beni!..</p>

  <p>Derken bacaklarının üstünde duramayan biçarenin dilsiz umutsuzluğuna acıdı, yavaş yavaş basamakları inerken, ekledi:</p>

  <p>– Bir de şu var... bakın Don Diego... Ben de Bianca için elimden geleni yaparım... Ben de anayım nihayet!.. Hıristiyanım ben!.. Yüreğinizde nasıl bir diken olmalı, tahmin edebiliyorum...</p>

  <p>– Barones hanım, bu diyor ki hamule tartıya denk gelmiyormuş, - diye bağırdı Alessi ambarın kapısından.</p>

  <p>– Ne oluyormuş? Ne diyormuş?.. Şimdi de tartı mı çıktı? Hep aynı terane! Maksadı fiyatı biraz daha kırmak!..</p>

  <p>Ve barones tepesi atmış, çekip gitti. Bir süre ambarın dibinden avaz avaz bağrışmalar işitildi: Saç saça baş başa gelmiş gibiydiler. Pirtuso kasabın eline düşmüş bir kuzu gibi çığlık çığlığa bağırıyordu; Giacalone ile Vito Orlando da onları uzlaştırmak için haykırmıyorlardı, baronesin aklı başından gitmişti, ağzına geleni sayıyordu. Ardından, kuyruğunu bacaklarının arasına kıstırmış, kafası omuzlarının arasına gömülmüş, sendeleyerek sıvışan kuzen Trao’nun geçtiğini görünce onu kapının eşiğinde durdurdu, birden suratını da hallerini de değiştirdi:</p>

  <p>– Dinleyin, dinleyin... bu meseleyi biz kendi aramızda hallederiz... Yani, sonuçta ne olmuş ki?.. Hiç kötü bir şey olmamıştır, ben eminim. Tanrı korkusu olan bir kız... Mesele sizinle benim aramda kalır... aramızda hallederiz... Ben de size yardımcı olurum, Don Diego... Anneyim ben... Hıristiyanım... helal süt emmiş biriyle başgöz ediveririz...</p>

  <p>Don Diego aşağılanmış, esefle başını salladı, kapının yolunu tutmuşken sarhoş gibi sendeliyordu.</p>

  <p>– Evet, evet, namuslu bir adam buluruz ona... ben de elimden geldiğince yardımcı olurum... Ya sabır!.. Bir fedakârlık yaparım artık...</p>

  <p>Kuzeni o sözleri duyunca durdu, gözleri fal taşı gibi açılmış, tir tir titriyordu:</p>

  <p>– Siz ha!.. Kuzin Rubiera!.. Hayır!.. Hayır!.. Böyle şey olmaz.</p>

  <p>O sırada ambardan simsar çıkageldi, suratı beş karış, yeni tıraş olduğunda bile yüzünü kapkara gösteren sakalına değin toza bulanmıştı; sürekli güneşin alnında, kır rüzgârına açık durmaktan çatılmış kaşlarının altında ufacık kurşuni gözleri bir çift gümüş <i>tari</i> gibi.</p>

  <p>– Bana müsaade, Barones hanım.</p>

  <p>– Ne? Böyle mi gidiyorsunuz? Şimdi ne oldu? Hamuleyi beğenmediniz mi yoksa?</p>

  <p>Beriki aynen Don Diego gibi başıyla hayır işareti yaptı; adamcağız duvara yapışarak, başını sallayarak, sanki fücceten ölecekmiş gibi, her an taşlara takılıp tökezleyerek, çekmiş gidiyordu:</p>

  <p>– Nasıl yani? - diye haykırıyordu hâlâ barones. - İşi bağlamıştık ya!..</p>

  <p>– Kaparo verildi mi ki, Barones hanım?</p>

  <p>– Kaparo yok; söz var, söz!..</p>

  <p>– Öyleyse saygılarımla, müsaadenizi rica ediyorum!</p>

  <p>Ve katır inadıyla, çekti gitti. Barones, öfkesinden deliye dönmüş, arkasından bağırdı:</p>

  <p>– Tam kendinize yaraşır bir düzenbazlık! İşi bozmak için bir mazeret uydurdunuz... sizi gönderen o Don Gesualdo ustaya yaraşır işler... anlaşılan pişman olmuş...</p>

  <p>Giacalone ile Vito Orlando da adamı vazgeçirmek için çırpınarak peşinden koşuyorlardı. Oysa Pirtuso yanıt bile vermeksizin almış başını gidiyordu, kendisini dinlemeyen Don Diego Trao’ya da şöyle diyordu:</p>

  <p>– Barones hazretleri varsın ne derse desin... sanki onun başına gelse o da aynını yapmazmış gibi!.. Şimdi Baron Zacco fiyatı düşürdü ya... İster köylü olsun ister barones, önemi olan kaparodur. Dediğim doğru değil mi, efendim?</p>
</body>
</html>