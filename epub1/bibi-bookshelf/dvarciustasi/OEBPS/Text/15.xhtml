<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<!--?xml version="1.0" encoding="UTF-8"?--><html xmlns="http://www.w3.org/1999/xhtml">
<head>
  <meta name="charset" content="UTF-8"/>
  <title></title>
  <link rel="stylesheet" href="../Styles/main.css" type="text/css"/>
</head>

<body>
  <hr class="hr2"/>

  <h2>III</h2>

  <p>Salonia’ya vardıklarında bir baktılar, çiftliğin bütün diğer sakinleri oradan kaçmak için katırları, eşekleri yüklemekteler. Bağdan gelen Bomma beyhude yere gırtlağını paralamasına haykırıyordu:</p>

  <p>– Hayvanlar sizi! Sıtma bu, sıtma!.. Adam ateşler içinde yanıyor! Kolera ateş yapmaz!</p>

  <p>– Sıtmaysa da fark etmez! - diye homurdandı sonunda Giacalone. - Doktorlara iyileştirsinler diye para dökülüyor!..</p>

  <p>Nunzio ustanın durumu gerçekten de kötüydü: Ecel burnunu çimdiklemiş, gözaltlarında parmaklarının izini bırakmıştı, incelmiş burun deliklerine bir isli gölge rengi vermişti, çukura kaçmış gözleriyle, dişsiz ağzını kapkara deliklerin dibine gömmüştü, kırçıl bir sakalla kaplı kül rengi yüzünü örtüyordu. Oğlu Gesualdo’nun yatağın yanında dikildiğini hissedince, zorlukla açtı o gözleri ve mağaradan çıkıyormuş gibi bir sesle dedi ki:</p>

  <p>– Ya! Demek nihayet şenliği görmeye geldin, ha?</p>

  <p>Santo, gözlerinde yaşlar parlayarak, kapının merdivenlerine baykuş gibi tünemişti, ağzından tek söz çıkmıyordu. Burgio ile karısı, ihtiyar gözlerini yumar yummaz gidecekleri yerde açlıktan ölmemek için alaş telaş çuvallara biraz buğday doldurmaktaydılar. Avluda yüklenmiş katırlar da duruyordu. Don Gesualdo Bomma’yı giysisinden yakaladı, adam gitmek üzereydi.</p>

  <p>– Ne yapılabilir, Don Arcangelo? Emredin! Babam için, elden ne geliyorsa... varımı yoğumu!.. Masrafa bakmadan...</p>

  <p>– Eh! Fazla masrafınız olmayacak... Yapacak hiçbir şey yok çünkü... Geç geldim. Kininin artık yararı olmaz!.. Şiddetli bir sıtma bu, azizim! Ama koleradan ölüyor değil, şunların yaptığı gibi konu komşuyu velveleye verecek sebep yok!</p>

  <p>Kapkara göz çukurlarının dibinde tedirgin, kuşkulu gözleriyle, ihtiyar hepsini dinliyordu. Eczacının çevresinde yalvarıp yakaran Gesualdo’ya, kocasının yol hazırlıklarına yardım ederken çığlık çığlığa bağırıp hıçkıran Speranza’ya, aptallaşmış duran Santo’ya, evde ve avluda koşuşturan torunlarına, ona sırtını dönmüş, başını iki yana sallayarak umutsuzluk işaretleri yapan Bomma’ya bakıyordu. Speranza sonunda gitti, yine homurdanarak, anahtarları ağabeyine teslim etti:</p>

  <p>– İşte! İyi ki geldiniz... Böylece babamız gözlerini yumar yummaz kocamla benim mallarınızı yağmaladığımızı söyleyemezsiniz...</p>

  <p>– Hayır, ben daha ölmedim ki - diye sızlandı ihtiyar, yattığı döşekten. Onun üzerine öbür oğlu Santo, yüzü gözyaşlarıyla kirlenmiş, öfkesi başına vurmuş, yerinden fırladı; bağırıyor, herkese birden çatıyordu:</p>

  <p>– Sizi gidi domuzlar sizi, son hizmetini yaptırmayacak mısınız?.. Böyle köpekten beter gebersin diye bırakacak mısınız?..</p>

  <p>– Ben daha ölmedim! - diye sızlandı, ölmek üzere olan adamcağız. - İlkin bırakın da rahat rahat öleyim!..</p>

  <p>– Mallarınız için değil, hayır! - diye yanıtladı damadı Burgio, yatağa yaklaşıp, hastanın üstüne bir çocukla konuşurmuş gibi eğilerek. - Tam tersine, sizi sevdiğimiz için, gözlerinizi yummadan önce günah çıkarın, Ahret Azığı alın istiyoruz.</p>

  <p>– Ah!.. Ah!.. Dört gözle bekliyorsunuz!.. Rahat bırakın beni... Bırakın beni!..</p>

  <p>O halde akşam oldu, gece gelip geçti. Nunzio usta gölgede, bir tahta parçası gibi sessiz, kıpırtısızdı; yalnız ilaç içmeye zorladıklarında inliyor, tükürüyor, zehir gibi acı bu diye yakınıyordu; öldüm artık, ayakaltından çekileyim diye dört gözle bekliyorsunuz diyordu. Sonunda artık rahatsız etmesinler diye burnunu duvardan yana çevirdi ve bir daha kımıldamadı. - Gece yarısı olabilirdi, ama kimse yıldızlara bakmak için pencereyi açma tehlikesine girmiyordu. - Speranza, arada bir ayaklarının ucuna basa basa hastaya yaklaşıyor, dokunuyor, alçak sesle adını çağırıyordu; ama ondan ses yoktu. Ardından gidip yeniden kocasıyla fısır fısır konuşmaya koyuluyordu, adam merdivenin basamağında büzülmüş, uyuklayarak, sakin sakin beklemekteydi. Gesualdo öteki tarafta, çenesini ellerinin arasına almış, oturuyordu. Geniş odanın ucunda Santo’nun horultusu işitiliyordu. Torunlar öbür kiracılarla birlikte, mallarla çoktan çekip gitmişlerdi ve terk edilmiş bir kedi, miyavlayarak, Ahret’teki ruhlar misali çiftlikte dolaşıp duruyordu: Karanlıkta ışıldayan o gözler çatının kirişleri arasında ve duvarın deliklerinde göründükçe istavroz çıkarıyorlardı; ihtiyarın takkesinin gölgesi kirli duvara devasa yansıyordu, adamda hayat belirtisi yoktu. Derken üç kez baykuşun öttüğü işitildi.</p>

  <p>Tanrı’nın izniyle, gün iyice ağarmış, ışığı pancurlardan içeri sızalı, fıçının üstüne yerleştirilmiş kandili soluklaştıralı hayli zaman geçmişti ki, Burgio kapıyı açmaya karar verdi. Bulanık bir gündü, gökyüzü bulutluydu, cansız, taşlık ovaya büyük bir sessizlik hâkimdi. Orada burada öbek öbek kararmış evler, dipteki tepede kasabanın uzantısı, sisin içinden ağır ağır, ıssız sessiz doğar gibiydi. Ne bir kuş, ne bir arı vızıltısı, ne bir rüzgâr esintisi. Yalnız ekin saplarının arasından bir hışırtı Burgio’nun yaklaşmasıyla ürkerek fırladı, esniyor, geriniyordu.</p>

  <p>– Fortunato Dayı!.. Buraya gelin, gelin! - diye çağırdı o anda karısı telaşlı bir sesle.</p>

  <p>Gesualdo babasının yoksul döşeğinin üstüne eğildi, ona sesleniyor, sarsıyordu. O cılız ışıkta rengi büsbütün sarı görünen, saçı başı birbirine karışmış, yarı çıplak kız kardeşi çığlığı basmaya hazırlanıyordu. Sonunda Burgio, bir cesaret, fikrini söyledi:</p>

  <p>– Beyler, bana kalırsa yüz yıldır ölmüş.</p>

  <p>O zaman trajedi patlak verdi. Speranza başladı bağırmaya, kendi suratını tırmalamaya. Sıçrayarak uyanan Santo kafasına yumruklar indiriyor, gözlerini ovuşturuyor, çocuklar gibi ağlıyordu. Ama hiçbir şey demese de, içlerinde en fazla duygulanan Don Gesualdo olmuştu, donuklaşmış gözünün ucuyla kendisine bakan ölüye bakıyordu. Sonra elini öptü ve çarşafı yüzüne örttü. Tesellisiz Speranza, kasabaya gidip kendini sarnıca atmakla, yemek yemeyip açlıktan ölmekle tehdit ediyordu:</p>

  <p>– Ben bu dünyada nasıl yaşayacağım artık? Dayanağımı yitirdim! Evimin direği yıkıldı!</p>

  <p>O ağlayıp sızlama gün boyunca öylece sürdü. Kocası Don Gesualdo’nun onları terk etmeyeceğini söylüyorduysa da boşuna. Flepsi onun çocukları, muhtaç öksüzlerdi.</p>

  <p>Santo kirli suratıyla, ağızlarını açtıkça bir ona bir buna bakıyordu.</p>

  <p>– Hayır! - diye ayak diriyordu Speranza. - Öldü ya babam artık! Bizi düşünecek kimse kalmadı!</p>

  <p>Gesualdo, gözleri şişmiş, başını sallayarak, onun bir süre öyle içini boşaltmasına fırsat verdikten sonra, nihayet şöyle dedi:</p>

  <p>– Hakkın var!.. Sizler için asla hiçbir şey yapmadım ben!.. Yakınmaya yerden göğe kadar hakkın var doğrusu!..</p>

  <p>– Hayır, - diye atıldı Burgio - hayır! Bunlar acıyla söylenmiş sözler, kaynım.</p>

  <p>O arada kucakla para verseler bir el atacak kimsecikler yokken, ölüyü nasıl defnedeceklerini de düşünmeleri gerekiyordu! Ta Camemi’de bir marangoz, dört tahta parçasını birleştirip tabuta benzer bir şey yaptı, Nardo usta da evin arka tarafında çukuru kazdı. Sonrasını Santo ile Gesualdo kendi elleriyle yapmak durumunda kaldılar. Hastalık bulaşmasından korkan Burgio ise uzaktan bakmakla yetiniyordu, karısı da yüreğinin ölüye el sürecek gücü olmadığını söyleyerek sızlanıyordu. Yüreği paralanıyormuş, efendim! Derken gözlerini sildi, yatağı topladı, eve biraz çekidüzen verdi, sonra halka olup oturmuş, Nardo ustanın katırları hazırlamasını bekliyorlarken, kadın esas konuya giriverdi.</p>

  <p>– E, şimdi nasıl halledeceğiz meseleyi?</p>

  <p>O çıkış üzerine hepsi bakıştılar. Fortunato Dayı beresinin püskülünü çekiştiriyordu, Santo gözlerini fal taşı gibi açtı. Ama Don Gesualdo lafın nereye gittiğini anlamamıştı, havalara bakarak, sözleri araştırıyordu.</p>

  <p>– Nasıl mı halledeceğiz? Niçin? Hangi meseleyi yani?</p>

  <p>– Kendi işlerimizi, değil mi ya? Rahmetlinin bıraktığı mirası paylaşmayı, mekânı Cennet olsun! Üç evladız... Her birimize kendi payı... artık vicdanınıza danışırsınız... En büyüğümüz sizsiniz, paylaştırmak size düşer... biz her birimiz de kendi payımızı alırız... Yok eğer elinizde vasiyetname varsa... Bir şey demem... O halde çıkarırsınız vasiyetnameyi, bakarız.</p>

  <p>Don Gesualdo, Don Gesualdo iken, o sözler karşısında ağzı açık kaldı. Şaşkınlık içinde, sözcükleri araştırıyor, kekeliyordu:</p>

  <p>– Miras mı?.. Vasiyetname mi?.. Neyin payı?..</p>

  <p>Bunu duyan Speranza çileden çıktı.</p>

  <p>– Nasıl mı? Tabii ki bundan bahsediyorlardı. Evin başı kimdi? Şimdiye değin her şeyi çekip çeviren, alan satan Don Gesualdo olmuştu... Şimdi herkes kendi payını almalıydı. Ne yani, bütün o güzelim topraklar, Canziria, o anda bulundukları Salonia, gökten zembille inmemişti ya? - Burgio daha sakindi, arayı bulmaya çalışıyor, babanın ölüsü daha soğumamışken bunun sırası değil diyordu. Karısının ağzını kapatıyordu:</p>

  <p>– Hayır! Bırak diyeceğini desin! - diye bağıran kayınbiraderi Santo’yu geri geri itekliyordu. Sonunda orada, zavallı yetimler olarak kaldıkları o odada kucaklaşsınlar istedi. Don Gesualdo dürüst adamdı, iyi yürekliydi. Onlara kazık atmazdı.</p>

  <p>– Kaçmayın! Bakın, dinleyin! Doğru değil mi? Dürüst bir adam değil misiniz yani?</p>

  <p>Ama kız kardeşi artık onu dinlemiyordu, kapının dışında bir taşın üstüne oturmuş, kendi kendine söyleniyordu. Fortunato Dayı da başka yanından girişti: Başlarında Tanrı’nın belası dolaşıyordu, vakit geç olmaktaydı. O arada Nunzio usta katırı ahırdan çıkardı. Bir süre dışarda öyle dargın durdular. Sonra Don Gesualdo hepsini alıp Mangalavite’ye götürmeyi önerdi. Eniştesi Burgio kapıyı kilitliyor, çıkın yaptığı birkaç parça eşyayı semerin üstüne yüklüyordu. Speranza ağabeyinin davetine hemen yanıt vermedi, yola düşmek için atkısını açıyor, ters ters öteye beriye bakıyordu. Sonunda baklayı ağzından çıkardı:</p>

  <p>– Mangalavite’ye mi?.. Yo, çok teşekkürler!.. Benim orada ne işim var... madem kendi mülkünüz olduğunu söylüyorsunuz?.. Hem karınızla kızınızın da rahatını kaçırırız... sereserpe yaşamaya alışmış iki hanım... Biz yoksullar bir yerlere bir türlü başımızı sokarız artık... Canziria’ya gideriz. Olmazsa rahmetli babamın bıraktığı kireç ocağına gideriz... Orası uygun işte! Orada hiç olmazsa kendi evimizde oluruz. Kireç ocağını da kendi paranızla satın aldığınızı söylemeyeceksiniz ya!.. Tamam, tamam, Fortunato Dayı, susuyorum işte! Daha ilerde konuşuruz, sağ kalırsak eğer. Bütün yıl hayatta kalan bütün yortuları görürmüş. Sağlıcakla kalın, Don Gesualdo. Tanrı’nın iradesi neyse o olur. Ne mutlu babama ki şimdi rahat yatıyor; toprağın altında!..</p>

  <p>Yola revan olduğunda hâlâ söyleniyordu, sırtı iki büklüm olmuş, katırın adımlarıyla sarsılıyordu, rüzgâr arkasında atkısını şişiriyordu. Don Gesualdo da atına bindi, ters yönde ilerledi, hayatta hep karşılaştığı nankörlükten ötürü yüreği kabarmış, ikide birde arkasına dönüp, hâlâ taze mezarın yanında kapalı, ıssız kalmış çiftliğe, peş peşe sıra olmuş giden yakınlarına bakıyordu, kararmakta olan çıplak kırda birer siyah noktaya dönüşmüşlerdi bile. Biraz gittikten sonra, durup düşünmüş olan Nardo usta ölünün ardından methiye düzdü:</p>

  <p>– Zavallıcık! Ne kadar da çok çalışmıştı... evlatlarını yetiştirmek için... onları zengin edip bırakmak için... Şimdi kara toprağın altında işte! Hatırlıyor musunuz efendim, Fiumegrande’de köprü çökmüştü de, kendini suya atıp boğulmak istiyordu!.. İşte hayat bu! Bugün sıra sende, yarın bende.</p>

  <p>Efendisi dönüp ters ters baktı, lafını ağzına tıkadı:</p>

  <p>– Kes sesini, hayvan!.. Bir sen eksiktin!..</p>

  <p>Don Cosimo çeşmesine vardıklarında gecenin ikisi falandı; yıldızlı, güzel bir akşamdı, bütün gökkubbe Butarduro’nun çevresinde, belli belirsiz seçilen düzlüklerin ve dağların üstünde kıpır kıpırdı. Ahırını yakında duyan katır başladı anırmaya. Onun üzerine köpekler de havladılar; aşağılarda, vadinin dibinde, evi çevreleyen ağaçların koyu lekesinin arasında ışıklar belirdi, sesler işitildi, birileri koşuyormuş gibi hızlı ayak sesleri duyuldu; vadiden doğru tırmanan patika boyunca bir kuru yaprak hışırtısı, sanki birisi ihtiyatla tırmanıyormuş gibi yerinden oynayarak aşağıya yuvarlanan taşlar işitildi. Ardından sessizlik. Birden, koruluğun sınırında, karanlıktan bir ses çıktı:</p>

  <p>– Hey, Don Gesualdo, siz misiniz?</p>

  <p>– Hey, Nanni, ne oluyor?</p>

  <p>Nanni yanıt vermedi, katırın yanından yürümeye koyuldu. Bir an sonra alçak sesle, handiyse üzülerek ağzında geveledi:</p>

  <p>– Olan şu ki, ben burada sizin arkanızı kolluyorum!</p>

  <p>Don Gesualdo başka soru sormadı. Patikadan aşağı peş peşe iniyorlardı. Nanni l’Orbo ancak biraz gittikten sonra ekledi:</p>

  <p>– Cenaze kaldırdınız, ha? - Efendisi yine ses çıkarmadığından, lafı bağladı:</p>

  <p>– Yüzünüzün halinden anladım, efendim. Kahpe dünya!.. Biri bitiyor, biri başlıyor! - Nihayet çeşmeye vardıklarında dedi ki:</p>

  <p>– Burada atlardan inelim, olur mu? Nardo usta hayvanlarla evin yolundan gitsin, biz bu yandan gidelim de, daha çabuk varırız.</p>

  <p>Don Gesualdo derhal kavradı, lafı tekrarlatmadı. Gözleri karanlıkta görür gibi, duvar boyunca ilerliyorlardı. Az ötede Nanni l’Orbo yere saçılmış bazı taşları gösterdi, duvarı taçlandıran dikenlerin arasında bir tür gedik açılmıştı, alçak sesle dedi ki:</p>

  <p>– Görüyor musunuz, efendim?</p>

  <p>Beriki başıyla evetledi ve çitin öbür yanına atladı. Nanni l’Orbo bir kibrit çaktı ve ayak izlerini eve kadar adım adım izlediler. Donna Isabella’nın penceresinin altında Nanni ses etmeden, bütün çimenlerin ezilmiş olduğunu gösterdi, sahiden üstünde eşekler yatmış gibiydi.</p>

  <p>– Hem sonra köpekler, sanki uyuyorlardı! - diye yorum yaptı Nanni o esrarlı haliyle. - Eğer benim kulağım hassas olmasaydı... Diodata’ya diyordum ki: Efendimiz burada yokken arkasını kollamak için kulağımız kirişte olmalı... O zaman Nunzio’yu köprüye yolladım, biz Gesualdo ile birlikte zeytin değirmenine vardık... Evet efendim, hani Donna Sarina yeğeniyle oturuyor... Kendi kendime diyordum ki, madem köpekler çıt çıkarmadılar...</p>

  <p>– Tamam, tamam. Şimdi kes sesini. Yukardan duyabilirler.</p>

  <p>Ertesi gün, siyah elbiseler içinde, sakalları uzamış, başsağlığı ziyaretlerini kabul ederken, Donna Sarina gözyaşlarını sile sile ölüye olsun diriye olsun övgüler düzüp, o keşmekeşte yardımcı olmak için kollarını sıvarken, Don Gesualdo onu koridorda durdurdu ve sözü uzatmadı.</p>

  <p>– Ne diyeceğim, biliyor musunuz, Donna Sarina?.. Bana yapacağınız en büyük lütuf çekip gitmek olacak. İyi dostluklar açık konuşmayla olur, öyle değil mi? O iki odaya benim ihtiyacım var... kendi işlerim için. Bugüne değin size bir şey demedim. Yine de benim ihtiyatlı davranışımı takdir etmişsiniz, değil mi?</p>

  <p>Cirmena’nın rengi attı. Elbisesini düzeltti, gülümseyerek ve pişkinlikle:</p>

  <p>– Tamam, tamam. Anladım. O iki tane odacık madem kendinize lazımmış... Madem kendi işiniz varmış... Böyle damdan düşer gibi de olsa... kolera varmış, yokmuş!.. Kolera salgınının ortasında beni böyle kovmanıza kimse bir şey demez!.. Patron sizsiniz. Herkes kendi evinin işlerini bilir. Şimdi ses çıkarmadan çıkıp gidersem ne düşünürler, bilemem artık... Dedikoducuları bilirsiniz!..</p>

  <p>Bianca’nın aklı almıyordu:</p>

  <p>– Nasıl? Çıkıp gidecek misiniz? Kolera salgınının ortasında mı? Neden? Ne oldu ki?</p>

  <p>Donna Cirmena alelacayip nedenler sıralıyordu: Mecbur kalmışlardı; herkesin kendince nedenleri vardı; evinde önemli işleri çıkmıştı; Corrado pek acil bir mektup almıştı.</p>

  <p>– O da üzülüyor, zavallıcık. Durduk yerde başına iş açıldı. Buraları da pek sevmişti... Daha az önce diyordu ki: “Teyzeciğim, bugün çeşmeye son gezintimi yapacağım...”</p>

  <p>Don Gesualdo, çileden çıkmıştı, o ipe sapa gelmez lafları kestirip attı.</p>

  <p>– Kusura bakmayın, Donna Sarina. Karım hiçbir şey anlamaz oldu... Onun ailesindekiler böyle oluyor... Benim kısmetim işte!..</p>

  <p>Isabella ise ölü gibi bembeyaz kesilmişti. Ama kımıldamadı, tek söz söylemedi; taş gibi, aklından geçeni ele vermeyen yüzüyle tam bir Trao’ydu. Hatta teyzenin sevecenlikle sarılmasına, veda etmesine bile karşılık veriyordu, iki kaşının ortasında incecik bir kırışıklıkla, gülümsemeye çabalıyordu. Sonra, yalnız kaldığında, apansızın, bir umutsuzluk hareketiyle, kendisini boğan yakalığını çekip attı; yüzüne bir kan dalgası bastırmış, gözleri aniden kamaşmıştı; yüreğine bir hançer saplandı, şiddetli bir acıyla sendeledi; kendinden geçmiş halde, ellerini, kollarını sallıyordu.</p>

  <p>Görmek istiyordu onu, son kez, ne pahasına olursa olsun, öğleden sonra, herkes uykuya daldığında, evde hiçbir canlılık belirtisi kalmadığında. Meryem Ana yardımcısı olurdu:</p>

  <p>– Meryem Ana!.. Meryem Ana!.. - Ağzından başka söz çıkmıyordu, fikirlerinde acılı bir karmaşa, başı alevler içinde, güneş tepesinde kavuruyor, gözleri yanıyor, yüreğine bir ateş düşmüş paralıyor, başına vuruyor, gözlerini kör ediyor, onu hezeyanlara sürüklüyordu:</p>

  <p>– Onu görmeliyim! Ne pahasına olursa olsun!.. Yarın artık bir daha göremeyeceğim!.. Asla!.. Asla!..</p>

  <p>Dikenleri hissetmiyordu; gizlice ona ulaşmak için yürüdüğü sapa patikanın taşlarını hissetmiyordu. Soluk soluğa, ellerini göğsüne bastırmış, her adımda korkuyla sıçrayarak, kaygılı bakışlarla yolu gözetliyordu. Ürken bir kuşcağız tiz bir sesle kaçtı. Düzlük, koyu bir gölgeye bürünmüştü, ıssızdı. Gamlı bir sarmaşıkla sarılı alçak bir duvar, içinde su bitkileri çürüyen ufak bir havuz vardı; duvarın ötesinde ufacık tozlu bostanlar uzanıyordu, sarı kuru yapraklarla diken diken çalılıkların koruluğunda kaybolup giden bakımsız patikalar. Her yanda o terk edilmişlik, umutsuzluk hissi, bir kenarda çürüyen kereste yığınında, ceviz ağaçlarının dibinde kümelenmiş ıslak yapraklarda, kaynağın, mağarayı kaplayan eğreltiotu tutamlarından sanki inleyerek gözyaşları gibi damlayan suyunda. Yalnız delikanlının geleceği patikayı saran yaban otlarının arasında gösterişsiz devedikeni çiçekleri güneşte parlıyordu, nazlı nazlı sallanan yeşil meyveler ona -Gel! Gel! Gel! - diye sesleniyorlardı. Sağına soluna bakınarak villaya inen ağaçlıklı yolun öbür yanına geçti, yüreği ağzına geliyor, şakakları zonkluyor, soluğu kesiliyordu. Orada, delikanlının nice kez oturduğu alçak duvarın yanında, kuru yaprakların arasında, yarı yanmış, nemli kâğıt parçaları duruyordu, sanki canlı nesnelermiş gibi hâlâ kımıldıyorlardı; sönmüş kibritler, koparılmış sarmaşık yaprakları, onun upuzun bekleyiş saatlerinde, zihni hayallere dalıp gitmişken hummalı elleriyle mihaniki olarak mini mini parçalara ayırdığı dallar duruyordu. Uzaklarda bir baltanın çekiç gibi vuruşları işitiliyordu; sonra yukarda, patikada yitip giden bir hüzünlü türkü. Ne uzun bir can çekişme! Güneş yavaş yavaş patikadan çekiliyor; yarları büsbütün gamlı görünen kaya kitlesinde solup ölüyordu ve Isabella hâlâ bekliyordu, hep öyle bekliyordu.</p>

  <p>– Don Gesualdo, efendim... Bir dakika buraya gelin, lütfen... Size bir diyeceğim var.</p>

  <p>Nanni l’Orbo, harman yerinden onu ısrarla çağırıyor, esrarlı bir halle avluya ayak basamayacağını belirtmeye çalışıyordu; sonunda efendisi ne zıkkım istediğini görmeye gitti, ilk iş olarak da bir güzel payladı:</p>

  <p>– Sana bin kez söyledim bu taraflarda görünme diye yahu! Lanet olası!.. Mahsus yapıyorsun galiba...</p>

  <p>– Hayır efendim. Onun için sizi buraya, dışarıya çağırdım. Bu diyeceğim şey var ya, ikimiz baş başa konuşmalıyız... Burada, bahçede. Bizi bekliyorlar.</p>

  <p>Gerçekten de Diodata’nın oğulları Nunzio ile Gesualdo oradaydılar; bayramlıklarını giymişler, elleri ceplerinde, boyunlarında yas işareti olarak birer siyah mendil bağlıydı. Nanni efendisine onu belirtti.</p>

  <p>– Evlat evlattır. İtirazınız var mı? Her ikisi de... rahmetli babanızın yasını tutmayı istediler... saygı etmek için, yoksa bir art niyetleri yok... Yalnız şu var efendim, siz onlara elinizi hiç cebinize atmadan yardım edebilirsiniz... Bakın, onlar çeşmenin alt yanındaki o araziyi ortakçı olarak işletmeyi istiyorlar. İkisi de iyi çocuklar, gayretliler. Tıpkı size benziyorlar, Don Gesualdo... Siz onlara bir sevap yaparsanız, aklınızda olsun ki sevabınız eloğluna gitmez!..</p>

  <p>Don Gesualdo tereddüt ediyordu, bir yandan öyle apansız yakalandığından ötürü işkillenmişti, bir yandan da içinden bir ses adamı Nanni’nin onu ikna etmek için önüne serdiği bütün nedenleri tekrarlıyordu. - Sonuçta istedikleri neydi?.. İşten ibaret... Onun her şeyi yapacak gücü vardı!.. Bir vicdan meselesiydi!.. Hem kârlı bir iş de yapmış olurdu... - Derken Nanni çocuğu gönderip Diodata’yı çağırtmayı önerdi, o da fikrini söylesin diye. O noktada Don Gesualdo başından atmak için, berikinin söylediği gibi, vicdanını ferahlatmak için, elleri ceplerinde, tek söz etmeksizin konuşmayı adım adım izleyen o iki çocuk irisine bakarken, ağzından kaçırdı:</p>

  <p>– Peki... peki, eğer çeşmenin alt yanındaki araziden söz ediyorsak... eğer elimi verdim diye kolumu kapmaya kalkışmazsanız...</p>

  <p>– Evet efendim! Hiç öyle yapar mıyız! - diye atıldı Nanni, o sözü anında fırsat bilerek. - Yalnız o arazi! Hepsi hepsi yarım <i>salma</i> tarla. Gidip bakabiliriz. Hemen burada, yakında. Gözlerinizin önünde işaretleriz, hazır siz buradayken, hani fazlasını çalmamızdan korkmayın diye... Doğrusu bu!.. Hem tanıklarımız da var, bakın... Şu yukarda küçükhanım duruyor, ulu cevizin altında...</p>

  <p>Don Gesualdo Nanni’nin söylediği yere baktı, yüzü sarardı. Birdenbire havası da, hali de değişiverdi, hepsini kabaca başından savdı:</p>

  <p>– Pekâlâ, sonra konuşuruz... Vaktimiz var. İnsan böyle sıkboğaz edilmez ki, lanet olası! Evet dedim ya işte; şimdi haydi yolunuza!</p>

  <p>O öfke karşısında iki oğlan süklüm püklüm sıvıştılar, Nanni ise o sahnenin keyfine varmak için çalıların arasına gizlendi. Don Gesualdo allak bullak olmuş, yoldan yukarıya doğru yirmi yaşındaymış gibi hızla tırmanmaya koyulmuştu bile. Isabella onun birdenbire, yüzü o halde, karşısında bitiverdiğini görünce ödü patladı. Don Gesualdo kızma hiçbir şey söylemedi. Sanki çocukmuş gibi elinden yakaladı, dosdoğru eve götürdü. O ise, kendini bırakmış, sürükleniyordu, ölü gibiydi, yüreği ölmüştü, bastığı yeri görmüyor, taşlara takılıp tökezliyordu. Yalnız arada bir sanki içine baygınlık geliyormuş, büyük bir acıya kapılıyormuş gibi elini saçlarına daldırıyordu.</p>

  <p>Bianca, onların o gelişini görünce yaprak gibi titremeye başladı. Kocası canını alacakmış gibi bakarak, başını sallayarak, kızını ona teslim etti. Ama tek söz söylemedi. İkide birde ağzındaki zehri mendiliyle silerek, başladı odada gezinmeye. Evi temelinden sarsan sesi her yandan işitiliyordu:</p>

  <p>– Nardo, şimdiye kadar neredeydin? Hani bana bağa budama makasını getirecektin?</p>

  <p>– Taylar hâlâ dönmediler mi? Brasi olacak hayvan topal edecek onları! Hele bir dönsün, göstereceğim gününü!</p>

  <p>– Santoro, söylesene, yukardaki sumakları biçecektiniz, bitirdiniz mi?.. Öyleyse bütün gün ne yaptınız, ha?.. Patron bir an başınızdan eksik oldu muydu!.. Katiller! Paramla tuttuğum düşmanlar sizi!..</p>

  <p>– Martino! Mumu yaksana, Martino, koyunları sağarken! Bu karanlıkta sütü yerlere dökeceksin, hayvan seni!..</p>

  <p>– Yukarda ışığı hâlâ yakmamışlar! Ne yapıyorlar, yahu? Akşam duası mı ediyorlar?.. Concetta! Concetta! Bak, hâlâ karanlıktayız! Ne halt karıştırıyorsunuz? Ne biçim ev bu, ben sırtımı döner dönmez!.. Ya gözlerimi yumarsam ne olacak?..</p>

  <p>Biraz zaman geçtikten sonra yeniden kadınların kapısını tıklattı, baktı ki açmıyorlar, bir tekmede kırdı geçirdi. Onun üzerine Bianca civcivlerini koruyan bir anaç tavuk gibi vahşileşmiş, ona karşı geldi, yüzünde o güne değin kimsenin görmediği bir ifade vardı; Trao’ların kaçık suratıydı, korkunç zayıflığının ve solgunluğunun ortasında gözleri deli gözleri gibi ışıldıyordu, yüzükoyun yatağa uzanmış, yüzünü yastığa gömmüş, sinirli hıçkırıklarla sarsılan kızının bedenine kendi bedenini siper etti.</p>

  <p>– Ah! Evladımı bir de öldürmek mi istiyorsunuz? Yetmedi mi? Yetmedi mi? Öldürmek mi istiyorsunuz evladımı?</p>

  <p>Tanınmaz olmuştu, o kadar ki Don Gesualdo bile ürkerek duraladı. Şimdi ona tatlılıkla yaklaşmaya çalışıyordu, büyük bir üzüntüye kapılmıştı, kemikleri sızım sızım sızlıyor, yüreği katran karası, öylesi bir nankörlüğün acısı gırtlağını sıkıyordu.</p>

  <p>– Eh, hakkınız var doğrusu!.. Ben zorbanın biriyim! Yüreğim katı, derim kalındır benim! Ne de olsa yük öküzüyüm... Çalışmaktan helak oluyorsam sizin içindir, anlamıyor musunuz? Bana kalsa bir parça peynir ekmekle yetinirim... demek oluyor ki her şeyi kurda kuşa yem etmek için çalışmışım... kanımı da, malımı da!.. Yerden göğe hakkınız var!..</p>

  <p>Bianca ağzında birkaç sözcük geveleyecek oldu. Onun üzerine Gesualdo çileden çıkmış halde ona döndü, elleri havada, ağzı bir karış açıktı. Yine de hiçbir şey söylemedi. Zangır zangır titreyerek karyolanın kenarına dayanmış duran kızına baktı; yüzü şişmiş, saç örgüleri gevşemişti; o zaman kolları iki yanına düştü, başladı ellerini birbirine vurarak odada aşağı yukarı gezinmeye, gözlerini yere dikmiş, ofluyor, pufluyordu; sözcükleri aranır, o iki dik kafalıya nasıl dert anlatacağını düşünür gibiydi...</p>

  <p>– Haydi, haydi, Isabella!.. Saçmalığın daniskası bu, anlaşana!.. Bir saçmalık yüzünden üzülmenin âlemi yok... Kahırlanmak istemiyorum ben... Başka onca derdim varken! Yüreğim kabarmış zaten!.. Keşke başımda ne kadar çok bela var, görebilsen!.. Tanrı şahidim olsun, gülerdin bunlara!.. Ondan ötesi ne saçmalık görürdün!.. Daha hâlâ pek gençsin... Bazı şeyleri anlamıyorsun... Bak, bu dünya var ya, soyguncu yatağıdır... Herkesin muradı aynıdır: Kalk ordan, elindekini bana bırak... Herkes kendi çıkarını kollar... Bak, bak... açıkça söyleyeyim mi?.. Hiçbir şeyin olmasaydı, kimse gelip kapını çalmazdı... Bu bir iş, anlıyor musun?.. Ömür boyu geçimini güvence altına almanın yolu. însan hayatta yoksulsa, erkek olsun, kadın olsun, kimse üstüne alınmasın ama, elinden geleni ardına koymaz... Şöyle çevresine bakınır; kendi işine yarayacak olanı görür... ve o zaman ona varabilmek için elindeki bütün imkânları seferber eder, artık her birinin elinden ne gelirse... Birisi, diyelim ki soyunu sopunu ileriye sürer, bir başkası elinden ne iyi geliyorsa onu... güzel sözleri, anlamlı bakışları... Ama öte tarafta, aklı başında olan kendi çıkarını kollamalıdır... Görüyor musun, ağlayıp umutsuzlananlar nasıl saçmalık ediyorlar?..</p>

  <p>Kızının solgun yüzü, ona diktiği şaşkın gözleri karşısında lafları ağzında dondu kaldı. Karısının da tek söylediği şuydu:</p>

  <p><i>-</i> Rahat bırak onu!.. Ne halde, görmüyor musun?..</p>

  <p>– Sersem gibi bir halde!.. - diye haykırdı Don Gesualdo usta, sonunda çileden çıkarak. - Hem dünyadan habersiz, hem haberi olmasını da istemeyen bir halde!.. Ama ben sersemlik etmeyeceğim, hayır!.. Ben ne demek olduğunu biliyorum!..</p>

  <p>Ve öfkesi beynine vurmuş, çekti gitti.</p>
</body>
</html>