<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <meta name="charset" content="UTF-8"/>
  <title></title>
  <link rel="stylesheet" href="../Styles/main.css" type="text/css"/>
</head>

<body>
  <hr class="hr2"/>

  <h2>IV</h2>

  <p>Kolera korkusu geçip de kasabaya döner dönmez, Don Gesualdo, kız kardeşinin, kocası Burgio’nun verdiği izinle yolladığı mahkeme celbini aldı; babasının mirasından -yani Gesualdo’nun tüm mallarından- kendi payını istiyordu, alçaklığın daniskasıydı; o malların, başkanı Nunzio Motta usta olan şirketin kârlarıyla edinilmiş olduğunu ve şimdi onun, hepsine el basmak istediğini ileri sürüyordu; oysa Gesualdo o güne değin hepsinin yükünü sırtında taşımıştı! Babasının hatalı spekülasyonlarını sineye çekmek zorunda kalmıştı! Kayınbiraderi Burgio’ya mahsulün kötü gittiği yıllarda elini Tanrı’nın eli gibi uzatmıştı! Kardeşi Santo’nun Pecu-Pecu’nun meyhanesinde taktığı veresiye borçlarını da ödeyen oydu! - Santo da ayrıca celp yollamıştı, o da payını istiyordu, o boş gezenin boş kalfası da şirketin üyesiymiş meğer! Şimdi icra memurunu göndererek onu aşağılıyorlardı; hırsız diyorlardı ona; mallarını mühürletmek istiyorlardı; varını yoğunu elinden almaya kalkışıyorlardı. Onu davalara, avukatlara, dava vekillerine sürüklüyorlardı -dünyanın masrafı, dünya kadar dert, dünya kadar vakit kaybı, o arada kaçırdığı dünya kadar iş, düşmanlarının ekmeğine yağ sürüyorlardı- kahvehanelerde, eczanelerde konuşulan tek konu oydu - zengindi ya, vurun abalıya, herkes onun meteliksiz akrabalarından yana çıkıyordu! Aralarındaki eski ve yeni sürtüşmelerden ötürü, Noter Neri karşı tarafın avukatlığını bile üstlenmişti, <i>gratis et amore.</i> Speranza onu hakaretlere boğmak için mahkeme merdivenlerinde bekliyor, boş yere boy büyütmüş olan büyük oğullarım ona karşı kışkırtıyordu, Santo’yu da dürtüklüyordu, ama onun Don Gesualdo ile uğraşmaya yüzü yoktu doğrusu, aradan sıvışmaya bakıyordu.</p>

  <p>– Sizin hiçbirinizde erkeklik yok! Tıpkı kocam gibisiniz!.. Burada erkek gibi davranan bir benim! O hırsızı hapishaneye tıktırmadan rahat etmeyeceğim! Sırtımdaki gömleği satmak zorunda kalsam da. Kendi payımı istiyorum, babamın kanıyla kazandığı mallar onlar...</p>

  <p>Açtığı davayı hâkim ilk reddettiğinde daha da beter oldu:</p>

  <p>– Bakın şu işe, efendiler!.. Bu devirde artık parmağın oynadı mı her şeyi satın alabiliyorsun!.. Ama ben Palermo’ya kadar başvuracağım, Krala kadar gideceğim, bu dünyada adalet denen bir şey var mı göreceğiz!..</p>

  <p>Baron Zacco, o sıralar Don Gesualdo ile birlikte bir iş çevirmeye niyetlendiğinden ötürü, arabuluculuk edip onları barıştırmak istedi. Bir pazar günü Speranza’nın hayvanın teki olan ve derdini anlatmayı beceremeyen kocası dahil, bütün Motta’ları evinde topladı. Santo, ağabeyi Don Gesualdo ile yüz yüze gelmeye zorlanınca, ilk iş olarak af dilemeye koyuldu:</p>

  <p>– Ne yapayım işte?.. Benim hiç suçum yok. Beni alıp avukata götürdüler... Ne yapsaydım ki?.. Neden mi avukata danıştık?.. Eh, avukat ne dediyse onu yapıyorum ben...</p>

  <p>Don Gesualdo uysallık gösteriyordu. Mecbur olduğundan ötürü değil, hayır! - Yasalardan haberi vardı. - Ama yüreğinin iyiliğinden ötürü. Akrabalarına elinden gelen yardımı her zaman yapmıştı, hâlâ da yapmak istiyordu. İki taraf arasında sonu gelmez bir çekişmedir başladı. Speranza baktı, iyilikle konuşulunca mirastaki payı elinden gidecek, kendilerini savunmayı beceremiyorlar diye kocasıyla oğullarına çatıyordu. Santo da büyük bir kabahat işlemiş bir çocuk gibi suspus olmuş, oturuyordu. Bereket ki Speranza kendini savunmayı biliyordu:</p>

  <p>– Bize vermyyi istediğiniz nedir, iane mi? Zaman zaman, işinize geldikçe birkaç <i>salma</i> buğday mı? Birkaç <i>salma</i> şarap mı, hani şu kimseye satamadıklarınızdan?</p>

  <p>– E, ne vereyim istiyorsun yani, Alìa’yı ya da Donninga’yı mı? Taş atıp kolunuzu yormadınız, şimdi sizi zengin edeyim diye kendim açıkta mı kalayım istiyorsun? Evlatlarım var benim. Malıma mülküme el süremem.</p>

  <p>– Demek senin malın mülkün, ha?.. Bakın, a dostlar, şunun söylediğine! Yani demek oluyor ki rahmetli babamız hiçbir şey bırakmadı, öyle mi? Ya o ortak işlettiğiniz kireç ocağı? Ya birlikte aldığınız köprü ihalesi? Rahmetliye hiçbir şey kalmadı mıydı? Getirdikleri kârlar yalnız sizin için miydi? Kendinize o güzelim çiftlikleri alasınız diye miydi? Evlatlarım var diye el basmak istediğiniz o çiftlikler?.. Yukarda Tanrı var, bilesiniz!.. Bu masumların gırtlağından koparmak istediğiniz şeyleri size inat deve yapan kişi ortaya çıktı bile! Gidin bakın, akşam oldu muydu, pencerelerinizin dibinde o ne gezinmeler, ne gezinmeler!..</p>

  <p>Toplantının sonu gürültü patırtı oldu. Barışmak yerine oracıkta saç saça baş başa gelmelerini engellemek için baron avaz avaz bağırmak zorunda kaldı. Speranza yine öyle bağırıp çağırarak bir yana gitti, Don Gesualdo kahırlar içinde öte yana, şimdi kız kardeşinin içine düşürdüğü kurt da ayrıca kıvrandırıyordu. Onca üzüntünün, onca derdin arasında şimdi bir de kızıyla Corrado La Gurna olacak o katili de gözaltında tutması gerekiyordu; Cirmena Teyze ona inat olsun diye, masrafını cebinden ödeyerek orada, kasabada, delikanlıyı ayağına dolaştırıyordu. Her girene, her çıkana, hizmetçilere, evde eksilen kâğıtlara, gizliden gizliye sunturlu bir dolap çeviriyormuşa benzeyen o upuzun, zapzayıf, solgun kızına gözünü dört açmak durumundaydı... Kendini yiyip bitiriyordu, aksi yaratık! Gesualdo da öfkesini içine gömmek, daha beter bir şey yapmamak için öylece yutup oturmak zorundaydı. Sonunda bir akşam pencerede yakaladı onu, oysa dışarda berbat bir hava vardı.</p>

  <p>– Ya!.. Hikâye devam ediyor demek!.. Ne yapıyorsun burada... bu saatte?.. Mevsim yaz da serinlemeye mi çıktın? Yıldızları saymayı öğretirim ben sana! Sen daha benim çileden çıkmış halimi görmedin! Birtakım küçükbeylere akşam vakti pencerelerimin altında dolaşmayı öğretirim ben! Hele bir yakalayayım, döve döve kemiklerini kırarım ben adamın! Sen beni şimdiye kadar yumuşak yüzümle gördün; ama öbür yüzümü de göstereyim de gör! Sabanı nasıl yoluna sokuyorsam, seni de öyle yoluna sokarım ben!</p>

  <p>O günden sonra, sabah akşam cehennem azabı başladı. Don Gesualdo o çılgınlığı kafasından söküp atabilmek için Isabella’ya bir yandan tatlılıkla, bir yandan terslikle yaklaşıyordu; ama o çılgınlık hep oracıkta, kaşlarının arasındaki hiç açılmayan o kırışıkta, o solgun yüzünde, tek söz söylemeyen kısılmış dudaklarındaydı, Trao’ların o kurşuni, inatçı gözleri ise şöyle diyorlardı:</p>

  <p>– Evet, evet, öleceğimi bilsem de!</p>

  <p>Açıkça başkaldırmaya cesaret edemiyordu. Yakınmıyordu. Gençliğini, sağlığını heba ediyordu. Yemek yemez olmuştu; yine de baş eğmiyordu, dediğim dedikti, gerçek bir Trao’ydu, üstüne üstlük bir de Motta’ların inadıyla.</p>

  <p>Adamcağız sonunda vicdan muhasebesi yapmak zorunda kaldı. Ana babasından o kız ala ala kusurlarım almıştı. Ama mal tutkusunu, hayır! Kimin onun iyiliğini istediğini, kimin kötülüğünü istediğini anlayacak kadar aklı, çıkarlarını kollayacak kadar aklı, hayır! Annesi gibi uysal ve itaatkâr bile değildi. Bianca’nın da huyunu bozmuştu! O da, evladını bir deri bir kemik kalmış görünce, yavruları elinden alınmak istenen, tüyleri dimdik kabarmış dişi kedilere dönmüştü -hastalıktan ötürü iki büklüm olmuş sırtı, ateşten parıldayan gözleriyle aynen öyle. Tırnaklarını çıkarmış, dili sivrilmişti.</p>

  <p>– Yavrumu ince hastalıktan öldürmek mi istiyorsunuz? Görmüyor musunuz, ne hale geldi? Günden güne eriyip gidiyor, görmüyor musunuz?</p>

  <p>Gizlice yardım da ederdi ona, olmayacak bir şey yapmasına da, kafasını taşa vurmasına da. Yavrusu uğruna kocasına ihanet de ederdi. Diyordu ki:</p>

  <p>– Çekip ağabeyimin evine giderim! Ben de, kızım da! İster misin, yapayım mı?</p>

  <p>Kor gibi yanan gözlerle. Karısını hiç o halde görmemişti. Bir seferinde, kızı için çağırdıkları doktorun arkasında, baktı, hiç hoşuna gitmeyen bir surat: Eczacının ilacını getiren komşulardan bir kocakarı, tıpkı bir zamanlar zangoç Don Luca ile karısı Grazia’nın Trao’ların konağına kendi sevda pusulalarını taşıdıkları gibi. Doktorun reçeteleriyle, Bomma’nın gönderdiği hapların sarıldığı kâğıtları kontrol edecek hale gelmişti. Bir ayda beş tane hizmetçi değiştirdiler. O hödüktü gerçi, ama Trao kardeşler gibi ahmak değildi. Her şeyleri kilit altında tutuyordu; kendisini aldatmalarına yarayabilecek tek kuruş çıkmıyordu elinden. Zavallı adam, kendi de zincire vurulmuş bir köpek olup çıkmıştı. Sonunda o cehennemden kurtulmak için Isabella’yı manastıra sokmaya karar verdi, hemen oracıkta, Collegio di Maria’ya, çocukluğunda olduğu gibi, dört duvar arasına! Karısının ağlayıp çırpınması beyhude oldu. Evin efendisi oydu!</p>

  <p>– Dinleyin! - dedi Bianca, ellerini dua eder gibi birleştirmişti, - benim çile çekecek az ömrüm kaldı. Ama gözlerimi yummama değin kızımı yanımdan ayırmayın.</p>

  <p>– Hayır! - oldu kocasının yanıtı. - O nankörün sana da acıdığı yok! Canımızı feda ettik, başımıza nankör kesilsin diye! Ana babasına sevgisi kalmamış... evinden uzaklarda!</p>

  <p>Ve asıl ihaneti ona oracıkta, Collegio’da yaptılar: Yine onun hayrını görmüş olan başkaları, manastırda kapıcılık eden Gerbido’nun kız kardeşi, Cirmena Teyzesinin armağanlarını götüren ve pusulaları kapıdaki döner dolaptan geçiren Giacalone, Don Corrado La Gurna’ya kolaylık sağlamak için eczanede milleti lafa tutan Bomma; kız mahsus manastırın çan kulesine tırmanır tırmanmaz, başlıyordu delikanlı hemen telgraf çekmeye. Birkaç kuruş kazanmak için, iyilik olsun diye, laf olsun diye, düşmanlık olsun diye yapıyorlardı o hainliği. Kızını da malını mülkünü de ondan çalmak için hepsi birlik olmuş, kumpas kurmuşlardı, sanki onları kendilerinden çalarak edinmiş gibi. Sonunda günlerden bir gün, <i>Kırksaat duası</i> için rahibeler ilahi okumaya koroya çıkmışlarken, kız suç ortaklarına kapıyı açtırdı, kuş olup uçtu.</p>

  <p>Şubatın ikisiydi, Bakire Meryem günü. O yıl ekim ayından beri yağmur yağmadı diye, çok sayıda dindar yortuya gelmişlerdi. Don Gesualdo da gitmişti kiliseye, üstündeki o azabı dindirsin diye Tanrı’ya dua etmişti. Ama Yaradan o sabah başka işlerle meşguldü herhalde. O mübarek günde ayinden döner dönmez evini altı üstüne gelmiş buldu; karısı saçını başını yoluyor; hizmetçiler oradan oraya koşturuyorlardı. Sonunda ne olduğunu anlattılar. Adamcağıza inme inecek gibi oldu. Alelacele birini gönderip berberi çağırttılar, biraz kanını alsın diye. Lia Teyze öyle bir şamar yedi ki az kalsın dişleri ağzına dökülecekti. Bianca, merdivenleri yuvarlanırcasına iniyordu, korkusundan neredeyse o da kaçıp gidecek gibiydi. Gesualdo öfkesinden mosmor olmuş, ağzından köpükler saçıyor, gözü dünyayı görmüyordu. Kadıncağızın ne halde olduğunun farkında bile değildi. Hâkim’e, Belediye Başkanı’na gitmek, bütün kasabanın altını üstüne getirmek, Caltagirone’den jandarmaları çağırmak istiyordu; her ikisini de tutuklattıracaktı, kızını da suç ortağını da; o haini kasaba meydanının orta yerinde astırmak istiyordu! Bedenini cellada verip parçalattırmak istiyordu! Mahpushanede gebertsinler istiyordu!</p>

  <p>– O katil! O hain! Mahpushanede gebersin istiyorum!.. Hem ikisi de!..</p>

  <p>O kıyametin ortasında Cirmena Teyze çıkageldi; ayin kitabı elinde, ipek giysiler içinde, hiç tınmadan gülümsüyordu.</p>

  <p>– Sakin olun, Don Gesualdo! Kızınız emin yerde bulunuyor. Bakire Meryem gibi tertemiz! Sakin olun! Rezalet çıkarmayın, daha beter olur! Karınızın haline bir bakın, zavallıcık, ölecek hale gelmiş! O bir anne! Şu anda yüreğinden neler geçiyor, bilemeyiz! Ben bu kepazeliği düzeltmeye geldim. Başkaları gibi dilimi tutma âdetim yoktur. Kin de beslemem. Bilirsiniz ki akrabalarım için oldum olası kendimi paralamışımdır. Beni sokağa attınız... koleranın ortasında... sırtımda bir zavallı öksüzün yüküyle... Ama önemi yok. İşte meseleyi yoluna koyalım diye geldim. İyi yürekliyim, ne olacak! Zararı kendime! Ama ne yapayım yani! Şimdi zararı nasıl telafi edeceğimizi düşünmeliyiz. Olan oldu ya, artık o çocukları evermek lazım. Başka çaresi yok. Zaten delikanlıya bir diyeceğiniz yoktur... iyi aileden geliyor.</p>

  <p>Don Gesualdo bu kez ona saygısını da elden bıraktı, ağzı açık kalmıştı, kadına canım alacakmış gibi bakıyordu:</p>

  <p>– O dilenci parçası mı?.. Ona kızımı vermek mi!.. Bırakırım, anası gibi veremden ölsün, daha iyi!.. Dağ başında! Manastırda! Bana getirdiğiniz çareye de bakın!.. Tam kendinize layık!.. İnsanda yüz ister, yahu!.. O güzelim soyluluğunuza güleyim bari... Kaç buçuk para ettiğini biliyorum!.. hepiniz aynı soy!..</p>

  <p>Çıngar çıktı. Donna Sarina da, suratı horozibiği gibi kıpkırmızı, sivri dilini esirgemedi:</p>

  <p>– Kendi seviyenize göre konuşuyorsunuz, Don Gesualdo! Hiç olmazsa karınıza saygı edip susmalıydınız, hödük efendi! Don Gesualdo usta, n’olacak! Bütün akrabaların yüzkarasısınız siz!..</p>

  <p>– Hah! Hah! Yüzkarasıymışım. Utanmaktan sıkılmaktan söz edecek haliniz mi var!.. Muhabbet tellallığı yapan sizsiniz! Bu belayı başımıza siz açtınız! O hırsızın suç ortağısınız!.. Sizin yaşınızda güzel bir uğraş doğrusu! Sizi de onunla birlikte tutuklattırayım da görün, Donna Sarina olacak!.. Donna... bilmem ne demeliydiler sizin adınıza!</p>

  <p>Derken Limòli Amca, ağrılarına sızılarına aldırmadan, aile haysiyetini kurtarmaya geldi, biraz tatlılıkla biraz zorla, onları barıştırmaya çabalıyordu.</p>

  <p>– Rezalet çıkarmayın! Böyle çığlık çığlığa bağırmayın, daha beter ediyorsunuz! Kol kırılır yen içinde. Gelin de bu kepazeliği bir hale yola koyalım. Kepazelik olmuş bir kere, azizim, üstüne bir bardak su içmek gerekiyor. Bianca! Bianca, yapma böyle, sağlığından olursun... O da hiçbir işe yaramaz...</p>

  <p>Don Gesualdo yıldırım gibi Caltagirone yollarına düştü. Tutuklama emri çıkarmak istiyordu, Jandarma Birliği işe el koysun istiyordu. Marki amca da öte yandan, ihtiyat ve basiretle, kendi açısından ne yapabilirse onu yaptı. Her şeyden önce gidip yeğenini aldı, Santa Teresa manastırına götürdü, oradaki bir akrabasına emanet etti. Ev halkı, biraz tehditle, biraz parayla, susturuldu. Çok geçmeden Caltagirone’den Corrado La Gurna için tutuklama emri geldi. Donna Sarina Cirmena da korktu, sesini kesti.</p>

  <p>O arada marki el altından Isabella’ya koca aramaya girişti. Kız tek evlattı, Don Gesualdo, ister istemez, ona yüklü bir drahoma vermek zorunda kalacaktı; çok yerde tanıdıkları vardı, kıza hayırlı bir kısmet bulacağından emindi. Dostlarına mektuplar yazdı; o çeşit işlerde kendisine yardımcı olan kişilerle, yani Başrahip Lupi ve Noter Neri ile koyup kaldırdı. Noter aradı, taradı, sonunda uygun birini buldu: Mülkünü kendisinin yönettiği pek büyük bir soylu, aslında işleri hayli kötü gidiyordu, davalarla borçlar arasında bunalmıştı, ama çok ünlü bir ailedendi, Don Gesualdo ustanın torunlarına güzel bir isim verirdi. Gelgeldim sıra onunla drahoma konusunu konuşmaya gelince, işin rengi değişti. Eloğluna diri diri lokma olmak istemiyordu. Tek kuruş vermeyecekti! Parasını o alnının teriyle kazanmıştı, ömrü boyunca. Palermo’dan kanını içmeye gelecek birine buyrun efendim diye damarlarım kesmek niyetinde değildi.</p>

  <p>– E, nereden gelsin istiyorsunuz ya, aydan mı? Azizim, boş laflar bunlar. Durum ne merkezde, biliyorsunuz. Sizin anlayacağınız çeşitten bir mecaz yapayım, o zaman aklınızı başınıza alırsınız: Farz edin ki bağınıza dolu yağdı, ürünü mahvetti... Boynuzu kırılan danayı panayıra göndermek, verdikleri fiyata da eyvallah demekten başka çare yoktur. İster istemez başını eğmeli insan. Öte yandan başka evladınız da yok... Hiç olmazsa onu anlı şanlı bir hanımefendi yaptığınızı bilirsiniz!..</p>

  <p>Marki aynı zamanda yeğenini ziyarete gidiyordu. Ona tatlılıkla yanaşıyordu, kimi konulara değinirken gereken duyarlıkla:</p>

  <p>– Yerden göğe haklısın! Ne kadar ağlaşan yeri! İçini boşalt bana, böyle işlerden anlarım ben... Yüreği paramparça olur insanın, ölecek gibi olur! Baban bunu hiç mi hiç anlamıyor, zavallıcık. Onun ömrü kendi işlerinin, kendi köylülerinin arasında geçti... biraz da haşin tabiatlı, diyelim... Ama senin için çalışıp didindi, sen zengin olasın diye. Sen, annenin ismi, babanın da parasıyla, bir büyük kentte bile baş oyuncu olursun, istediğin zaman... Burada, bu izbe yerde değil... Burada ben bile boğulacak gibi oluyorum. Ben de gençtim bir vakitler; gençliğimin güzel yıllarının keyfini sürdüm... Yani diyordum ki sana... Gencecik yüreğinde neler vardır şimdi, anlıyorum. Gençlikte insan yalnız o bir tek şeyden başkası yok sanır... Baban hatalı bir yola saptı... Ama şayet o sana bir şey vermemekte ayak direrse, eh, o delikanlı da, zavallıcık, meteliğe kurşun atıyor... O durumda... Senin işin gücün evi süpürmek olursa... o da havaiyattan başka şey yapamazsa... Başını büyük bir derde sokmuş olursun, anlıyor musun? Başlar tartışmalar, pişmanlıklar, beş karış surat asmalar. Surat asınca sen de çirkinleşirsin, o da, sevgili yeğenim. Hem sonra niçin? Eline ne geçer ki? Madem baban hayır dedi, hayır demektir, onunla evlenmeyeceksin demektir. Burada ölüp gidersin, müebbet hapis gibi bir şey; gençlik yıllarını burada heba edersin. Corrado polisin keyfinin istediği kadar sürgünde kalır, baban dilediği kadar; onun eli şimdi her yere erişiyor... Diretecek olursan, sevdiğin kişiye de iyilik etmezsin. Kuzeninin sakin kalmaya, huzur içinde çalışmaya ihtiyacı var, ancak öyle dürüst yoldan geçimini sağlayabilir... Öyle yapacak yerde soylu bir bey evladıyla evlenebilirsin, o delikanlı da şayet seni o kadar seviyorsa, herkesten önce onun memnun olması gerekir. Sevda diye ona denir... Soylu bir bey evladı diyorum, anlıyor musun? Şimdilik arkadaşlarına bir şey çıtlatma... hani burada, manastırda, biliyorsun, hasetlerinden çatlarlar sonra... Ama ben biliyorum ki ortada seni bir bey evladıyla evlendirme tasarısı var. Prenses ya da düşes olursun! Öyle sadece Falan hanım değil yani! Arabalar, atlar, her akşam tiyatroda özel loca, canının çektiği kadar mücevherler, elbiseler... Şu benim tanıdığım güzelim yüzünle bir büyük şehirde kimler başını çevirip bakar sana! Şöyle sırtında dekolte bir tuvalet, tepeden tırnağa pırlantalar, bir balo salonuna girdin miydi, herkes sorar birbirine: “Şu güzel hanımefendi de kim?..” Ve cevaplar da Falan düşes ya da Filan prenses olur!.. - Haydi, gel de anneni bir gör, zavallıcık, yataklara serildi! Bu darbe onu mahvetti! Biliyorsun ya, zaten sağlığı yerinde değil!.. Baban da kucak açtı, bekliyor seni. Zavallıcık, iyi bir adamcağız aslında! Altın gibi bir yüreği var, seni zengin etmek için çalışa çalışa canı çıktı!.. Gel, eve dön şimdi... Sonra bakarız...</p>

  <p>Marki amcası yolunu şaşırmış kuzucuğu nihayet evine döndürdüğünde, yürekler paralayan bir sahne yaşandı. Isabella annesinin yatağının yanına diz çöktü, onu öylesine değişmiş bulmuştu ki, hıçkırarak af diliyordu; zavallı annesi, mutluluğundan bir ayılıp bir bayılıyordu. Derken Don Gesualdo çıkageldi ve hepsi suspus oldular. Sonunda o söze girişti, biraz o da duygulanmıştı, gözleri şiş şişti, ne de olsa evlat evlattır, hem taş yürekli de değildi.</p>

  <p>– Bana karşı büyük bir kabahat işledin! Ben bunu hak etmiyordum. Seni zengin edeceğiz diye annenle ben yemedik, içmedik!.. Zavallıcık ne hale geldi, görüyor musun?.. Gözlerini yumduğunda cesetten farkı yok!.. Yine de sen bizim evladımızsın, yavrumuzsun, yani seni affettik gitti. Kapatalım artık konuyu.</p>

  <p>Oysa Isabella konuyu konuşmaktan hiç geri durmuyordu, marki amcasıyla olsun, Mèndola Teyzesiyle olsun, Macrì Teyzesiyle olsun, ne kadar akraba varsa hepsiyle; herkesten yardım dileniyordu, günah çıkartmaya gittiği papazdan bile, aklı başından gitmiş gibiydi, umutsuz gözyaşlarıyla kilisenin döşemesini suluyordu. Herkesin lafı aynıydı:</p>

  <p>– Biz ne yapabiliriz ki, eğer baban olmaz diyorsa? Kararı verecek olan o. Drahomayı cebinden çıkaracak olan o. Senin iyiliğin için böyle yapıyor; senin çıkarını düşünüyor o. Kız kısmına düşen ana babası kimi uygun görürse ona varmaktır!</p>

  <p>Günah çıkaran papaz da Tanrı’nın emrini ileri sürüyordu. Cirmena Teyze de, Don Gesualdo’nun elini cebine atıp drahomayı ödemesine evden kaçmanın bile yetmediğini görünce boynunu bükmüştü:</p>

  <p>– Ne yapalım istiyorsun, yavrum? Ben elimden geleni ardıma koymadım. Ama papaz bile parasız ayin yapmaz. Corrado’nun meteliği yok; eh, senin de yok, baban olmaz demekte ayak diredikçe... Güzel evlilik olur, doğrusu sizinki! İşin sonu gide gide nereye vardı, gördün mü? O biçare çocuk, senin babanın canı istedi diye hapsi boyladı! Hiç değilse onu rahat bırak, çünkü şimdi her gün akrabalarına yazdığı mektuplarda hep başına gelenlere ağlayıp sızlıyor, hep para istiyor, yani durumu berbat!..</p>

  <p>Marki Limòli ise başka telden çalıyordu:</p>

  <p>– Yavrucuğum, insan zengin olmadı mı, öyle gönlünün istediği kişiye sevdalanamaz. Siz ikiniz de gençsiniz, dünyadan habersizsiniz. Gözünüz yalnız bir tek şeyi görüyor! Halbuki ardından gelecekleri düşünmek lazım, ocağa koyacağınız tencereyi, yamayacağın gömlekleri... Pek keyifli olur doğrusu! Sen iyi aileden geliyorsun, anne tarafından, biliyorum onu. Ama annene bak, ne yapmak zorunda kaldı, Ferdinando Dayın da öyle, ben de öyle!.. Hepimiz Âdemoğluyuz, yavrucuğum!.. Corrado da Âdemoğlu. Ama paralar babanın elinde! Eğer sana vermeyi istemezse, ikinize de gidip çöpçülük etmek düşer, aradan bir ay geçince de saç saça baş başa gelirsiniz. Öyle olacak yerde anlı şanlı bir evlilik yapabilirsin, bir büyükşehirde soylu bir hanımefendi olarak fiyaka satabilirsin!.. Daha sonra, mutfakta bir aşçın, kapında hazır bekleyen bir araban olduğunda, bol bol gelirin drahoma sözleşmesinde güvence altına alınmışken, başka şeyler düşünme lüksüne sahip olabilirsin...</p>

  <p>Paskalya arifesinde, kasabaya Leyra Dükü geldi, o havalide yoluna koyması gereken işleri bulunduğu bahanesini ileri sürdü. Yakışıklı bir adamdı, zayıf, şık giyimli, saçları biraz dökülmüş, son derece kibardı. Köylülerin selamlarına karşılık vermek için bile şapkasını çıkarıyordu. Daha ilk günden başına üşüşen densizlerin hepsini de aynı gülümsemeyle, aynı nazik tavırla karşılıyordu. Kasabada bütün gevezeliklerin konusu o oldu: Ne demişti; ne yapmaya gelmişti; ne kadar süreyle kalacaktı; kaç yaşındaydı. Hanımlar kırkından fazla göstermediğini ileri sürüyorlardı. Öldükten sonra dirilen Hz. İsa için düzenlenen dinsel alay geçerken, Soylular Kahvesi hanımlarla tıklım tıklım doldu. Zacco kızları göze batan birtakım şapkalarla; Yüzbaşı’nın hanımı kendini daha genç gösteren bitmek bilmez yasının giysileri içinde kupkuru kalmıştı, ama kocası öleli on yıl geçmişken, hâlâ kendine genç güzel dul dedirtiyordu. - Margarone ailesinin kızları, tüyleri, kurdeleleri, zamanla kararmış bukleleri rüzgârda uçuşan yeşilli allı sarılı bayramlıklarını giymişlerdi, patlayacak gibi şişmandılar, yüzleri kiremit rengine boyalıydı. Hepsi cıvıl cıvıl konuşuyor, yabancı beylerin dikkatini çekmek için büyük bir gayret gösteriyorlardı. Dük <i>comendador</i><a class="footnoteref" id="k52" href="../Text/dipnotlar.xhtml#n52"><sup>[52]</sup></a> unvanlı amcasını da birlikte getirmişti, - dedikoducular daha genç görünmek istediği için diyorlardı: Mirasını ona bırakacak olan tombul, güleç bir ihtiyarcıktı, o arada hanımlara kur yapıyordu; - günümüzde artık yapmayı unuttukları gibi -diye yorumladı Capitana.</p>

  <p>Dinsel alayın en civcivli anında, İncilci Yuhanna heykeli hoplaya sıçraya İsa’dan Meryem’e gittiği, halk da “Yaşasın Dirilen Tanrı!”<a class="footnoteref" id="k53" href="../Text/dipnotlar.xhtml#n53"><sup>[53]</sup></a> diye haykırdığı anda, Don Gesualdo Motta’nın yeni arabası oraya geldi. Kendisi altın düğmeli bir yelek giymiş, gömleğinin göğsüne bir tektaş pırlanta takmıştı, karısı da bayramlıklarının içindeydi; zavallıcık, upuzun boyuyla iskelete dönmüştü, yeni elbisesi her yanından dökülüyordu; kızı ise Palermo’dan özel olarak getirilmiş bir yeni kıyafet giymişti. Onlara yol vermek için kalabalık, itiş kakışa gerek kalmaksızın iki yana açılıyordu. Meraklılar ağızları açık seyrediyorlardı. Dük bile kim olduklarını sordu:</p>

  <p>– Ha! Trao ailesinden bir hanım demek! Hemen belli oluyor, zavallı hanımın biraz hastalıklı bir hali var ama.</p>

  <p>Marki Limòli ona bir baş işaretiyle teşekkür etti, ardından onu yeğenine tanıttı. Dük ile Leyra’lı <i>comendador,</i> Don Gesualdo’nun ailesi ve Marki Limòli ile birlikte Soylular Kahvesi’nin kaldırımında ayrı bir öbek oluşturdular. Etrafları çepeçevre işsiz güçsüzlerle sarılmıştı.</p>

  <p>Baron Zacco o durumun altında neler döndüğünü anlayabilmek için arabacıyla konuşmaya girişti. Mèndola atları okşarmış gibi yapıyordu. Canali sağa sola göz kırpıyordu:</p>

  <p>– Şu işe bakın beyler, feleğin çarkı nasıl dönüyor!</p>

  <p>Artık dinsel alaya bakan kimse kalmamıştı. Bütün kahvede bir fiskostur gidiyordu. Don Ninì Rubiera, uzaktan, şapkası sırtına aldığı bastonunun ucuna takılı, hırsından dudaklarını kemiriyordu, kaderin kendisine neyi reva gördüğünü düşünüyordu: Zevce diye Donna Giuseppina Alòsi, sürü sepet çocuklar, onca zaman sonra, borcunu ileri sürerek Don Gesualdo ustanın el basmaya çalıştığı ev yüzünden açılan dava... Onu öyle, gözlerini kuzinine dikmiş, dalmış gitmiş gören karısı sipsivri dirseğini onun böğrüne sapladı.</p>

  <p>– Ne zaman vazgeçeceksiniz şundan?.. Düpedüz rezalet!.. Kendi çocuklarınızın gözü önünde! Ayıp bu, ayıp!</p>

  <p>– Sen deli misin yahu? - oldu berikinin yanıtı. - Git işine! Aklımda başka şey var şu anda! Saçı başı ağarmış artık, görmüyor musun? Mumyaya dönmüş!.. Deli misin, nesin?</p>

  <p>Kendi de yaşlanmıştı, bedeni pörsümüş, saçları dökülmüş, göbek bağlamış, yüzü kıpkırmızı, yanaklarıyla burnu, onu annesinin hastalığıyla tehdit eden incecik bir damar ağıyla kaplanmıştı. Artık birbirlerine yabancı gibi bakışıyorlardı, Bianca da o da; her birinin kafası kendi dertleri, kendi çıkarlarıyla meşguldü. Aradan onca zaman geçtikten sonra, dedikoducular da iki kuzen hakkında dolaşan söylentileri unutmuşlardı. Onun yerine, Don Gesualdo’ya o mevkiye geldiğinden ötürü haset ediyorlardı; Donna Bianca’ya da öylesine parlak bir evlilik yaptı diye. Kızı da kim bilir nerelere ulaşacaktı! Donna Agrippina Macrì ile Zacco kuzinler Isabella’nın şık şapkasına, elleri eldivenli Leyra Dükü’nün o güzel soylu kafasının altında iri bir ipek kravat, altın saplı ince bastonuyla oynayarak onun önünde eğilip bükülüşüne ateş fışkıran gözlerle bakıyorlardı. Capitana, o baş aktris hikâyesinden sonra adı artık uçarı çapkına çıkan Don Mommino Neri’yi uyardı:</p>

  <p>– Boşuna uğraşırsınız! Şöyle bir bakın, yeter, kimin karşısında olduğunuzu anlamanız için. Belki şu anda söylediği şeyler saçma sapandır... Ama onları ne şekilde söylüyor!.. Her bir sözcüğü sanki tepsiye koymuş da sunarmış gibi...</p>

  <p>Dük hazretleri ardından Motta’ların evine saygılarını sunmaya gitti. Don Gesualdo onu misafir salonunda bekledi. Bütün gün salonu havalandırmakla, silip süpürmekle uğraşmışlardı, hem hizmetçiler, hem kendisi, hem Nardo usta. Dük hazretleri konuşkandı, her telden çalıyordu, ev sahibiyle tarımdan, hanımlarla yeni modalardan, Marki Limòli ile eski ailelerden söz etti. Sicilya adasının tüm soylu ailelerinin şeceresini ezbere biliyordu. O arada kendi ailesinin kökenlerinin o kasabada olduğunu da bir sır verir edasıyla söyledi. Don Ferdinando Trao’ya karşı görevini yerine getirmek, konağı ziyaret etmek istiyordu, herhalde çok ilginç olmalıydı. Isabella ile konuşurken, sözü o sıralar revaçta olan operalara getirdi; birkaç sosyete dedikodusu aktardı; Palermo’da sarayın, Kraliçe Carolina’nın, İngilizlerin bulunduğu zamanlar üstüne birkaç olay anlattı: Lafazanlıktan oluşan bir âlemdi, içinden büyük hanımefendiler, lüks yaşantılar, eğlentiler kafilesi geçen bir büyülü fener. Vedalaşırken Donna Bianca’nın elini öptü. Dükün geçişini seyretmek için evde kim var kim yoksa merdivenlere, kümese, kereste ambarının eşiğine üşüşmüştü. Sonra, akşam mutfakta, hizmetçilerin arasında tek konuşulan konu oydu, Nardo usta da gözlerini iri iri açıyordu.</p>

  <p>Leyra’lı <i>comendador</i> ile Marki Limòli ise bambaşka bir meseleye değinmişlerdi, şöyle laf arasında, genel ilkelerden ötesine gitmemişlerdi. Ertesi gün işe dük de katıldı ve her şeyden önce kıza âşık olduğunu söyledi, gerçek bir kır çiçeği, gölgelikte açmış gizli bir menekşeymiş; ve gülümseyerek açıkladı ki, kalan meselelere gelince... işler demek istiyordu... ne yazık ki onlarla asla bizzat uğraşmamıştı!., hayatta başarılı olduğu alan iş değildi, o sebeple Noter Neri’yi görevlendirmişti...</p>

  <p>Tam bir tefeciydi o noter, kurnaz mı kurnazdı, açgözlüydü, ne alsa doymuyordu. Don Gesualdo’ya kalsa işi damadıyla yüz yüze, centilmence halletmeyi bin kez yeğlerdi.</p>

  <p>– Hayır, hayır, aziz kayınpederim. Meselenin orasına yabancıyım. Hiçbir şey anlamıyorum. Siz kendi aranızda ne yaparsanız uygun derim. Benim kendi açımdan, sizden talep ettiğim tek hazine kızmızdır.</p>

  <p>Gel gör ki pazarlık uzadıkça uzuyordu. Don Gesualdo usta malını mülkünü savunmaya çabalıyor, o meseleyi açık açık görmeyi, damat efendinin terazinin öbür kefesine koyduğu şeylerin saf altın değerinde olduğunu açıkça görmek istiyordu. Dük büyük topraklara sahipti gerçi, havalinin yarısı onundu, ama o mülklerin durumlarının çok karışık olduğu; davalar, ipotekler bulunduğu da söyleniyordu. Noter Neri’ye güvenemiyordu. Öbür aracı, Marki Limòli desen, kendi mülkünü bile koruyamamıştı. Başrahip Lupi, eski dostluklarını ileri sürerek işin içine karışmak istiyordu. Ama o şöyle yanıtladı:</p>

  <p>– Teşekkür ederim! Çok teşekkürler, muhterem Başrahip! Bir sefer yardımınız bana yetti! İstismar etmiş olmak istemem...</p>

  <p>Hepsi gözünü onun mallarına dikmişti. Çekişmeli pazarlıklar yapıldı, her adımda yeni yeni güçlükler çıkıyordu, ne olduğu anlaşılamayan birtakım eski evrakta yolu şaşırıyorlardı. Öte yandan, kızın gönlü hep ötekindeydi. Annesiyle babasına onu feda etmesinler diye yalvarıp yakarıyordu. Akrabalarına gidip ağlıyor; yardım diliyordu:</p>

  <p>– Yapamam bunu! Yapamam!</p>

  <p>Günahını çıkaran papazın ayaklarının dibinde yüreğini açtı, her şeyi söyledi! Tamiri imkânsız o büyük günahı işlemişti!.. Tanrı’nın o hizmetkârı da hiç mi hiç anlamıyordu. Yalnızca bir daha günaha kapılmamasını tembihleyip günahını bağışlayarak ruhunu huzura kavuşturuyordu. Zavallıcık sonunda çareyi Trao Dayısının konağına kaçıp, kollarının arasına sığınmakta buldu.</p>

  <p>– Dayıcığım, bırakın burada kalayım! Beni siz kurtarın, ne olur. Dünyada sizden başka kimsem yok! Sizin kanınızdan geliyorum. Beni geri göndermeyin!</p>

  <p>Don Ferdinando hastaydı, astımı tutmuştu. Konuşamıyordu, zaten hiçbir şey anladığı yoktu. Bir deri bir kemik kalmış eliyle belirsiz hareketler yapıyor, gördüğü her yeni yüzden ürküyor, çocuk gibi Grazia’yı yardıma çağırıyordu.</p>

  <p>– Evet, beni Grazia’nın yerine koyun. Hizmetinizi kendi ellerimle görürüm. Beni geri göndermeyin. Zorla evermek istiyorlar beni!., oysa ben büyük günaha girdim!..</p>

  <p>Bunun üzerine ihtiyarın bulanmış gözlerinde, renksiz, buruş buruş yüzünde bir anı belirir gibi oldu. Diken diken sakalının bütün ağarmış kılları ürperir gibi oldu.</p>

  <p>– Annen de zorla evlendirildiydi... Diego istemiyordu... Git, şimdi... yoksa baban gelip alır, götürür!.. Git haydi, git...</p>

  <p>Marki amca görmüş geçirmiş adamdı, sağdan soldan tesadüfen kulağına çalınan dedikoduları hepsinden iyi biliyordu, Don Gesualdo’yıı karşısına aldı:</p>

  <p>– Yani, anlıyor musunuz, anlamıyor musunuz? Kızınızı hemen başgöz etmek durumundasınız. Kimi isterseniz ona verin; ama kaybedecek zaman yok. Anladınız mı?</p>

  <p>– Ha?.. Nasıl olur?.. - diye kekeledi zavallı baba, yüzü kireç gibi olarak.</p>

  <p>– Öyle ya!.. Bir beyefendi buldunuz, alıyor onu... iyi niyetle... Ama ondan da çok fazla şey bekleyemezsiniz!..</p>

  <p>Öyle ki Don Gesualdo, her taraftan sıkıştırılarak, saçından sürüklenerek, damarlarını açmalarına boyun eğdi ve evlenme sözleşmesine bakla kadar harflerle kendi adını yazdı: Gesualdo Motta; üst yanında damadın iki satır tutan imzası: Leyra’lı Alvaro Filippo Maria Ferdinando Gargantas.</p>

  <p>Palermo’dan muhteşem armağanlar geldi; gelinin gözyaşlarını yavaş yavaş dindiren mücevherlerle elbiseler, o şatafatlı büyüklük gösterisi Isabella’nın başını döndürdü, annesinin dudaklarında bile yeniden solgun bir gülümseme belirdi; marki amca dört bir yanda böbürlenip duruyordu. Yalnız Don Gesualdo gizliden gizliye homurdanıyordu. O düğün için debdebeli törenler bekleniyordu. Capitana Catania’nın en ünlü terzisine acele mektup yolladı. Zacco kızları sekiz gün boyunca evlerine kapanıp habire dikiş diktiler. Gel gör ki düğüne kimse çağrılmadı: Seyahat kıyafeti içinde gelinle damat, anne baba, tanıklar, dört tane mum, hepsi o kadar, vaktiyle Bianca’nın evlendiği gösterişsiz Sant’Agata kilisesinde. Zavallı annenin yüreğinde ne kadar anı canlanıyordu, aynı mihrabın önünde diz çökmüş, dirseklerini iskemleye dayamış, yüzünü elleri arasına almış, dua ediyordu! Dışarda yeni evlileri alıp götürecek araba hazırdı. Akrabalar da, bütün kasaba halkı da düş kırıklığına uğradılar, herkesin keyfi kaçtı. Öyle, sanki gizlice kıyılan o nikâhın çevresinde dedikodularla eleştiriler aldı yürüdü. Birileri Margarone’lere ya da Alòsi’lere ziyarete gitti, gelinin yüzü kızarmış mıydı yoksa solmuş muydu, öğrenmek için. Capitana uğraşıp duruyor; şimdi düğünler böyle yapılıyor diyerek, bozuntuya vermemeye çalışıyordu. Donna Agrippina, o şekilde yapılan bir nikâhın kendisine dine uygun bile görünmediği yanıtını verdi; zavallı Isabella!.. Cirmena da dişlerinin arasında başka şeyler geveliyordu:</p>

  <p>– Tıpkı anası gibi!.. Göreceksiniz, talihi yaver gidecektir, anasının kızı o!..</p>

  <p>Arabanın meydandan geçtiğini gören Ciolla başladı haykırmaya:</p>

  <p>– Yeni evliler! İşte yeni evlilerin arabası gidiyor!</p>

  <p>Sonra eşikten eşiğe, Kahve’ye, Bomma’nın eczanesine sır vermeye dolaştı.</p>

  <p>– Don Corradino La Gurna’ya da bir mektup yola çıktı... Eminim! Krallık dışına bir mektup. Postacı bana gizlice gösterdi. İçinde ne yazdığını bilmem; ama elyazısı Cirmena’nın değildi. İçinde neler yazdığını bilebilmek için varımı yoğumu verirdim...</p>

  <p>Mektupta pek güzel şeyler yazılıydı; hem kendisi hem de uzaklarda cezasını çekerken umutsuzlanan kuzeni durumu içlerine sindirebilsinler diye.</p>

  <p>“Elveda! Elveda! Eğer beni hatırlıyorsan, eğer hâlâ beni düşünüyorsan, nerede olursan ol, sana o kadar çok sevmiş olduğun Isabella’nın son sözünü yolluyorum! Direndim, uzun süre mücadele ettim, çok büyük acılar çektim... Sel gibi gözyaşı döktüm! Sel gibi gözyaşı!.. Elveda! Yollara düşeceğim, bana hâlâ seni hatırlatan bu yerlerden uzaklara gideceğim!.. Uzaklara gideceğim... Eğlentilerde, başkentin tantanası arasında, nerede olursam olayım... hiç kimse düşes tacı altında yüzümün solgunluğunu görmeyecek... Gönlümdekini kimse bilmeyecek... hiçbir zaman, hiçbir zaman!.. Unutma! Unutma!..”</p>
</body>
</html>