<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<!--?xml version="1.0" encoding="UTF-8"?--><html xmlns="http://www.w3.org/1999/xhtml">
<head>
  <meta name="charset" content="UTF-8"/>
  <title></title>
  <link rel="stylesheet" href="../Styles/main.css" type="text/css"/>
</head>

<body>
  <hr class="hr2"/>

  <h2>I</h2>

  <p>– Üç <i>onza</i><a class="footnoteref" id="k26" href="../Text/dipnotlar.xhtml#n26"><sup>[26]</sup></a> on beş <i>tart!..</i> Biiir!.. ikiii!..</p>

  <p>– Dört <i>onzal</i> - diye karşılık verdi Don Gesualdo, kılı kıpırdamadan.</p>

  <p>Baron Zacco ayağa kalktı, yüzü inme iniyormuş gibi kıpkırmızı kesilmişti. Şapkasını aranarak elini kolunu salladı, çekip gidecek oldu. Fakat eşiğe varınca, ağzından köpükler saçarak, alaş telaş geri döndü, handiyse kendinden geçmiş bir halde bağırdı:</p>

  <p>– Dört <i>onza</i> on beş <i>tari!..</i></p>

  <p>Ve heyet masasının önünde soluk soluğa durdu, ateş püsküren gözlerini rakibine dikti. Nahiye arazisinin kiralanması için yapılan açık artırmayı yöneten Don Felipe Margarone, Peperito ve diğer belediye encümeni üyeleri birbirlerinin kulaklarına fısıldaştılar. Don Gesualdo bir tutam enfiye çekti, sakin sakin, dizlerinin üstünde açık tuttuğu defterinde hesap yapmayı sürdürdü. Ardından başını kaldırdı, sakin bir sesle karşılık verdi:</p>

  <p>– Beş <i>onza!</i></p>

  <p>Baronun benzi kül gibi oldu. Sümkürdü; şapkasını başına geçirdi, sonra bağıra çağıra kapıya yöneldi:</p>

  <p>– Ya!.. Demek böyle!.. Demek iş inada bindi!.. Şahsi mesele oldu!.. Ben bu işte yokum!</p>

  <p>Heyet üyeleri karın ağrıları tutmuş gibi, sandalyelerinde kıpır kıpırdılar. Başrahip Lupi birden yerinden fırladı, kolunu Don Gesualdo’nun boynuna dolayarak, kulağına bir şey fısıldadı.</p>

  <p>– Hayır efendim! - diye yanıt verdi beriki, yüksek sesle. -Ben saçmalık yapıyor değilim... Kendi çıkarıma nasıl uygun gelirse öyle yapıyorum, hepsi o kadar.</p>

  <p>Açık artırmayı izleyenler arasında bir mırıldanma dolaştı. Bütün diğer rakipler, dilleri bir karış dışarda, ürkerek geri çekilmişlerdi. Bunun üzerine genç Baron Rubiera göğsünü kabartarak, seyrek sakalını sıvazlayarak ayağa kalktı, uzaktan Don Filippo’nun yaptığı işaretlere hiç aldırmadan, parayı hiç umursamayan birinin dalgın havasıyla kendi teklifini ortaya atıverdi:</p>

  <p>– Beş <i>onza</i> altı <i>tari!..</i> diyorum ben!..</p>

  <p>– Tanrı aşkına - diye fısıldadı kulağına Noter Neri, onu ceketinin eteğinden çekerek. - Baron hazretleri, çılgınlık etmeyin!..</p>

  <p>– Beş <i>onza</i> altı <i>tari!</i> - diye tekrarladı genç baron ona aldırış etmeden, çevresine zaferle baktı.</p>

  <p>– Beş <i>onza</i> on beş <i>tari.</i></p>

  <p>Don Ninì kıpkırmızı kesildi, karşılık vermek üzere ağzını açtı; ama noter o ağzı eliyle kapadı. Margarone başkan havası takınmanın sırası geldiğine hükmetti.</p>

  <p>– Don Gesualdo!.. Burada oyun oynamıyoruz!.. Gerçi paranız var... ben yok demiyorum... ama büyük bir meblağ bu... daha düne kadar sırtında taş taşıyan biri için... Gücenmeyin ama... “Ne oldum deme, ne olacağım de” der atasözü... Hem nahiye idaresi teminat gösterin ister. İyi düşünün!.. Aşağı yukarı beş yüz <i>salma...</i> Bakalım ne eder... ne eder... - Ve gözlüğünü takıp sayıları birbiri ardına yazmaya koyuldu.</p>

  <p>– Ne kadar ettiğini biliyorum - diye yamtladı Don Gesualdo usta gülerek. Sırtımda taş taşıdığım sırada düşünmüştüm... Ah, Sayın Don Filippo, bilemezsiniz beni nasıl mutlu ediyor, buraya kadar gelmiş olmak, öyle ya, zatınızla ve bütün bu diğer patronlarımla yüz yüzeyim, herkes kendi maruzatım anlatıyor, kendi çıkarını kolluyor!</p>

  <p>Don Filippo gözlüğünü kâğıt tomarının üstüne bıraktı; sağına soluna, arkadaşlarına şaşkınlıkla baktı ve afallayarak sustu. Kapıya üşüşmüş bulunan kalabalığın arasında bir itiş kakış başladı. Nunzio Motta usta ille de içeriye girmeyi, parasını böyle sokağa atan oğlunun yakasına yapışmayı istiyordu. Burgio onu zor bela zapt edebiliyordu. Margarone hepsini susturmak için çıngırağına sarıldı.</p>

  <p>– Tamam!.. Pek güzel!.. Fakat o arada yasanın da bir hükmü var ki...</p>

  <p>Baktı ki kekeleyip duruyor, Canali sapsarı suratıyla, burnunu siliyormuş gibi yaparak yanıtı fısıldadı.</p>

  <p>– Tabii ya!.. Size kim kefil oluyor?.. Yasa hükmüne göre...</p>

  <p>– Kendim kefil oluyorum - diye yanıtladı Don Gesualdo, avcı ceketinin cebinden çıkardığı bir kese altını yazıhanenin üstüne tak diye koydu.</p>

  <p>O tak sesini duyunca hepsinin gözleri fal taşı gibi açıldı. Don Filippo’nun dili tutulmuştu.</p>

  <p>– Sayın beyefendiler!.. - diye haykırdı Baron Zacco, öfkesi başına vurmuş halde yeniden içeriye girerek. - Sayın beyefendiler!.. Şu işe bakın!.. Ne noktaya geldik!..</p>

  <p>– Beş <i>onza,</i> on beş <i>tarıl</i> - diye yanıtladı Don Gesualdo bir tutam enfiye daha çekerek. Nahiye arazisinin kirası için <i>salma</i> başına beş <i>onza</i> on beş <i>tari</i> teklif ediyorum. Açık artırmaya devam edin, Sayın Don Filippo.</p>

  <p>Genç Baron Rubiera bütün kanı yüzüne vurmuş olarak, zemberek gibi yerinden fırladı. Zincire vursalar tutamazlardı.</p>

  <p>– Altı <i>onza!</i> - diye kekeledi, kendinden geçmiş halde. -<i>Salma</i> başına altı <i>onza</i> teklif ediyorum.</p>

  <p>– Dışarı çıkarın onu! Alın, götürün! - diye bağırdı Don Filippo, yerinden yarı doğrularak. Alkışlayanlar oldu. Ama Don Ninì ayak diriyordu, yüzü şimdi bembeyaz kesilmişti, gömleğinin rengine girmişti.</p>

  <p>– Evet beyler! <i>Salma</i> başına altı <i>onzal</i> Teklifimi kayda geçirin, kâtip efendi!</p>

  <p>– Durun! - diye bağırdı noter, ellerini havaya kaldırarak. -Teklifin yasaya uygunluğuna!., benim itirazım var!..</p>

  <p>Ve sanki saç saça baş başa geliyorlarmış gibi, genç baronun üstüne atıldı. Orada, balkonun önünde, karşısına geçti; gözleri yuvalarından oynamış, alev alev soluğunu onun suratına üfleyerek:</p>

  <p>– Baron hazretleri!.. Paranızı pencereden atmak istiyorsanız... gidin kumar oynayın!.. Ama yalnız kendi cebinizdeki parayı oynayın!..</p>

  <p>Don Nin'ı ise azgın boğadan beter burnundan soluyordu. Peperito bir işaretle Başrahip Lupi’yi yanına çağırmıştı ve yazıhanenin üstüne eğilmiş, aynı yemliği gagalayan iki tavuk misali başlarını sallayarak, fısır fısır konuşmaya başlamışlardı. Gerilim öylesine yüksekti ki, kâğıt tomarları üstünde başrahibin elleri titriyordu. <i>Cavaliere</i> onu kolundan tuttu ve salonun bir köşesinde heyecanla tartışan noterle genç baronun yanına gittiler. Don Nin'ı pes etmeye yakındı, yüzü pörsümüş, bacakları gevşemişti. Onun üzerine başrahip, Don Gesualdo’ya yaklaşmasını işaret etti.</p>

  <p>– Olmaz - diye işaret etti beriki, yerinden kıpırdamadı.</p>

  <p>– Dinleyin!.. Şu teminat meselesi var!.. Köprü yıkıldı, sağlık olsun!.. Şimdi o teminat meselesini halletmenin bir yolu göründü...</p>

  <p>– Hayır - diye başladı yeniden Don Gesualdo. - Duvara konuşmak gibiydi. - Köprü işi... bununla kıyaslanınca bir hiç sayılır.</p>

  <p>– Köylü parçası! İnatçı katır! Boynuzlu! - diye başladı baron alçak sesle sövüp saymaya.</p>

  <p>Don Filippo, ilk heyecan anından sonra, yeniden yerine oturmuştu, ağır hareketlerle terini kuruluyordu. Başrahip Don Gesualdo ile fısıldaşırken, noter uzaktan işaretler yapmaya başladı. Don Filippo Canali’nin kulağına eğildi. Tellal, pek duyurmadan, cılız bir sesle ilan etti:</p>

  <p>– Nahiye arazisi için son teklif! <i>Salma</i> başına altı <i>onzal.. </i>Biiir!.. îkiii!..</p>

  <p>– Bir dakika, beyler! - diye atıldı Don Gesualdo. - Bu son teklife kim kefil oluyor?</p>

  <p>O çıkışa hepsinin ağzı açık kaldı. Don Filippo ne diyeceğini bilemeden ağzını açıp kapıyordu. Sonunda yanıtladı:</p>

  <p>– Baron Rubiera’nın teklifine!.. Öyle mi? Ha?</p>

  <p>– Evet efendim. Rubiera’ya kim kefil oluyor?</p>

  <p>Noter, ortalığı kırıp geçirecek hale gelen Don Nim’nin üstüne atıldı. Peperito sanki tokatlamışlar gibi çırpmıyordu. Başpapazm kendisi de afallamıştı. Margarone afallamış, kekeliyordu.</p>

  <p>– Baron Rubiera’ya kim mi kefil oluyor?.. Kim mi kefil oluyor?.. - Birden sesinin tonunu değiştirerek işi şakaya vurdu - Demek kim kefil oluyor Baron Rubiera’ya!.. Hah! Hah!.. A, çok hoş! Bu çok hoş doğrusu! - Ve birçok kişi de onun gibi, kasıklarını tuta tuta gülüyorlardı.</p>

  <p>– Evet efendim - diye karşıladı Don Gesualdo, hiç istifini bozmadan. - Onun için kim kefil oluyor? Mal onun değil ki, annesinin.</p>

  <p>O sözler üzerine gülüşmeler kesildi ve Don Filippo başladı kekelemeye. İnsanlar eşiğe tiyatro seyreder gibi yığılmışlardı. Dört günlük sakalıyla büsbütün solgun görünen başrahip, arkadaşını eteğinden çekeliyordu. Noter genç baronu duvara doğru uzaklaştırmayı başarmıştı, o şamatanın arasında oradan kinini kusuyordu:</p>

  <p>– Rezil!.. Haddini bilmez!.. Göz boyayıcı!</p>

  <p>– Baronun sözü! - dedi sonunda Don Filippo. - Baron Rubiera’nın sözü sizin çil çil altınlarınızdan daha kıymetlidir!.. Don... Don...</p>

  <p>– Don Filippo! - diye onun sözünü kesti beriki, o muhteşem sükûnetini hiç elden kaçırmaksızın. - Burada şahitlerim var, hepsinin zabıtlara geçirilmesini istiyorum.</p>

  <p>– Pekâlâ! Hepsi zabıtlara geçirilecek!.. Genç Baron Rubiera’nın teklifi annesinin görevlendirmesi üzerine yaptığını yazın!..</p>

  <p>– Pek güzel! - diye ekledi Don Gesualdo. - Şimdi de <i>salma</i> başına altı <i>onza</i> on beş <i>tari</i> teklif ettiğimi yazın.</p>

  <p>– Çılgın! Katil! Kâfir! - diye bağırdığı işitildi Nunzio ustanın öbür salonun kalabalığı arasından.</p>

  <p>Ortalık karıştı. Noterle Peperito kollarını havada sallayarak kıyameti koparan genç baronu kapıdan dışarıya sürüklediler. Öbür yanda başrahip çırpınıyordu; Don Gesualdo’nun üstüne atıldı, sımsıkı sarıldı, handiyse dizlerine oturacaktı, kollarını boynuna sardı, umutsuzlukla, alçak sesle yalvararak, kulağını yakıcı sözcüklerle doldurarak, handiyse hırpalayarak, aklım başına getirmek istercesine, ceketinin yakasından tutmuş, sarsıyordu.</p>

  <p>– Çılgınlıktır bu!.. İşi nereye vardıracaksınız, azizim Don Gesualdo?..</p>

  <p>– Korkmayın, muhterem Başrahip. Ben hesabımı yapmışım. Benim aklım başımdan gitmez.</p>

  <p>Don Filippo Margarone bir bardak su getirsinler diye beş dakikadır çıngırağı çalmaktaydı. Arkadaşları da soluk soluğa kalmışlar, terlerini siliyorlardı. Bir tek Don Gesualdo, altın kesesinin yanı başında, lök gibi oturduğu yerden kımıldamıyordu. Derken yan salonun kalabalığından sıyrılan Nunzio Motta usta, gözleri yuvalarından fırlamış, hiddetten tir tir titreyerek, ak saçları başında dimdik olmuş, salona daldı; onu deliymiş gibi yeninden yakalamış, durdurmaya çabalayan damadı Burgio’yu da peşinden sürükledi.</p>

  <p>– Sayın Don Filippo!.. Ben babası mıyım, değil miyim?.. Emir benden çıkar, değil mi?.. Eğer oğlum Gesualdo delirdiyse!.. Eğer niyeti hepimizi mahvetmekse!.. Zaptiyeler ne güne duruyor, Sayın Don Filippo!.. Don Liccio Papa’yı çağırtın!..</p>

  <p>Speranza, eşikten, bebesi göğsünde, saçını başını yoluyor, handiyse dayak atıyorlarmışçasına çığlık çığlığa bağırıyordu.</p>

  <p>– Tanrı aşkına! Tanrı aşkına! - diye yalvarıp yakarıyordu başrahip, birinden öbürüne koşuyordu.</p>

  <p>– Köprünün paraları!.. Beni mahvetmek istiyor bu!.. Öz babasına düşman bu! - diye haykırıyordu Nunzio usta.</p>

  <p>– İyi de, para sizin mi ki? - diye sonunda ağzından kaçırdı başrahip. - Oğlunuz canıyla, kanıyla kazanmadı mı parayı? Emeğiyle kazanan o değil mi yani? - Hepsi ayağa fırlamış, avaz avaz bağırıyorlardı. Canali’nin Baron Don Ninì Rubiera’yı susturabilmek için öbürlerinden daha tiz perdeden bağırdığı duyuluyordu. Baron Zacco, ezilmiş, sırtım duvara yaslamış, şapkasını ensesine kaydırmış, öylece duruyordu. Noter basamakları dörder dörder atlayarak, yıldırım gibi merdivenlerden inmiş, baronesin yanına koşuyordu. Merdivenlerde meraklılar kaynaşıyordu; Belediye Binası’nda kopan gürültüye koşan millet dakikadan dakikaya artıyordu. Santo Motta meydandan parmağıyla balkonu göstererek, ağabeyinin yiğitliğini avaz avaz bağırıyordu, duymak istemeyenlere. Donna Marianna Sganci bile balkona çıkmıştı, güneş şemsiyesini açmış, elini gözlerine siper ediyordu.</p>

  <p>– Tanrı şahidimdir!.. Onu ben yaptım, ben yok ederim!.. - diye haykırıyordu ihtiyar Motta, kendinden geçmiş.</p>

  <p>– Yol verin! yol verin! - diyen bir ses işitildi kalabalığın arasından.</p>

  <p>Don Giuseppe Barabba’ydı gelen, elinde tuttuğu pusulayı havada sallıyordu.</p>

  <p>– Başrahip! Başrahip Lupi!..</p>

  <p>O, dirsekleriyle kendine yol açarak ilerledi.</p>

  <p>– Pekâlâ! - dedi, okuduktan sonra, - Bayan Sganci’ye söyleyin, emrini derhal yerine getireceğim.</p>

  <p>Barabba mesajı öbür salona da iletmeye koştu. Kargaşada az kalsın tıkanıyordu. Başrahibin cüppesinin eteği yırtıldı, baron pusulayı okuyabilmek için kollarını uzatıyordu. Canali, Barabba ve Don Ninì kendi aralarında tartıştılar. Sonra Canali yeniden - Yol verin! Yol verin! - diye bağırmaya başladı. Ve gülümseyerek Don Gesualdo’ya doğru ilerledi:</p>

  <p>– Bakın, Baron Rubiera burada, elinizi sıkmak istiyor!</p>

  <p>– Buyursun! Nasıl isterse! Ben kimseyle küs değilim.</p>

  <p>– Çok iyi!.. Hah, şöyle!.. Siz artık akraba oldunuz!..</p>

  <p>Ve genç baronu elbisesinden çekerek onları kucaklaşmaya zorladı, neredeyse öpüştürecekti. Baron Zacco da gelip gözlerinde yaşlarla onların kollarına atıldı.</p>

  <p>– Kahrolası şeytan!.. Ben de taştan değilim ya!.. Bu ne saçmalık!..</p>

  <p>O sırada noter geldi, yetişti. İlkin gidip kâtibin elindeki dosyaya bir göz attı, sonra ellerini çırpmaya başladı.</p>

  <p>– Yaşasın barış! Yaşasın birlik!.. Ben size hep söylüyorum ya!..</p>

  <p>– Bakın, teyzeniz Donna Marianna Sganci bana ne yazmış!.. - dedi başrahip duygulanarak, açık pusulayı Don Gesualdo’ya uzattı. Ve balkona çıkıp kâğıdı beyaz bayrak misali havada salladı; Bayan Sganci de balkondan baş işaretleriyle karşılık veriyordu.</p>

  <p>– Barışın! Barışın!.. Siz hepiniz aynı ailedensiniz!..</p>

  <p>Canali koşup zorla Nunzio ustayı, Burgio’yu, hatta pejmürde kılığıyla Santo Motta’yı yakalayıp getirdi, onları yeni akrabalarının kollarına itti. Başrahip Speranza kadınla çocuğunu da kucakladı. Taşları bile ağlatacak bir sahneydi.</p>

  <p>– Karınız tarafından... siz kuzensiniz...</p>

  <p>– Bu doğru - diye ekledi Don Ninì, yüzündeki kırmızılık hâlâ tam geçmemişti. - Biz Bianca ile birlikte büyüdük... kardeş gibi.</p>

  <p>– Azizim Don Nunzio!.. Fontanarossa yakınındaki kireç ocağını hatırlıyor musunuz?..</p>

  <p>Asık suratlı ihtiyar, Baron Zacco’nun kocaman elini sırtından atmak için omuzunu silkti, kaba bir yanıt verdi.</p>

  <p>– Bana Nunzio usta derler, Baron hazretleri. Oğlum gibi kavak yelleri esmiyor benim kafamda.</p>

  <p>– Hem sonra ne için? Kimin çıkarına birbirinizle savaşıyorsunuz!.. Onca parayı sokağa atmak kime yarar ki?.. -diye sözü bağladı Canali, coşmuştu.</p>

  <p>– Çılgınlık! çocukça şeyler!.. Biraz kanınız başınıza vurdu da ondan!.. Eh, hava da sıcak!.. Aptalca bir inatlaşma... anlaşmazlık işte... Şimdi hepsi bitti! Haydi çıkıp gidelim! Kasabaya eğlence konusu olmayalım!.. - Ve noter hepsini gezmeye götürmeye çalışıyordu.</p>

  <p>– Bir dakika! - diye atıldı Don Gesualdo. - İş hâlâ bağlanmış değil. Bakalım benim verdiğim son teklifi kayda geçirmişler mi?</p>

  <p>– Nasıl, nasıl? Bu ne biçim laf!.. Ne demek oluyor?.. Yeni baştan mı başlayacağız yani?.. - Ortalık yeniden karışmıştı. - Hani dosttuk? Akraba değil miyiz biz?</p>

  <p>Ama Don Gesualdo, katır inadıyla ayak diriyordu.</p>

  <p>– Evet efendim, akrabayız. Ama buraya nahiye arazisinin kirası için geldik. Ben <i>salma</i> başına altı <i>onza</i> on beş <i>tari</i> teklif ettiydim.</p>

  <p>– Köylü parçası! Boynuzlu seni!</p>

  <p>O keşmekeşin ortasında, Don Filippo oflayarak yeniden sandalyesine oturmak zorunda kaldı. Su bardağını bir solukta başına dikti ve çıngırağını çaldı.</p>

  <p>– Beyler! - diye çığırıyordu kâtip - son teklif... altı <i>onza </i>on beş <i>tari!</i> - Hepsi öbür salonda bağıra çağıra tartışmaya gitmişle^ Don Gesualdo’yu masanın önünde tek başına bırakmışlardı. Başrahip, tedirgin, boş yere kulağına fısıldıyordu:</p>

  <p>– Dediğinizi edemeyeceksiniz, hayır!.. Onlar aralarında anlaştılar!.. - Salma başına altı <i>onza</i> on beş <i>tari!..</i> son teklif!..</p>

  <p>– Don Gesualdo! Don Gesualdo! - diye haykırdı noter, sanki salon yıkılıyormuş gibi.</p>

  <p>Yeniden kafile halinde geri döndüler: Şapkasıyla yelpazelenen Baron Zacco, alçak sesle kendi aralarında fikir yürüten başpapaz ile Canali; ayak sürüyen Don Ninì öbürlerinin kuyruğunda. Noter hepsini çevresinde toplamak için kollarıyla bir daire çizdi:</p>

  <p>– Don Gesualdo!.. Bakın, dinleyin!</p>

  <p>Kumpas kuruyormuş edasıyla çevresine bir göz attı, sesini alçalttı:</p>

  <p>– Her şeyden önce, teminat akçesi... büyük bir meblağ!.. Bir felakettir oldu... ama sizin kabahatiniz yoktu, Don Gesualdo... sizin de yoktu, Nunzio usta... Yani o işte zarar etmeniz doğru olmaz!.. Gelin, bir hal çaresi bulalım!.. Siz, Baron Zacco, kırk yıldır ailenizin elinde tuttuğu topraklardan el çekmekten üzülüyorsunuz, öyle mi?.. Tamam, pekâlâ!.. Barones Rubiera, şimdi o da kendi payını istiyor, öyle mi?.. Üç bini aşkın büyükbaş hayvanın yükünü sırtında taşıyor... Eh, bu da doğru! Bu Don Gesualdo’nun da parası başından aşıyor; kiralar üstünden spekülasyon yapmak istiyor... Hepsi çok güzel! Eh, siz de araziyi üçünüz kendi aranızda bölüşürsünüz... kavga etmeden, inatlaşmadan, başkalarının yararına birbirinizle savaşmadan... Hem sonra, kimin yararına?.. Nahiyenin! Yani hiç kimsenin! Açık artırmayı iptal edelim gitsin... Ben bir bahane bulurum!.. Sekiz gün sonra önceki fiyat üzerinden yeni baştan açılır; bir tek teklif yapılır... Ben girmem... onlar da girmezler!.. Başrahip Lupi girer!.. Sizlerin adına, Don Gesualdo... Güveniriz... Hepimiz dürüst kişileriz! Önceki fiyat üzerinden bir tek teklif ve topraklar tek kuruş artırmadan sizlere bırakılır. Yalnızca benimle başrahibe ufak bir aracılık ücreti verirsiniz, olur biter... Ondan sonra siz kendi aranızda güzel güzel paylaşırsınız... sevgiyle, uzlaşmayla. Beğendiniz mi? Anlaştık mı?</p>

  <p><i>-</i> Hayır efendim, - oldu Don Gesualdo’nun yanıtı - toprakların hepsini ben alıyorum.</p>

  <p>Bütün ötekiler memnun olmuş, noterin çevresinde gezdirdiği muzaffer bakışı başlarıyla onaylarken, o yanıt tepelerinden aşağı boca edilen bir kova buzlu su gibi geldi. En başta noter afalladı; ardından sırtını döndü ve bir türkü mırıldanarak uzaklaştı. Don Ninì tek söz etmeden sıvıştı. Baron bu kez şapkasını gerçekten başına geçirir gibi yaptı. Başrahip kendisi de öfkeyle çıkıştı:</p>

  <p>– O halde ben de sizi terk ediyorum!.. Niyetiniz kafanızı kırmaksa, balkon işte şurada, ardına kadar açık duruyor!.. Size pekâlâ da münasip anlaşmalar öneriyorlar!.. El uzatıyorlar size!.. Tanrı şahidimdir, benden bu kadar, ne haliniz varsa görün!</p>

  <p>Ama Don Gesualdo, aptalca gülümseyişiyle, ayak diriyordu, o kargaşada aklı başından gitmeyen tek kişi oydu.</p>

  <p>– Siz hayvanın tekisiniz! - dedi ona, hep öyle gülerek. Başrahip gözlerini dört açtı ve Don Gesualdo usta denen o şeytan acaba ne hinlikler tasarlıyor diye görmek için uysal uysal geri döndü.</p>

  <p>Noter ihtiyatlıydı, diğerlerinden önce kendine hâkim olmayı başardı, o da dudaklarında gülücüğü, elinde sigara tabakasıyla geri geldi.</p>

  <p>– Demek... bütün araziyi siz kendi başınıza istiyorsunuz?</p>

  <p>– E, öyle... Yoksa burada işimiz ne! - diye yanıtladı beriki.</p>

  <p>Neri açık tuttuğu enfiye kutusunu ona uzattı, sonra nazik bir sırdaşlık havasıyla yeniden söze girdi:</p>

  <p>– İyi de, ne halt etmek istiyorsunuz?.. Beş yüz <i>salma</i>’ya yakın arazi bu!..</p>

  <p>Don Gesualdo omuzlarını kaldırdı.</p>

  <p>– Sayın Noter, sanki ben gelip sizin kayıtlarınıza kuyutlarınıza burnumu sokuyor muyum?</p>

  <p>– Madem öyle, Don Gesualdo, dinleyin beni... gelin şöyle kendi aramızda bir konuşalım... İnadın hükmü yok... dostluğun da yok... Çıkarımıza bakalım...</p>

  <p>Her cümlede, çok ikna edici olması gereken bir tavırla, başını tempoyla bir sağa bir sola büküyordu.</p>

  <p>– Eğer arazinin tamamını isterseniz, size iki katını ödetiriz, kazancınızın yarısı hemen uçup gider... tehlikeleri de hiç hesaba katmıyorum... mahsulün kötü gideceği yılları!.. Gelin, bizim kemiği bize bırakın, azizim Don Gesualdo! Ağzımızı tıkamış olursunuz... Çünkü bizim de dişimiz var, ısırmayı da biliriz! Bizim sonumuz felaket olur, ama sizinki de öyle!..</p>

  <p>Don Gesualdo hınzırca gülerek başını sallıyordu, sanki şöyle der gibiydi:</p>

  <p>– Hayır efendim! Yalnız sizin sonunuz felaket olacak! -Ve aynı sözleri tekrarlayıp duruyordu: - Sanki ben gelip sizin kayıtlarınıza kuyutlarınıza burnumu sokuyor muyum?</p>

  <p>Sonra noterin öfkesinin tepesine vurduğunu görerek o da ona bir tutam enfiye ikram etti.</p>

  <p>– Madem bana yüreğinizi açarak konuştunuz, ben de bu işin sırrım bir çift lafla açıklayacağım, efendim. Nahiye topraklarını kiralayacağım... Havalininkileri de... hepsini birden, anlıyor musunuz, Sayın Noter? O suretle fiyatlara ve o yılın mahsulüne ben hâkim olacağım, anlıyor musunuz?.. Bunu size söylüyorum, çünkü bir dostsunuz ve bu benim söylediğimi yapabilmek için insanın elinde pek büyük sermayesi, ayrıca Santamargherita ovası kadar geniş bir yüreği olması lazımdır, Sayın Noter. O yüzden açık artırmayı sizlerin ulaşamayacağınız bir seviyeye kadar yükselteceğim. Ama dikkat buyrun! Bir nokta gelir de hesabıma uymazsa, geri çekiliveririm, sırtınıza öyle bir yük bırakırım ki altında beliniz kırılır...</p>

  <p>– Bu son sözünüz mü?</p>

  <p>– Eh? Nasıl ama? Beğendiniz mi?</p>

  <p>Noter, sanki yerde bir şey arıyormuş gibi sağına soluna bakındı, sonunda şapkasını bu kez sahiden kafasına geçirdi ve sırtını döndü:</p>

  <p>– Sağlıcakla kalın!.. Biz gidiyoruz... Artık yapacak şeyimiz kalmadı.</p>

  <p>Ağzı açık, durup dinlemiş olan başrahip, baş başa kalır kalmaz, heyecanla ortağına sokuldu.</p>

  <p>– Ama ne darbe indirdiniz, ha, Don Gesualdo usta! Amma da adamsınız!.. Benim aracılık payım da hep baki, değil mi?</p>

  <p>Don Gesualdo bir baş işaretiyle başrahibe güvence verdi ve Margarone’ye döndü:</p>

  <p>– Sayın Don Filippo, haydi, devam edelim...</p>

  <p>– Ben hiçbir şeye devam edecek değilim! - diye yanıtladı sonunda Margarone öfkeyle. - Kanun hükümlerine göre... Rekabet kalmadı!.. Güvence göremiyorum!.. Meslektaşlarıma danışmam lazım. - Ve telaşla dosyaları toplamaya koyuldu.</p>

  <p>– Ya! demek insana böyle davranıyorsunuz?.. Bu tavırla?.. Güzel! Pek güzel! Sonra görüşürüz, Sayın Don Filippo... Majeste Krala rapor edeceğim!..</p>

  <p>Başrahip, pelerini kolunda, tehdidi bir tavırla, bir Romalı hatip gibi dostunun davasını savunmaktaydı. Don Gesualdo ise daha sakindi, parasını ve sayılarla doldurduğu defterini topladı:</p>

  <p>– Ben hep burada olacağım, Sayın Don Filippo, açık artırmayı ne zaman yeniden açarsanız.</p>

  <p>– Efendiler!.. Bir bakın şu işe!.. Ne hallere düştük! - diye söyleniyordu Margarone. Belediye Binası’nın merdivenlerinde ve bütün kasabada, Baron Zacco’dan ailesinin kırk yıldır elinde tuttuğu toprakları koparmak için verilen kavga ve kira bedelinin ulaştığı rakam duyulunca, bir kaynaşmadır başlamıştı. Millet Don Gesualdo’nun geçişini görmek için kapılara üşüşüyordu.</p>

  <p>– Bakın şu işe efendiler, ne hallere düştük!..</p>

  <p>Don Gesualdo usta olacak o adam, kılı bile kıpırdamaksızın, elleri cebinde, evine gidiyordu... Cebinde de kafasındaki saçtan fazla para vardı ve kasabanın ileri gelenlerine meydan okuyordu! Sofada sırtında uşak üniformasıyla Don Giuseppe Barabba bekliyordu:</p>

  <p>– Sayın Don Gesualdo, hanımım içerde, sizi ziyarete geldi... evet efendim!</p>

  <p>Donna Mariannina bayramlık entarisini giymiş, güzelim sarı salonda, büyük aynanın altında ipek döşemeli kanepeye kurulmuştu.</p>

  <p>– Sevgili yeğenim, amma da iş açtınız başımıza! Bütün akrabaları birbirimize düşürdünüz!.. Tabii ya! Kuzen Zacco’nun karısı geldi, bana vücudundaki morartıları gösterdi!.. Baron çılgına dönmüş!.. Kimi eline geçirirse hıncını ondan çıkarıyormuş... Kuzin Rubiera da öyle... bu ihanettir diyor! Başrahip Lupi sizi ne güzel uzlaştırmıştı, sonra birden... Bunlar doğru mu, yeğenim? Bianca ile konuşmaya geldim... Haydi bakalım Bianca, bana sen yardımcı ol bari. Bu işi bir hale yola koyalım. Siz de, Don Gesualdo, zevcenize bu armağanı yapacaksınız artık. Ha? Ne diyorsunuz?</p>

  <p>Bianca kanepenin bir köşesinde büzülmüş, kolları karnında, teyzesini karşılamak için aceleyle başına örttüğü ipek eşarbıyla, sıkıla sıkıla bir ona bakıyordu, bir kocasına. Bir şey söylemek için çekinerek ağzını açtı; Donna Mariannina onu öne iteklemeye uğraşıyordu:</p>

  <p>– Ee? Sen ne diyorsun? Bunlar artık senin de meselendir.</p>

  <p>Bianca gözlerini yine kocasına çevirdi, çekinerek sustu. Ama kocası onu sıkıntıdan kurtardı.</p>

  <p>– Ben olmaz diyorum - diye yanıtladı dosdoğru.</p>

  <p>– Ya? Ya? Böyle diyorsunuz demek?..</p>

  <p>Donna Mariannina da bir an ağzı açık kaldı. Sonra horozibiği gibi kızardı:</p>

  <p>– Ya! olmaz diyorsunuz demek?.. Af buyrun... Benim bu işle ilgim yok. Ben yeğenimle konuşmaya gelmiştim, çünkü akrabalar arasında kavga gürültü olsun istemiyorum... Senin ağabeylerinle de, Bianca... onları ikna etmek için yapmadığım kalmadıydı... Hele Don Diego’yu, öylesine inatçıdır!.. Bir felaket... Tanrı’nın cezası!</p>

  <p>– E, ne yaparsınız? - diye yanıtladı Don Gesualdo. - İşler her zaman iyi gitmez. Ben de, eğer vaktiyle bilseydim... Karım için söylemiyorum, hayır! Aldığıma pişman değilim!.. İyi yürekli, evine bağlı, itaatkâr... Bakın burada, yüzüne karşı söylüyorum... Ama bundan ötesini... hiç karıştırmayalım, daha iyi!</p>

  <p>– İyi diyorsunuz, hiç karıştırmayalım. Bilhassa Bianca ile konuşmaya geldim, çünkü kendisini sevdiğinizi biliyorum. Şimdi Tanrı’nın huzurunda karıkocasınız. O da evin hanımı...</p>

  <p>– Evet efendim, evin hanımı. Ama ben de onun kocasıyım...</p>

  <p>– Yanılmışım demek - dedi Bayan Sganci, gücenerek.</p>

  <p>– Hayır, yanılmış değilsiniz, hanımefendi. Demek istiyorum ki Bianca, zavallıcık, bu işlerden anlamaz. Doğru değil mi, Bianca, söyle haydi, anlamazsın, değil mi?</p>

  <p>Bianca uysallıkla başını eğerek evetledi.</p>

  <p>– Hiç söylememiş olayım. Kapatalım bu meseleyi. Ben iyi niyetli bir teyze olarak görevimi yaptım, sizlerin aranızı bulmaya çalıştım... Bugün de, orada, Belediye’de, görmediniz mi?.. Başrahip Lupi’yi aracı koyup size ne söylettim?..</p>

  <p>– <i>Lupus in fabula!</i><a class="footnoteref" id="k27" href="../Text/dipnotlar.xhtml#n27"><sup>[27]</sup></a> - diye ünledi o, takkesi başında, pelerinini arkasında savurarak, ellerini ovuşturarak, babasının eviymiş gibi içeriye dalıvermişti. - Beni çekiştiriyordunuz, değil mi? Kulaklarım çınladıydı...</p>

  <p>– Eh, siz de kaçın kurasısınız! Ne o, piyangodan büyük ikramiye kazanmış gibi bir haliniz var! <a id="footnote3"></a><sup><a href="#bookmark3">3</a></sup></p>

  <p>– Büyük ikramiye mi? Siz benimle dalga mı geçiyorsunuz? Sabahtan akşama didinip duran bir biçareyim ben!..</p>

  <p>– Şu arazi kirası meselesini konuşuyorduk... - dedi Don Gesualdo sakin sakin, bir tutam enfiye çekerek. - Hani laf olsun diye...</p>

  <p>– Ha! Ha! - diye yanıtladı başpapaz; gözlerini havalarda gezdirmeye başladı. Sganci Teyze de başını sağa sola döndürerek yeni mobilyaları gözlemliyordu.</p>

  <p>– Pek güzel! Pek güzel! Kuzin Cirmena anlatmıştı zaten. Yazık ki düğün akşamı ben rahatsızlandıydım da...</p>

  <p>– Ötekiler de rahatsızlanmışlardı, Donna Mariannina! - diye yanıtladı başrahip, hafiften bir kahkahayla. - Salgın hastalık vardı galiba!..</p>

  <p>– Hayır! Hayır! Sizi temin ederim! Yemin kasem olsun!.. Rubiera, zavallıcık!.. Hem oğlu da... Hep yakınıp duruyor... “Teyzeciğim, acaba ne yapsam?..” diye - Donna Mariannina sözünü yarıda kesti. - Ama bu konuyu artık konuşmayalım dedik. Gel gör ki Nin'ı hep gelip görevini yapamadı diye üzülüyor... Anlaşmazlık her zaman olur, kardeşler arasında bile... Ama gelir geçer, Tanrı’nın yardımıyla... Bianca, biliyor musun? Kuzenin evleniyor. Artık sır gibi saklamaya gerek kalmadı, nasıl olsa her şey bir esasa bağlandı. Don Filippo kızına Salonia’daki çiftliği veriyor, otuz <i>salma’lık</i> arazi! Güzel bir drahoma.</p>

  <p>Bianca’nın yüzüne bir kan dalgası hücum etti, sonra benzi kül gibi oldu; ama hiç kımıldamadı, tek söz söylemedi.</p>

  <p>Onun yerine başrahip yanıtladı, ağzında hâlâ buruk bir tatla.</p>

  <p>– Biliyoruz! Biliyoruz! Anladık onu zaten, bugün, Belediye’de!.. - Sonunda dilini tutamadı, sanki onun da yarası hâlâ açıyormuş gibi. - Barones Rubiera bana da bir çelme takmaya kalkıştı!.. Oysa işi ona öneren bendim!.. Karşı tarafla birlik oldu! Hepsi bize karşı!.. Karısının akrabaları kocasına karşı!.. Böyle rezalet görülmemiştir... Köprüyü yeni baştan ihaleye çıkardılar... bu talihsiz verdiği teminat akçesinden olsun diye! Ellerinden geleni artlarına koymuyorlar!.. Yeni karayollarının yapımı için ta Caltagirone’den, ta Lentini’den rakip getirtiyorlar... “Oralardan hiç değilse başımıza bir başka akraba çıkmaz!..” dedi bizzat Baron Mèndola, eczanede.</p>

  <p>Donna Mariannina renkten renge giriyor, ağzına kadar gelen lafları dışarıya dökmemek için dilini ısırıyordu. Don Gesualdo ise yumuşacık güzelim kanepesine yayılmış, hiç istifini bozmadan gülüp geçiyordu; bir an geldi, başrahibin ağzını eliyle kapattı.</p>

  <p>– Boş verin canım!.. Lafla peynir gemisi yürümez. Herkes kendi çıkarını kollar.</p>

  <p>– Donna Mariannina’ya cevap vermek için söylüyorum. Bir havadis daha duymak ister misiniz, ha? En okkalısını? Buğdayı maliyetinin altına satarak fiyatları düşürmek için anlaştılar! Kepazeliktir bu! Genç Baron Rubiera dedi ki yüz <i>onza</i> zarara girmek umurunda değilmiş, yeter ki ambarları tıka basa dolu olan Don Gesualdo’ya bin <i>onza</i>’lık zarar versinmiş... Kuzininin kocasına! Yüz karası! Yirmi <i>salma</i>’lık buğday da bende var, anlıyor musunuz efendim! Ayıptır bu yaptıkları!</p>

  <p>Başrahip giderek ateşleniyordu, Don Gesualdo ustaya döndü:</p>

  <p>– Şunlarla akraba olmakla kârlı iş yaptınız doğrusu. Kimin aklına gelirdi... ha? Yanılmışsınız!.. Af buyrun, Donna Bianca! Sizin için söylemiyorum, siz bir hâzinesiniz!.. Görüyorsunuz işte, aziz Donna Mariannina!.. Sırf başkasının canını yakmak için kendileri de zarar görüyorlar.</p>

  <p>– Eh, bırakalım zarar görsünler - dedi Bayan Sganci, ayağa kalkarak. - Dünyanın sonu değil ya. - Baktı, yeğeni de bütün o konuşmalara üzülmüş, kollarını karnının üstünde birleştirerek kanepeden kalktı; Donna Mariannina gülerek ve gözlerini ona dikerek şöyle sürdürdü:</p>

  <p>– Sen dünyanın sonunun gelmesine izin vermeyeceksin, değil mi ya, Bianca? - Bianca yine kıpkırmızı kesildi. - Aferin! Kutlarım. Şimdi böyle güzel bir eviniz var ya, güzel bir de vaftiz şöleni yapmalısınız artık... bütün akrabaları da çağırırsınız... hep birlikte, uyum içinde. Yoksa, neye harcadınız ki onca parayı?</p>

  <p>Don Gesualdo düşmanlarının karşısında teslim bayrağını çekmeyi istemiyordu, ama içi içini yiyordu, çünkü harcadığı onca para gerçekten hiçbir işine yaramamıştı.</p>

  <p>– Eh, ne yapalım, - diye yanıtladı, keyfinin yerinde olduğunu göstermek isteyerek. - Ya sabır! Sefasını bizden sonra gelecek olanlar sürer, Tanrı’nın izniyle! - Ve sevgi dolu, gülümseyerek, karısının sırtını sıvazlıyordu; oysa düşünüyordu ki, evlatlarının yazgısı da aynı olacaksa, onca para boşa harcanmış demekti, onca emek, kazanılan servet, hep aynı parlak sonuç uğruna! Sonra, Sganci Teyze çıkıp gidince, teyzesini karşılamak için güzel elbisesini giymedi diye Bianca’ya söylenmeye başladı:</p>

  <p>– Öyleyse insanın malının olması neye yarar ki? Sana hizmetçi muamelesi yaptığımı söyleyecekler. Ne biz kendimiz ne başkaları sefasını sürmeyecekse para kazanmanın ne zevki var!</p>

  <p>– Bırakalım bu saçmalıkları, gelin, ciddi meseleleri konuşalım! - diye onun sözünü kesti başrahip, yüzü yeniden gölgelenmişti. - Kıyamet kopuyor. Bütün kasabayı size karşı kışkırtma peşindeler, eliniz uzunmuş, gözünüzün gördüğü kadar toprağa el basmak istiyormuşsunuz, çünkü niyetiniz milleti açlığa mahkûm etmekmiş diyorlar... Ciolla olacak o hayvan da onların tellallığını yapıyor... Köylüleri de üstümüze salmak istiyorlar... hem sizin, hem benim, azizim! Size ben arka çıkmışım diyorlar... Evimden dışarıya adım atamaz oldum...</p>

  <p>Don Gesualdo omuz silkiyordu.</p>

  <p>– Ha, köylüler mi? Hele kış bir gelsin de, o zaman konuşuruz. Siz niye korkuyorsunuz ki?</p>

  <p>– Ben ne için mi korkuyorum... kendim için! Haberiniz yok mu, Palermo’da devrim yaptılar.</p>

  <p>Ayaklarının ucuna basa basa gidip kapıyı kapattı, sonra yüzü adamakıllı asılmış, kararmış döndü.</p>

  <p>– Carboneria<a class="footnoteref" id="k28" href="../Text/dipnotlar.xhtml#n28"><sup>[28]</sup></a>, anlıyor musunuz!.. O güzelim yeniliği buraya da getirdiler! Günah çıkarma sırrı olarak söylemedikleri için konuşabilirim. Burada da örgüt var.</p>

  <p>Ve meselenin ne olduğunu açıkladı: Yeni bir yasa yapıp, o güne değin hâkim olan kimseleri alaşağı etmek niyetindelerdi.</p>

  <p>– Bir gizli örgüt, anlıyor musunuz? Diyelim ki Tavuso, Margarone’nin yerine geçecek; böylece kazanda ne pişerse hepsi ortak olacak! Her bir köylü kendi arazi parçasını istiyor! Kodamanlar olsun, ayaktakımı olsun, hepsi bir arada. Diyorlar ki kralın oğlu bile onlardanmış! Hani şu Calabria Dükü.</p>

  <p>Don Gesualdo gözlerini iri iri açarak dinlemişti, sonunda ağzından kaçırdı:</p>

  <p>– E, öyleyse... ben de girerim! Tam dilediğim şey!.. Bana bunu o suratla mı söylüyorsunuz? Ödümü kopardınız, yahu!</p>

  <p>Berikinin ağzı açık kalmıştı:</p>

  <p>– Şaka mı ediyorsunuz? Yoksa devrim ne demek bilmiyor musunuz? Şu Fransa’da yaptıkları şey, anladınız mı? Ama siz tarihi okumuyorsunuz ki...</p>

  <p>– Hayır, hayır - dedi Don Gesualdo. - Benim umurumda değil.</p>

  <p>– Ama benim umurumda: Devrim demek, küfeyi tersine çevirmek demektir, altta kalmış olanlar suyun yüzüne çıkar: Açlar, çulsuzlar yani!..</p>

  <p>– İyi ya işte! Bundan yirmi yıl önce ben ne idim?</p>

  <p>– Ama şimdi artık çulsuz değilsiniz! Şimdi kaybedecek çok şeyiniz var, be adam! Ne olur, biliyor musunuz? Bugün nahiye topraklarını isterler; derken yarın sizinkileri ve benimkileri! Teşekkürler! Çok teşekkürler! Ben onca yıl ruhumu şeytana sattımsa amacım...</p>

  <p>– Tamam işte! Küfenin dibine düşmemek için birbirine destek olmak lazım, muhterem Başrahip! Köylüler gelip kendi elleriyle alsınlar istemiyorsak, suyun yüzünde kalmalıyız. Ben köylüleri tanırım... Ne yapacağımı bilirim, merak etmeyin.</p>

  <p>Ve fikrini daha iyi açıkladı: Başkalarını maşa diye kullanmak; kendi çıkarım kollamak ve kepçeyi çeyrek saat olsun ele geçirmeye çalışmak, bütün kodamanlara çelme takmak; nasıl olsa içlerinden birini, drahomasız, beş parasız bir kızı almakla bile desteklerini kazanamamıştı, madem öyleydi...</p>

  <p>Bunları söylerken gözleri kanepede büzülmüş oturan, korkudan beti benzi atmış, bir ona bir öbürüne bakarak, ağzını açmaya cesaret edemeyen Bianca’ya kaydı.</p>

  <p>– Senin için söylemiyorum, biliyorsun. Yaptığım işten pişman olmadım. Kabahat senin değildi. İnsan her işinden kârlı çıkamaz. Hem aynı zamanda insan hayırlı bir iş de yapabilirse...</p>

  <p>Başrahibin aklı yatmaya başlıyordu, gözleri de ağzı da bir yana kaymış, düşüncelere dalmış, ortağının sözlerini o da destekliyordu:</p>

  <p>– Niyetleri kimsenin kılma dokunmak değildi... ama kepçeyi kısa bir süre olsun ele geçirebilirlerse... birçok şey yapmaları mümkün olurdu...</p>

  <p>– Sizin yapmanız gereken bir şey var!.. - diye atıldı Don Gesualdo. - Bu işi kotaran her kimse onunla konuşmak, biz de içinde bulunmak istiyoruz demek.</p>

  <p>– Ne? Ne diyorsunuz?.. Ben bir rahibim!</p>

  <p>– Boş versenize, muhterem Başrahip!., hem sonra kralın oğlu bile işin içindeyse, siz de karışabilirsiniz!</p>

  <p>– Yok yahu! Kralın oğlunun kellesini kesmezler nasıl olsa!</p>

  <p>– Korkunuz olmasın, kesmezler kellenizi! Söylediğiniz gibi olsa, zaten bütün kasabanın kellesini kesmeleri gerekir. Ne sanıyorsunuz, ben hesabımı yapmadım mı, bu devirde?.. İşler hele bir o raddeye gelsin, bakarız kazanda ne pişiyor... Kepçeye yakın durmak lazım... aklını kullanarak... parasını kullanarak... ne dediğimi biliyorum ben.</p>

  <p>Bunun üzerine Bianca başladı kekelemeye:</p>

  <p>– Aman Tanrım!.. Ne yapacaksınız öyle?.. Siz aile babasısınız!..</p>

  <p>Başrahip kararsız kalmış, handiyse boynuna urgan geçirildiğini duyarmış gibi, tedirgin bakıyordu ona. Don Gesualdo onu yatıştırmak için dedi ki:</p>

  <p>– Yok, yok. Karım ne dediğini bilmiyor... Beni çok sevdiği için böyle konuşuyor, zavallıcık. - Sonra, ortağını holde uğurlarken ekledi:</p>

  <p>– Görüyorsunuz, değil mi? Beni sevmeye başlıyor. Tabii, evlat büyük bir bağ olur. Umalım ki hiç değilse onlar memnun mutlu olsunlar; çünkü ben... İster misiniz, sizinle son nefesimi veriyormuşum gibi, içten konuşayım, muhterem Başrahip? Çalışmaktan canım çıktı... Mal edinmek için kendimi paraladım... Şimdi de sizin dediğinize göre, canım tehlikedeymiş!.. Peki karşılığında ne geçti elime, ha? Siz söyleyin, ne geçti...</p>
</body>
</html>