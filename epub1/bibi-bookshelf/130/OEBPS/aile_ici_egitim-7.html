<?xml version='1.0' encoding='utf-8'?>
<html xmlns="http://www.w3.org/1999/xhtml">
  <head>
    <title>aile_ici_egitim-7.html</title>
    <meta http-equiv="Content-Type" content="text/html; charset=utf-8"/>
  <link href="../stylesheet.css" rel="stylesheet" type="text/css"/>
<link href="../page_styles.css" rel="stylesheet" type="text/css"/>
</head>
  <body class="calibre">
		<div id="aile_ici_egitim-7.html" xml:lang="tr-TR" class="calibre1">
			<div class="calibre1">
				<p class="x0-perde-e"/>
				<p class="x1-baslik-e" id="toc_marker-5"><span class="bolumler-e">1. BÖLÜM <br class="calibre1"/></span>BİR KURTULUŞ REÇETESİ <br class="calibre2"/>AİLE İÇİ EĞİTİM</p>
				<p class="x2-baslik-e" id="toc_marker-5-1">Temhîd</p>
				<p class="spot-e">“… Evlerinizi kıble kılın” <span class="ayet-kaynaklari-e" xml:lang="tr-TR">(Yunus, 10/87)</span></p>
				<p class="spot-e">“Evlerin kıble kılınması<span class="italik-e1" xml:lang="tr-TR">(nın bir mânâsı)</span>, onların, karşılıklı olarak birbirini destekleyen cemaatler şeklinde organize olmalarıdır.”<span class="footnote-e2" xml:lang="tr-TR"><a href="#footnote-288-10" id="footnote-288-10-backlink">10</a></span></p>
				<p class="kisaltmalar"><span class="char-style-override">A</span>ile içi eğitim, deyince sadece çocukların yetiştirilmesi kastedilmiyor. Hatta “Yediden yetmişe” tabiri de, bu noktada gayemizi ifadede nâkıs kalıyor. Çünkü, aile içi eğitim “beşikten mezara” her ferdi kucaklamak zorunda. </p>
				<p class="a--paragraf-e">“Eğitim” kelimesi öncelikle çocukları hatırlatır ise de; günümüz şartlarında çocukların sağlıklı eğitimi için, eğitim konusunda evvela anne ve babaların, hatta çocukla bir şekilde ilgisi, teması bulunan bütün büyüklerin, terbiye meseleleri hususunda yetiştirilmeleri, hazırlanmaları gerekmektedir. Yani bu iş, öncelikle büyüklerin eğitimini gündeme getirmektedir. </p>
				<p class="a--paragraf-e">Meseleye böyle yaklaşınca, güdülen amacı, “Aile ortamının birer mektep mahiyetini kazanarak, bütün fertlerin, büyüğüyle küçüğüyle bir eğitim seferberliğine girmesi, her bir evin bir okul gibi teşkilatlanması, eğitim-öğretim faaliyetlerine yönelmesi” olarak ifade etmek mümkündür. </p>
				<p class="a--paragraf-e">Biz, bu çalışmayı hazırlarken konuya “terbiyevî sorumluluk”tan başlamayı, aile fertlerine -ve hususen çocuklara- ebedî hayatlarını kurtaracak bir terbiye verme sorumluluğunun ciddiyetini, ağırlığını göstermeyi öne almayı, sonra da diğer meselelere geçmeyi düşünmüştük. Ancak, aile içi eğitimin, Kur’ân’ın bir emri olduğunu, hatta, sadece diğer emirleri gibi bir emir olmaktan da öte, cemiyetin içine düştüğü, fakat kurtuluş yolu aradığı sıkıntılı durumdan çıkması için ilahî bir reçete olarak sunulduğunu görünce öncelikle bu reçeteyi dikkatlere arz etmeyi uygun gördük. </p>
				<p class="a--paragraf-e">Kur’ân-ı Kerim; İsrailoğulları’nın, Hz. Musa zamanında, Firavun’un ağır zulmü altında bunalıp Allah’tan kurtuluş talep ettikleri bir noktada, Allah Teâla’nın onlara mucizevî bir kurtuluştan ziyade, uyguladıkları takdirde onları kurtuluşa erdirecek bir vahiy, bir “kurtuluş reçetesi” indirdiğini haber verir. </p>
				<p class="a--paragraf-e">Bu reçetenin özü, esası: “Evlerin kıble kılınması”dır. </p>
				<p class="x2-baslik-e" id="toc_marker-5-2">Kıble Evler </p>
				<p class="a--paragraf-e">Evet, Mısır’da azınlık şartlarında yaşayan İsrailoğulları’nın mabetlerinin yıkılıp ibadetlerinin yasaklandığı, imanlarını izhar edebilme işinin, az miktardaki gözü pek delikanlılara inhisar edecek kadar devlet terör ve zulmünün arttığı bir dönemde, bu tahammülü çok güç şartlardan kurtuluş talebinde bulunan müminlere şu ilahî emir geliyor: </p>
				<p class="a--paragraf-e">“Biz Musa ve kardeşine: ‘Mısırda, kavminiz için evler hazırlayın; evlerinizi kıble kılın ve ibâdetinizi tam yapın, ey Musa (bu emri yerine getiren) müminlere (talep ettikleri kurtuluşu) müjdele!’ diye vahy ettik.” <span class="ayet-kaynaklari-e" xml:lang="tr-TR">(Yunus, 10/87)</span></p>
				<p class="a--paragraf-e">Evet, göreceğiz ki, bu vahiy onlara ve aynı şartları yaşayanlara bir kurtuluş reçetesidir. </p>
				<p class="a--paragraf-e">Âyetin tahliline geçmeden şunu belirtmek isteriz. Âyette geçen kıble kelimesi Türkçe meallerde, namazgâh veya mescit kelimeleriyle karşılanarak evlerin “namazgâh kılınması” “mescit kılınması” emredildiği ifade edilmiştir. Kur’ân-ı Kerîm’de bu kelimeler de mevcut olmasına rağmen, mezkur âyette “kıble” kelimesinin kullanılmış olmasında mutlaka başka farklı mesajlar da olmalıdır. Nitekim, Râzi gibi derinliği olan müfessirlerimizin bazı tespitlerinden hareketle, aşağıda sunacağımız tahlilden de anlaşılacağı üzere, âyet-i kerîmeyi, aslına sadık kalarak, “evlerinizi kıble kılın” şeklinde tercüme etmek de uygundur. Hatta -sadece uygun değil- belki daha uygundur ve günümüz şartlarında bu manadan hareketle âyetten çıkarılacak pek ciddi mesajlar var. </p>
				<p class="x2-baslik-e" id="toc_marker-5-3">Âyeti Anlamak İçin</p>
				<p class="a--paragraf-e">Bu âyetin vermek istediği mesajın bir kurtuluş reçetesi olduğunu anlamak için, onu, öncelikle Kur’ân-ı Kerîm’deki yerine koyarak, yani Cenab-ı Hakk’ın Hz. Musa’ya bu vahyi göndermesine sebep olan tarihî ve içtimaî şartların bütünü içine yerleştirerek tahlil etmemiz gerekmektedir. </p>
				<p class="a--paragraf-e">Bu âyet, Hz. Musa ile Firavun’un sihirbazları arasında cereyan eden yarışı kısaca özetleyen bir bahisten <span class="ayet-kaynaklari-e" xml:lang="tr-TR">(Yunus, 10/75-82)</span> sonra gelir. Cenab-ı Hak, o sıralarda Hz. Musa ve kavminin durumunu şöyle tanıtır: “Firavun’un ve erkânının kendilerine fenalık yapmasından korktuklarından, milletinin bir kısım gençleri dışında, kimse Musa’ya inanmamıştır. Çünkü Firavun, o yerde hâkimdi. O, (zulüm ve tedhişte) gerçekten aşırı gidenlerdendi.”</p>
				<p class="a--paragraf-e">Biz, burada işaret edilen korkunun şiddetini anlayabilmek maksadıyla bu korkunun sebebi olan ve yine burada kısa bir işaretle yetinilen Mısır diyarında hâkim olan ve insanî ölçüleri aşan Firavunî zulmün ne derecelere ulaştığını, görmek için, Hz. Musa’nın sihirbazlarla olan yarışını ve sonrasını daha açık olarak kaydeden Kur’an-ı Kerîm’in bir başka bahsini hatırlatacağız. Hatırlatacağız, ancak ona geçmezden önce Firavun’un, İsrailoğularına olan husumetinin kaynağını belirteceğiz: Hz. Yusuf’tan sonra geçen uzun zaman içerisinde sayıları, Tevrat’ın bir âyetine göre <span class="ayet-kaynaklari-e" xml:lang="tr-TR">(Çıkış 12,37)</span> Mısır’dan çıkma anında altı yüz bin erkek olacak kadar artan Yahudiler, Mısır içtimai hayatında etkin bir hal alınca onlardan bir kısım tedirginlikler duyulmaya başlar. İşte bu safhada, -Taberî’de gelen rivayete göre, el-Velîd İbnu Mus’ab adındaki Firavun, onların sayıca artmalarını önlemek üzere bir kısım tedbirler alma gereğini duyar ve ağır işkenceler uygular<span class="footnote-e" xml:lang="tr-TR"><a href="#footnote-288-11" id="footnote-288-11-backlink">11</a></span>. Tevrat’a göre, önce ağır işler vererek Yahudilerin çoğalmasını kontrol altında tutmayı dener, netice alamayınca, yeni doğan erkek çocukları öldürtmek suretiyle sayılarının artmasını önlemeye çalışır. Zamanla, erkeklerin tamamen tükenmesi halinde işçi sınıfının yok olacağı endişesi gündeme gelir, bu durumu önlemek için, istişare ile, erkeklerin bir yıl öldürülüp bir yıl sağ bırakılması kararına varılır<span class="footnote-e" xml:lang="tr-TR"><a href="#footnote-288-12" id="footnote-288-12-backlink">12</a></span>. Kur’an’da açıklandığı üzere Hz. Musa, bu erkek çocuk katliamının uygulandığı bir yılda dünyaya gelir (Kasas, 28/7-ve devamı). Tevrat’ın Çıkış bölümünde, Yahudilere uygulanan ağır baskı biraz tasvir edilir: “Ve Mısır üzerine, Yusuf’u bilmeyen yeni bir kral çıktı ve kavmine dedi: “İşte, İsrailoğullarının kavmi bizden çok ve kuvvetlidir; gelin, onlara karşı akıllıca davranalım, yoksa çoğalacaklar ve olur ki, cenk vuku bulunca, onlar da düşmanlarımızla birleşirler ve bize karşı cenk edip memleketten çıkarırlar. Ve onlara yükleriyle (verilen işleriyle) eziyet etsinler diye üzerlerine angarya memurları koydular Ve Firavun için Pitom ve Raamses ambar şehirlerini yaptılar. Fakat onlar, ne kadar eziyet ettilerse o kadar çoğaldılar. Ve İsrailoğulları yüzünden korkuya düştüler” <span class="ayet-kaynaklari-e" xml:lang="tr-TR">(Çıkış 1,8-12)</span> Tevrat, daha sonraki âyetlerinde, onların sayılarını azaltmak için Firavun’un, zulüm ve baskıyı artırmaya karar vererek, adam başına günlük olarak dökülen kerpiç sayısını sabit tuttuğu halde, saman vermeyi kestiğini ve samanı da kendilerinin toplamasını emrettiğini, Yahudiler’in Mısır diyarına anız toplamaya dağıldığını, aynı miktar kerpiç dökme işi yerine getirilemeyince Yahudilerin, Firavun’a müracaat ederek: kendilerine yapabilecekleri iş buyurmayı talep ettiklerini, taleplerinin kabul edilmeyip baskının artırıldığını belirtir: Firavun’un cevabı kayda değer: “Siz tembelsiniz, tembel! Onun için “gidelim Rabb’e kurban keselim” diyorsunuz. Ve şimdi gidin çalışın ve saman da verilmeyecektir, fakat kerpiçlerin sayısını vereceksiniz” diyerek onları reddeder.<span class="footnote-e" xml:lang="tr-TR"><a href="#footnote-288-13" id="footnote-288-13-backlink">13</a></span> </p>
				<p class="a--paragraf-e">Kur’an-ı Kerim, belirtilen bu endişeye Şuara suresi’nin 34-35’inci âyetleri arasında, çok veciz bir üslupla temasla Firavun’un, kurmaylarına, Hz. Musa’yı mülkünü elinden almak isteyen bir sihirbaz olarak takdim ettiğini belirtir. Onu sihirle mat ederek Beni İsrail üzerindeki tesirini kırmak için sahneye koyduğu tedbirleri oldukça teferruatlı olarak kaydeder: Belirlenen bir şenlik gününde mâhir sihirbazları merkeze çağırma, sihirbazların mükafat talepleri, Firavun’un onlara tatlı vaatlerde bulunması gibi pek çok teferruata yer verilerek, Hz. Musa ile sihirbazların yarış sahnesini Firavun’un nasıl organize ettiği ortaya konur. Yine belirtilir ki, yarış sonunda, Hz. Musa’nın değneği, bir yılana dönüşerek, sihirbazların göz boyamak için ortaya attıkları iplerini ve değneklerini yutar. Böylece sihirbazlar, Hz. Musa’nın yaptığı işin sihir değil, mucize olduğunu anlayıp secdeye kapanırlar ve: “Âlemlerin Rabbine, Musa ve Hârun’un Rabbine inandık.” diyerek imanlarını ilan ederler. <span class="ayet-kaynaklari-e" xml:lang="tr-TR">(Şuarâ, 26/48)</span></p>
				<p class="a--paragraf-e">Bu iman ve itiraf üzerine Firavun’un tepkisi, günümüzde, sadece insanların dışa yansıyan şekillerini değil -beyinleri yıkamaya yönelik maddî-mânevî baskı, korku, terör, tedhiş ve bunlara ilaveten bin bir çeşit propaganda oyunları yetmiyormuş gibi, insanların gözlerinin içine baka baka yalanlar, iftiralar da atarak [ve icabında hak noktasında mağlup olunca kuvvete başvurarak]- vicdanlarını da kontrol altına alma gayretindeki, toplum mühendisi de denen, despotların, deccâllerin uygulamalarını tıpkı tıpkısını hatırlatan bir üslupla şöyle olur: “Ben size izin vermeden ona iman mı ettiniz? Muhakkak ki, o, size sihri öğreten büyüğünüzdür. Şimdi bileceksiniz, ellerinizi ayaklarınızı andolsun, çaprazlama kestireceğim, hepinizi astıracağım!” <span class="ayet-kaynaklari-e" xml:lang="tr-TR">(Şuara, 26/46)</span></p>
				<p class="a--paragraf-e">Yunus suresinde geçen ve Yahudilere: “Evlerinizi kıble kılın!” emrinin verilmesine sebep olan içtimaî ortamı böylece tespit ettikten sonra, mezkur emrin tahliline geçebiliriz. </p>
				<p class="x2-baslik-e" id="toc_marker-5-4">Âyette Yer Alan Hususlar</p>
				<p class="a--paragraf-e">1) Firavun, rejimi ve saltanatı için ciddi bir tehlike addettiği Hz. Musa’yı sihirbazlar vasıtasıyla mat edemeyince çok ağır bir terör uygulamıştır. Kol ve bacaklarını çaprazvâri kesme şeklindeki işkence ile tehdit savuran güç sahibi kimsenin uygulayacağı terör, gerçekten ürkütücü, korkutucu ve yıldırıcı olmalıdır. Nitekim Tevrat’ın, bu döneme temas eden âyetlerinden birinde geçen: “… Ve Musa, İsrailoğulları’na böyle söyledi; fakat can sıkıntısı ve ağır esirlik sebebiyle Musa’yı dinlemediler.”<span class="footnote-e" xml:lang="tr-TR"><a href="#footnote-288-14" id="footnote-288-14-backlink">14</a></span> ifadesi, Yahudiler üzerindeki Firavunî terörün ne kadar ağır, ne kadar sindirici ve ürkütücü olduğunu gösterir. </p>
				<p class="a--paragraf-e">Kur’ân-ı Kerim’de bu durum, Yunus suresinin 83’üncü âyetinde, korku yüzünden, sayıca az olan bir kısım gençler dışında (İsrailoğulları’ndan) hiç kimsenin Hz. Musa’ya imanını izhar edemediği belirtilerek teyit edilir. </p>
				<p class="a--paragraf-e">2) 84-86. âyetlerden; Firavun’un uyguladığı terörün ilk şokunun atlatıldığı, zulüm ve baskı altındaki halkın Peygamberlerinin nasihatlerine kulak verecek hale geldiği, Hz.Musa’nın da onlara, yaşadıkları şartlarda uymaları gereken bir kısım taktikler verdiği, öncelikle de Allah’a tevekkül, ağır şartlara da sabır tavsiye ettiği, halkın buna uyup, elbirlik kendilerini selamete çıkaracak bir yol aradığı, en nihayette de Allah’tan kesin bir kurtuluş talep ettikleri anlaşılmaktadır. Bunu, Hz. Musa’nın sadece inanan gençlere değil, bütün Yahudilere yaptığı davetten ve halkın da bu davete verdiği müspet cevaptan anlamaktayız: </p>
				<p class="a--paragraf-e">“Musa: Ey milletim! Allah’a inanıyorsanız ve teslim olmuşsanız O’na tevekkül ediniz.” dedi. (Halk da): “Allah’a tevekkül ettik. Ey Rabbimiz! Zâlim bir millet ile bizi imtihan etme. Rahmetinle bizi kâfirlerden kurtar.” dediler.” <span class="ayet-kaynaklari-e" xml:lang="tr-TR">(Yunus, 10/84-86)</span></p>
				<p class="x2-baslik-e" id="toc_marker-5-5">Duanın Gereğini Yerine Getirmek</p>
				<p class="a--paragraf-e">Âyette geçen “Bizi kâfirlerden kurtar.” duasının, konumuz açısından önemini özellikle belirtmek isteriz. Dinimizde dua, bir şeyi dille istemekten ibaret değildir. Dua, bir şeyi talep etmek, öncelikle o meseleyi gündemimize almak demektir. Arkadan, o meselenin gerçekleşmesi için, alınması gereken tedbirleri yerine getirmek, sebeplere teşebbüs etmek gerekir. Meselâ Allah’tan rızık isteyenin çalışması, bir iş gerçekleştirmesi gerekir. Tıpkı sınıfını geçmesi gereken öğrencinin okuluna devam etmesi, derslerine çalışması gerektiği gibi. Sadece dille dua şeklinde isteyip, o istediği şeyin gerçekleşmesi için yapması gereken şeyleri yapmadan, oturup netice beklemek, kesinlikle İslam’ın dua anlayışına girmez. Nitekim âyette. “Allah, bir kavimde olanı, o kavim kendisi değiştirmedikçe, değiştirmez.” buyrulmuştur <span class="ayet-kaynaklari-e" xml:lang="tr-TR">(Ra’d, 13/11)</span>. Bu sadette, Resûlullah’tan da bir örnek kaydedebiliriz: Aleyhissalatu vesselam, bir keresinde, kendisine abdest suyu getirerek yardımcı olan sahâbîsine, memnuniyetini ifade etmek için: “Benden talepte bulun!” derler. Sahâbî: “Ey Allah’ın Resûlü, ahirette sizinle beraberlik talep ediyorum!” der. Resûlullah, “Başka bir şey iste!” der. Kendisinden aldığı hakikat dersinin feyziyle istenmesi gereken şeyi talep eden sahâbî, Habib-i Rabbü’l-âlemîn’den güzel bir fırsat yakalamıştır. Talebinde direnir ve: “Ahirette sizinle beraber olmak istiyorum!” diye ısrar eder. Resûlullah, amelsiz bir netice alınamayacağını bir kere de bu vesile ile ümmetine ders vermek üzere: “Öyleyse, kendin için, çok secde ile, bana yardımcı ol!” buyururlar.<span class="footnote-e" xml:lang="tr-TR"><a href="#footnote-288-15" id="footnote-288-15-backlink">15</a></span></p>
				<p class="a--paragraf-e">Demek istediğimiz şudur: Cenab-ı Hak, Yahudi müminlerin kurtuluş duaları üzerine, onları hemen kurtuluşa erdirmemiş, fakat onları kurtuluşa götürecek bir yol göstermiş, bir başka tabirle, onlara: “Madem kurtuluş talep ediyorsunuz, Ben de size, içinde bulunduğunuz şartlarda sizi kurtuluşa götürecek, Benim nazarımda sizin kurtuluşunuzu hak ettirecek bir reçete göndereyim, buna uyarsanız sizin kurtuluşunuzu sağlarım.” mânâsında bir vahiyde bulunmuş, bir kurtuluş reçetesi göndermiş ve bu maksatla da, evlerin kıble kılınmasını emretmiştir:</p>
				<p class="a--paragraf-e">“Biz Musa ve Kardeşine Mısır’da, kavminiz için evler hazırlayın; evlerinizi kıble kılın, ibadetlerinizi tam yapın. (Ey Musa! Bu emri yerine getiren) müminlere (mazhar olacakları kurtuluşu) müjdele! diye vahy ettik.” </p>
				<p class="a--paragraf-e">Bu âyet; ezici, yok edici, merhametsiz, pek katı bir zulme maruz kalmış olmakla birlikte bir korunma, bir necat arayan kitleler için gerçek bir “kurtuluş formülü”, zulüm dönemini asgarî zararla atlatma reçetesidir. Asıl konumuz olan aile içi eğitim meselesi açısından ayrı bir önem arz eden bu tedbir, Allah’ın vahy ettiği bir strateji olması sebebiyle, üzerinde ciddiyetle durulmaya değer.</p>
				<p class="x2-baslik-e" id="toc_marker-5-6">İbretli Bir Nokta</p>
				<p class="a--paragraf-e">Belirtmede fayda var. Burada, ayrıca Cenâb-ı Hakk’ın koyduğu bir kanunun uygulanmasını görmekteyiz: “Güçlünün zulmüne karşı sabretmek, ezici kuvvete karşı rastgele karşı çıkmamak.”</p>
				<p class="a--paragraf-e">Nitekim Hz. Peygamber de, Mekke döneminde öyle yapmış, 13 yıl boyunca her çeşidiyle çok ağır zulüm ve işkencelere karşı sabretmiş, müminlere de sabrı tavsiye etmişti. Tahammülü aşan zulümlere dayanamayıp, “Bizim de adamlarımız, akrabalarımız var; biz senden sadece mukâbele etme izni talep ediyoruz.” diyenlere de Aleyhissalatu vesselam, Mekke hayatı boyunca hep “sabır” tavsiye etmiş, asla kaba kuvvetle karşılık vermeye izin vermemişti. Öyle ki, bu dönemde, müşriklerin işkencelerine dayanamayıp, karşılık vermek, onlarla mücadele etmek için izin isteyenlere Hz. Peygamber’in cevabı şöyle olmuştur: “Sizden önce yaşayanlar arasında öyleleri vardı ki, bazılarının vücutları kemiklerine kadar demir taraklarla tarandığı, bazılarının gövdeleri başlarının ortasından testerelerle ikiye bölündüğü halde, bu yapılanlara sabrettiler. İmanlarından vaz geçmediler.”<span class="footnote-e" xml:lang="tr-TR"><a href="#footnote-288-16" id="footnote-288-16-backlink">16</a></span> Ancak, müşriklerin zulmü “Müslümanları tamamen yok etme derecesine ulaşması noktasında” da, yok olmaya götürecek bir karşılık verme izni yerine, hicret etme emri vermişti. Savaş izni, Medine’de devlet kurulduktan sonra ve müdafaa makamında gelmişti. Bu sebeple ilk savaşlar, Bedir, Uhud, ve Hendek, müminleri yok etmek üzere Medine’ye kadar gelen saldırgan müşriklere karşı Medine’yi müdafaa etmek üzere, şehrin harîminde yapılmış savaşlardı. İlahi sünnette “sabır”, “hicret”, “savaş” aynı değeri taşıyan üç eylemdi; ancak şartları farklıydı.<span class="footnote-e" xml:lang="tr-TR"><a href="#footnote-288-17" id="footnote-288-17-backlink">17</a></span> Hz. Musa da kavmine, “Dünyada küfür devam etse de, zulüm devam etmez.” düsturuna uyarak, sabır tavsiye etmişti. Sonra da sıra hicrete, Mısır’dan kaçmaya gelecekti.</p>
				<p class="x2-baslik-e" id="toc_marker-5-7">Âyette Dikkat Çeken İncelikler</p>
				<p class="a--paragraf-e">1- Hazırlanması emredilen evler ne olabilir? Hz. Musa ve Hârun, zaten Mısır’da doğmuşlardı, yani barınacak yerleri vardı. Öyle ise hazırlanması emredilen evler, ikamete mahsus mesken olmaktan ziyade bir kısım ortak içtimaî ihtiyaçların görüleceği mescit, mektep gibi yerlerdir. Zaten beyt kelimesi, “ev” manasına gelir ise de -daha sonra da açıklayacağımız üzere- Beytullah tâbirinde olduğu gibi, mescit manasında da kullanılır. Şu hâlde bu evlerle, -bir kısım dinî baskıların uygulandığı, mabetlerin yasaklandığı ve belki de tahrip edildiği, müminlere karşı tazyik ve takiplerin arttığı sıkıntılı dönemlerde- kültürel faaliyetlerin de yapılmasına uygun hale getirilmiş eski meskenleri -veya şartlar imkân verdiği takdirde- bu hizmeti de görmesi düşüncesiyle yapılacak yeni inşaatları anlayabiliriz. Ancak, Firavun rejiminin çok sıkı takipleri ve ağır angaryaları altında ezilen İsrailoğulları’nın yeni inşaatlara yönelme fırsatı bulması veya Firavun rejiminin bundan kuşku duymayıp, buna izin vermesi düşünülemez. Öyleyse, “Evler hazırlayın.” emrini, “Mevcut evlerden bazılarını gizlice, içinde bulunduğunuz şartların gereği olarak, millete vereceğiniz hizmete uygun hâle getirin.” şeklinde anlamak daha uygun düşmektedir. Yeni inşaat olabileceğini, farz-ı muhal olarak kabul etsek bile, bunlar mâbet veya mektep hüviyetiyle değil ev, mesken görünümü altında olacaktır. Bu inşaatlar sıkıntılı dönemde, hususî maksatla gerçekleştirildiği için, elbette yasaklanan mescit, mektep unvanını taşıyacak inşaatlar değildi ve olamazdı da. Öyleyse, beyt yani “ev” adı altında, hatta gizli fakat akıllıca, mektep ve mescit hizmeti verebilecek mahiyette olacaktı. </p>
				<p class="a--paragraf-e">2- Âyette geçen ikinci “büyût”: Özellikle belirtilmesi gereken ikinci bir husus da, tahlilini yaptığımız âyette büyût (evler) kelimesinin iki kere geçiyor olması. Birincisi “Bazı evler hazırlayın...” şeklinde, ikincisi de, “Evlerinizi kıble kılın.” şeklinde geçiyor. Burada dikkat çekmek istediğimiz nokta şu: Âyet-i kerîmeyi şöyle anlamak yanlış: “... Bir kısım evler hazırlayın... Bu hazırladığınız evleri kıble kılın.” Bu şekilde anlamak yanlış olacak ise, Cenâb-ı Hak, bu âyette iki ayrı şey emretmektedir:</p>
				<p class="a--paragraf-e">1- Bazı evlerin hazırlanması.</p>
				<p class="a--paragraf-e">2- İkâmet etmekte oldukları bütün evlerin kıble kılınması.</p>
				<p class="a--paragraf-e">Yukarıdan beri yapılan açıklamalardan anlaşılacağı üzere, bu emri alan Hz. Musa ve kardeşi Hârun, Beni İsrail’in o zaman için, Firavun tarafından yasaklanan (ve belki de yıktırılan) mabet ve mektep gibi, halka kamu hizmetleri veren müesseselerin yerine geçebilecek; “eğitim-öğretim”, “ibadet”, “bir araya gelme” imkânları sunabilecek bir kısım evler hazırlayacak. Bu şekilde emir üzerine hazırlanacak evler, yeni inşaat değildir. Çünkü Beni İsrail; ağır kölelik şartları ve tahammüllerini aşan angaryalardan başka, bir de Firavun’un çok sıkı ve yakın takibi altındadır. Öyleyse bu evler, zaten çoktan beri mevcut ve ikamet edilmekte olan evlerdir. Binaenaleyh, “Evlerinizi kıble kılın!” emrinde zikredilen “evleriniz” tabirine bunlar da dahildir ve dolayısıyla bunların da kıble kılınacakları açıkça bellidir. </p>
				<p class="a--paragraf-e">Bu durumdan şu inceliği çıkarmaktayız: Hazırlanacak bazı evler, umumi hizmetlerin yapılacağı hususi evlerdir. Meselâ bu hususi evlerde, Hz. Musa ve Harun’un yakın ilgi ve rehberliği altında, diğer bütün müminlerin evlerinde tebligat yapacak, bilmeyenlere dinlerini öğretecek muallim ve tebliğciler yetiştirilecektir. Çünkü Hz. Musa ve Hârun, o zamanın teknik imkânsızlıkları ve de yasak şartları altında -erkek nüfusu Tevrat’ın verdiği rakama göre altı yüz bin olan- Yahudilerin tamamına ilahî mesajı çok zor ulaştırabilirler. Öyleyse hazırlanması emredilen bu evler, ilk başta Hz. Musa ve kardeşi Hârun’un yetişebilecekleri sayıda olmalıdır. Bu az miktardaki evlerde, dikkat çekmeyecek mahdut sayıda (meselâ üçer beşer kişilik gruplar hâlinde) insanlar yetiştirilip, bu yetiştirilenlerin muallim ve irşad vazifesini yerine getirebilecek insanlar olabilecek seviyeye getirildikten sonra hizmet vereceği ve aynı şekilde muallimler yetiştireceği yeni evler ihdas edileceği anlaşılır. Âyet Hz. Musa ve Harun’a, böylece sayıları gittikçe artan evler hazırlayıp, buralarda verilecek eğitim ve öğretim hizmetleriyle bütün Yahudi ahalisine irşat götürmeyi ve netice olarak bütün evleri birer mescit ve mabet hâline getirerek, yeni yetişen nesillerin o ağır yasakların uygulandığı şartlarda hak din üzere yetişmelerini sağlamayı emretmiş olmaktadır. İşte bu hedefin gerçekleşmesi için yapılması gerekeni, Kur’ân-ı Kerim, evlerin kıble kılınması şeklinde ifade etmektedir.</p>
				<p class="a--paragraf-e">Mısır’a çoktan yerleşmiş olan Hz. Yâkupoğullarının, itibarlı ve serbest oldukları dönemde, yaptıkları mabetlerin, Firavun’ların; Hz. Musa’nın daha dünyaya gelmesinden önce, İsrailoğulları’na karşı -doğan bütün erkek çocuklarını öldürmeleri gibi Kur’ân’a yansıyan dışında- mabetlerini de ortadan kaldırmak nev’inden başka zulüm eylemlerine de yer verdiği anlaşılmaktadır. Zaten tefsirlerde, Firavun’un o sıralarda mescit ve mabetleri yasakladığına dair bilgiler bulunmaktadır.</p>
				<p class="harici-baslik-e">Beni İsrail’in nüfusu üzerine bir mütalaa:</p>
				<p class="a--paragraf-e">Burada bir noktayı açmamız gerekmektedir: Kadınların, katliama tabi olmadıkları göz önüne alınınca sayıca erkeklerin birkaç misli oldukları ve netice itibariyle Yahudi nüfusun en az iki milyon civarında olacağı tahmin edilebilir. Burada bir noktaya dikkat çekeceğiz: Tevrat’ta gelen bu rakama güvenebilir miyiz? Denebilir. Elbette ki hayır. Nitekim bir başka âyette Firavun’un, İsrailoğulları hakkında: “şirzime kalile” (yani Çok küçük sefil bir grup) dediğine yer verilir <span class="ayet-kaynaklari-e" xml:lang="tr-TR">(Şuara, 26/54)</span>. Ancak burada asıl konumuz ne tarih, ne de nüfus istatistiği; asıl meselemiz aile içi eğitim. Şurası muhakkak ki Tevrat’taki rakam mübalağalı da olsa, Hz. Yusuf zamanında 13 aile olarak Mısır’a yerleşen İsrailoğulları, -yine Tevrat’ın kaydına göre, Mısır’da kalış müddetleri olan 430 yıl içerisinde<span class="ayet-kaynaklari-e" xml:lang="tr-TR"> (Çıkış 12/40)</span>- Hz. Musa zamanına kadar nüfusu epey bir artmış olmalı ki, Firavun, onların Mısır’a hâkim olmalarından endişesini dile getirmekte ve nüfuslarının artışını önlemek üzere erkek çocukları öldürtmektedir. Ayrıca, Hz. Yusufla başlayan itibarlı dönemde, Filistin’den başkaca Yahudi ailelerin de Mısır’a göç etmiş olması da mümkündür. Tevrat’ın Sayılar bölümünde, Filistin’e gelişin ikinci yılında, pek çok zayiata sebep olan bir salgın hastalığının öncesinde ve sonrasında yapılan nüfus sayımı sonucunda elde edilen rakamlar<span class="ayet-kaynaklari-e" xml:lang="tr-TR"> (Bap1, Bap 26)</span>, hesaplanıp değerlendirilince Çıkış bölümünde verilen rakamlara yakınlık görülür. Yani Mısır’dan çıkış öncesi oradaki Yahudi nüfus, sayıca az değil. </p>
				<p class="a--paragraf-e">Her şeye rağmen, Yahudilerin Mısır’daki sayısı, altı yüz bin değil, altmış bin ve hatta daha da az bile olsa, yine de Hz. Musa ve Harun’un, o günün şartlarında ilahî mesajı bütün halka tek başlarına ulaştırmada sıkıntıları, zorlukları olacaktır ve dolayısiyle âyette hazırlanması emredilen “evler”i, metinde belirtildiği gibi halka irşat götürecek muallim ve muallimelerin yetiştirileceği “ev-mektepler” olarak anlamamız uygundur, siyak ve sibakın gereğidir. Aile içi eğitim meselesine yoğunlaşmayı arzu ettiğimiz için bu meselenin münakaşasına girerek zihinlerin konumuza girmeyen tali teferruatta dağılmasını istemedik. Bu kadarcık açıklamayı yeterli bulduk. Elbette sayılarından korkulacak kadar kalabalık bir kitleye, o günün teknik imkansızlıkları ve yasak şartlarında dinin öğretilmesi, iki kişinin harcı değildir, hazırlanan evlerde yetiştirilecek yardımcılarla mümkündür. Âyette gelen ve Firavun’un sözü olarak nakledilen “Çok küçük sefil bir grup” <span class="ayet-kaynaklari-e" xml:lang="tr-TR">(Şuara 26/54)</span> ifadesini esas alarak, Yahudilerin son derece az bir grup teşkil ettiğini söylemek de ihtiyatsızlık olur. Çünkü Firavun, Kur’an’da kaydedilen diğer bir kısım sözlerinden de anlaşılacağı üzere, gerçekleri menfaatine göre tahrif eden ve -tıpkı günümüzdeki toplum mühendisleri gibi- milletin gözünün içine baka baka yalan söyleyen tam mânasıyla kızarmaz yüzlü Deccâl (Yalancı) bir tiptir. Ayrıca onun bu sözü, sihirbazların mağlubiyetinden sonraki dönemlerde, Mısır ahalisinin maruz kaldığı sel felaketi, çekirge, bit, kurbağa … istilası gibi felaketlerden sonra, derlenip toparlanarak Mısır’dan kaçmaya çalışan Beni İsrail’in peşine düşmekte isteksiz davranan halkı, onları iyice az göstererek teşçi etmek maksadıyla söylenmiş abartılı, yalan bir söz olması da mümkün. Nitekim Şuara suresinde, Hz. Musa’nın Firavun’la olan mücadelesi hikaye edilirken 34-46’ncı âyetlerde Firavun’un Hz. Musa’yı sihirbazların marifetleriyle mat etmek üzere nasıl hazırlık yaptığını, gâlip geldikleri takdirde sihirbazların mükafat taleplerini, Firavun’un vâdini vs. teferruatlı olarak görürüz. 46-49’uncu âyetlerde ise Hz. Musa’nın mucizesi üzerine sihirbazlar Müslüman olunca Firavun, onlara: “Ben size izin vermeden mi ona iman ettiniz” diye haykırışıyla toplum mühendisliği örneğini verdikten sonra, bu büyük yarışı kendisi organize etmemiş, sihirbazları kendisi çağırmamış gibi: “Muhakkak ki o, size sihri öğreten büyüğünüzdür” diyerek, kıyamete kadar insanlığın şâhit olacağı nice Deccallerin tarihî örneğini vermiş olmaktadır. </p>
				<p class="a--paragraf-e">3- İbadetlerin tam yapılması emrediliyor: Bir kısım hürriyetlerin ve bu meyanda din hürriyetinin daraltıldığı şartlarda takip edilecek en mühim strateji olarak, “evlerin kıble kılınması ve ibadetlerin tam yapılması” (veya bazı Türkçe meallerin ifadesiyle “namazların dosdoğru kılınması”nın emredilmesi”), dikkat çekicidir. Çünkü böyle zor durumlarda günümüz teâmülünde, “dağa çıkmak (isyan)”, “sokağa dökülmek (protesto)”, “sloganlar atmak”, “tankları taşlamak”, “güç, gövde gösterisi yapmak”, “canlı bomba olmak” gibi tepkilere başvuruluyor, her çeşidi ve en acımasız olanıyla anarşik eylemlere yer veriliyor. Hâlbuki Kur’ân, Firavun’un baskısının arttığı bir dönemde evlerin mescit ve mektep kılınmasını, müteakiben tahlil edeceğimiz üzere, aynı inancı paylaşanların “birbirleriyle dayanışma halinde olan cemaatler oluşturmalarını” ve “çokça namaz kılmalarını” emrediyor.<span class="footnote-e" xml:lang="tr-TR"><a href="#footnote-288-18" id="footnote-288-18-backlink">18</a></span> Öyleyse, böylesi şartlarda, başkaca tepki metotları İslamî değildir. Zaten sokağa dökülme eylemlerinin, -çoğu kere bu işe girişenlere uygulanacak- pek acımasız, hatta kanlı şekilde tenkil ve kazıma hareketlerinin, kanun ve kamuoyu nazarında meşru kılıcı tertipler olarak ajan provakatör denen kimseler tarafından başlatılıp tahrik edildiği de sonradan ortaya çıkmaktadır. Bunun nice örneklerini dünya her gün yaşamakta.</p>
				<p class="a--paragraf-e">4- Evlerle ilgili ciddî bir tedbir: Bu ilahî reçetede; İbadetlerin tam yapılmasında bir başka incelik: Bu ilahî reçetede “ibadetlerin tam yapılması”nın yer almasının arka planında şöyle bir incelik daha var diye düşünüyoruz. Burada emredilen bir kısım (gizli) evlerin hazırlanması ve bu evlerden hareketle yapılacak faaliyetlerin yerine getirilmesi, zamanımızda fiilen mevcut olan gayr-ı meşru, yıkıcı faaliyetleri hatırlatmaktadır. Nitekim bütün anarşist teşkilâtlar, hücre evi de denen gizli evler hazırlayarak menfi faaliyetler yapmaktadırlar. Müminler tarafından yapılacak çalışmalar yıkıcı değil yapıcı olmak zorundadır. Bu da, ibadetlerin eksiksiz yapılması suretiyle mümkündür. Çünkü, hareketlerinde Allah rızasını esas almanın yolu, ibadetlerin tam yapılmasından, her an Allah korkusunu vicdanlarda canlı tutmaktan geçer. Böyle olmadığı takdirde, o nevi çalışmalar çabuk çığırından çıkarak gayesinden uzaklaşabilir, meşru olmayan metotlara yer verebilir ve zaman içinde asıl hedefini de kaybedebilir. </p>
				<p class="a--paragraf-e">Hususî şekillerde bir araya gelerek yapılan konuşmaların çığırdan çıkıp zararlı bir mahiyet kazanma ihtimali kuvvetli olması ve bunun hem cemiyet ve hem de netice itibariyle ferdin de aleyhine olması sebebiyle, Kur’an-ı Kerim bu hususî mahiyetteki kötü niyetli toplantıların “şeytandan olduğunu” belirtir ve şeytana alet olunmaması için bu toplantıların meşruiyet şartını belirtir: toplantılarda ele alınması gereken konular “günâh, düşmanlık ve Hz. Peygamber’e (ve getirdiklerine) karşı gelme üzerine” olmalıdır. Bütün zararlı yapılanmaların (örgütlerin) bu toplantılarla başlaması sebebiyle Yüce yaratıcımızın, bu meselede mü’minleri nasıl uyardığını göstermek üzere ilgili âyetlerin meallerini ibret için kaydediyoruz:</p>
				<p class="a--paragraf-e">“Göklerde ve yerde olanları Allah’ın bildiğini görmüyor musun? Üç kişinin gizli konuştuğu yerde dördüncüsü mutlaka O’dur. Beş kişinin gizli konuştuğu yerde altıncısı mutlaka O’dur. Bunlardan az veya çok olsunlar ve nerede bulunurlarsa bulunsunlar mutlaka O, onlarla beraberdir. Sonra kıyamet günü onlara yaptıklarını haber verecektir. Doğrusu Allah, her şeyi bilendir.</p>
				<p class="a--paragraf-e">Gizli konuşmaktan menedildikten sonra yine o yasaklananı yapmaya kalkışarak günah, düşmanlık ve Peygamber’e karşı gelmek hususunda gizlice konuşanları görmedin mi? Onlar sana geldikleri zaman seni, Allah’ın selamlamadığı bir şekilde selamlıyorlar. Kendi içlerinden de: Bu söylediklerimiz yüzünden Allah’ın bize azap etmesi gerekmez miydi? derler. Cehennem onlara yeter. Oraya gireceklerdir. Ne kötü dönüş yeridir orası!</p>
				<p class="a--paragraf-e">Ey iman edenler! Aranızda gizli konuşacağınız zaman günahı, düşmanlığı ve Peygamber’e karşı gelmeyi fısıldamayın. İyilik ve takvâyı konuşun. Huzuruna toplanacağınız Allah’tan korkun.</p>
				<p class="a--paragraf-e">Gizli konuşmalar şeytandandır. Bu, iman edenleri üzmek içindir. Oysa şeytan, Allah’ın izni olmadıkça, müminlere hiçbir zarar veremez. Müminler Allah’a dayanıp güvensinler”. <span class="ayet-kaynaklari-e" xml:lang="tr-TR">(Mücâdele 58/7-10)</span></p>
				<p class="a--paragraf-e"> Mü’minlerin. Gizli teşkilatlarla kendilerine saldıranlar karşısında meşruiyet dışına çıkmadan ve ye’se ve ümitsizliğe düşmeden mücadelelerini sürdürmesi gerektiğinde, onları ikna etmek üzere, Cenâb-ı hakkın her hususta rehberimiz olan Mukaddes Kitabımız Kur’an’da -yukarıda yer verdiğimiz bahsin devamında- bizleri şöyle uyardığını da bilelim: “Allah’a ve Peygamberine düşman olanlar, işte onlar en aşağıların arasındadırlar. Allah: Elbette Ben ve elçilerim galip geleceğiz, diye yazmıştır. Şüphesiz Allah güçlüdür, galiptir”.<span class="ayet-kaynaklari-e" xml:lang="tr-TR"> (Mücadele, 58/21-22)</span></p>
				<p class="a--paragraf-e">Şu hususu vurgulamak isteriz ki, meşru olmayan vasıtalarla meşru bir hedefe gidilemez. Nitekim her devirde, siyasî-ideolojik cereyanlar ortaya çıkmış, bu hareketler gizli evlerde (yani hücre evlerinde) faaliyetlere başlamış, -bazı başarılara ulaşmış olsa bile- zamanla, hedefe varmak için “bütün çeşitleriyle” zulme yer verdiklerinden, hemen hepsi hüsranla noktalanmıştır. Bunun misalini görmek ve göstermek için, uzağa, harice gitmeye gerek yok; memleketimizin son elli-yüz senelik geçmişine, hele son yirmi-otuz yıla bakmak yeterlidir. Gizli hücre-evlerine dayanan ve tek kelime ile “zulüm”le özetleyeceğimiz gayr-ı meşru metotlara yer veren, masum insanların kanını döken nice gruplar, çeteler sahneye çıkıp kısa zaman sonra birer birer maziye karıştılar ve arkalarında, belki de asırlarca lanetle anılmalarına sebep olacak cinayetler, yağmalar, tahripler, yetimler, sakatlar ve kırılmış kalpler bıraktılar. Dilimizde “Zulm ile âbad olanın sonu berbat olur.” diye bir söz var. Bu hakikati İslam âlimleri, bidayetten beri, âyet ve hadislerden hareketle: “Küfür devam eder, ama zulüm devam etmez.” cümlesiyle vecizeleştirmişlerdir. Aynı ilahî kanun, Kur’ân-ı Kerim’de tekrarla: “Ve’l-âkibetu li’l-müttakîn” (Akibet ve sonuç müttakilerindir) diye perçinlenmiştir.<span class="footnote-e" xml:lang="tr-TR"><a href="#footnote-288-19" id="footnote-288-19-backlink">19</a></span></p>
				<p class="a--paragraf-e">5- Âyette geçen “Mü’minleri müjdele!” emrinden şunları anlayabiliriz: Burada Cenab-ı Hak, müminlere, “İçinde yaşadığınız kötü şartlar döneminde ümitsizliğe düşmeyin!” emrini vermektedir. Yani “Kurtuluşunuz için gönderilen reçeteyi uygularsanız, dilekleriniz yerine gelecektir.” müjdesi verilmektedir. Bu emirleri uygulayanların kurtulacakları belirtildikten başka, menfiliklerin hâkim olduğu şartlarda takip edilecek en mühim taktiğin ye’se düşmemek olduğu, öyle bir durumda, Allah’ın nusret ve inayetini bekleyerek sabretmek gerektiği, her şeye rağmen geleceğe umutla bakmanın şart olduğu, çünkü Allah’ın her şeye kâdir bulunduğu ve müminlere yardım, mağfiret vaadettiği vs. dersi verilmektedir.</p>
				<p class="a--paragraf-e">6- Evin kıble edinilmesi ne demek? Cenab-ı Hak, “Evlerinizde mescitler ittihaz edin!” demiyor, “Evlerinizi kıble ittihaz edin!” diyor. Âlimler bundan iki incelik çıkarmışlardır: </p>
				<p class="a--paragraf-e">a- Bir kısım âlimler: “Hz. Adem’den beri, bütün semavî dinlerde kıble vardır.”, “Ortak kıble Kâbe’dir.”, “Tarih boyu evler, Kâbe istikametinde yapılmıştır. Sadece Resûlullah döneminde geçici bir süre için Kudüs kıble kılınmıştır.” vs. demiştir. Ancak, burada meselenin bu yönü üzerinde duracak değiliz, bu konumuzun dışına çıkmak olur.</p>
				<p class="a--paragraf-e">b- Diğer bazı âlimler; “kıble” tabirinin ihtiva ettiği “karşılıklı (mütekâbilen)” manasını göz önüne alarak ‘evlerin kıble kılınması’ndan; evlerin, ‘karşılıklı olarak birbirine (mütekâbilen) yönelmiş kılınması’nı anlamış; bu manadan hareketle âyetten kastın “Birbirini destekleyen bir cemaatin husûlü” olduğu belirtilmiştir.<span class="footnote-e" xml:lang="tr-TR"><a href="#footnote-288-20" id="footnote-288-20-backlink">20</a></span> Aynen şu ifade geçer: “Evlerin kıble kılınması(nın bir manası); onların, karşılıklı olarak birbirini destekleyen cemaatler şeklinde organize olmaları (veya organize edilmeleri)dir.”<span class="footnote-e" xml:lang="tr-TR"><a href="#footnote-288-21" id="footnote-288-21-backlink">21</a></span></p>
				<p class="a--paragraf-e">Bu manadan hareketle, şu yoruma ulaşabiliriz: İsrailoğulları, Hz. Musa ve kardeşi Harun’un tedbiriyle mahallelerde hazırlanan -ve faaliyet merkezleri mahiyetinde olan- evler etrafında, birbirleriyle dayanışma ve irtibat içine girmişler, bilhassa ortak ibadet, çocukların ortak eğitimi gibi ihtiyaçlarını çözmeye çalışmışlar ve böylece âyet-i kerîmede Allah’ın kendilerine emrettiği, bütün evlerin kıble kılınması, yani her eve ulaşılarak, evlerin birer mescit ve mektep hâline getirilmesi suretiyle, yeni nesillerin bu evlerde yetiştirilmesi sağlanmıştır. Ve İsrailoğulları, Allah’ın kendilerine olan emrini yerine getirerek, talep etmiş oldukları kurtuluşa erme lütfunu hak etmişlerdir. Âyetteki, müjdele tabiriyle vadedilen, müminleri ilahi şekilde kurtarma işi de, Kızıl Deniz’den mucizevî bir geçişle yerine getirilmiş oluyor.</p>
				<p class="a--paragraf-e">Bu uygulama, kıyamete kadar gelecek müminlere bir örnektir. Müminler; Hz. Musa zamanında olduğu gibi, hâkimiyeti ele geçiren Firavunlar yüzünden, nerede bir surette hürriyetlerini kaybetmiş, dinin gerektirdiği şekilde yaşamakta sıkıntı ve zorluklara düşmüşlerse, çocuklarına hür ve meşru ortamlarda alenen eğitim vermekten alıkonmuşlarsa, evlerine yönelmelidirler. Evlerini mescit ve mektep şeklinde kullanmalıdırlar. Onlar için en selametli ortam ev ortamıdır. Eğitimle ilgili bir kısım problemlerin -meselâ bir öğretici tutma gibi- çözümü de, komşu veya yakınların birbiriyle dayanışma içine girecekleri cemaat veya gruplar oluşturmalarını gerektirecektir.</p>
				<p class="a--paragraf-e">7- “Evi kıble kılma”nın bir başka mesajı daha var: Tıpkı eski âlimlerin, ilim alma yoluna giren talebelere yaptıkları: “İlmi hocadan alın, kitabı kendinize kıble kılmayın, kim bunu yaparsa, hocası şeytandır.” tavsiye ve uyarılarındaki “kitabı kıble yapmak” tabiri, Arap örfünde, “kitap üzerinde yoğunlaşma”yı ifade ettiği gibi,”evin kıble kılınması” da eğitim-öğretim-ibadet meselelerinde evde yoğunlaşmayı ifade eder. Bir başka ve daha açık bir ifade ile; eve yönelmek, evi kıble edinmek elbette eve bir mescit hüviyeti kazandırıp ev merkezli bir eğitim faaliyetine geçmeyi gerektirir. Yani, mescitlerin gördüğü ibadet, eğitim, öğretim, cemaatleşme gibi bütün hizmetler evlerde yerine getirilmelidir. Evlerin bu suretle kullanımı, müminler arası irtibatı azaltacak, herkesi kendi başına kılan bir içe kapanma şekline döndürecek tarzda olmamalıdır. Karşılıklı dayanışma şeklinde olmalıdır. Yani nasıl ki mescitler herkese açıktır. Haftanın bir gününde mecburi olmak üzere, her gün namaz vakitlerinde müminleri bir araya getirme, aynı mekânda toplayarak içtimaîleştirme hizmeti veriyorsa, evler de öyle olmalıdır. Mütekâbil (karşılıklı) olarak birbirinize rahatça gidip gelmeyi kolaylaştırmalısınız, resmiyeti azaltmalısınız. Böylece, mescitlerin verdiği bütün hizmetleri evler verebilmelidir. Yani, konulan yasaklar sebebiyle, cami, mektep, mahalle veya köy odası gibi ortak mekânlarda bir araya gelmenin zorlaştığı veya imkânsızlaştığı şartlarda: </p>
				<p class="a--paragraf-e">* İbadet ve zikirler için evlerde bir araya gelmelisiniz. </p>
				<p class="a--paragraf-e">* Dinî bilgilerinizi tazelemek, öğrenmek için evlerde bir araya gelmelisiniz.</p>
				<p class="a--paragraf-e">* Yeni nesillerin talim, terbiye ve eğitimi için evler kullanılmalıdır. </p>
				<p class="a--paragraf-e">* Her çeşit dini ve içtimaî merasimler evlerde yapılmalıdır. </p>
				<p class="a--paragraf-e">* Bütün evler bu hizmetleri verebilecek durumda olmazsa, bazıları mutlaka bu hâle getirilmelidir. </p>
				<p class="a--paragraf-e">* Veya (duruma göre ve şayet imkan olursa) bu hâle uygun, “ev” adı altında yeni inşaatlar gerçekleştirilmelidir. </p>
				<p class="a--paragraf-e">* Bir yerleşim bölgesinde (şehir, köy, mahalle, oba vs.) herkesin aynı evde toplanması imkânsız ya da mahzurlu olabileceğine göre, yakın komşular, meslek grupları, akraba grupları, yaş grupları, cinsiyet grupları gibi daha küçük guruplar hâlinde ikili veya üçerli gruplardan başlayarak değişik sayıda gruplar teşkil edilerek, sırayla yani mütekâbilen olmak üzere mescitlerin verdiği hizmetlerin yerine getirilmesi için evlerde toplantılar gerçekleştirilmelidir.</p>
				<p class="a--paragraf-e">8- Kalabalık olmamak: Bu nevi grupların verimlilik açısından çok kalabalık olmaması gerektiğini de hatırlatalım. Bazı hadislerde gelen “onar onar halkalar teşkil etme” tavsiyesini esas alarak, bu çalışma gruplarının onar kişiyi aşmaması tavsiye edilebilir. Söz gelimi, on kişiye ulaşan bir grup ikiye ayrılır. Her biri, sayısını ona tamamlayıncaya kadar artırır; bu rakamı bulunca ikiye bölünür. Bu elbette ideal olandır ve tavsiyedir, vecîbe değildir. Şartlara göre daha az veya daha çok sayılı gruplar yapmak üzere karar da alınabilir. “İdeal sayımız beş olacak, altıyı bulunca ikiye ayrılacağız.” gibi.</p>
				<p class="a--paragraf-e">9- Bu evlerde olması gereken mescit sadeliği: Evlerin mescit manasında kullanımlarında, mescit teşrifatının sadeliği esas alınmalıdır. Yani normalde ev sahipleri, misafir ağırlarken masraf ve yorgunluk gerektiren hazırlıklar yaparlar. Mescit hizmetine yönelik ev toplantıları ise sade ve külfetsiz olmalıdır. </p>
				<p class="a--paragraf-e">Zamanımızda, yurdumuzun her yöresinde komşular ve dost grupları arasında yapılan “sıra geceleri”, “kapı açma”, “gezek”… gibi farklı adlar altındaki toplantılar gösteriş ve yarış havasına dönüşebiliyor ve maddî imkânları sınırlı aileleri sıkıntıya sokabiliyor. Şu hâlde mescit hizmetlerine yönelik ev toplantıları, iştirakçilerin alacakları ortak kararla, aileleri sıkıntıya, zahmete sokacak külfetleri asgariye düşürmeli ve hatta sıfırlamalıdır. Evlerin kıble (mescit) kılınmasından bu manayı da çıkarmak mümkündür. Çünkü mabetlerde bu nevi zahmetler yoktur, sadece hizmete yönelik faaliyet vardır. </p>
				<p class="x2-baslik-e" id="toc_marker-5-8">Mescitlerin Hizmetleri </p>
				<p class="a--paragraf-e">Bu konunun tamamlanması için, Resûlullah döneminde mescitlerin verdiği hizmetlerin mühim olanlarını şöylece kaydedebiliriz: İbadet yeri, dinî ve ilmî irşat yeri, siyasî meselelerin müşavere edildiği, misafirlerin ağırlandığı, mahpusların bağlandığı, müfâharanın (şeref ve edebiyat yarışı) yapıldığı, bayram eğlentilerinin cereyan ettiği, harpte yara alanların tedavi edildiği, hacamatın (kan aldırma) yapıldığı, halkın moralini düzeltmek için şiir okunup dünyevî sohbetlerin yapıldığı yer vs.<span class="footnote-e" xml:lang="tr-TR"><a href="#footnote-288-22" id="footnote-288-22-backlink">22</a></span></p>
				<p class="harici-baslik-e">Mescid-i Nebevî’nin Çok Önemli Bir Hizmeti </p>
				<p class="a--paragraf-e">Üzerinde durduğumuz âyet-i kerîmede geçen, evlerin kıble kılınması ibaresini hakkıyla anlayabilmek için, Resûlullah’ın tesis ettiği örnek mabet Mescid-i Nebevî’nin mühim bir hizmetini belirtmemiz gerekir: İslam’ı neşredecek muallim yetiştirmek. Aleyhissalatu vesselam, mescidin bünyesinde “suffa” denilen bir mektep açmıştı.<span class="footnote-e" xml:lang="tr-TR"><a href="#footnote-288-23" id="footnote-288-23-backlink">23</a></span> Çoğu muhacir olmakla birlikte, Medine’nin yerlilerinden de bir kısım müminler Suffa’da kalıp orada, baş müderrisleri Resûl-i Ekrem olan öğreticilerden İslamî ilimleri öğreniyorlardı. Bunlar “muallimler hazır kuvveti” gibiydiler. İhtiyaç duyuldukça, Medine dışındaki kabilelerden talep geldikçe irşat ve İslam’ı öğretmek üzere gönderiliyorlardı. Nitekim, Ebû Berâ, “Necid ahalisine İslam’ı öğretecek muallimler gönder.” diye bir talepte bulununca, Aleyhissalatu vesselam, Suffa’da kalanlardan 70 kişi gönderir…<span class="footnote-e" xml:lang="tr-TR"><a href="#footnote-288-24" id="footnote-288-24-backlink">24</a></span> </p>
				<p class="a--paragraf-e">Resûlullah’ın, Ubâde ibn-i Sâmit örneğinde görüldüğü üzere orada hizmet veren muallimlere ücret almayı yasakladığı göz önüne alınınca, bu mektep-evlerden Allah rızası için hizmet verecek fedakâr bir ruha sahip muallimler yetişecektir. Nice yokluk, sıkıntı ve tehlikelere rağmen hizmet gayretini taşıyan bir ruha sahip hizmet elemanları… Tıpkı, âyette ifade edildiği üzere, Firavun’un herkesi sindirip pıstıran dehşetli terör ve işkencesine rağmen, Hz. Mûsa’ya imanını izhar eden “az sayıdaki (mübarek) gençler” gibi cesur, fedakâr tebliğciler, öğreticiler...</p>
				<p class="x2-baslik-e" id="toc_marker-5-9">Reçete Uygulanıyor </p>
				<p class="a--paragraf-e">Tahlilini yaptığımız 87’nci âyette sunulan ve Rabbü’l-âlemîn tarafından vahy edilmiş olan kurtuluş formülüne, Hz. Musa zamanındaki Yahudilerin uyduğu ve bunun mükâfatı olarak da, onların Kızıl Deniz’i Allah’ın inayeti ile aşarak kurtuluşa erdikleri Firavun ve askerlerinin de, zulümlerinin cezası olarak denizde boğuldukları 88-90’ıncı âyetlerde ifade edilir.<span class="footnote-e" xml:lang="tr-TR"><a href="#footnote-288-25" id="footnote-288-25-backlink">25</a></span></p>
				<p class="a--paragraf-e">Şu hâlde, aynı kurtuluş formülünü zamanımız şartlarında, ‘ev-mektepler’den hareketle uygulayanlar da, Allah’ın izni ile kurtulurken, zalimler Firavun ve askerleri örneğinde olduğu üzere, füzelerine, akıllı bombalarına, dolu dolu hazinelere sahip Kârunvarî zengin destekçilerine, Hâmân-misâl dessas zalim bürokratlarına, fâili meçhul cinayetlerine, iki yüzlü anarşist ve âlet-i bî-şuur canlı bombalarına, mürettep ekonomik krizlerine ve her çeşit şeytanî desiselerine rağmen helak olacaklar; adâlet-i ilahiyenin onlar için hazırladığı, ummadıkları, akıllarından bile geçmeyen semâvî cezalarla musibet denizlerinde boğulacaklardır.</p>
				<p class="harici-baslik-e">Bir Soru: <br class="calibre2"/>Bu Kurtuluş Reçetesi Sadece Benî İsrail’i mi İlgilendirir?</p>
				<p class="a--paragraf-e">Burada şu soru akla gelebilir: “Kurtuluş reçetesi” olarak vasıflandırılıp açıklığa kavuşturulan âyet; sadece Hz. Musa ve onun devrindeki Beni İsrail’i ilgilendiren bir kurtuluş reçetesi olamaz mı?</p>
				<p class="a--paragraf-e">Cevabına gelince: Hayır! Çünkü Kur’ân-ı Kerim’de, herhangi bir peygamber veya geçmiş ümmetlerden biriyle ilgili olarak zikredilen herhangi bir hüküm -bunun Muhammed ümmeti için mensuh, yani hükümden kaldırılmış olduğuna dair sarîh veya zımnî bir açıklama gelmemiş ise- bizim için de uyulması gereken bir hükümdür. Nitekim Kur’ân-ı Kerim’in birçok âyetinde, eski peygamberlerin getirdiği hidayete uyulması emri verilir. Meselâ En’am suresinde, 18 peygamberin ismi, bazı mümtaz vasıflarıyla sayıldıktan sonra “İşte bunlar, Allah’ın doğru yola eriştirdikleridir, onların yoluna uy!...” diye emredilir <span class="ayet-kaynaklari-e" xml:lang="tr-TR">(En’am, 6/90)</span>. Şûra suresinde de: “Allah, Nuh’a buyurduğu şeyleri size de din olarak buyurmuştur...” <span class="ayet-kaynaklari-e" xml:lang="tr-TR">(Şûra 42/13)</span> denmektedir. Bu sadette gelen naslardan hareket eden İslam uleması: “Şer’u men kablenâ şer’un lenâ” yani “Bizden öncekilerin şeriatı bizim için de (uyulması gereken, muteber bir) şeriattır.” sözünü bazı kayıtlarla, bir düstur olarak benimsemişlerdir.<span class="footnote-e" xml:lang="tr-TR"><a href="#footnote-288-26" id="footnote-288-26-backlink">26</a></span></p>
				<p class="a--paragraf-e">Öyleyse tekrar edebiliriz: “Kurtuluş reçetesi” olarak tavsif ettiğimiz mezkur âyetin sonunda gelen “(Bu söylenenleri yapan) müminleri (kurtuluşla) müjdele.” ibaresindeki “ilahî müjde” kıyamete kadar, aynı şartlarda, aynı reçeteyi uygulayan müminler için de muteberdir. </p>
				<p class="x2-baslik-e" id="toc_marker-5-10">Evleri Kıble Kılmanın Bir Şartı</p>
				<p class="a--paragraf-e">Nur suresinin 36-37’inci âyetlerini, sadedinde olduğumuz bahisle irtibatlandırmamız gerekmektedir. Çünkü yukarıda kaydettiğimiz âyette evlerin kıble kılınması söz konusu iken, Nur suresinin 36-37’nci âyetleri, hem bu kıble kılınan evleri tebcil edip övmekte, hem de böylesi evlerin sahiplerini tavsif ve tarif ederek, evlerini kıble kılmak isteyenlere, bunun nasıl olacağını dolaylı bir üslupla ifade etmektedir. Bir başka deyişle, evini kıble kılma işinin, kuru bir söz, geçici bir heves değil, şuurlu, disiplinli, fedakârlıklara dayanan bir hayat modeli olduğunu ifade eder: “Allah’ın, yüksek tutulmasına ve içlerinde adının zikredilmesine izin verdiği evlerde bir kısım erkekler vardır ki bunlar, sabah akşam O’nu tesbih ederler. Bunları, ne ticaret, ve ne de alış-veriş, Allah’ı anmaktan, namaz kılmaktan, zekât vermekten alıkoyar. Bunlar kalplerin ve gözlerin (dehşetten) allak bullak olacağı günden korkarlar.” <span class="ayet-kaynaklari-e" xml:lang="tr-TR">(Nur, 24/36-37)</span>.</p>
				<p class="harici-baslik-e">Bu iki âyeti şöyle anlayabiliriz: </p>
				<p class="a--paragraf-e">1- Evlerin yüceltilmesi (kıble kılınması) Allah’ın bir lütfudur. Bu lütfun kemâli, ev sahiplerinin, bu evleri, -akşam ve sabah yoğunluklu olarak- gece ve gündüz “Allah’ı zikir” manasında kullanmasına bağlıdır. Müteakip bölümde Ahzab suresinin 33’üncü âyetinde, Resûlullah’ın hanımlarına hitaben gelen: “… Oturun da evlerinizde okunan Allah’ın âyetlerini ve Resûlullah’ın hikmetlerini zikredin.” ibaresini tahlil ederken de göreceğimiz gibi, buradaki ‘zikir’den murat, “namaz” değildir. Nitekim âyette zaten namaza, zekâta ayrıca temas ediliyor. Öyleyse sabah akşam Allah’ın zikrinden murat, insanları marifetullaha, dinini öğrenmeye götürecek her çeşit çalışma ve çocuklara verilecek dinî öğretimdir. Ve ilim öğrenmek veya öğretmek nafile ibadetten üstündür. </p>
				<p class="a--paragraf-e">2- Bu evin sahibinin dünyasında, Ahiret endişesi öncelikli olacak, kıyamet gününün dehşeti düşünülecek. </p>
				<p class="a--paragraf-e">3- Namaz, zekât gibi farzlar alelusûl değil, hakkıyla yerine getirilecek. </p>
				<p class="a--paragraf-e">4- Hiçbir dünyevî iş ve hesap, Allah’a kulluk vazifelerini yerine getirmenin önüne geçip bunları ikinci plâna attırmayacak.</p>
				<p class="a--paragraf-e">5- Evin, kıble kılmak suretiyle Allah’ın rızasına uygun hale getirilmesi ve değerinin yüceltilmesi işinde büyük rol erkeğe düşmektedir. Erkek, sabah ve akşam vakitlerinde, yani iş hayatının bitiminde eve gelerek ailesiyle ilgilenmelidir. Evin kıble kılınmasını sağlayacak tedbir, tanzim, talim ve ilgi için irade ortaya koyması, planlar hazırlayıp uygulaması gerekmektedir. İşten çıkınca kahveye, lokale giden erkek, evin yüceltilme hedefini gerçekleştiremez. </p>
				<p class="a--paragraf-e">38. âyet ise, belirtilen çerçevede bir kulluğu yaşayarak evlerini yüceltenlerin mazhar olacakları mükâfatı belirtir: “Allah, onları işlediklerinin en güzeliyle mükâfatlandırır ve lütfundan onlara fazlasıyla verir. Allah dilediğini hesapsız şekilde rızıklandırır.”</p>
				<p class="a--paragraf-e">Nitekim, “Evlerinizi kıble kılın.” emrinin gereklerini yerine getirdikleri anlaşılan İsrailoğulları, önlerine çıkan denizin yol olması gibi, Allah’ın büyük bir lütfu ile zalimlerden kurtulmuşlar ve hatta aynı yolda ilerlemek isteyen Firavun ve adamları denizde boğulmuşlardır. <span class="ayet-kaynaklari-e" xml:lang="tr-TR">(Yunus, 10/90)</span>. “Ve’l-Akibetu li’l-müttakîn,” yani “Nihâî sonuç, müttakilere, gerçek manada Allah’a kulluk edenlere aittir.” ilâhî fermanının sırrıyla,<span class="footnote-e" xml:lang="tr-TR"><a href="#footnote-288-27" id="footnote-288-27-backlink">27</a></span> günümüzün ve gelecek zamanların zalimleri de eninde sonunda aynı sonuçla karşılaşacaklardır. Onlar da, Kârunları, Hâmanları ve askerlerine rağmen Firavun’un helak olması gibi helak olacaklardır. Nitekim dünya böyle insanların ibretli sonlarına şahit olmuştur.</p>
				<p class="x2-baslik-e" id="toc_marker-5-11">Kulluk Öncelikli Bir Hayat ve Müspet Hareket</p>
				<p class="a--paragraf-e">Burada, bir son noktayı açıklama gereği duyuyoruz: </p>
				<p class="a--paragraf-e">Öncelikle daha açık bir üslupla -tekraren- diyoruz ki; Firavun, hırsından yeterince aklını kullanamayarak Hz. Musa ve Hârun liderliğindeki müminler kitlesinin peşinden gitmek, onları kurtuluşa götüren yolda ilerleyerek hedefe varmak istedi. Bu hırs onun sonunu getirdi. </p>
				<p class="a--paragraf-e">Firavun bilemedi ki, deniz, onlara, daha önceki çileli dönemde ortaya koydukları gayretin bir mükâfatı olarak, Allah tarafından selametli bir yol kılınmıştı. O yol, hazırlanan bir kısım evlerde, Hz. Musa ve kardeşinin yakın ilgisiyle yetiştirilmiş hizmet erlerinin, gece gündüz binbir zahmet ve fedakârlıklara katlanarak yetiştirilen İsrailoğullarının, evlerini kıble kılmalarıyla hasıl olmuştu. Yani evler birer mektep-mescide dönüşmüştü. Bütün evlerde kulluk ve ibadet öncelikli bir hayat başlatılmıştı; yeni nesiller, evlerde kulluk üzere yetiştiriliyordu. Denizi selametle geçme mucizesi, beşerî güç dahilinde olan bu kahramanlığı yerine getirmiş olmanın bir mükâfatıydı. Binaenaleyh, denizde açılan bu selametli yolun korkuluk ve parke taşlarını, Allah’ın Hz. Musa ve kardeşi Hârun’a vahyettiği reçetede yer alan “İbadetleri tam yapın” emri gereği göklere yükselen ihlâslı ibadetler, dualar, yakarışlar, tevbeler-istiğfarlar, yardımlaşmalar, dayanışmalar, fedakârlıklar teşkil ediyordu. Firavun bunları elbette bilemez, anlayamazdı. </p>
				<p class="a--paragraf-e">Bu açıklamadan şu noktaya gelmek istiyoruz: Müminlerin kullandığı yolu kullanarak hedefe gitmek isteyen günümüzün Firavun ve adamları da hücre evleri metoduyla yaptırdıkları çalışmalardan netice alamayacaklardır. Tıpkı Firavun ve askerlerinin boğuldukları gibi bir neticeyle karşı karşıya kalacaklardır. Çünkü onlar, buralarda ibadet değil, ihanetlerin, zulümlerin, suikastların planlarını yapmaktadırlar. Sonunda “Ve’l-âkibetu li’l-müttakîn”in sillesini yiyeceklerdir. Tekraren söylüyoruz, müminler netice alabilmek için ibadet, kulluk ağırlıklı çalışmak ve müspet hareket etmekten, adalet ve meşruiyetten ayrılmamak zorundadırlar.</p>
				<p class="x2-baslik-e" id="toc_marker-5-12">İbadet Merkezli Kurtuluş </p>
				<p class="a--paragraf-e">Yukarıda kaydettiğimiz her iki âyette de <span class="ayet-kaynaklari-e" xml:lang="tr-TR">(Yunus, 87. âyet ve Nur, 37. âyet)</span> namaza vurgu yapılıp, öncelik verildiğini gördük. Tıpkı İsrailoğulları’nın kurtuluş reçetesinde olduğu gibi, tathîr (paklayıp arındırma) vadedilen Âl-i Beyt’in tathîr reçetesinde de, namaza öncelik verildiği görülmektedir: Hz. Enes anlatıyor: (Âl-i Beyt’le ilgili olarak: “Allah sizden kiri gidermek istiyor ey Ehl-i Beyt…” âyeti<span class="ayet-kaynaklari-e" xml:lang="tr-TR"> (Ahzâb, 33/33) </span>geldikten sonra) altı ay boyunca Resûlullah, sabahları namaz için çıkınca, Hz. Fâtıma’nın kapısına uğrar, şöyle derdi: “Ey Ehl-i Beyt namaz(a kalkın!)” (ve şu mealdeki âyeti okurdu): “Allah şüphesiz sizden kiri gidermek, sizi tertemiz yapmak ister.” <span class="ayet-kaynaklari-e" xml:lang="tr-TR">(Ahzab, 33/33)</span>.</p>
				<p class="a--paragraf-e">Hemen belirtmek isteriz: Namaz sadece Ehl-i Beyt’in tathîri için değildir, ümmetin de tathîri içindir. Çünkü o, bütün musallileri “her çeşit edebsizlikten ve akıl ve şeriata uymayan her şeyden alıkoyar.” <span class="ayet-kaynaklari-e" xml:lang="tr-TR">(Ankebut, 29/45)</span></p>
				<p class="a--paragraf-e">Bir adım daha atarak diyoruz ki: Hz. Adem’den Hz. Muhammed’e ve kıyamete kadar “Allah yanında makbul olan İslam dini”; ‘salat’ta yani “namaz”da ifadesini bulan ibadet merkezli bir dindir. Sadece Firavun’un zulmünden necat talebeden İsrailoğullarının veya tathîre mazhar kılınacak olan Âl-i Beyt’in değil, içine düştüğü çıkmaz ve zulümlerden, maddî ve manevî her çeşit kir ve paslardan, günahlardan kurtuluş ve temizlik arayan herkes için, her millet için gerekli olan reçetenin de merkezinde “namaz” olacaktır, hem de kıyamete kadar. Yüce Yaratıcımız, Kendisinden düşmanlara, belalara, hastalıklara, ihtiyaçlara vs.’ye karşı yardım isteme durumlarında bunu “namaz kılarak” yapmamızı emretmektedir: “Ey iman edenler sabır ve namazla Allah’tan yardım talep edin.” <span class="ayet-kaynaklari-e" xml:lang="tr-TR">(Bakara, 2/153)</span>. Resûlü Ekrem’in de, kendisine üzüntü veren bir durum isabet ettiği zaman namaz kıldığı belirtilir.<span class="footnote-e" xml:lang="tr-TR"><a href="#footnote-288-28" id="footnote-288-28-backlink">28</a></span></p>
				<p class="x2-baslik-e" id="toc_marker-5-13">Ev mi Bizi Değiştiriyor, Biz mi Evi Değiştiriyoruz?</p>
				<p class="a--paragraf-e">Ev anlayışımız, yukarıda açıklandığı üzere genişler, düşünce dünyamızda sadece bir barınak, bir uyku ve istirahat yeri olmaktan çıkarsa; yani eve, mescidin gördüğü bir kısım hizmetleri de görmesi gereken bir yuva ve bilhassa bir okul, yeni yetişen nesle kendi değerlerimizin aktarıldığı, yaşatıldığı bir kültür müessesesi, cemiyetimizin her yönüyle bir hücresi olarak bakılırsa bu farklı bakış bize yeni ufuklar açar:</p>
				<p class="a--paragraf-e">1) Kendimizi sorgularız: Acaba şahsımız, bu mekteb-ev’in muallimi olmaya hazır mı? Değilsek, eksiklerimiz nelerdir? Bu eksikler nasıl giderilebilir vs.</p>
				<p class="a--paragraf-e">2) Evimiz, okul hizmeti de vermeye hazır mı? Günümüz şartlarında bir okulda bulunması gereken asgari şartlara evde sahip miyiz?</p>
				<p class="a--paragraf-e">Şu hâlde zihnimizde yer vermemiz gereken mekteb-ev telakkisi, hem bizi değiştirecek, hem evimizi değiştirecek. Biz, kendimizi yeni bilgilerle techiz ederek seviyemizi yükseltirken evimizin de; genişlik, plan, tezyin, tefriş ve teçhizat yönleriyle zenginleştirerek değerini artıracağız. Ve bu suretle düzene soktuğumuz, “kıble kıldığımız” evimiz, daha seviyeli yeni nesiller yetiştirmiş olarak, âyette zikri geçen “Allah’ın yüksek tutulmasına izin verdiği” mübarek evlerden biri olacak. Ve böylece Allah’ın bize emrettiği “kendi kendimizi değiştirme”yi <span class="ayet-kaynaklari-e" xml:lang="tr-TR">(Ra’d, 13/11)</span> gerçekleştirerek daha müterakki, daha huzurlu bir cemiyetle, daha müreffeh yarınlara kavuşacağız.</p>
				<p class="a--paragraf-e">Kur’ân-ı Kerim’in, böylece pek çok geriliklerden arınmış olarak, medeniyetin gelişmesine ve insanlığın yücelmesine yeni katkılarda bulunmak üzere ortaya çıkan cemiyette, çevresine ve insanlığa önder ve örnek olacak, Allah’ın rızasını kazanmış kimseleri ana vasıflarıyla anlatırken -birkaç sayfa yukarıda kaydettiğimiz âyette olduğu üzere- öncelikle, onların yetiştiği evlerden bahsetmesi, bize pek mânidar gelmektedir: Allah’ın takdirini kazanan “erkek adamlar”, “Allah’ın yüceltilmesine izin verdiği evlerden çıkar” manasında, önce evler zikrediliyor, sonra övülen erkekler.</p>
				<p class="a--paragraf-e">İyi nesil yetiştirmekte kesin kararlı ve samimi isek, öncelikle, iyi bir terbiyenin verilmesine uygun ev ortamının hazırlanması gerekmektedir. Mesken meselesinin ehemmiyetine dikkat çeken âyetin iyi anlaşılması için meal-i şerifini bir kere daha, kaydediyoruz: “Allah’ın, yüksek tutulmasına ve içlerinde adının zikredilmesine izin verdiği evlerde bir kısım erkekler (vardır ki onlar), sabah akşam O’nu tesbih ederler. Bunları ne ticaret, ve ne de alışveriş, Allah’ı anmaktan, namaz kılmaktan, zekat vermekten alıkoyar. Bunlar kalplerin ve gözlerin (dehşetten) allak bullak olacağı günden korkarlar.” <span class="ayet-kaynaklari-e" xml:lang="tr-TR">(Nur, 24/36-37)</span>.</p>
				<p class="x2-baslik-e" id="toc_marker-5-14">Evleri Kıble Kılmada Sabah ve <br class="calibre2"/>Akşam Vakitlerinin Önemi</p>
				<p class="a--paragraf-e">Nur suresinin yukarıda kaydettiğimiz âyetindeki sabah ve akşam kelimelerinin zikri, konumuz açısından ayrı bir ehemmiyet taşır. Hasan Basri Çantay merhum, değerli mealinin birinci cildinin sonuna koyduğu fihristte, akşam kavramının 22, sabah kavramının 61 kere geçtiğini gösterirken, öğle, ikindi ve yatsı kavramlarının birer kere geçtiğini gösterir.<span class="footnote-e" xml:lang="tr-TR"><a href="#footnote-288-29" id="footnote-288-29-backlink">29</a></span> Bu rakam farkını, bu iki vaktin aile eğitimindeki önemine ilahî bir irşat olarak değerlendirebiliriz. Sabah vaktinin, akşama nispetle üç misli fazla zikri de, evlerin yüceltilme (yani kıble kılınma) faaliyetlerinde, sabah vaktinin daha bir ehemmiyet arz ettiğini ifade etmektedir.</p>
				<p class="a--paragraf-e">Âyette, bu iki vakitte tesbih eden erkeklerin zikri, dediğimiz hususu te’yit eden bir diğer unsurdur. Çünkü o iki vakitte erkeğin evde bulunması “aile eğitimi” için önemlidir. Gündüzleri çocuklar okulda, anne işte veya ev işlerinde, baba ise ister istemez dışarıdadır. Babanın, günlük işi bitince kahve, kulüp, sokak gibi aile harici yerlere giderek eve uğramaması, sadedinde olduğumuz eğitim çalışmalarına büyük darbe vurur. Gün sonunda işi bitince, erkenden evine gelen erkeğin, Allah’ı tesbih tabiriyle ifade edilen, Allah rızasına yönelik ibadet, talim, terbiye işlerine yer vermesi elbete övülmeye layık bir hizmettir. Sabah vakti ister istemez evinde olacak olan erkeğin yine tesbih yani talim-terbiye ile meşguliyeti önemli ve gereklidir. Nitekim bir kısım âyetler, akşam ve sabah vakitlerinde Allah’a tesbih etmeyi emretmektedir:</p>
				<p class="a--paragraf-e">“Ve O’nu sabah-akşam tesbih edin.” <span class="ayet-kaynaklari-e" xml:lang="tr-TR">(Ahzâb, 33/42)</span></p>
				<p class="a--paragraf-e">“Dogrusu seni şahit, mujdeci ve uyarıcı olarak gönderdik. Ey insanlar, siz de Allah’a ve peygamberine inanasınız, ona yardım edesiniz, O’na saygı gösteresiniz ve O’nu sabah akşam tesbih edesiniz.” <span class="ayet-kaynaklari-e" xml:lang="tr-TR">(Fetih, 48/8-9)</span></p>
				<p class="a--paragraf-e">“Sabah akşam Rabbinin ismini yâdet.” <span class="ayet-kaynaklari-e" xml:lang="tr-TR">(İnsan, 76/25)</span></p>
				<p class="a--paragraf-e">“Sabah ve akşamları içinden yalvararak, gizlice ve kendin işitecek kadar bir sesle Rabbini zikret de gafillerden olma!” <span class="ayet-kaynaklari-e" xml:lang="tr-TR">(A’râf, 7/205)</span></p>
				<p class="a--paragraf-e">“Oysa göklerde ve yerde ne varsa, ister istemez kendileri de gölgeleri de sabah akşam Allah’a secde eder.” <span class="ayet-kaynaklari-e" xml:lang="tr-TR">(Al İmrân, 3/15)</span></p>
				<p class="a--paragraf-e">Burada erkeğin zikrinin ifade edilmiş olması, bu işi öncelikle evin erkeğinin ele almasının önemine ilahî bir irşattır. Çünkü Allah’a karşı, aileden öncelikle o sorumludur ve bu işe, onun durumu daha elverişlidir. Dolayısıyla, aile içi eğitimin başarıya ulaşma şansı da erkeğin o vakitlerde evde olmasına bağlıdır. Değilse âyet-i kerîme, ricâl kelimesi yerine erkek ve kadını da ifade edecek başka bir kelime -meselâ nâs kelimesini- kullanırdı. </p>
				<p class="a--paragraf-e">Sabah vaktinin, akşama nispetle üç misli fazla zikredilmesi de, evlerin yüceltilme (yani kıble kılınma) faaliyetlerinde, sabah vaktinin daha bir ehemmiyet arz ettiğini ifade etmektedir.</p>
				<p class="a--paragraf-e">Bilhassa belirtmek gerekir ki, âyet-i kerîmede, sabah ve akşam vaktinde erkeğin övülen meşguliyeti “tesbih” kelimesiyle ifade edilmiştir. İfadenin devamında “namaz kılmak” ayrıca zikredildiğine göre, önce zikredilmiş olan “tesbih” kelimesi ile “namaz”ın kastedildiği iddia edilemez. Burada, “Allah rızasına” yönelik her çeşit söz ve husûsen çocukların talim ve terbiyesi ile ilgili derslerin de öncelikle kastedildiği söylenebilir. Nitekim ileride açıklanacağı üzere hadislerde, ilmî meşguliyetin ibadete olan üstünlüğü, tekrar tekrar ifade edilmiştir.</p>
				<p class="a--paragraf-e">Yine dikkat çekmek isteriz ki, bu iş sakal-bıyık erkeklerinin işi değil, Allah’ın rızasının önemini, kıyamet gününün dehşetini düşünüp oradaki hesabı verememe korkusuyla huzuru kaçan, içi allak bullak olan irade erkeklerinin işidir.</p>
				<p class="x2-baslik-e" id="toc_marker-5-15">Evini Kıble Kılanlar’a Allah’ın Vereceği Mükâfat </p>
				<p class="a--paragraf-e">Yunus suresi’nin 87’inci âyetinde talep edildiği şekilde evlerini kıble kılanları Cenab-ı Hak, Nur suresinin 36-37’inci âyetlerinde övdüğü gibi, yine Nur suresinin 38’inci âyetinde de bu mübarek insanlara vereceği mükâfatın büyüklüğünü haber verir: “Allah, onları işlediklerinin en güzeliyle mukâfatlandırır ve lütfundan onlara fazlasıyla verir. Allah dilediğini hesapsız şekilde rızıklandırır.”</p>
				<p class="a--paragraf-e">Bu âyetten şu anlaşılıyor: Evini kıble kılma lütfuna mazhar olan bir kimse, hayatında Allah’ı en çok memnun kılan -meselâ bin aydan hayırlı olan bir kadir gecesi sırrına ermek gibi- bir ameli ile mükâfatlandırılacak ve hatta lütfuyla Allah daha fazlasını da verecektir. Âyetin son kısmı, bunlardan bazısını Yüce Allah’ın, beşerî hesap ve tahminlerin ötesinde hesapsız şekilde mükâfatlandıracağına işaret eder. Bunu şöyle izah edebiliriz: Evi kıble kılma işiyle, belki de kıyamete kadar devam edecek hayırlı bir gelenek, yani aile içinde yeni nesilleri yetiştirme alışkanlığı başlatılmış oluyor. Bu alışkanlık, nice “nefis”lerin ebedî kurtuluşunun sebebi olacaktır. Diğer taraftan âyet-i kerîme “Bir tek nefsin kurtarılmasının” Allah katında, “Bütün insanlığın kurtarılmasına denk” olacak kadar büyük bir ehemmiyet taşıdığını belirtmektedir <span class="ayet-kaynaklari-e" xml:lang="tr-TR">(Mâide, 5/32)</span>. Şu hâlde, evini kıble kılana Allah’ın vaadettiği, beşerî hesaplara sığmayacak mükâfatı, O’nun, Kur’ân’ında derc ettiği kanunları çerçevesinde haktır ve gerçektir.</p>
				<p class="x2-baslik-e" id="toc_marker-5-16">Yahudi Başarısının Sırrı</p>
				<p class="x3-baslik-e" id="toc_marker-5-16-1">1. Yahudilerin Ev İçi Eğitimi Çağlar Boyu Devam Ettirmeleri</p>
				<p class="a--paragraf-e">Aile içi eğitim yoluyla benliklerini, varlıklarını koruma ve kurtarma, insanlıkta örneği olmayan bir husus değildir. Kur’ân’ın şehadetiyle Yahudiler; tarihte, belirtilen ilahî stratejiyi, Hz. Musa’nın rehberliğinde hayata geçirerek, kendi şahsiyetlerini Firavun’un zulmü karşısında yok olmaktan kurtardıkları gibi, o zor şartlarda kazanılan alışkanlığı çağlar boyu devam ettirerek günümüze kadar gelebilmişlerdir. </p>
				<p class="a--paragraf-e">Yani, devletlerinin olmaması bir tarafa, pek çok kereler din hürriyetlerinin de olmadığı, zulüm ve istibdadın pek katı bir şekilde üzerlerine çöktüğü Firavunî şartlarda dinlerini öğrenme ve hayata geçirme tecrübe ve alışkanlıklarını geliştiren Yahudiler; çağlar boyu hiç devletleri olmadığı gibi, azınlık statüsünde ve sürgünler, katliamlar, itilip kakılmalar, tahkirler gibi feci şartlar altında yaşadıkları hâlde, inançlarına, dinlerine sahip bir millet olarak varlıklarını bugünlere taşımışlar ve sonunda idealleri olan devletlerini de kurmuşlardır. Bu başarıda onları takdir etmemek mümkün değildir. </p>
				<p class="a--paragraf-e">Yukarıda kaydedilen âyetin ışığında, onların bu başarılarını, büyük ölçüde başlangıçtaki menfi şartlara uygun dindarlık tecrübeleriyle, yani her bir Yahudî ailenin, dinini yeni nesillere bizzat öğretmek üzere, evlerini mescit-mektep hüviyetini kazandırmalarıyla izah etmek gerekir diye düşünüyoruz. Yahudilerin, evlerde başlattıkları bu müesseseleşmeyi, sulh ve hürriyet ortamlarında, müstakil dershanelere çevirdikleri anlaşılmaktadır. Zira kaynaklarımız, Resûlullah’ın Beytu’l-Midrâs denen ve içinde Tevrat’ın okunup öğretildiği bir evde Yahudilerle karşılaşmasından bahsetmektedir.<span class="footnote-e" xml:lang="tr-TR"><a href="#footnote-288-30" id="footnote-288-30-backlink">30</a></span> Şârihler “Midras” kelimesinin ders kökünden geldiğini de belirterek, tedris yeri olduğunu söylerler.<span class="footnote-e" xml:lang="tr-TR"><a href="#footnote-288-31" id="footnote-288-31-backlink">31</a></span></p>
				<p class="a--paragraf-e">Kur’ân-ı Kerim’de Hz. Musa’ya vahy edildiği belirtilen “evleri kıble kılma” emrinin o devirde uygulanışı ile ilgili olarak, ne Tevrat’ta ne de başvurduğumuz Yahudilerle ilgili bir kısım telifatta tatminkâr net bir açıklama buldu isek de, yukarıda belirttiğimiz şekilde, talep ettikleri kurtuluşu, Allah katında hak ettirecek ev-içi hizmetler yaptıklarına dair yorumumuzu teyit eden Yahudi uygulamalarına rastladığımızı belirtmek isteriz. Kaydedeceğimiz bu uygulamaların, menşe itibariyle, tarihin derinliklerine giden bir kısım anane ve alışkanlıklardan kaynaklanmış olduğu söylenebilir ve bu, bize mantıkî de gelmektedir. </p>
				<p class="a--paragraf-e">Mesela Selanik dönmeleri üzerine bilgi veren bazı kitaplar, onların Osmanlılar döneminde “Selanik’te birbirlerine kolaylıkla geçilebilinen bitişik evlerde yaşadıkları”nı,<span class="footnote-e" xml:lang="tr-TR"><a href="#footnote-288-32" id="footnote-288-32-backlink">32</a></span> bu evlerin “birbirine gizli yollarla”<span class="footnote-e" xml:lang="tr-TR"><a href="#footnote-288-33" id="footnote-288-33-backlink">33</a></span> yani “dehlizlerle bağlı” olduğunu ve buralarda “tamamiyle dışa kapalı” bir hayat sürdüklerini<span class="footnote-e" xml:lang="tr-TR"><a href="#footnote-288-34" id="footnote-288-34-backlink">34</a></span> “gizli ibadet yerlerinde tapındıklarını, Mezhebin sırlarını çocuklara evlendikten sonra verdiklerini, doğum yerlerini sakladıklarını, hatta doğum yerleri olan Selanik’i değiştirdiklerini...”<span class="footnote-e" xml:lang="tr-TR"><a href="#footnote-288-35" id="footnote-288-35-backlink">35</a></span> vs. belirtirler. </p>
				<p class="a--paragraf-e">Yeri gelmişken ilgili bir noktayı kaydedelim. Bitişik düzen hâlindeki dönme evlerinden birinin, yukarıda mealini kaydettiğimiz âyet-i kerîmede Hz. Musa ve kardeşine, kavimleri için, Mısır’da hazırlanması emredilen “ev”i hatırlatan bir düzenlemeye sahip kılındığı belirtilmektedir: “Bu topluluğun evlerinden birinde yeşil ışıklı bir odada gizli bir toplantı yerleri vardı.”<span class="footnote-e" xml:lang="tr-TR"><a href="#footnote-288-36" id="footnote-288-36-backlink">36</a></span> Bir diğer açıklama da şöyle: “Akşam dualarını muayyen bir saatte, mahalleler arasındaki hususi ibadethane ittihaz ettikleri evlerde icra ederler.”<span class="footnote-e" xml:lang="tr-TR"><a href="#footnote-288-37" id="footnote-288-37-backlink">37</a></span></p>
				<p class="a--paragraf-e">Dinî ve içtimaî bütün işlerinin çok disiplinli bir şekilde, “Nesl-i şerif” denilen en soylu ailelerden gelme başkanlar tarafından yürütüldüğü belirtilerek şu bilgi verilir: “Ab-Be-Din adı verilen başkanlar tarafından atanan ruhani liderler aracılığıyla, evlenme, boşanma, pek küçük yaşta çocuklara yapılan yardımlar gibi toplulukla ilgili hizmetler yürütülür, vakıflar ve toplanan paralarla, bu gibi masraflar karşılanırdı. Tevrat okurlar, Zohar denilen kitabı da çoğunlukla ezber bilirlerdi. İbrânice ve Yahudi İspanyolcasını kutsal bir dil olarak öğrenirlerdi...” İlaveten Dönmeler’in, zahiren Müslüman olmalarına rağmen, gizli gizli asıl dinlerine (Yahudi dinine) göre amel ettikleri, emir ve nehiylere uydukları, cumartesi günü çalışmadıkları ve cumartesi gününe kutsal bir mahiyet atfettikleri... Müslüman ve Yahudi olmak üzere iki isimleri olduğu, kendi aralarında Musevî isimlerini, Türk toplumu içinde Müslüman ismini kullandıkları” ifade edilmektedir.<span class="footnote-e" xml:lang="tr-TR"><a href="#footnote-288-38" id="footnote-288-38-backlink">38</a></span></p>
				<p class="a--paragraf-e">Onlar bu kapalılık içerisinde, Tevrat’ın bir kısım ifadelerinden hareketle kendilerinin üstünlüğü hususundaki inançlarının bir gereği olarak, diğer din mensuplarıyla hiç karışmadan ve kendi inançlarını çocuklarına iyice öğreterek varlıklarını çağlar içinde korumuşlardır. Bir araştırıcının Osmanlı Yahudileri hakkındaki şu değerlendirmesini bütün çağlarda, her tarafta yaşamış olan diğer Yahudilere de teşmil edebiliriz: “Osmanlı Yahudilerinin “dinî” ve “sosyal” hayatlarını ayrı olarak düşünmek zordur. Çünkü din, onların hayatının her safhasına müdâhildir. Osmanlı Yahudisi, dinî bakımdan hem cemaatinin, hem de din adamlarının kontrolü altındadır. Cemaat yöneticileri tarafından hem dinî, hem de diğer konularda ihlal yapılmaması için çok sıkı denetim yapılmıştır. İbadetlerini yapmakta gevşeklik gösterenler ve dinî törenlere katılmayanlar, cemaat tarafından uyarılmış, onların dinî görevlerini yapmaları sağlanmıştır.”<span class="footnote-e" xml:lang="tr-TR"><a href="#footnote-288-39" id="footnote-288-39-backlink">39</a></span> Aynı kaynak, Yahudi cemaat üzerinde dinin ve din adamlarının büyük otoritesine de dikkat çeker: “Haham sadece din adamı değil, aynı zamanda halkın hem medenî, hem de ticarî bütün meselelerine vâkıf birisidir. O, hem eğitimci, hem din adamı, hem de kanun koyucu ve yargıçtır. Halkın günlük işlerinde her zaman önderlik etmektedir. Açılışlara katılmakta, evlilik törenlerini idare etmektedir. Onun emirleri kanundur ve buna herkesin uyması zorunludur.”,<span class="footnote-e" xml:lang="tr-TR"><a href="#footnote-288-40" id="footnote-288-40-backlink">40</a></span> “Osmanlı Yahudileri, ibadete büyük önem veriyorlardı. Adetlere uymayı ve dindarlığı gözetlemek için özel görevliler vardı. Her sinagogun, her ibadet yerinin yanında, dini kurallara uyulup uyulmadığını denetlemek üzere görevli insanlar bulunuyordu. Bu denetim, veba hastalığı, yangın veya doğal afetlerin olduğu zamanlarda, başlarına gelen felaketlerin dinî kuralları ihlalden dolayı olduğu düşünülerek<span class="footnote-e" xml:lang="tr-TR"><a href="#footnote-288-41" id="footnote-288-41-backlink">41</a></span> daha sıkı yapılıyordu.”<span class="footnote-e" xml:lang="tr-TR"><a href="#footnote-288-42" id="footnote-288-42-backlink">42</a></span> Her sabah dualarında mutlaka okudukları amentünün uzunluğu da dikkat çekici: Tam 29 satır.<span class="footnote-e" xml:lang="tr-TR"><a href="#footnote-288-43" id="footnote-288-43-backlink">43</a></span></p>
				<p class="a--paragraf-e">Yahudilerin çağlar boyu dışa kapalı kalmalarını sağlayan bir diğer husus, evlenme sistemleri olsa gerek. Yahudilerde kendi dışlarında kalanlarla evlenmek hususunda “kesin yasak” var. Öyle ki, meselâ Müslüman veya başka gruplara mensup biriyle evlenenler “topluluk dışı” sayılıyor ve “kararmış” diye adlandırılıyorlar.<span class="footnote-e" xml:lang="tr-TR"><a href="#footnote-288-44" id="footnote-288-44-backlink">44</a></span></p>
				<p class="a--paragraf-e">Yahudilerde, çocuklarının eğitimi ve evlerin kullanımı işinin, yukarıda tahlilini yaptığımız âyet-i kerîmenin ruhuna ne derece uygun olduğunu göstermek üzere, yine aynı araştırıcımızın birkaç tespitini kaydediyoruz: </p>
				<p class="a--paragraf-e">“1520’de Selanik’te bir Talmut-Tora (Dinî mektep) kuruldu. Burası hem okul, hem merkezî sinagog ve hem de Yahudilerin buluşma yeri haline geldi.”<span class="footnote-e" xml:lang="tr-TR"><a href="#footnote-288-45" id="footnote-288-45-backlink">45</a></span> </p>
				<p class="a--paragraf-e">“İlk dönemlerde, felsefe, Latince, Arapça ve diğer klasik diller de öğretiliyordu. Bu derslerin her birinin hocası ayrı idi. Her hoca, öğrencilerini kendi evlerinde veya bir zenginin evinde toplayarak ders verirdi…”<span class="footnote-e" xml:lang="tr-TR"><a href="#footnote-288-46" id="footnote-288-46-backlink">46</a></span></p>
				<p class="harici-baslik-e">Şu Soruya Elbirlik Cevap Arayalım</p>
				<p class="a--paragraf-e">Acaba, Yahudiler, Firavun’un zulmüne uğramayıp, zor şartlarda dinlerini yaşama tecrübesi yerine, Mısır’da -Hz. Yusuf devrinde olduğu gibi- itibarlı bir hal yaşamaya devam etseler, bu şartlarda orayı terk edip Filistin’e gelselerdi, dehrin (zamanın) ister istemez her millete yaptığı gibi, onların da önüne çıkaracağı zikzaklar, idbarlar, çalkantılar karşısında, onlar da kendilerini aynen koruyabilecekler, bugünlere aynı salâbetle ulaşabilecekler miydi; yoksa itibarlı başlangıcın rehâvetiyle gevşemiş olarak, karşılarına çıkan menfi şartlara uyumda, hazırlıksızlığın, tecrübesizliğin sillesiyle diğer nice milletler gibi eriyip gidecekler miydi?</p>
				<p class="a--paragraf-e">Bizim cevabımız, tahmin edileceği üzere menfidir: Hayır!<span class="footnote-e" xml:lang="tr-TR"><a href="#footnote-288-47" id="footnote-288-47-backlink">47</a></span> Evet, bugün, Yahudi milleti diye bir milletin mevcudiyeti, çok zayıf bir ihtimal olurdu.<span class="footnote-e" xml:lang="tr-TR"><a href="#footnote-288-48" id="footnote-288-48-backlink">48</a></span></p>
				<p class="a--paragraf-e">Kısa bir istirdatla belirtmek isteriz: Yahudilerin Filistin’e gelince, orada Hz. Musa’ya İsyanları <span class="ayet-kaynaklari-e" xml:lang="tr-TR">(Mâide, 5/24)</span> ve ceza olarak kırk yıl çölde kalmaları <span class="ayet-kaynaklari-e" xml:lang="tr-TR">(Maide, 5/26)</span> İbnu Haldun’a göre, onların Mısır’da uzun müddet zillet, zulüm ve eziklik içinde yaşamış olmaları sebebiyle hamiyetlerini kaybedmiş, tezellül ve meskenete düşmş olmalarının bir sonucudur. Kırk yıllık çöl hayatı esnasında bu nesil yok oldu, onun yerine gelen ve çölün hür havasında yetişen yeni nesille, Hz. Musa, yerli müşriklerle savaştı.<span class="footnote-e" xml:lang="tr-TR"><a href="#footnote-288-49" id="footnote-288-49-backlink">49</a></span> Yahudilerin, Allah’ın açık bir mucizesiyle Mısır’dan kaçarak kurtulmalarına rağmen, Hz. Musa’nın kısa bir yokluğu esnasında, başlarında bırakılan Hz. Harun’u dinlemeyerek altın buzağı döküp tapınmaya başlamaları da, onların mizaçlarına işleyen Bakarperestliğin tesirinden kurtulamayışlarıyla izah edilebilir. Onlarda görülen bu nevi menfi davranışlar, Mısır’da aile içi eğitim’e alıştıkları hususundaki yorumumuzu cerh edemez.</p>
				<p class="a--paragraf-e">Şunu özellikle belirtmemiz gerekir ki; Yahudileri, gerek Firavun döneminde gerekse daha sonraki devirlerde, aile içi eğitimde başarı ve ciddiyete götüren mühim bir husus onlardaki azınlık duygusudur. Yakın zamana kadar dünyanın her yerinde, hep azınlık hâlde kalarak, kendilerini zayıf hissederek, âyette zımnen ifade edilmiş olan “dayanışma” ve “yardımlaşma”yı gerçekleştirmişlerdir. Bugün memleketimizde, kendini azınlık hisseden bütün cemaatler ve gruplar, çeşitli dernekler kurarak kendi aralarında ciddi bir dayanışma içine girmişler ve kültürel faaliyetlere girişmişlerdir. Kendini çoğunluk veya onun parçası bilenlerin böylesi ciddi bir kuruluşları bile yoktur. </p>
				<p class="a--paragraf-e">Şu halde geniş çapta bir ev-içi eğitimin başlama imkânının zayıflığı, kendisini çoğunluk bilen kesimin, bu fıtrî hâlinden kaynaklanmaktadır. Azınlık hissiyle hareket edenler hücre-evleri faaliyetini hızla geliştirirken, bu duyguyu taşımayanlar gaflet ataletine düşerek aldanabileceklerdir.</p>
				<p class="a--paragraf-e">Kitabımızın ileriki bir bölümünde, başlangıçta İslamiyet’in de, inanan azınlığa mahsus bir grubun dini olmasından dolayı, yaşanan aşırı baskı ve sıkıntılar sebebiyle aynı şekilde evlerde başladığını bazı örneklerle göstereceğiz. Ancak hemen belirtmek isteriz ki; Cenab-ı Hak, yukarıda kaydettiğimiz Hz. Musa örneğini vererek, dünyanın her tarafında -ve bilhassa “yasak!” şartlar altında- yaşayan müminlere bir kurtuluş reçetesi sunup:</p>
				<p class="a--paragraf-e">– Meskenlerinizi kıble kılın, mabet ve mekteplere çevirin, diye emrediyor.</p>
				<p class="harici-baslik-e">Kur’ân’da Hz. Musa ve Firavun Kıssası</p>
				<p class="a--paragraf-e">Şimdi de, dünyanın her tarafında mevcut olan fakat azınlık hâlinde yaşayan ve bir kısım dinî yasaklara, sınırlamalara, tehditlere maruz kalan Müslümanlar’ın takip etmesi gereken strateji olarak değerlendirip, bu anlayışa uygun açıklamalarını sunduğumuz, Yunus Suresinin 87. âyetinin daha iyi anlaşılması ve Kur’ân-ı Kerim’in öncelik verilmesi gereken diğer mesajlarının da daha açık görülmesi için, mezkur âyetin ve bu âyetle mana bağları bulunan diğer âyetlerin meallerini bir bütün hâlinde kaydediyoruz: </p>
				<p class="a--paragraf-e">79. “Ve Firavun dedi ki: “Bütün mâhir sihirbazları bana getiriniz.” </p>
				<p class="a--paragraf-e">80. Sihirbazlar gelince Mûsa onlara: “Ortaya atacağınız ne varsa atın hünerinizi gösterin.” dedi. </p>
				<p class="a--paragraf-e">81. Onlar iplerini ve değneklerini atınca Musa: “Sizin getirmiş olduğunuz şey, sihirdir. Şüphe yok ki Allah Teâlâ onu iptal edecektir. Muhakkak ki, Allah Teâlâ müfsit olanların işini düzeltmez.” </p>
				<p class="a--paragraf-e">82. “Ve Allah Teâlâ, sözleriyle hakkı ortaya çıkaracaktır, velev ki günahkârlar hoşlanmasınlar.”</p>
				<p class="a--paragraf-e">83. Hâsılı, başlangıçta Mûsa’ya kavminden genç bir grup dışında iman eden olmadı. Firavun’dan ve adamlarından işkenceye uğramaktan korkuyorlardı. Çünkü Firavun o yerde despottu ve (işkencede) aşırı gidenlerdendi.</p>
				<p class="a--paragraf-e">84. Mûsa: “Ey kavmim! Eğer Allah’a imân etmiş ve tam bir teslimiyetle O’na bağlanmış iseniz artık güvenin tevekkül edin.” dedi. </p>
				<p class="a--paragraf-e">85. Onlar: “Allah Teâlâ’ya güvendik tevekkül ettik dediler ve (şu duada bulundular): Ey Rabbimiz! Bizi o zalimlerin işkencesi ile imtihan etme!</p>
				<p class="a--paragraf-e">86. Ve bizi rahmetinle o kâfirler güruhundan kurtar!”</p>
				<p class="a--paragraf-e">87. Ve Mûsa ile kardeşine: “Mısır’da kavminiz için bazı evler hazırlayın ve evlerinizi kıble kılın ve namazı dosdoğru eda edin müminleri de tebşir et.” diye vahyettik</p>
				<p class="a--paragraf-e">88. Mûsa: “Ey Rabbimiz! Şüphe yok ki, sen Firavun’a ve onun ileri gelenlerine dünya hayatında ziynet ve mallar verdin. Ey Rabbimiz! Onlar kullarını Senin yolundan sapıtsınlar diye mi? Ey Rabbimiz! Onların mallarını mahvet ve şiddetle sık. Belli ki onlar, acıklı azabı görünceye kadar iman etmeyecekler.” </p>
				<p class="a--paragraf-e">89. Allah buyurdu ki, “İkinizin de duası kabul olunmuştur. Artık istikamette devam ediniz ve bilmeyenlerin yoluna tâbi olmayın.” </p>
				<p class="a--paragraf-e">90. Derken İsrailoğullarını denizden geçirdik. Firavun ile askerleri de zulmen ve adaveten hemen onların arkalarına düştü. Nihayet boğulmak üzere iken: “İman ettim İsrailoğullarının imân etmiş oldukları ilahtan başka ilâh yokmuş ben de Müslümanlardanım.” dedi.”</p>
				<p class="a--paragraf-e">Günümüzde, bütün faaliyetleri entrika, yalan, iftira, şantaj, tedhiş, aldatma, zayıf tabiatlıları satın alma, beşerî zaafları bu yollarla istismar edip fert ve cemiyetleri ifsat etme gibi binbir çeşit menfiliğe dayanan toplum mühendislerinin, Kur’ân-ı Kerim’de, tarihî bir örnek (yeni tabiriyle arke-tipi) olarak sunulmuş olan Firavunî despotizmin ahlakî - ruhî durumunu daha geniş, daha açık olarak anlatan Şuarâ suresindeki uzunca bir tasvirini aynen kaydediyoruz. İbretle okunmalıdır: </p>
				<p class="a--paragraf-e">34-35. Firavun etrafındakilere: “Bu adam galiba mâhir bir sihirbaz! Büyü gücü ile sizi yerinizden yurdunuzdan çıkarmak istiyor, ne diyorsunuz, görüşünüzü beyan edin!” dedi</p>
				<p class="a--paragraf-e">36-37. “Bunu ve kardeşini, dediler, biraz burada beklet, bütün şehirlere haber gönder, sonra ne kadar mâhir sihirbaz varsa alıp gelsinler!”</p>
				<p class="a--paragraf-e">38-40. Böylece belirlenen günde bütün usta sihirbazlar toplandı. Halka da: “Umarız büyücüler gâlip gelirler de biz de onların dinlerine tabi oluruz!” denildi.</p>
				<p class="a--paragraf-e">41. Büyücüler Firavun’un huzuruna varınca ona: “Biz gâlip gelirsek elbet bize büyük bir armağan verilir herhalde.” dediler.</p>
				<p class="a--paragraf-e">42. (Firavun:) “Evet evet, dedi üstelik sizi yakın çevreme alacağım, benim gözdelerimden olacaksınız.”</p>
				<p class="a--paragraf-e">43. Yarışma başlayınca: “Önce siz marifetinizi ortaya koyun, ne atacaksanız atın!” dedi.</p>
				<p class="a--paragraf-e">44. (Sihirbazlar) iplerini ve asalarını yere attılar ve: “Firavun’un üzerine yemin ederiz ki gâlip gelen biz olacağız!” dediler.</p>
				<p class="a--paragraf-e">45. Derken Musa da asasını yere attı. Bir de ne görsünler: O sihirbazların göz boyayarak uydurup ortaya koydukları şeyleri yutuveriyor!</p>
				<p class="a--paragraf-e">46. Bunu gören sihirbazlar derhal secdeye kapandılar, “Âlemlerin Rabbine, Musa ve Harun’un Rabbına biz de iman ettik!” dediler.</p>
				<p class="a--paragraf-e">47-49. Firavun (öfkelenerek:) “Demek ben size izin vermeden ona inandınız ha! Anlaşıldı. Size büyüyü öğreten ustanız oymuş! Size yapacağımı da yakında göreceksiniz! Çaprazlama el ve ayaklarınızı kesecek ve hepinizi idam edeceğim.” dedi.</p>
				<p class="a--paragraf-e">50-51. (Sihirbazlar:) Hiç önemi yok! Biz zaten Rabbimize döneceğiz! İman edenlerin öncüleri olduğumuzdan ötürü umarız ki Rabbimiz günahlarımızı affeder.” dediler.</p>
				<p class="a--paragraf-e">52-53. Musa’ya da: “Mümin kullarımı geceden yola çıkar, zira siz, mutlaka takip edileceksiniz!” diye vahyettik. Firavun ise, onları takip etmek gayesiyle, bütün şehirlere asker toplamak üzere görevliler çıkardı.</p>
				<p class="a--paragraf-e">54-56. (Firavun:) “Esasen bunlar, dedi, çok küçük, sefil bir gruptur, fakat bize karşı kızgın olup diş bilemektedirler. Biz de elbette uyanık, tedbirli bir topluluğuz” diyordu.</p>
				<p class="a--paragraf-e">57-58. Ama neticede Biz onları, bahçelerinden, pınarlarından, hazinelerinden, servetlerinden ve (kendilerince) çok değerli makam ve mevkilerinden çıkardık.” <span class="ayet-kaynaklari-e" xml:lang="tr-TR">(Şuara, 26/34-58)</span>. </p>
				<p class="x3-baslik-e" id="toc_marker-5-16-2">2. Yahudilerin Eğitime Öncelik ve Ehemmiyet Vermeleri</p>
				<p class="a--paragraf-e">Yahudilerin çağlar boyu hayatta kalmalarını sağlayan birinci âmil ev-içi eğitim ise, bir diğer önemli husus da, eğitim meselelerine verdikleri öncelik ve atfettikleri ehemmiyettir. Onların ilmihâlleri durumunda olan El Gid Para El Pratikante (Dini Uygulama Rehberi ki müellifi Rabi Nisim Nehar’dır) adlı kitapta, çocuğun eğitimi ve terbiyesi hususu, ayrıntılı olarak mevcuttur. Bu kitabın dini terbiye kısmında, çocuğa verilecek terbiyenin öncelikli olarak kimin tarafından verileceği, babanın ve annenin sorumlulukları ayrı ayrı belirtilir ve annenin terbiyevî sorumluluktaki önceliğine vurgu yapılır:</p>
				<p class="a--paragraf-e">1. Her baba küçük çocuklarını mitsvalar konusunda eğitmekle yükümlüdür. Erkek ya da kız olsun, bir çocuk anlayış kazanmaya başladıktan itibaren, Onu Tora’nın yasakladığı şeylerden uzak tutmak, bir görevdir.</p>
				<p class="a--paragraf-e">2. Bar/Bat Mitsva yaşına gelene kadar çocuk küçük sayılır. Bu yaş erkeklerde 13 ve bir gün, kızlarda ise 12 yaş ve bir gündür. Çocuklar bu yaştan itibaren, Tora’nın emirlerini yerine getirmekle yükümlü hale gelirler. </p>
				<p class="a--paragraf-e">3. Çocukların eğitiminde başarılı olmak isteyen anne ve babaların, öncelikle kendilerinin örnek bir davranış içinde olmaları gerekir. Çocukların gerçek bir Yahudi ortamında yetişmesi, sadece ebeveynlerin mitsvaları sevgi ve istekle yerine getirmesiyle mümkündür. </p>
				<p class="a--paragraf-e">4. Anne ve babalar, çocuklarının Tora younda büyümeleri ve iyi karakter özelliklerine sahip olmaları için Ulu Tanrı’ya her vesilede dua etmelidirler. </p>
				<p class="a--paragraf-e">“Çocukların terbiyesi konusunda annenin etkisi babanınkinden daha kuvvetlidir. Zira o çocuklara her zaman daha yakındır. Onlara yemek verir, giydirir ve tüm hareketlerini takip eder. İyi ahlâka sahip bir anne, bu özelliklerini çocuklarına da yansıtacaktır. Bu yüzden iyi ve yararlı terbiye annelerin elindedir…” <span class="ayet-kaynaklari-e" xml:lang="tr-TR">(s. 371)</span>. </p>
				<p class="x2-baslik-e" id="toc_marker-5-17">Ev Hizmetinin Eskiliği</p>
				<p class="a--paragraf-e">Evlerde yapılan dinî hizmetlerin Hz. Musa ile başlamadığını da ayrıca belirtmemiz gerekir. Bu iş, tebliğ vazifesi alan ilk peygamber Hz. Adem’le başlamış, diğer peygamberlerle de devam etmiştir. Nitekim ileride, Kâbe’ye “Beyt (yani ev)” denmesinden hareketle yapacağımız tahlilde göstereceğimiz üzere, yeryüzünde ilk inşa edilen bina olduğu tasrih edilen <span class="ayet-kaynaklari-e" xml:lang="tr-TR">(Âl-i İmrân, 3/96)</span> Kâbe, aynı zamanda ilk tebliğ merkezidir de. Keza, Kur’ân’ın, peygamberlerden bazılarıyla ilgili olarak yer verdiği âyetlerde, aile içi eğitim örneklerini sarîh ve açık şekilde görmemiz mümkündür.</p>
				<p class="x3-baslik-e" id="toc_marker-5-17-1">1. Hz. Nuh’ta Ev Hizmeti </p>
				<p class="a--paragraf-e">Evlerde yapılan eğitimin çok eski bir örneğine Hz. Nuh’ta şahit oluyoruz. O, Cenab-ı Hakk’a şöyle der: “Ey Rabbim, muhakkak ki ben, kavmimi gece gündüz (Hakk’a) çağırdım…” <span class="ayet-kaynaklari-e" xml:lang="tr-TR">(Nuh, 71/5)</span>. Burada ifade edilen gece çağırmaları, ancak evlerde yapılan bir çağırmadır. Çünkü o devrin, pek kısıtlı, teknik ve bilhassa çok sınırlı aydınlatma imkânlarında, gece çalışmaları ancak evlerde yapılabilir. Müteâkip âyetler de, Hz. Nuh’un bu çalışmalarını, mevcut duruma göre, bazen açıktan açığa, bazen gizliden gizliye sürdürdüğünü ifade etmektedir: “Sonra ben, onları açıktan çağırdım. Sonra alenen ve gizliden gizliye onlara davetlerimi tekrarladım” <span class="ayet-kaynaklari-e" xml:lang="tr-TR">(Nuh, 71/8-9)</span>. İşte bu gizli çalışmaların büyük ölçüde evlerde ve pek çoğunun da geceleyin yapılmış olduğu söylenebilir. </p>
				<p class="x3-baslik-e" id="toc_marker-5-17-2">2. Hz. İbrahim’de Ev Hizmeti</p>
				<p class="a--paragraf-e">Keza, Hz. İbrahim’de bir başka örneğe rastlarız. O, babasına: “Babacığım! İşitmeyen, görmeyen ve sana bir faydası olmayan şeylere niçin tapıyorsun? Babacığım! Doğrusu, sana gelmeyen bir ilim bana geldi. Bana uy, seni doğru yola eriştireyim. Babacığım! Şeytana tapma, çünkü şeytan, Rahman’a baş kaldırmıştır. Babacığım! Doğrusu sana Rahman katından bir azap gelmesinden korkuyorum ki, böylece şeytanın dostu olarak kalırsın.” demektedir <span class="ayet-kaynaklari-e" xml:lang="tr-TR">(Meryem, 19/ 41-45)</span>. </p>
				<p class="a--paragraf-e">Hz. İbrahim’in babasına olan bu daveti, aile içinde “bilen”in, bilmeyene; kendinden yaşça, mevkice, makamca, rütbe ve unvanca büyük bile olsa, dinî öğretim ve telkinde bulunması gerektiğine güzel bir örnektir. Babasıyla olan münasebetinde Hz. İbrahim’in nazik tavrı, bu çeşit çalışmaların metodu, tarzı konusunda da ipucu vermektedir, ancak bu hususta teferruata inmek bizi asıl konumuzdan uzaklaştırır.</p>
				<p class="x3-baslik-e" id="toc_marker-5-17-3">3. Hz. Lokman’da Ev Hizmeti</p>
				<p class="a--paragraf-e">Aile içi eğitimin en güzel ve teferruatlı örneğini, hikmet sahibi olmakla tebcil edilen Hz. Lokman’da buluruz. <span class="ayet-kaynaklari-e" xml:lang="tr-TR">(Lokman, 31/12)</span> Cenab-ı Hak, bilhassa çocuk eğitiminde yer verilmesi gereken metot ve muhtevanın esaslarını, Hz. Lokman’ın oğluna nasihatleri suretinde, onun ağzından naklettiği cümlelerle bize bildirmektedir:</p>
				<p class="a--paragraf-e">* “Oğulcuğum, Allah’a ortak koşma. Çünkü şirk, elbette büyük bir zulümdür.</p>
				<p class="a--paragraf-e">* Oğulcuğum, (yaptığın iyilik) bir hardal tanesi kadar olsa dahi bir kaya içinde, ya göklerde yahut yerin içinde (gizlenmiş) olsa bile Allah onu getirir. Çünkü Allah latiftir. Hakkıyla haberdardır.</p>
				<p class="a--paragraf-e">* Oğulcuğum. Namazı dosdoğru kıl, iyiliği emret. Kötülükten vazgeçirmeye çalış.</p>
				<p class="a--paragraf-e">* Sana isabet eden şeylere katlan. Çünkü bunlar kat’i surette farz edilen umurdandır.</p>
				<p class="a--paragraf-e">* (Kibirlenip) insanlardan yüzünü çevirme. Yeryüzünde şımarık yürüme, zira Allah, her kibir taslayanı, kendini beğenip öğüneni sevmez. Yürüyüşünde mutedil ol. </p>
				<p class="a--paragraf-e">* Sesini alçalt. Seslerin en çirkini eşeklerin anırışıdır.” <span class="ayet-kaynaklari-e" xml:lang="tr-TR">(Lokman, 13,16,17,18,19)</span></p>
				<p class="a--paragraf-e">Cenab-ı Hak; yukarıda kaydettiğimiz, Hz. Lokman’ın oğluna olan nasihatlerinin arasında (14. ve 15. âyetlerde) evlatların anne-babalarına gösterecekleri saygı ve hürmetten, bunun öneminden bahsederken, bu itaatin hudutlarını da belirtir. Ebeveyn-evlat münasebetlerinde bilinmesi gerektiği için mealini aynen kaydediyoruz: </p>
				<p class="a--paragraf-e">“Eğer onlar (ebeveyn) sence ilimde (yeri) olmayan herhangi bir şeyi Bana şirk koşman için seni zorlarlarsa kendilerine itaat etme. Onlarla dünyada iyi geçin…” <span class="ayet-kaynaklari-e" xml:lang="tr-TR">(Lokman, 15. âyet)</span>.</p>
				<p class="a--paragraf-e">Netice olarak diyebiliriz ki; evlerin önemli misyonları daha ilk zamanlardan başlamıştır ve kıyamete kadar -sıkıntılı şartlarda daha acil daha önemli olsa da- bütün şartlarda devam edecektir. Evlerin, insanlığın kaderindeki bu öneminden olsa gerek, bugün, mesken sosyolojisi adıyla müstakil bir ilim geliştirilmiştir.</p>
				<p class="a--paragraf-e">Resûlullah döneminde Mekke ve Medine’deki hususi evleri ve bunların İslam’ın inkişafına nasıl katkıda bulunacağını ileriki bahislerde göreceğiz. Yine Resûlullah’tan sonraki dönemde de bir kısım evlerin, hususen âlimlerin evlerinin, zenginlerin konaklarının, devlet idarecilerinin saraylarının bu maksatla yaygın şekilde kullanılacağına ileride temas edip bazı örnekler kaydedeceğiz. </p>
				<p class="x2-baslik-e" id="toc_marker-5-18">Çocukları Evde Yetiştirmek Mümkün mü?</p>
				<p class="a--paragraf-e">Yukarıda yazılanları en baştan buraya kadar okuyan pek çok kimsenin içinden, “Bugünün şartlarında, çocukları evde yetiştirmek mümkün mü?” diye bir soru geçeceğini tahmin etmek zor değildir. </p>
				<p class="a--paragraf-e">Cevaben diyoruz ki; bu iş çok zor görülse de, imkânsız değildir. Eğer beşer gücünü aşan bir zorlukta olsaydı, Cenâb-ı Hak, çocukların uhrevî durumlarından ailelerini sorumlu tutmazdı. Çünkü dinimizin Kur’ân’da geçen temel bir düsturuna göre, “Allah, kullarına güçlerini aşan bir teklifte bulunmaz.” <span class="ayet-kaynaklari-e" xml:lang="tr-TR">(Bakara, 2/286)</span> Ancak bu, bir irade işidir, azim işidir, sebat işidir, ciddiyet işidir. İnsan, iradesini bu yolda fedakârca kullandığı takdirde, mutlaka netice alır. </p>
				<p class="a--paragraf-e">Bu hususta, müşahade ettiğim, çok dikkat çekici bir örneği sizinle paylaşmak istiyorum. 1968-69’larda Fransa’da tanıştığım 20 yaşlarında bir gencin ahlakî güzelliği dikkatimi çekmişti. Onun Müslüman bir anne ve Müslüman bir babanın çocuğu olduğunu kendi ağzından işitince, babasıyla tanışmak istediğimi söyledim. Bir cumartesi günü evlerine gittik. Babasına: “Siz buranın aykırı şartlarında bu delikanlıyı bu kadar kâmil bir iman ve ahlâk üzere nasıl yetiştirdiniz? Biz, kulakların ezan sesi işiterek, gözlerin cami, medrese ve diğer dinî meâbidi seyrederek, çocukların mevlitler, kandiller yaşayarak, dahası okullarda din dersleri bile alarak büyüdüğü Türkiye’de, böylesi iyi yetişmiş, bu derece dindar genç göremiyoruz, siz bu işi nasıl başardınız?” diye sordum. Cevap gerçekten ikna ediciydi. “Ben lisede öğretmenlik yapıyordum, bir rüya vesilesiyle Müslüman oldum. Epey bir uğraştan sonra hanım da hidayete kavuştu. Oğlum, Müslüman bir ailede doğdu. Arkadaşlarına dikkat ettik. İlkokula başladığı zaman ilgi ve murakabemiz daha da arttı. Her gün okuldan eve döndüğü zaman onu annesiyle karşımıza oturtup: ‘Bu gün ne gördün, ne duydun?’ diye sorduk. O saydıkça, biz de ‘Şu doğru, şu iyi; şu kötü, şu yanlış!’ diyerek uyardık. Şayet ben evde yoksam, onu annesi karşılar, aynı soruları sorardı. Hanım yoksa mutlaka ben aynı şeyleri sorardım. Çocuk öylesine şartlanmıştı ki, zamanla daha kapıdan girerken: ‘Bugün şunu gördüm iyi. Şunu gördüm yanlış. Bir de şunu gördüm doğru mu yanlış mı bilemedim, o nedir?” diye sormaya başladı. Biz bu ilgiyi hiç ara vermeden uzun süre devam ettirdik. Bir zaman geldi, ailesinin dini ile diğer insanların dinlerinin farklı olduğunu anladı, ama ailesinin dinini -kendisine bu noktalardaki yakın ve samimi ilgimiz sebebiyle olacak- benimsemede ciddi bir sıkıntı duymadı. Sünnette geldiği şekilde temel dinî bilgileri vakti vaktine geciktirmeden öğrettik, erken yaşlarda namaza, oruca başlattık. Anne-baba olarak biz ibadetlerimizi muntazaman yaptığımız için, ibadete alışmak ona hiç zor gelmedi, bunu tabii karşıladı. Şimdi ulaşabildiği ana kaynaklardan İslam’ı öğrenip, bilmediğimiz incelikleri artık o bize öğretiyor. Sizin temas ettiğiniz, gayr-ı İslamî bir çevredeki başarımızın bu sırrı, ona olan günlük ve yakın ilgimizde yatar.”</p>
				<p class="a--paragraf-e">Bir vesile ile bu müşahedemi anlattığım bir arkadaşım, bunu te’yiden Türkiye’de şahit olduğu benzer bir uygulamayı aktardı. Yakın zamanda işittiğim bu vak’ayı da burada kaydetmek isterim. Anlattığına göre arkadaşım, bir yayın kuruluşunda, İngilizce neşriyatın kontrol ve tashih işlerinde yardımcı hizmet veren bir Amerikalıyı tanımaktadır. Bu zat yedi çocuk sahibidir ve bunlar, yıllardır İstanbul’da yaşadıkları hâlde çocukları hiçbir okula devam etmemektedir. Onun durumunu bana anlatan arkadaşım: “Çocukları niye okula göndermiyorsun?” diye sorunca: “Bizim memlekette ilkokulda okuma mecburiyeti yok. Yüksek okulların giriş imtihanları var, diploma aranmaksızın başarıya bakılır, kazananın kaydı yapılır.” cevabını alır. Arkadaşım tekrar sorar: “Pekiyi ama çocuklar bilmesi gerekenleri ve ilk okullarda verilen umumi kültürü nasıl alıyorlar?” deyince ise şu cevabı verir: “Büyükler, küçüklere öğretiyorlar. Onlar benden öğrendikleri şekilde, mevcut kitapları takiben küçükleri yetiştiriyorlar. Ben sadece kontrol yapıyorum, hiç aksama olmadan bu iş yürüyor.” İşin gerçeği, bu şayan-ı takdir uygulamayı yapan babanın Yahudi asıllı olup olmadığını sormayı ihmal ettim. </p>
				<div class="calibre1">
					<div class="calibre1">
						<p class="b--paragraf-e"><a href="#footnote-288-10-backlink" id="footnote-288-10">10</a><span class="footnote-e1" xml:lang="tr-TR"/>	Râzi, <span class="italik-e1" xml:lang="tr-TR">Mefâtîhu’l-Gayb</span>, 17/148</p>
					</div>
					<div class="calibre1">
						<p class="b--paragraf-e"><a href="#footnote-288-11-backlink" id="footnote-288-11">11</a><span class="footnote-e1" xml:lang="tr-TR"/>	Taberî, <span class="italik-e1" xml:lang="tr-TR">Tarih</span> 1,378</p>
					</div>
					<div class="calibre1">
						<p class="b--paragraf-e"><a href="#footnote-288-12-backlink" id="footnote-288-12">12</a><span class="footnote-e1" xml:lang="tr-TR"/>	Heysemî, <span class="italik-e1" xml:lang="tr-TR">Mecmau’z-Zevâid</span>, 7,56-57</p>
					</div>
					<div class="calibre1">
						<p class="b--paragraf-e"><a href="#footnote-288-13-backlink" id="footnote-288-13">13</a><span class="footnote-e1" xml:lang="tr-TR"/>	Bak. Çıkış 5,14-18, M. Asım Köksal İslamî kaynaklarda gelen bilgileri, kaynaklarını da vererek topluca kaydeder, <span class="italik-e1" xml:lang="tr-TR">Peygamberler Tarihi</span>, Türkiye Diyanet Vakfı y. Ankara 2004, 2,8 ve devamı. </p>
					</div>
					<div class="calibre1">
						<p class="b--paragraf-e"><a href="#footnote-288-14-backlink" id="footnote-288-14">14</a><span class="footnote-e1" xml:lang="tr-TR"/>	Çıkış, 6/9</p>
					</div>
					<div class="calibre1">
						<p class="b--paragraf-e"><a href="#footnote-288-15-backlink" id="footnote-288-15">15</a><span class="footnote-e1" xml:lang="tr-TR"/>	Müslim, <span class="italik-e1" xml:lang="tr-TR">Salât</span> 224, 225; Nesâî, <span class="italik-e1" xml:lang="tr-TR">Tatbîk</span> 79</p>
					</div>
					<div class="calibre1">
						<p class="b--paragraf-e"><a href="#footnote-288-16-backlink" id="footnote-288-16">16</a><span class="footnote-e1" xml:lang="tr-TR"/>	Buhârî, <span class="italik-e1" xml:lang="tr-TR">Menâkıbu’l-Ensâr</span>, 63</p>
					</div>
					<div class="calibre1">
						<p class="b--paragraf-e"><a href="#footnote-288-17-backlink" id="footnote-288-17">17</a><span class="footnote-e1" xml:lang="tr-TR"/>	Bu üç madde “<span class="italik-e1" xml:lang="tr-TR">Tebliğ, Terbiye ve Siyasî Taktik Açılarından HİCRET</span>” adlı çalışmamızda genişçe tahlil edilmiştir (Yeni Asya , İstanbul, 1981. Bu tahlili <span class="italik-e1" xml:lang="tr-TR">Kütübü Sitte Muhtasarı Tercüme ve Şerhi</span>’nde 16. ciltte Hicret bahsine koyduk (s. 212-237)..</p>
					</div>
					<div class="calibre1">
						<p class="b--paragraf-e"><a href="#footnote-288-18-backlink" id="footnote-288-18">18</a><span class="footnote-e1" xml:lang="tr-TR"/>	İbn-i Kesîr, <span class="italik-e1" xml:lang="tr-TR">Tefsîru’l-Kur’âni’l-Azîm</span>, 3/522</p>
					</div>
					<div class="calibre1">
						<p class="b--paragraf-e"><a href="#footnote-288-19-backlink" id="footnote-288-19">19</a><span class="footnote-e1" xml:lang="tr-TR"/>	A’râf, 7/128, Hûd, 11/49, Kasas, 28/83, Tâhâ, 20/132.</p>
					</div>
					<div class="calibre1">
						<p class="b--paragraf-e"><a href="#footnote-288-20-backlink" id="footnote-288-20">20</a><span class="footnote-e1" xml:lang="tr-TR"/>	Râzi, <span class="italik-e1" xml:lang="tr-TR">Mefâtîhu’l-Gayb</span>, 17/148</p>
					</div>
					<div class="calibre1">
						<p class="b--paragraf-e"><a href="#footnote-288-21-backlink" id="footnote-288-21">21</a><span class="footnote-e1" xml:lang="tr-TR"/>	Orjinal metin şöyledir: <span class="arabic-e" xml:lang="ar-SA">قبلة: اي متقابلة والمقصود منه حصول الجمعية و اعتضاد البعض بالبعض</span> “... mütekâbileten, ve’l-maksûd minhu husûlu’l-cem’iyye ve i’tizâdu’l-ba’zi bi’l-ba’zi).</p>
					</div>
					<div class="calibre1">
						<p class="b--paragraf-e"><a href="#footnote-288-22-backlink" id="footnote-288-22">22</a><span class="footnote-e1" xml:lang="tr-TR"/>	Teferruat ve kaynaklar için <span class="italik-e1" xml:lang="tr-TR">Hz. Peygamberin Sünnetinde Terbiye</span> adlı kitabımız görülmelidir (s. 469)</p>
					</div>
					<div class="calibre1">
						<p class="b--paragraf-e"><a href="#footnote-288-23-backlink" id="footnote-288-23">23</a><span class="footnote-e1" xml:lang="tr-TR"/>	Bu konuda geniş bilgi için; <span class="italik-e1" xml:lang="tr-TR">Peygamberimizin Okuma Yazma Seferberliği ve Öğretim Siyaseti</span> adlı kitabımız görülmelidir s. 114-122</p>
					</div>
					<div class="calibre1">
						<p class="b--paragraf-e"><a href="#footnote-288-24-backlink" id="footnote-288-24">24</a><span class="footnote-e1" xml:lang="tr-TR"/>	İbn-i Hişâm, <span class="italik-e1" xml:lang="tr-TR">es-Sîre</span>, 3-4/184; İbn-i Hacer, <span class="italik-e1" xml:lang="tr-TR">Fethu’l-Barî</span>, 8/381-395; Ahmed ibn-i Hanbel, <span class="italik-e1" xml:lang="tr-TR">Müsned</span> 3/137</p>
					</div>
					<div class="calibre1">
						<p class="b--paragraf-e"><a href="#footnote-288-25-backlink" id="footnote-288-25">25</a><span class="footnote-e1" xml:lang="tr-TR"/>	Hadisenin, Kur’an’da aynı sayfada peş peşe gelen âyetlerle anlatılmış olması, elbette ki, Mısır’dan kaçma hadisesinin, sihirbazların mat edilmesinin hemen ardından meydana geldiğini ifade etmez. Aradan uzun yıllar geçtiği reddedilemez. Ancak tekrar ediyoruz, burada tarih yaparak asıl meseleden uzaklaşmak istemiyoruz. </p>
					</div>
					<div class="calibre1">
						<p class="b--paragraf-e"><a href="#footnote-288-26-backlink" id="footnote-288-26">26</a><span class="footnote-e1" xml:lang="tr-TR"/>	Bkz.: Aynî, <span class="italik-e1" xml:lang="tr-TR">Umde</span>, 18/226; İbn-i Hacer, <span class="italik-e1" xml:lang="tr-TR">Fethu’l-Bâri</span>, 9/364; Elmalılı, <span class="italik-e1" xml:lang="tr-TR">Hak Dini Kur’ân Dili</span>, 3/1974, 6/4228-229</p>
					</div>
					<div class="calibre1">
						<p class="b--paragraf-e"><a href="#footnote-288-27-backlink" id="footnote-288-27">27</a><span class="footnote-e1" xml:lang="tr-TR"/>	A’raf, 7/128; Tâhâ, 20/132; Kasas, 28/83. </p>
					</div>
					<div class="calibre1">
						<p class="b--paragraf-e"><a href="#footnote-288-28-backlink" id="footnote-288-28">28</a><span class="footnote-e1" xml:lang="tr-TR"/>	Ebû Dâvûd, <span class="italik-e1" xml:lang="tr-TR">Salât</span> 312, 1319. h.</p>
					</div>
					<div class="calibre1">
						<p class="b--paragraf-e"><a href="#footnote-288-29-backlink" id="footnote-288-29">29</a><span class="footnote-e1" xml:lang="tr-TR"/>	Burada verilen rakamlar farz olan namaz vakitleriyle ilgili değil. Bunların vakitleriyle ilgili âyetleri Hasan Basri ‘Namaz Vakitleri’ başlığı altında ayrıca verir. (sayfa: 440) </p>
					</div>
					<div class="calibre1">
						<p class="b--paragraf-e"><a href="#footnote-288-30-backlink" id="footnote-288-30">30</a><span class="footnote-e1" xml:lang="tr-TR"/>	Buhârî, <span class="italik-e1" xml:lang="tr-TR">Cizye</span> 6, <span class="italik-e1" xml:lang="tr-TR">İ’tisâm</span> 18, <span class="italik-e1" xml:lang="tr-TR">İkrah</span> 2, <span class="italik-e1" xml:lang="tr-TR">Hudut</span> 25; Ahmed ibn-i Hanbel, <span class="italik-e1" xml:lang="tr-TR">Müsned</span>, 2/451</p>
					</div>
					<div class="calibre1">
						<p class="b--paragraf-e"><a href="#footnote-288-31-backlink" id="footnote-288-31">31</a><span class="footnote-e1" xml:lang="tr-TR"/>	İbn-i Hacer, <span class="italik-e1" xml:lang="tr-TR">Fethu’l-Bari</span>, 7/61, İbn-i el-Esîr, <span class="italik-e1" xml:lang="tr-TR">en-Nihaye</span>, 2/113</p>
					</div>
					<div class="calibre1">
						<p class="b--paragraf-e"><a href="#footnote-288-32-backlink" id="footnote-288-32">32</a><span class="footnote-e1" xml:lang="tr-TR"/>	Abdurrahman Küçük, <span class="italik-e1" xml:lang="tr-TR">Dönmeler ve Dönmelik Tarihi</span>, s. 218</p>
					</div>
					<div class="calibre1">
						<p class="b--paragraf-e"><a href="#footnote-288-33-backlink" id="footnote-288-33">33</a><span class="footnote-e1" xml:lang="tr-TR"/>	Küçük, <span class="italik-e1" xml:lang="tr-TR">a.e.</span>, s. 215</p>
					</div>
					<div class="calibre1">
						<p class="b--paragraf-e"><a href="#footnote-288-34-backlink" id="footnote-288-34">34</a><span class="footnote-e1" xml:lang="tr-TR"/>	Ilgaz Zorlu, <span class="italik-e1" xml:lang="tr-TR">Ben Bir Selanikliyim</span>, 9. baskı, Geyik y., İstanbul, 2002, s. 105</p>
					</div>
					<div class="calibre1">
						<p class="b--paragraf-e"><a href="#footnote-288-35-backlink" id="footnote-288-35">35</a><span class="footnote-e1" xml:lang="tr-TR"/>	Küçük, <span class="italik-e1" xml:lang="tr-TR">a.e.</span>, s. 215</p>
					</div>
					<div class="calibre1">
						<p class="b--paragraf-e"><a href="#footnote-288-36-backlink" id="footnote-288-36">36</a><span class="footnote-e1" xml:lang="tr-TR"/>	Abdurrahman Küçük, aynı eser, s. 218</p>
					</div>
					<div class="calibre1">
						<p class="b--paragraf-e"><a href="#footnote-288-37-backlink" id="footnote-288-37">37</a><span class="footnote-e1" xml:lang="tr-TR"/>	Küçük, s. 220</p>
					</div>
					<div class="calibre1">
						<p class="b--paragraf-e"><a href="#footnote-288-38-backlink" id="footnote-288-38">38</a><span class="footnote-e1" xml:lang="tr-TR"/>	Küçük, <span class="italik-e1" xml:lang="tr-TR">a.e.</span>, aynı sayfa: 218</p>
					</div>
					<div class="calibre1">
						<p class="b--paragraf-e"><a href="#footnote-288-39-backlink" id="footnote-288-39">39</a><span class="footnote-e1" xml:lang="tr-TR"/>	Eroğlu, Ahmet Hikmet, <span class="italik-e1" xml:lang="tr-TR">Osmanlı Devletinde Yahudiler</span>, Andaç, Ankara, 2. baskı, 2003, s. 233</p>
					</div>
					<div class="calibre1">
						<p class="b--paragraf-e"><a href="#footnote-288-40-backlink" id="footnote-288-40">40</a><span class="footnote-e1" xml:lang="tr-TR"/>	Eroğlu, s. 183</p>
					</div>
					<div class="calibre1">
						<p class="b--paragraf-e"><a href="#footnote-288-41-backlink" id="footnote-288-41">41</a><span class="footnote-e1" xml:lang="tr-TR"/>	İbret için kaydedelim:Uğradığımız musibetleri, ellerimizle yaptığımız kötülüklerin neticesinden bilmeyi ihtar eden âyet-i kerîmeye (Şûra, 42/30) tevfikan olsa gerek diye düşündüğümüz, 1999 Ağustos ayında vukua gelen ve çok sayıda insanın ölmesine sebep olan Marmara Depremi’ni, bu şekilde izah eden, Mehmet Kutlular’ın -ki bir gazetenin sahibidir- bir konuşması sebebiyle mahkum edilerek hapse atıldığını bazı gazeteler yazmıştı.</p>
					</div>
					<div class="calibre1">
						<p class="b--paragraf-e"><a href="#footnote-288-42-backlink" id="footnote-288-42">42</a><span class="footnote-e1" xml:lang="tr-TR"/>	Eroğlu, s. 180</p>
					</div>
					<div class="calibre1">
						<p class="b--paragraf-e"><a href="#footnote-288-43-backlink" id="footnote-288-43">43</a><span class="footnote-e1" xml:lang="tr-TR"/>	Küçük, s. 213-14</p>
					</div>
					<div class="calibre1">
						<p class="b--paragraf-e"><a href="#footnote-288-44-backlink" id="footnote-288-44">44</a><span class="footnote-e1" xml:lang="tr-TR"/>	Küçük, s. 93, 216</p>
					</div>
					<div class="calibre1">
						<p class="b--paragraf-e"><a href="#footnote-288-45-backlink" id="footnote-288-45">45</a><span class="footnote-e1" xml:lang="tr-TR"/>	Eroğlu, s. 200</p>
					</div>
					<div class="calibre1">
						<p class="b--paragraf-e"><a href="#footnote-288-46-backlink" id="footnote-288-46">46</a><span class="footnote-e1" xml:lang="tr-TR"/>	Eroğlu, s. 199 	</p>
					</div>
					<div class="calibre1">
						<p class="b--paragraf-e"><a href="#footnote-288-47-backlink" id="footnote-288-47">47</a><span class="footnote-e1" xml:lang="tr-TR"/>	Yahudilerin Filistin’e gelince, orada Hz. Musa’ya isyanları (Mâide 5/24) ve ceza olarak kırk yıl çölde kalmaları (Maide 5/26); İbnu Haldun’a göre, onların Mısır’da uzun müddet zillet, zulüm ve eziklik içinde yaşamış olmaları sebebiyle hamiyetlerini kaybederek tezellül ve meskenetin onlarda huy haline gelmesinin sonucudur. Kırk yıllık çöl hayatı esnasında bu nesil yok oldu, onun yerine gelen ve çölün hür havasında yetişen yeni nesille Hz. Musa, yerli müşriklerle savaştı. (<span class="italik-e1" xml:lang="tr-TR">Mukaddime</span>, Beyrut, Dâru İhyâi’t-Türâsi’l-Arabî, tarihsiz, s.141-142) Yahudilerin, Allah’ın açık bir mucizesiyle, Mısır’dan kaçarak kurtulmalarına rağmen, Hz. Musa’nın kısa bir yokluğu esnasında, başlarında bırakılan Hz. Harun’u dinlemeyerek, altından buzağı döküp, tapınmaya başlamaları da, onların mizaçlarına işleyen Bakarperestliğin tesirinden kurtulamayışlarıyla izah edilebilir. Onlarda görülen bu nevi menfi davranışlar, Mısır’da aile içi eğitim’e alıştıkları hususundaki yorumumuzu cerh edemez.</p>
					</div>
					<div class="calibre1">
						<p class="b--paragraf-e"><a href="#footnote-288-48-backlink" id="footnote-288-48">48</a><span class="footnote-e1" xml:lang="tr-TR"/>	Roma döneminde Yahudilerin, “… sürgün hayatı devam ettiği müddetçe, eğitim ve öğretimin eylemden daha önemli olduğunu “ benimsedikleri belirtilir. (bak. Arslantaş, Nuh, <span class="italik-e1" xml:lang="tr-TR">Emeviler Döneminde Yahudiler</span>, s. 136)</p>
					</div>
					<div class="calibre1">
						<p class="b--paragraf-e"><a href="#footnote-288-49-backlink" id="footnote-288-49">49</a><span class="footnote-e1" xml:lang="tr-TR"/>	İbnu Haldun, <span class="italik-e1" xml:lang="tr-TR">Mukaddime</span>, Beyrut, Dâru İhyâi’t-Türâsi’l-Arabî, tarihsiz, s.141-142 </p>
					</div>
				</div>
			</div>
		</div>
	</body>
</html>
