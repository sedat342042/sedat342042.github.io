<?xml version='1.0' encoding='utf-8'?>
<html xmlns="http://www.w3.org/1999/xhtml">
  <head>
    <title>aile_ici_egitim-12.html</title>
    <meta http-equiv="Content-Type" content="text/html; charset=utf-8"/>
  <link href="../stylesheet.css" rel="stylesheet" type="text/css"/>
<link href="../page_styles.css" rel="stylesheet" type="text/css"/>
</head>
  <body class="calibre">
		<div id="aile_ici_egitim-12.html" xml:lang="tr-TR" class="calibre1">
			<div class="calibre1">
				<p class="x0-perde-e"/>
				<p class="x1-baslik-e" id="toc_marker-10"><span class="bolumler-e">6. BÖLÜM <br class="calibre1"/></span>AİLE İÇİ EĞİTİM UYGULAMALARI</p>
				<p class="x2-baslik-e" id="toc_marker-10-1">Aile İçi Eğitim Uygulamalarında <br class="calibre2"/>Neyi-Nasıl Yapmalıyız?</p>
				<p class="kisaltmalar"><span class="char-style-override">Y</span>ukarıda da ifade edildiği gibi, cemiyetimizin geleceğini kurtarmaya yönelik ciddi bir işin başarılması kolay değildir. Böylesi yüce bir hizmetin gerçekleşmesinde aileden hareketle, onun yeni baştan bir mektep şeklinde düzenlenmesinin önemi kavrandıktan sonra, elbette ki en zor olan husus gündeme gelecektir: İcraat! Evet bu iş o kadar kolay değildir. Öncelikle bu iş için, kendimizi ve evimizi yeterince hazırlamamız gerekiyor. Bu hazırlama işlerine nereden, nasıl başlamalıyız? Şimdi bunun cevabını vermeye çalışacağız.</p>
				<p class="x3-baslik-e" id="toc_marker-10-1-1">1. Önce İlim</p>
				<p class="a--paragraf-e">Hz. Peygamber aile eğitimini, bütün teferruatıyla gündeme getirmiş, bu sadette yapılması gerekenleri açıklamış ve bu konuda fiilî icraatlarda bulunmuştur. Bize, öncelikle bunları öğretmek ve gereğini yapmak düşüyor. </p>
				<p class="a--paragraf-e">Dinimizde, her hususta ilim esastır. İlim sahipleri her zaman üstündür ve her insan mezara kadar ilim talebiyle meşgul olmalıdır. Ve ilim, her sahada vazgeçilmez bir zarurettir. Bu sebeple ilmin anahtarı olan okumak, Yüce kitabımızın getirdiği ilk emir olmuştur: “Oku!” Buhârî hazretleri, Sahih’inde: “Söz ve Amelden Önce İlim” başlığıyla açtığı bir bapta, İslam ulemasının, “Fa’lem ennehu lâ ilâhe illallâh (Bil ki Allah’tan başka ilah yoktur)” âyetinin <span class="ayet-kaynaklari-e" xml:lang="tr-TR">(Muhammed, 47/19)</span>, “bil ki” diye emrederek “ilim” kelimesi ile başlamış olmasından hareketle söz, amel vs. her şeyden önce ilim gerektiği hükmüne vardıklarını belirtir.<span class="footnote-e" xml:lang="tr-TR"><a href="#footnote-288-298" id="footnote-288-298-backlink">298</a></span></p>
				<p class="a--paragraf-e">Halen iliklerimize işlemiş bulunan, talebelik döneminde okunması mecbur olan kitapları okuyup, daha sonra hayata atılınca okumayı bırakma geleneği İslam’da yoktur. Kur’ân’ın “Oku!” emri genç ihtiyar her yaştaki, her meslekteki mümine hitap etmektedir. Hz. Peygamber, zarurî ilimlerin öğrenilmesinin kadın erkek ayrımı yapmadan her mümin kişiye farz olduğunu belirtmiştir.<span class="footnote-e" xml:lang="tr-TR"><a href="#footnote-288-299" id="footnote-288-299-backlink">299</a></span> </p>
				<p class="a--paragraf-e">Ayrıca ilave etmek isteriz ki, ilim, her hususta önemli ise de, terbiye ile ilgili meselelerde daha ziyade önemlidir. Çünkü yeni yetişecek neslin kalitesi ilme dayalı, ciddi bir terbiyeye ve milletin geleceği de neslin kalitesine bağlıdır. Öyleyse, sadedinde olduğumuz terbiye meselesinin önemini kavradı isek, bu hususta bilinmesi gereken şeyleri ehemmiyet sırasına ve derecesine göre öğrenmemiz gerekir. </p>
				<p class="a--paragraf-e">Öğrenmek yeterli midir? Elbette hayır! Yüce Kitabımız Kur’ân-ı Kerim, ilmiyle amel etmeyenleri, sırtında kitap taşıyan merkebe benzetir. <span class="ayet-kaynaklari-e" xml:lang="tr-TR">(Cuma, 62/5)</span> Ahirette, hesabı verilmeden Allah’ın huzurundan ayrılamayacağımız belirtilen beş meseleden biri de, “İlminle ne derece amel ettiğin?” sualidir.<span class="footnote-e" xml:lang="tr-TR"><a href="#footnote-288-300" id="footnote-288-300-backlink">300</a></span></p>
				<p class="a--paragraf-e">İslam, aile planında, hizmetçiye varıncaya kadar bütün aile efradının eğitiminin ihmal edilmemesini talep eder. Bizce çok ilgi çekici bir hadiste Aleyhissalatu Vesselam, “Allah katındaki ücretleri iki kat olacak kimseler”i sayarken, “Bir kölesi (cariyesi) olan kimse, onu eğitir ve eğitimini de güzel yapar, talim eder talimini de güzel kılar, sonra da azat edip onunla evlenirse işte bunun ücreti de çiftedir.” buyururlar.<span class="footnote-e" xml:lang="tr-TR"><a href="#footnote-288-301" id="footnote-288-301-backlink">301</a></span> Âlimler bunun yorumunda “Hadiste, aile fertleri zikredilmediğine, ama köleye gösterilmesi gereken ilgiye, aile fertlerinin daha fazlasıyla hakkı olacağına” dikkat çekerek, Resûlullah’ın bu üslupla, ailedeki her ferdin eğitiminin önemini ifade ettiğini belirtirler.<span class="footnote-e" xml:lang="tr-TR"><a href="#footnote-288-302" id="footnote-288-302-backlink">302</a></span> Nitekim Buhârî, bu rivayeti “Kişinin ‘cariyesi’ni ve ‘ailesi’ni talim babı” diye isimlendirdiği bir bapta kaydeder. Resûlullah’ın kadınlara olan hususi hitabıyla ilgili bir rivayeti “Devlet reisinin (İmam’ın) kadınlara mev’izesi (nasihatı) ve onları talimi” diye isimlendirdiği bir bapta kaydederek, icabında kadınların talim ve terbiye işini devletin ele alması gerektiğine dikkat çeker.<span class="footnote-e" xml:lang="tr-TR"><a href="#footnote-288-303" id="footnote-288-303-backlink">303</a></span></p>
				<p class="a--paragraf-e">Hz. Peygamber, aile efradının talim ve terbiye meselesini her fırsatta gündeme getirmiştir. Taşradan gelen heyetler, Medine’de bir müddet ağırlanıyor, bu esnada onlara İslam öğretiliyordu. İş bitince, Resûlullah, onlara, “Artık ailelerinize dönün, bu öğrendiklerinizi onlara da öğretin.” diyordu.<span class="footnote-e" xml:lang="tr-TR"><a href="#footnote-288-304" id="footnote-288-304-backlink">304</a></span> </p>
				<p class="x3-baslik-e" id="toc_marker-10-1-2">2. Öğrenme ve Öğretmede Devamlılık</p>
				<p class="a--paragraf-e">Aile bir öğrenme ve öğretme yuvasıdır. Öğretme toptan olmaz. Göl, damlalardan meydana geldiği gibi öğrenme ve öğretme de kelimelerden, cümlelerden, küçük meselelerden meydana gelir. </p>
				<p class="a--paragraf-e">Bir harf de olsa öğretme öğretmedir ve mukaddestir. Aleyhissalatu vesselam, “Bir âyet bile olsa benden tebliğ edin.” buyurmuştur.<span class="footnote-e" xml:lang="tr-TR"><a href="#footnote-288-305" id="footnote-288-305-backlink">305</a></span></p>
				<p class="a--paragraf-e">Her fırsatta öğrenme, her vakit, her gün öğretme! Öğretme devamlı olmalıdır. Öğretilen az bile olsa, devamlı olunca çoğalır. Zaten Resûlullah işlerin hayırlısı az da olsa devamlı olandır.” buyurarak<span class="footnote-e" xml:lang="tr-TR"><a href="#footnote-288-306" id="footnote-288-306-backlink">306</a></span> öğrenme ve öğretmede de uyulması gereken temel bir düstur ortaya koymuştur. “Beşikten mezara ilim talep edin” hadisi, bunun daha açık olan bir diğer ifadesidir. </p>
				<p class="x3-baslik-e" id="toc_marker-10-1-3">3. Sohbetlerimizin Konusu Âlem Değil Aile, Dünya Değil Evimiz Olmalı</p>
				<p class="a--paragraf-e">Eğitim çalışmalarımıza devamlılık kazandırabilmek için, terbiye ile ilgili meseleleri her vakit gündemde tutmamız gerekir. Rüyalarımızı bile bunlar işgal edebilmelidir. Hâlbuki, şimdilerde hiç de faydası olmayan şeyler bizi meşgul ediyor. Yıllardır, birkaç kişi bir araya gelsek, konuşmalar çok geçmeden memleket meselesine gelir ve yurdumuzun kurtuluş formülleri üzerinde kanaatler beyan ederiz. Partileri, liderlerini över veya yereriz. Söz yurt dışına bile taşar, süper devletleri yönlendirmeye, onların eksiklerini fazlalarını tenkide, tahlile yelteniriz. Daha ileri gidip, “Allah ben olsam…” diye söze başlayanlara bile rastlarız. Hâlbuki bunların hepsi boyumuzu aşan, iyisine veya kötüsüne katkımızın neredeyse mümkün olmadığı konulardır. Bunların münakaşasının hiçbir faydası olmayacağını bildiğimiz halde, zamanımızın pek çoğunu bunlara sarf ederiz. </p>
				<p class="a--paragraf-e">Enerjimizi bunlara sarf edeceğimize, bunlara bedel, “Kendimizde, ailelerimizde, evimizin içinde neler yapabiliriz, yapılabileceklerin daha güzeli nedir, nasıl yapabiliriz?” diye düşünsek! Veya üç beş eş-dost, akraba-yakın bir araya gelince, “Aileler, komşular olarak, kendimizi ve aile efradımızı nasıl daha iyiye götürebiliriz, bu maksatla evlerimizde ayrı ayrı veya ortaklaşa neler yapabiliriz?” diye konuşsak, münâkaşalar etsek! Böyle yapmış olsak, önümüze, gücümüz dahilinde olan, gerçekten de yapabileceğimiz öyle formüller, uygulamalar çıkar ki, birden ufkumuz değişir, hayata bakışımız değişir, davranışlarımız değişir. Farklı adımlar atar, pratik, fiilî sonuçlar alıveririz. </p>
				<p class="harici-baslik-e">Sohbet Konuları Neler Olmalı?</p>
				<p class="a--paragraf-e">* Günlük hayatımızın tanzimi.</p>
				<p class="a--paragraf-e">* Bir günde geçen ölü saatler. </p>
				<p class="a--paragraf-e">* Bu ölü saatlerin faydalı meşguliyetlerle doldurulması.</p>
				<p class="a--paragraf-e">* Faydalı meşguliyetlerin öncelik sırasına konması</p>
				<p class="a--paragraf-e">* Aile fertleriyle sohbet </p>
				<p class="a--paragraf-e">* Sohbetlerin gündemleri</p>
				<p class="a--paragraf-e">* Tefekkür edilecek meseleler, evlerde okunmakta olan kitaplar, mahiyetleri, değerlendirmeleri, okunması gereken kitaplar ve bunların öncelikleri.</p>
				<p class="a--paragraf-e">* Eş-dost, hısım-akraba, komşu, meslektaş-arkadaş çevreleriyle münasebetlerin düzenlenmesi. </p>
				<p class="a--paragraf-e">* Bu münasebetlerin faydalı muhtevalarda organizesi.</p>
				<p class="a--paragraf-e">* Televizyon kullanımının verimli kılınması, çareleri, yolları.</p>
				<p class="a--paragraf-e">* Çocukların tatillerinin nasıl değerlendirileceği.</p>
				<p class="a--paragraf-e">* Kısa tatiller: Cumartesi-Pazar.</p>
				<p class="a--paragraf-e">* Hava şartlarına bağlı olan zuhurata tâbi tatiller.</p>
				<p class="a--paragraf-e">* Milli, dinî günlerdeki tatiller.</p>
				<p class="a--paragraf-e">* Yaz tatilleri.</p>
				<p class="a--paragraf-e">* Bu tatillerde aile olarak ne yapmalı? </p>
				<p class="a--paragraf-e">* Organize olarak (komşular, akrabalar vs. ile beraber) yapılabilecek şeyler.</p>
				<p class="a--paragraf-e">Evet şunu aynen tekrar ediyoruz ki, sohbetlerimiz memleketi veya dünyayı kurtarmaya yönelik boş gevezelikler yerine, elimizin ulaşabileceği, tesir edebileceğimiz daha mütevazı, daha dar daireler, yani kendimiz, ailemiz, akraba, komşular ve iş arkadaşları üzerine olsa, pek çok çözüm ortaya çıkar ve bunların hepsi olmasa da birinden biri uygulamaya konulabilir. Çünkü bunlar, bizim irademize bağlı ve güç yetirebileceğimiz hususlardır. Uygulamaya koyduklarımızda yüzde yüz olmasa bile, az çok bir başarı elde edilebilir. Başarı, çok az da olsa bir başarıdır ve hiç yoktan iyidir, ileriye bir adımdır ve küçük görülmemelidir. </p>
				<p class="x3-baslik-e" id="toc_marker-10-1-4">4. Bazı Fırsatları Değerlendirme</p>
				<p class="a--paragraf-e">Evlerde yapılacak dersler meselesine girerken kitabın Birinci Bölüm’ünde Kur’ân-ı Kerim’den çıkarmış olduğumuz yorumu hatırlatmak isteriz. Cenab-ı Hak kurtuluş duasında bulunan İsrailoğulları için, onları Firavun ve askerlerinin zulmünden kurtuluşa götürecek bir reçeteyi, Hz. Musa’ya vahiy yoluyla göndermişti. Bu reçetede öncelikle yer alan iki husus vardı:</p>
				<p class="a--paragraf-e">1- Mısır’da İsrailoğulları için bazı evlerin hazırlanması,</p>
				<p class="a--paragraf-e">2- Bütün evlerin kıble kılınması.</p>
				<p class="a--paragraf-e">Bu iki emirden birincisiyle, halkı yetiştirecek mürşit ve muallimlerin hazırlanması maksadıyla kullanılacak evler olduğunu anlamış ve bunların o günün pek ağır yasaklı şartlarında gizli evler olabileceği yorumunu yapmıştık. Zamanımızda, elbette ki gizlilik söz konusu olamaz. Rabbimize binler hamdolsun, camilerimiz, Kur’ân kursları, İmam-Hatip Liselerimiz, İlahiyât Fakültelerimiz, radyo ve televizyon kanallarımız vs. din öğretimine katkıda bulunan müsait yerlerdir. Keza belediyeler, (Gönüllü kuruluşlar da denen) çeşitli kültür dernekleri, hatta mahallî hayrat vakıfları insanlarımızın dinî bilgilerini artırmak için çeşitli faaliyetler tertiplemektedir. Ancak bunların daha verimli, günümüzün pedagojik ve psikolojik şartlarına daha muvafık, daha müessir hale getirilmesi istikametinde yapılacak ciddi yeni çalışmalara, hassasiyetlere ihtiyaç var.</p>
				<p class="a--paragraf-e">Ammeye hizmet veren bu umumi müesseselerden başka, bütün hususi evlerin neredeyse tamamının, umumî hizmetlerde kullanılabileceğini burada hatırlatmak istiyoruz. </p>
				<p class="a--paragraf-e">Bilindiği üzere, aile hayatımızda yer verdiğimiz muhtelif merasimlerimiz var. Bunların çoğu, eş-dost, komşu-akraba cemaatleriyle yürütülür. Doğum, sünnet, hatim, cenaze törenleri, çeşitli vesilelerle okutulan mevlit merasimleri, (bazı yörelerimizde) ölenin arkasından icra edilen çeşitli merasimler, nikâh, düğün merasimleri, hacdan dönenler, yeni ev alanlar, dükkan açanlar vs. için yapılan merasimler... Akıllıca disipline edilip yönlendirildiği takdirde, bunların hepsi, millî değerlerimizin, dinî kültürümüzün tazelenmesi ve dinî bilgilerimizin artması, hayatımızın her sahasında hissettiğimiz bilgi eksikliklerimizin giderilmesi istikametinde değerlendirilebilir. </p>
				<p class="a--paragraf-e">Çeşitli vesilelerle tertiplenen merasimler, bunlarla da sınırlı değildir. Bir de, her yörede insanlarımızın değişik adlar altında tertipleyip, bir araya gelerek icra ettikleri toplantılar, cemaatleşmeler vardır. Meselâ Urfa’mızın sıra geceleri meşhurdur. Orada haftanın bir gününde sıraya katılmayan, sıra dışı kalan insan yok gibidir. Keza, yurdumuzun her tarafında, kadınlar kendi aralarında kabul günleri, altın günleri, “Kırk bir yasin günleri” vs. adları altında bir araya gelmektedirler. Bizim temennimiz, bu toplantıların hepsinin akıllıca disipline edilerek, dinî ve mahallî kültürü artırmaya, temel değerleri güçlendirmeye, kısacası eğitime yönelik bir ruh kazandırılmasıdır. İnsanlarımız, eğlence ve sohbet ağırlıklı yaptıkları bu toplantılara bir ruh ve şuur katarak, birlikte geçirilen bu vakitlere eğitici, öğretici, yetiştirici bilgiler alma gayesini de dahil etmelidir. Böylesi bir disiplin, bu toplantıların, alışılmış gayelerini haleldar etmez, bilakis yeni bir zenginlik katar. İlk başlarda bazılarınca garipsense de, zamanla herkes tarafından zevkle, şevkle karşılanacağından emin olabiliriz. Böylece haftamızın bir gecesinde, grup olarak sadece eğlenmeyecek, yeni bilgilerle de donanmış olacağız. Burada alınan bilgiler doğrultusunda anneler, babalar ve gençler evlerde pratik uygulamalara geçecekler. Bu verimli ve bereketli durum bir yıl iki yıl sonra seviyeyi ne kadar artırır, bir düşünün! Hele beş on yıl sonra!.. Bilgilerimiz ve bunlara bağlı olarak görgümüz, dünya görüşümüz ve neticede hayatımız nasıl değişir, nasıl iyileşir tahmin edebiliriz. </p>
				<p class="a--paragraf-e">Netice olarak diyebiliriz ki, aile içi eğitimi geniş çapta gerçekleştirmede, memleketimizde, maddî ve içtimai ve hatta psikolojik ortam büyük ölçüde hazırdır. Ya biraz ıslah edilerek eski toplantılar, ya da bu maksada uygun, ehil kimselerin sorumluluğunda muayyen müfredatlar takip edilerek evlerde yapılacak, bir muallimliğe hazırlık okulu gibi işleyecek kurslarla, mutlaka anneler-babalar, ablalar ve ağabeyler yetiştirilmelidir. Buralarda yetişen büyükler, aile hayatlarında daha sağlıklı ve sorumluluk şuuru içinde diğer aile fertlerini yönlendirebilir, ev dersleri yapabilirler.</p>
				<p class="a--paragraf-e">Bilelim ki bu konuda en büyük eksiğimiz, planlı beşerî gayretlerdir. “Mevcutla iktifa dûn himmetliktir” deyip, yapılmakta olanlarla yetinmeyip, daha fazlasına talip olmak, daha verimli, daha müessir metotlar araştırmak, bu maksatla çalışanların sayısını ve kesafetini artırmak gerekmektedir. Çünkü yarınımızı tehdit eden menfi gelişmeler çok sistemli, çok hızlı, çok kesif ve çok tahripkâr ve acımasızdır. </p>
				<p class="a--paragraf-e">“Acele etmeyelim, vakit var!”, diyecek durumda değiliz. Yarın çok geç kalmış olabiliriz.</p>
				<p class="x2-baslik-e" id="toc_marker-10-2">Umumi (Genel) Dersler</p>
				<p class="x3-baslik-e" id="toc_marker-10-2-1">1. Umumi Derslerde Kullanılabilecek Bazı Uygulamalar</p>
				<p class="a--paragraf-e">Yukarıda anlatmaya çalıştığımız bu toplantılar sırasında neler yapılabilir, yapılacak bu şeyler nasıl uygulanabilir gibi sorular aklımıza gelebilir. Bu sohbetler sırasında uygulanabilecek bazı farklı uygulamaları, şartlara göre örnek alınabilir diye kaydediyoruz: </p>
				<p class="a--paragraf-e">a- Sırayla, hazırlanan konuşuyor: Sohbet grubuna dahil olan herkes, belirlenen bir programla, kendi gününde, önceden hazırladığı bir konuyu anlatıyor veya belirlenen bir kitabı tanıtıyor. Sonra müzakerelere geçiliyor. Konuyu hazırlayan kişinin, konuşacaklarını yazılı olarak hazırlayıp çoğaltarak, iştirakçilere, metni önceden vermesi de söz konusudur. </p>
				<p class="a--paragraf-e">b- Davet edilen bir kişi sohbet ediyor: Bazı sohbet grupları, önceden yapılan programla, her hafta yetkili gördükleri bir “bilen”i davet ederek onu dinliyorlar. Sonunda soru cevap faslı da olabiliyor.</p>
				<p class="a--paragraf-e">c- Yetkili bir kişi açıklıyor: Umumiyetle rastlanan bir metot. Haftada bir veya birkaç sefer yapılan sohbetlerde, her seferinde yetkili şahıs sohbetleri yürütüyor. Bir kitap takip ediyor. Gerekli açıklamaları yapıyor. Katılanlar katkıda bulunabilip, soru sorabiliyorlar.</p>
				<p class="a--paragraf-e">d- Kur’ada çıkan açıklıyor: Yetkili bir kimsenin uzun müddet emeğiyle müdâvimler belli bir seviye kazanınca, “Gelecek dersimiz ‘falanca kitaptır’ veya ‘falanca kitabın falanca bahsidir.’ Herkes hazırlansın, kur’a çekeceğiz. Kur’a kime çıkarsa o anlatacak. Hazırlanmadığı takdirde şu ceza var.” deniliyor. Cezanın miktarı oldukça ağır. Ders günü kur’a çekiliyor, şayet hazırlıksız birine çıkarsa, yenilenen kur’a kime çıkarsa o, konuyu anlatıyor. Anlatım ve müzakere sırasında anlaşılmayan ve zor olan noktalar üzerinde duruluyor, püf noktaları açıklanıyor. Hazırlık safhasında başka kaynaklar karıştıran, meselelere daha fazla nüfuz eden kimselerin mevzuya daha çok katkısı olabiliyor. Bu sayede herkes kitap okuma alışkanlığı kazanıyor ve çok sayıda kitap okumuş oluyor, herkeste kendine güven oluşuyor, anlatma cesareti artıyor ve herkes hocalık havasına girebiliyor, içlerinde yeni bir grup oluşturma isteği doğuyor.</p>
				<p class="a--paragraf-e">Kanaatimce, bütün toplantı gruplarının ulaşmak üzere belirleyeceği hedef bu olmalıdır. Bu seviyedeki toplantılara devam edenlerden her biri, müstakil olarak başlatacakları bir toplantı grubunun muallimi olabilecek, belki de bir yıllık bir çalışma ile, grubunu sıfırdan bu seviyeye getirebilecektir. </p>
				<p class="a--paragraf-e">Bu toplantıların yapıldığı evler, şu kitabımızın ilk bölümünde açıklamasını yaptığımız Yunus suresinin 87. âyetinde zikri geçen ve bütün mümin evlerinin kıble kılınmasını gerçekleştirmek üzere Hz. Musa ve kardeşine hazırlanması emredilen “bazı evler” grubuna girmektedir ve onların hizmetini vermektedir. Aslında bunların oluşumunu zuhurata bırakmak, zikri geçen âyetin ruhuna tam uymuyor. Kendisini Hz. Musa ve kardeşi (Hârun) makamında sorumlu hisseden imkân ve yetki sahiplerinin (yani bir kısım idareciler, belediyeciler, zenginler, âlimler gibi) imkan ve yetkilerini, bu kıvamda insanların yetişmesini sağlayacak müesseseleri gerçekleştirme istikametinde seferber etmeleri gerekmektedir.</p>
				<p class="a--paragraf-e">e- Büyükler küçüklere öğretiyor: Bu tür sohbetlerin küçüklere, daha ziyade aile içinde geçtiği ifade edilebilir. Babanın (veya annenin veya her ikisinin de) yakın ilgisiyle yetiştirilmiş olan büyük evlat, arkadan gelen kardeşleriyle, yine babanın rehberliğinde ilgileniyor; küçük kardeşlerine namazda okunacak duaları, sureleri, ilmihâl bilgilerini öğretiyor. Öğretecek duruma gelen her büyüyen, bir sonraki kardeşinin öğretici-sorumlusu oluyor. Böylece evde yapılacak bir kısım işler çocukların sorumluluğuna dağıtılmış oluyor. Yakın ilgi ve takiple, bunların gerçekleştirilmesi alışkanlık hâline getiriliyor. Vazifesini ciddiye alıp zamanında başarıyla yapanlar mükâfatlandırılıyor. Evinde bu uygulamayı gerçekleştiren ve bize anlatan zat, “Çocuklara zaten alacağım oyuncak, elbise, ayakkabı gibi ihtiyaçlarını, gezdirme, eğlendirme gibi isteklerini başarılı işlerine bir mükâfat olarak yapıyorum, onlar da memnun oluyor, ben de memnun kalıyorum. Çocuklarım böylece birbirlerine sahip çıkıyor, evin bir kısım işlerinden kendilerini sorumlu hissediyor, anneleri de rahatlıyor, ben de.” dedi ve ilave etti “Seyehata çıkacağımız zaman herkes kendi valizini kendisi hazırlıyor. Annelerine veya bana sadece son bir kontrol düşüyor. Öyle hale gelindi ki, kontrole bile hacet duymuyoruz, çocuklar işlerini öylesine eksiksiz yapmaya alıştılar.”</p>
				<p class="x3-baslik-e" id="toc_marker-10-2-2">2. Umumi Derslerin Edebiyle İlgili Bazı Tavsiyeler</p>
				<p class="a--paragraf-e">Uygulanmaya başlandığı takdirde zamanla gelişip müesseseleşeceğine inandığımız aile içi eğitimle ilgili bazı tavsiyelerimizi burada kaydedeceğiz.</p>
				<p class="x4-baslik-e" id="toc_marker-10-2-2-1">a. Bıktırmamak</p>
				<p class="a--paragraf-e">Evlerde yapılacak dost ve akrabalar arası irfan sohbetlerinin bıktırıcı bir kesafet ve çoklukta olmamasına dikkat edilmelidir. Bu nevi toplantılar çok fazla olursa, iştirakçileri bıkma ve usanmaya sevk edeceği gibi, faaliyeti yapanları, kendi evleriyle meşguliyette ihmale sevk eder; ikisi de zararlıdır. Nitekim İslam’a hizmet için fedakârâne çalışan nice hizmet erlerinin çocuklarında zaman zaman görülen eksiklikler dikkat çekmekte ve haklı dedikodulara sebep olmaktadır. Bu durumun, büyük ölçüde, metotta yer verilen gayr-ı İslâmîlikten kaynaklandığı kanaatindeyiz. Yani dışarıda koşarken ev ihmal ediliyor olmalı.</p>
				<p class="a--paragraf-e">Bu noktada, halka umumi dersler veren İbn-i Abbâs’ın, İkrime’ye <span class="x-aleyhisselam--e" xml:lang="tr-TR">(radıyallahu anhumâ)</span> yaptığı bir nasihati yeri gelmişken hatırlatmak isteriz: ‘İkrime rahimehullah anlatıyor: İbn-i Abbas <span class="x-aleyhisselam--e" xml:lang="tr-TR">(radıyallahu anhumâ)</span> dedi ki: “İnsanlara haftada bir kere hadis konuş. Buna uymazsan iki kere olsun. Daha çok yapmak istersen üç olsun. Sakın halkı şu Kur’ân’dan usandırma! Halk kendi meselelerini konuşurken, senin onlara gelip sözlerini keserek, bir şeyler anlatıp onları bıktırdığını görmeyeceğim. Onlar konuşurken sus ve dinle. Onlar sana gelip ‘Konuş!’ diye talepte bulununca, istiyorlar demektir, o zaman konuşursun…”<span class="footnote-e" xml:lang="tr-TR"><a href="#footnote-288-307" id="footnote-288-307-backlink">307</a></span></p>
				<p class="a--paragraf-e">Burada halkı irşat ve talimde dikkat edilmesi gereken bazı mühim edepler beyan edilmektedir: </p>
				<p class="a--paragraf-e">1- Haftada birçok kere değil, en ziyade üç kere irşat etmek. Normali bir defadır. Sebebi de açıklanmaktadır: Usandırmamak.</p>
				<p class="a--paragraf-e">2- İkinci bir husus, talip olmayan, istek izhar etmeyene de konuşup davette bulunmamak. Bazı âlimler buna mekruh demiştir. </p>
				<p class="a--paragraf-e">3- Ayrıca hadis, insanların konuşmalarını keserek talimde bulunmayı da yasaklıyor. Âlimler buradan hareketle, “İlim, isteyene ve hırs gösterene öğretilmelidir.” demiştir. Öyleyse, ilmi neşredenler, önce öğrenmeye arzu uyandırıcı tedbirler almalı, arzuların uyanacağı fırsatları kollamalı, ondan sonra anlatmaya geçmelidir. Bu durumlar göz önüne alınmadan yapılacak irşat faaliyeti nefret uyandırır, akim kalır.<span class="footnote-e" xml:lang="tr-TR"><a href="#footnote-288-308" id="footnote-288-308-backlink">308</a></span> Resûlullah’ın tebliğde önem verdiği düsturlardan birinin bu olduğunu, telkinden önce insanları almaya hazırladığını, onların alıcı durumlarını kollayıp fırsatları değerlendirdiğini bilmeliyiz.<span class="footnote-e" xml:lang="tr-TR"><a href="#footnote-288-309" id="footnote-288-309-backlink">309</a></span></p>
				<p class="x4-baslik-e" id="toc_marker-10-2-2-2">b. Anlaşılır Dille Konuşmak</p>
				<p class="a--paragraf-e">Hz. Ali’nin <span class="x-aleyhisselam--e" xml:lang="tr-TR">(radıyallâhu anh)</span> bir sözü de burada hatırlatılmaya değer: “İnsanlara anlayacakları şeyleri anlatın. Allah ve Resûlü’nün tekzip edilmelerini ister misiniz?”<span class="footnote-e" xml:lang="tr-TR"><a href="#footnote-288-310" id="footnote-288-310-backlink">310</a></span> </p>
				<p class="a--paragraf-e">Hz. Ali burada, muhatabın anlayacağı şeylerle irşat yapmayı, anlayamayacakları şeylerden bahsetmemeyi emretmektedir. Hadisin bir başka vechinde, “Anlaşılması zor olacak şeyleri de terk edin.” denmiştir. Âlimler bu hadisten hareketle “müteşâbih” meselelerin ulu orta halka açıklanmasını mekruh addetmişlerdir. İbn-i Hacer, bir kısım hadislerin tahdis edilmesini (anlatılmasını) mekruh addeden Selef’ten örnekler verir:</p>
				<p class="a--paragraf-e">* Ahmed ibn-i Hanbel, zahiri yani ilk anlaşılan manası sultana isyan etmeyi ifade eden hadisleri;</p>
				<p class="a--paragraf-e">* İmam Mâlik, Cenab-ı Hakk’ın sıfatlarıyla ilgili hadisleri;</p>
				<p class="a--paragraf-e">* Ebû Yusuf, garâibe giren hadisleri;</p>
				<p class="a--paragraf-e">* Hz. Ebû Hüreyre de halkın anlayamayacağı endişesiyle bir kısım hadisleri rivayet etmediğini söylemiştir ki, bunların Huzeyfe <span class="x-aleyhisselam--e" xml:lang="tr-TR">(radıyallâhu anh)</span> tarafından rivayet edilen fitne ile ilgili hadisler olduğu kabul edilmiştir. Nitekim Ebû Hüreyre’nin, “Ben Resûlullah’dan <span class="x-aleyhisselam--e" xml:lang="tr-TR">(aleyhissalâtu vesselâm)</span> iki kap dolusu hadis belledim. Bunlardan birini halka yaydım. Ötekine gelince, şayet onu yaymış olsam şu gırtlak kesilirdi.” dediği meşhurdur.</p>
				<p class="a--paragraf-e">İbn-i Mes’ud anlaşılmaz sözlerin “fitneye sebep olacağı”na dikkat çeker: “Sen bir cemaate akıllarının almayacağı bir şey söylersen mutlaka bu, bir kısmına fitne olur.”<span class="footnote-e" xml:lang="tr-TR"><a href="#footnote-288-311" id="footnote-288-311-backlink">311</a></span></p>
				<p class="a--paragraf-e">Âlimler söylenecek sözün, iyice anlaşılamayacak veya yanlış anlaşılacak olduğu takdirde -hadis bile olsa- söylenmemesi gerektiğine dikkat çekmişlerdir. İçinde bulunulan şartlar, değil hadis, âyet bile olsa yanlış anlaşılmalara, hoş olmayan tepki ve tevillere sebep olacaksa, onları hiç zikretmemek daha muvafıktır. Rivayet edilip edilmeyecek meseleyi tespitte bir ölçü, hadisin zâhirinin kafa karıştırıcı olup olmamasıdır. </p>
				<p class="a--paragraf-e">Konunun daha iyi anlaşılması için, Hasan Basrî Hazretleri’nin bu sadetteki bir değerlendirmesini hatırlatmak isteriz: O, Hz. Enes’ın <span class="x-aleyhisselam--e" xml:lang="tr-TR">(radıyallâhu anh)</span> Resûlullah’ın Ureynelilere verdiği ceza ile ilgili haberi<span class="footnote-e" xml:lang="tr-TR"><a href="#footnote-288-312" id="footnote-288-312-backlink">312</a></span> Haccâc-ı Zâlim’e anlatmasını hoş karşılamamıştır. Zira Haccâc, Müslümanların kanını ölçüsüzce dökmede onu esas almış ve hadisten, hiçbir fıkhî usule uymayan hükümler çıkarmıştır. </p>
				<p class="a--paragraf-e">Özetle söylemek gerekirse, sadece zahiri manası esas alındığı takdirde yanlışlıklara gidileceğinden korkulan durumlarda, izahını yeterince yapma gücünü kendinde bulamayanların o çeşit âyet, hadis ve hatta meseleleri gündeme getirmesi uygun değildir.</p>
				<p class="harici-baslik-e">Resûlullah’tan Bir Örnek</p>
				<p class="a--paragraf-e">İbn-i Abbâs’ın yukarıda kaydedilen uygulaması, menşeini Hz. Peygamber’in sünnetinde bulur. Çünkü bir Buhârî hadisinde geldiği üzere, Aleyhissalatu vesselam bilgilendirme faaliyetlerini yaparken, ashabını usandırmamaya dikkat eder, vaaz ve nasihat günlerini bu endişeyle seçer, her gün vaaz etmekten kaçınırdı.<span class="footnote-e" xml:lang="tr-TR"><a href="#footnote-288-313" id="footnote-288-313-backlink">313</a></span> Bu sünnete uygun olarak, sadece perşembe günleri vaaz eden İbn-i Mes’ud’a, “Niye her gün vaaz etmiyorsun?” diye soran ve daha çok istifade etmek isteyenler olur. Onun verdiği cevap şudur:</p>
				<p class="a--paragraf-e">– Beni her gün konuşmaktan alıkoyan şey, sizi usandırma korkusudur. Ben vaazda sizlerin hâline, iştiyaklı olmanıza dikkat ediyorum, tıpkı Aleyhissalatu vesselam’ın usanmamamız için bizim halimizi gözettiği gibi.”<span class="footnote-e" xml:lang="tr-TR"><a href="#footnote-288-314" id="footnote-288-314-backlink">314</a></span></p>
				<p class="a--paragraf-e">Bu meselede netice olarak, komşular, tanışlar arasında cereyan edecek grup derslerinin haftada kaç sefer olacağı meselesi, ailelerin, fertlerin durumlarına bağlıdır. Eski alimlerimiz, Ashâb’ın uygulamalarını göz önüne alarak şöyle bir açıklamaya yer verirler: “Usanma ve bıkma verme ihtimaline binaen, buna her gün devam etmeyi terk etmek de müstahsen kabul edilmiştir, her ne kadar ara vermeden devam edilmesi matlup ise de. Ne var ki, yine de meseleyi birkaç kısma ayırmak gerekir:</p>
				<p class="a--paragraf-e">1) Zahmet ve zorlanmaya girmeden, şevkle her gün ders.</p>
				<p class="a--paragraf-e">2) Gün aşırı dersler. Bu durumda terk edilen gün, istirahate tahsis edilmiş olur, tâ ki müteakip ders daha şevkle karşılansın.</p>
				<p class="a--paragraf-e">3) Haftada bir gün ders. Bugün, şahıslara, şartlara göre değişir. Ancak hepsinde esas olan “şevk ve arzunun bulunmasını sağlamak”tır.<span class="footnote-e" xml:lang="tr-TR"><a href="#footnote-288-315" id="footnote-288-315-backlink">315</a></span></p>
				<p class="x4-baslik-e" id="toc_marker-10-2-2-3">c. Şevki ve Devamlılığı Sağlamak</p>
				<p class="a--paragraf-e">Her çeşit öğretim faaliyetlerinde şevkin (motivasyon) yeri önemlidir. Üniversiteye girme hevesi, dünyevî peşin ücret, mevki-makam veya unvan kazanma azmi gibi durumlar bir kısım kurslara, seminerlere, derslere insanların devamını sağlamaktadır. Yani bunların peşin olan, gözle görülen dünyevî neticeleri ciddi bir şevk kaynağı olmaktadır. Ama peşin maddî, dünyevî bir vaadi olmayan evlerde yapılacak hususî, hasbî kültürel faaliyetlerin müşevvik, cazip bir yönü yoktur. Bunlar bir kısım tedbirlerle cazip hâle getirilmezse bunların devamı sağlanamaz.</p>
				<p class="a--paragraf-e">Devamın sağlanabilmesi için;</p>
				<p class="a--paragraf-e">1) Sorumluluk duygusu uyandırılarak, bunun dünyevî ve uhrevî önemi iyi benimsetilmelidir.</p>
				<p class="a--paragraf-e">2) Dersler, seminerler usandırıcılıktan çıkarılmalıdır. Bunun için gerek “muhteva” gerek “üslup ve metot” gerekse “kullanılan araçlar ve teknik cihazlar” ve “iyi hazırlanmak” gibi tedbirlerle bu toplantılar cazip hâle getirilmelidir.</p>
				<p class="a--paragraf-e">Muhteva deyince, ele alınan meseleleri kastediyoruz. Gerçekten lüzumlu, bir surette ihtiyaç duyulan veya duyurulan konular üzerinde durulmalıdır. Malumu ilam kabilinden herkesin bildiği şeylerin tekrarı veya günlük hayatta ihtiyaç ve gerek duyulmayan şeyler cazibeyi ortadan kaldırır.</p>
				<p class="a--paragraf-e">Üslup ve metot, muhatapların yaş durumları, irfan ve kültür seviyeleri, ele alınacak konu gibi çok farklı hususlarla geliştirilecek bir vetiredir. Bu husus, pedagojik formasyonu gerektirir. Bu, bazı kimselere, ilk başta zor gibi görünse de aşılması zor bir engel değildir. </p>
				<p class="a--paragraf-e">Teknik cihaz meselesi de gözümüzü yıldırmamalıdır. Siyah tahta ve onun yerini tutacak malzemeden başlamak üzere, tepegöz, projeksiyon, video, sinevizyon gibi günümüzün geliştirilmiş tekniklerini kullanarak konuların işlenmesi dinleyenlerin dikkatini canlı tutacak, derslerin etkisini artıracaktır. Aile eğitimi meselesinde hizmete azmedenlerin, bir surette bu teçhizatı temin etmeleri ve bunların kullanımlarını öğrenmeleri gerekir.</p>
				<p class="a--paragraf-e">Hazırlanmanın önemi açıktır. Bu sadette fazla bir şey söylemeye gerek yoktur. Çünkü Kur’ân-ı Kerim, “Hiç bilenlerle bilmeyenler bir olur mu?”der. Öğretme azminde olan, elbette öğreteceği şeyleri önce kendisi öğrenecektir. Bir öğretecekse, onu kendisi kaç misliyle öğrenmelidir ki konuya hâkim olsun, dinleyenleri ikna etsin, meseleyle ilgili sorulara cevap verebilsin. Yine dinimizin ilk emri olan “Oku!”ya uyarak, ele alacağımız konuları değişik kaynaklardan çokça okumak suretiyle, bu konuların bütün yönlerini yeterince kavradıktan sonra başkasına öğretmeye ve anlatmaya geçmeliyiz. Yarım yamalak bilgi, dinleyenler üzerinde olumlu tesir bırakmaz, ilgi uyandırmaz.</p>
				<p class="x4-baslik-e" id="toc_marker-10-2-2-4">d. Tedriç ve Kolaylaştırmak, Zorlaştırmamak </p>
				<p class="a--paragraf-e">Metotta tedricîlik esastır. En kolay, en cazip bahislerden kademe kademe, zor ve cazibesi az olanlara doğru gidilmelidir. Keza en lüzumlulardan derece derece daha az lüzumlulara geçilmelidir. </p>
				<p class="a--paragraf-e">Tedrice yer vermek muhatabın derslere olan şevkini sağlamak için de önemlidir. Âlimler, “İlim öğretimi tedricî olmalıdır, çünkü başlangıcı kolay olan şey, bunu öğrenmeye başlayana cazip gelir ve öğrenmekten zevk alır.” demiştir.<span class="footnote-e" xml:lang="tr-TR"><a href="#footnote-288-316" id="footnote-288-316-backlink">316</a></span></p>
				<p class="a--paragraf-e">Muhatapta tedriç düsturunu açıklarken, birinci muhatap olarak Aleyhissalatu vesselam’ın kendisinin karşımıza çıkması, bunu aşmada üç yıl harcaması, muhtevada tedriç bahsinde “besmele”mizin üç ayrı safhada tamamlanması gibi örnekler cidden düşündürücüdür.</p>
				<p class="a--paragraf-e">Evet, besmelesi üç safhada tamamlanan, Kitab’ı 23 yılda indirilen bir dinin mensupları olan bizler için, öğretimde tedriç meselesinin nasıl hassas, ciddi, öncelikli olması gerektiğini anlamak kolaydır.</p>
				<p class="a--paragraf-e">Öğretimde tedriç yönteminin esas alınması gerektiği gibi, önemli olan meseleler de sıkça, söz düşürülerek tekrar edilmelidir. </p>
				<p class="x4-baslik-e" id="toc_marker-10-2-2-5">e. Münâvebe (Nöbetleşme)</p>
				<p class="a--paragraf-e">Grup toplantılarına bir ailenin bütün efradı katılamayabilir. Veya yakın komşular da her seferinde muntazaman gelemeyebilirler. Bu durumlarda, sünnette gelen münâvebe usulüne başvurulmalıdır. Yani bir seferinde biri, diğer seferinde öbürü katılır. Katılanlar işlenen, üzerinde durulan bahisleri, katılamayana, en kısa zamanda aktarır veya katılmayan, kaçırdıklarını öğrenmeye önem verir. Bunun sünnetteki örneğine gelince, Hz. Ömer şöyle anlatıyor: “Ben, Ensârî kardeşimle, Resûlullah’a uğrama hususunda anlaşmıştım: Bir gün o uğruyor, bir gün ben uğruyordum. Ben gittiğim zaman, o gün Resûlullah’a gelen vahy ve diğer haberleri akşama kardeşime anlatıyordum. Ensârî kardeşim de kendi nöbetinde Resûlullah’a gidiyor, görüp işittiklerini akşam bana anlatıyordu…” Buhârî, bu hadisi: “İlim öğrenmede Münâvebe” adını verdiği bir bapta kaydeder.<span class="footnote-e" xml:lang="tr-TR"><a href="#footnote-288-317" id="footnote-288-317-backlink">317</a></span></p>
				<p class="x4-baslik-e" id="toc_marker-10-2-2-6">f. Sürenin İyi Ayarlanması</p>
				<p class="a--paragraf-e">Derslerin süresi iyi ayarlanmalıdır. Bu sürenin kısa olması elbette çok uygun olmaz. Ancak fazla uzatılması da doğru değildir. Uzatmanın en az iki yönden mahzurlu olduğu unutulmamalıdır. İlk olarak, toplantının yapıldığı ev yönünden mahzurlu olabilir. Dersin süresi uzadığı takdirde, evin başka işleri, meşguliyetleri aksayabilir. Keza iştirakçiler açısından da mahzurlu olabilir: Erken dönmediği takdirde evde işleri aksayacak olanlar, mesai bitimi evine dönecek erkeği olanlar, okuldan dönecek çocuğu olanlar çıkabilir. Şehirlerde, resmi dairelerdeki mesai bitimi bir ölçü olarak alınıp ders programlarının başlama ve bitiş vakitleri buna göre ayarlanmalıdır. </p>
				<p class="x4-baslik-e" id="toc_marker-10-2-2-7">g. Dakiklik</p>
				<p class="a--paragraf-e">Derslerin bilhassa başlama vakitlerinde dakik olunabilirse zamanda bereket hâsıl olur. Ama herkes vaktinde gelmezse, elbette ki birçok sıkıntılar ve zaman bereketsizliği meydana gelir. Programın tamamlanması için dağılma saatini geciktirmek zorunda kalınır. Bu da bir önceki paragrafta temas ettiğimiz mahzurları beraberinde getirir. Onun için, bazı müeyyideler koyma pahasına da olsa, dakik olmaya alışmaya çalışmalıyız.</p>
				<p class="x4-baslik-e" id="toc_marker-10-2-2-8">h. Dayanışma</p>
				<p class="a--paragraf-e">Yukarıda, bu faaliyete delil olarak kaydettiğimiz âyette zikredilmiş olan “evlerin kıble kılınması” tabirinde geçen “kıble” kelimesinden çıkarılan bir mana, “dayanışma” idi. Bu ilahî irşattan anlayacağımız bir mana da, belirtildiği şekilde teşkil edilen ders grubunda, grup üyelerinin yardımlaşmaya yer vermeleridir. Yani durumu daha iyi olanlar, ihtiyaç sahiplerine bir surette yardım eli uzatmalıdır. Bu dayanışmanın, karşılıklı olarak muhabbeti, saygı ve sevgiyi artıracağı açıktır. Geçim sıkıntısının had safhaya vardığı zamanımızda, bu çeşit davranışlar daha da önem kazanmıştır. Çünkü bu maddî sıkıntıyı insan avlamak için fırsat bilip birçok kimseyi aldatan misyoner faaliyetler kulağımıza gelmekte, basına ve hatta ekranlara yansımaktadır. Hâl böyle olunca, Resûlullah’ın işlettiği müellefe-i kulûb müessesesini, günümüzde en müessir ve makul şekilde işletmek gerekir. Sadedinde olduğumuz ders grupları, bunu yeniden icraata koymada iyi bir fırsat olabilir. Unutmayalım, bir Arap atasözünde, “İnsan, ihsanın kölesidir.” denmiştir.</p>
				<p class="x2-baslik-e" id="toc_marker-10-3">Ailede Ev İçi Dersler</p>
				<p class="x3-baslik-e" id="toc_marker-10-3-1">1. Ev İçi Derslerinin Önemi</p>
				<p class="a--paragraf-e">Kur’ân-ı Kerim’in kesin bir hükmüne göre, içinde bulunduğumuz gevşeklik ve uyuşukluktan çıkabilmek için kendi irade ve gayretimizle bir şeyler yapmazsak, gökten inme bir kurtuluş beklemeye hakkımız yoktur: “Şurası muhakkak ki, bir kavim, kendinde olan (kötülüğü iyiye tebdil etmedikçe) Allah, o kavimde olan (kötülüğü) değiştirmez.” <span class="ayet-kaynaklari-e" xml:lang="tr-TR">(Ra’d, 13/11)</span> Eğer hâlimizin değişmesini, daha iyiye gitmesini istiyorsak, kendi irade ve gücümüzü kullanarak, arzu ettiğimiz istikamette yol alma gayretine gireceğiz. Bu da, temel değerlerimizi önce kendimize kazandırıp, bu değerlere uygun bir hayat düzenine girmemize bağlıdır. Bunu temin edebilmek için ev dersinin gereğine inananlar, yarını, yeni şartların oluşmasını beklemeden bu işe hemen başlamalıdır.</p>
				<p class="a--paragraf-e">Resûlullah, İslam’a girenlere, her seferinde, ailelerine de İslam’ı öğretmelerini tembih ettiği için, aile fertlerinden bilenlerin, bilip öğrendiklerini bilmeyenlere, yeni yetişenlere öğretmesi bir vazife olmuştu. Bazı açıklamalara göre, Hz. Ömer halife oluncaya kadar, kişi kızını ve küçük kardeşini kendisi okutuyor, büyük olan da zihinlerinin canlılığı sebebiyle büyükten karşılıklı olarak alıyordu. Fetihler artıp, Arap olmayanlar ve çöllerde yaşayanlar da İslam’a girince çocukların sayısı çok arttı. Bunun üzerine Hz. Ömer, çocukların talim ve te’dibi (eğitimleri) için müstakil mektep binalarının inşasını ve muallimlerin tespitini emretti…”<span class="footnote-e" xml:lang="tr-TR"><a href="#footnote-288-318" id="footnote-288-318-backlink">318</a></span> </p>
				<p class="a--paragraf-e">Bidayetteki bu uygulama, aile fertlerini yetiştirme işinin aile reisinin sorumluluğunda olduğunun ve hatta eğitim işinin öncelikle de, evlerde olması gerektiğinin tespitinde önemli bir delil olarak değerlendirilebilir diye düşünüyoruz. Nitekim Resûlullah, etrafındakileri öğrenmeye teşvik ederken, öğretmeye de teşvik etmiştir. Yani insan, bildiğini, en yakınlarından, ailesinden başlayarak başkasına da öğretecektir.</p>
				<p class="a--paragraf-e">“Benden bir şey [söz, amel] öğrenip, onu başkasına da, öğrendiği şekilde öğreten kişi(nin yüzünü kıyamet günü) Allah taze kılsın. Nice sonradan öğrenen, bizzat dinleyenden daha iyi kavrar.”<span class="footnote-e" xml:lang="tr-TR"><a href="#footnote-288-319" id="footnote-288-319-backlink">319</a></span></p>
				<p class="a--paragraf-e">İbn-i Mâce’nin bir rivayetindeki bu tembihi, Aleyhissalatu vesselam, Kurban bayramı günü, namazdan sonra okuduğu hutbenin hemen ardından yapmıştır: “Burada hazır bulunup beni dinleyenler, burada bulunmayanlara tebliğ etsinler, duyursunlar…”<span class="footnote-e" xml:lang="tr-TR"><a href="#footnote-288-320" id="footnote-288-320-backlink">320</a></span> Hadiste zikredilen gâib (hazır olmayan)dan murat öncelikle aile fertleri, sonra komşular, sonra başkalarıdır. </p>
				<p class="a--paragraf-e">Şu hadis de öğrenme ve öğretme düsturunun farklı bir ifadesidir. Ebû Hüreyre’nin anlattığına göre Aleyhissalatu vesselam, “Şu söyleyeceğim kelimeleri kim benden alıp amel edecek veya amel edeceklere öğretecek?...” buyurmuştur.<span class="footnote-e" xml:lang="tr-TR"><a href="#footnote-288-321" id="footnote-288-321-backlink">321</a></span></p>
				<p class="x3-baslik-e" id="toc_marker-10-3-2">2. Ev İçi Derslerinde Göz Önüne Alınması Gereken Hususlar</p>
				<p class="a--paragraf-e">Ev derslerine başlarken, öncelikle, bunun başarılı ve hele de devamlı olması için gerekli zemin hazırlanmalıdır. Değilse, bu da, millet olarak iliklerimize işleyen ve “Türk gibi başlamak...” tabiriyle ifadeye dökülmüş olan bir zaafımızın kurbanı olabilir. Bu tabirle, bir işe heyecanla hızla başlayıp, çok geçmeden saman alevi gibi sönmeyi, başlanan işi yarıda bırakmayı ifade ederiz. </p>
				<p class="a--paragraf-e">Öyleyse, önce bunun gerçekleşmesi için gereken şeyler nelerdir, bizim şartlarımız ve imkânlarımız nelerdir, ailemizin terkibi nasıldır, neler yapabiliriz, eksiklerimiz ve yapamayacaklarımız nelerdir vs. gibi durumları iyi hesaplamamız, planı, programı, müfredatı, derslerin sayısını, zamanı, müddeti, kitap ve diğer ders malzemeleri gibi hususları ailemizin şartlarına göre tespit etmemiz gerekir. Unutmayalım ki, bir fiili planlarken, o işin cereyan edeceği zaman ve mekân (yer ve o yerin içinde bulunduğu içtimâî şartlar) göz önüne alınmazsa, birçok aksamalar olur. Öyleyse, çalışma planı yapılırken, devamlılığı ve verimliliği sağlamak için, iş-zaman ve mekân ilişkisi göz önüne alınmalıdır.</p>
				<p class="x4-baslik-e" id="toc_marker-10-3-2-1">a. Ailenin Nüfusu </p>
				<p class="a--paragraf-e">Ev dersi, karı-kocadan mürekkep iki kişilik bir ailede başlayabileceği gibi, çocuk ve başka büyükleri de olan kalabalık ailelerde de başlamalıdır. Yeni evlenen ve müstakil ev açan bir çift ile, küçük veya büyük çocukları olan veya aralarında yaşlı veya hastaların da bulunduğu aileler aynı programı uygulayamazlar. Yeni evlenenler koyacakları zengin bir programı daha rahat yapıp uygulama şansına sahiptirler.</p>
				<p class="a--paragraf-e">Derslerin devam ve inkıtasına etki edecek olan, evlerimizde eksik olmayan misafir durumu da düşünülmelidir. Önceden alacağımız prensip kararıyla “Misafirler de katılacak, kesintiye uğramayacaktır.” diye azmedilebileceği gibi, bu durumda derslerin yapılacağı saatler de düzenlenebilir. </p>
				<p class="x4-baslik-e" id="toc_marker-10-3-2-2">b. Kültürel Alt Yapı</p>
				<p class="a--paragraf-e">Alt yapısı ortak ve birbirine yakın seviyede olan fertlerden oluşan ailelerle, fertleri arasında pekçok farklılıkların bulunduğu aileler göz önüne alınmalıdır. Bilhassa takip edilecek kitaplar ve seviyeleri -en azından başlangıçta- ciddiye alınması gereken bir durumdur. Burada alt seviyedekileri esas alıp, daha basit ve kolay olanlardan başlamak gerekeceği açıktır. Dersi yürütecek kimsenin mevcut seviye farklılığını da izale edecek bir ön hazırlıkta bulunması, bu işe zaman ayırması elbette verimi de artırır, derslerin cazibesini de.</p>
				<p class="x4-baslik-e" id="toc_marker-10-3-2-3">c. İstişare ile Benimsetme </p>
				<p class="a--paragraf-e">Aile içinde ders yapmanın gereğine inanan anne, baba gibi büyükler, bu işe başlamadan önce diğerlerini de bunun gerekliliği konusunda iknaya çalışmalıdır. Söz gelimi baba, otoritesine dayanarak, emrivaki yaparak veya dayatma yoluyla buna başlarsa verim alamayabilir. Dahası kendisinin evde bulunmadığı zamanlar bu iş kesintiye uğrar. Halbuki, aile fertleri bunun gerek ve faydasına ikna edilir, karşılıklı konuşmalar ve istişarelerle ortak karar şekline dökülerek başlanırsa herkes şevkle iştirak eder.</p>
				<p class="a--paragraf-e">Kur’ân-ı Kerim, müminlere dünyevî işlerde istişareyi tavsiye eder. <span class="ayet-kaynaklari-e" xml:lang="tr-TR">(Şura, 42/38)</span> Sadece ev içi dersler için değil, aileyi ilgilendiren bütün işlerde istişare etmeyi, çeşitli meseleler ortaya çıktıkça ailenin bütün fertlerinin fikrini almayı evde alışkanlık haline getirebilirsek, bütün işler şevkle benimsenir. Ev içi dersle ilgili meselede ileri sürülecek muhalif görüşler, yine bu yolla kolay çözülebilir. Küçüklere, “dersleri takip edip gerekenleri yapmaları halinde” memnun kalacakları hediyeler vadedilebilir.</p>
				<p class="x4-baslik-e" id="toc_marker-10-3-2-4">d. Başarıyı Ödüllendirme</p>
				<p class="a--paragraf-e">Derslerin hazırlanması, sunulması, okunması gibi faaliyetlerde, yapabilecekleri ölçüde herkese bir rol verilmelidir. Baba ve anne gibi büyüklere düşen görevlerden biri de başarılı olanlara “takdir” ve “mükâfat”lar vermeleridir.</p>
				<p class="x4-baslik-e" id="toc_marker-10-3-2-5">e. Devamlılık</p>
				<p class="a--paragraf-e">Yukarıda da söylediğimiz gibi, aile içi derslerinin en mühim meselesi devamlılığın sağlanmasıdır. Bu tıpkı yemek, içmek gibi günlük hayatımızın bir parçası olabilmeli; aile fertleri, hayatları boyunca, her gün böyle bir maksatla bir araya gelebilmeli; hatta evlenerek evden ayrılmış olsa bile, kurduğu yeni yuvada buna devam etmelidir. Böylece ailelerin saadet ve huzuru için gerekli olan “ailevî sohbet” şartı da bir ölçüde yerine getirilmiş olur. Öyleyse bu derslerin mutlaka devamlılığının sağlanması gerekir. Bunun gerçekleşmesine katkı sağlayacak bütün tedbir ve çarelere başvurulmalıdır. Resûlullah <span class="x-aleyhisselam--e" xml:lang="tr-TR">(aleyhissalâtu vesselâm)</span>, “İşlerin en hayırlı olanı az da olsa, devamlı olanıdır.” buyurmuştur.<span class="footnote-e" xml:lang="tr-TR"><a href="#footnote-288-322" id="footnote-288-322-backlink">322</a></span> Bu önemli meselenin sağlanması için şu tavsiyelerde bulunuyoruz:</p>
				<p class="a--paragraf-e">* Derslerin, herkesin iştirak edebileceği günlere ve vakitlere konması,</p>
				<p class="a--paragraf-e">* Diğer işleri aksatmayacak bir sürede tutulması,</p>
				<p class="a--paragraf-e">* Çeşitli tedbirlerle -ki bir kısmını yukarıda kaydettik- cazip hale getirilmesi,</p>
				<p class="a--paragraf-e">* Herkesin evde olacağı sabah ve akşam vakitlerine öncelik verilmesi,</p>
				<p class="a--paragraf-e">* Sabah vaktinin -ki üzerinde ayrıca duracağız- garantilenebilmesi için imkân nisbetinde erken yatılması,</p>
				<p class="a--paragraf-e">* Televizyon düğmesine hâkimiyet sağlanması.</p>
				<p class="a--paragraf-e">* Misafirliğe gidiş-dönüş âdâbı bile burada ele alınabilir -ki tavsiyemiz bunun müddetini yaz-kış kısa tutmaktır. Ne var ki, misafirlikler bile, yakın dostlarla bir araya gelip kendimizi yetiştirici proğramlara yer verecek olursak elbette bu başka bir planda ele alınacaktır.</p>
				<p class="x4-baslik-e" id="toc_marker-10-3-2-6">f. Proğramlı “Kitap Okuma” Saatleri</p>
				<p class="a--paragraf-e">Bu meseleler mevzubahis edilince anlatılan güzel bir örneği kaydetmek isterim: Gonca dergisinde yıllar önce yer verilen bir tavsiye üzerine, Giresun’da bazı okuyucular, ailece muayyen günler ve saatler tesbit ederek “Okuma saati” uygulaması yaparlar ve kapılarına koydukları levhaya: “Şu saatten-şu saate kadar okuma proğramındayız” diye not düşerler. Uygulamayı anlatan arkadaşım, sözünün devamında, şunu belirtti: Bunu gören bir Milli Eğitim Müfettişi, uygulamayı çok değişik ve ilgi çekici bularak Milli Eğitim Bakanlığı nezdinde yaptığı çalışmalarla. -memleketimizde bir türlü alışkanlık haline getirilemeyen- kitap okuma meselesinde mesafe katedmek üzere, 2002 yılında, Milli Eğitim Bakanlığınca bütün okullarımızda okuma saati ihdasını gerçekleştirir. </p>
				<p class="x4-baslik-e" id="toc_marker-10-3-2-7">g. Sorumlu Bir Kişinin Belirlenmesi</p>
				<p class="a--paragraf-e">Aile derslerinin verimliliği açısından, bu işten kimin sorumlu olacağı meselesi de büyük önem taşır. Bunun makul çözümü aileden aileye değişir. İlk nazarda babanın sorumluluğu akla gelirse de, pratikte öyle değildir. Baba, sık sık evden uzak kalmasını gerektiren bir işte çalışıyorsa ev dersleri aksar. Evde lise veya üniversitede okuyan biri varsa, bu iş için o da uygun olabilir. Dışardan ehil birini temin yoluna da gidilebilir. Hatta bu, bazı ihtisas gerektiren konularda zaruri de olabilir. Fakat dışarıdan temin, muvakkat çözümdür. Kanaatimce, bütün şartlarda, bu işin annenin sorumluluğunda olması en muvafık olanıdır. Hele dışarıda çalışma durumunda olmayan sağlıklı bir anne, benimsediği takdirde, bu dersleri kesintisiz devam ettirebilir. Ve dersler, kesintisiz devam etme şansına ancak ve ancak o müşfik annelerin fedakârlıklarıyla kavuşabilir.</p>
				<p class="a--paragraf-e">Tahsilli annelerin bu dersleri çok daha başarılı yürütecekleri aşikâr ise de, okuma-yazma bilen, sorumluluğunu müdrik, biraz da gayretli annelerin de, bunu bir derece yürütebileceğini söyleyebiliriz. Bunlar, başlangıçta biraz zorlansalar bile, zamanla çok daha başarılı hale geleceklerdir.</p>
				<p class="a--paragraf-e">Aile içi eğitim, yaygınlık kazanıp milletçe benimsendiği takdirde, ihtiyaç duyacak annelerin, bu maksatla belediyeler veya özel kuruluşlarca tertiplenecek kurslara tâbi tutulup, yetişmeleri sağlanabilir. Kanaatimiz o ki, halk kesimlerinde böyle bir hareket uyanıp hayırlı neticeleri görülmeye başlanınca, umulandan fazla bir ilgi görecek; kendini bu sadette yetersiz hisseden bütün anneler, bu maksatla açılan kurslara, maddî fedakârlıkları da göze alarak katılmak için can atacaklardır.</p>
				<p class="a--paragraf-e">Burada, merhum Süheyl Ünver’in konumuz açısından ibretlerle dolu bir hatırasını kaydedeceğiz: Babası, onu, Cağaloğlu’ndaki evlerinden oldukça uzakta olan, İstanbul’un Sarıyer semtindeki mahalle mektebine göndermektense, gidiş-geliş için kaybedeceği zamanı hesaplayarak bizzat meşgul olarak talim ve terbiyesini kendi eliyle vermeye azmeder. Her gün işine giderken, küçük Süheyl’e ödev verir. Ödevlerin yapılmasında annesi Süheyl’e yardımcı olur. Babası Enver Bey, akşam eve dönünce, oğluna dersleriyle alâkalı sorular sorar, ondan tatminkâr cevaplar alınca, Süheyl’e mükafat olarak şeker, çikolata verir. Yok beklediği cevapları alamazsa, Süheyl ağlamaya başlar, bunun üzerine annesi Safiye hanım’a: “Süheyl çalışmadı, oyun mu oynadı?” diye sorunca, anne oğlunu korumak ister. Gerçek şu idi ki, Süheyl çok yaramaz bir çocuktur. Onun bir oyun çocuğu olması öğrenmesine mânidir. Zira aklı fikri oyunda ve küçük kız kardeşi Sûre ile didişmektedir...<span class="footnote-e" xml:lang="tr-TR"><a href="#footnote-288-323" id="footnote-288-323-backlink">323</a></span> </p>
				<p class="x4-baslik-e" id="toc_marker-10-3-2-8">h. Ev Derslerinin Zamanı</p>
				<p class="a--paragraf-e">Peki, aile içinde yapılacak bu öğrenim ve öğretim çalışmaları her gün mü olmalı, haftanın bazı günlerinde mi? Aslında bunun cevabı aileden aileye değişebilir, herkes kendi şartlarına göre bir seçim yapacaktır. </p>
				<p class="a--paragraf-e">Fakat ideal olan, bu işe “her gün zaman ayrılmasıdır” diyebiliriz. Resûlullah’ın uygulaması da böyledir. Aleyhissalatu vesselam, imamlık, kadılık, devlet başkanlığı, başkomutanlık, belediye başkanlığı, muallimlik gibi sayabileceğimiz -onun günlük hayatını dolduran- pek çok yönleri sebebiyle herkesten çok meşguliyeti olan bir kimse idi. Bununla beraber, programlı ve dakik hareket etmesi sebebiyle, hem şahsî ilminin artmasına ve hem de aile fertleriyle ilgilenmeye her gün vakit ayırdığını anlamaktayız. Ailesi ile olan günlük ilgilerinden daha önce bahsedildiği için tekrara yer vermeden, kendi ilmini de artırmaya günlük olarak gayret ettiğini gösteren bir rivayet kaydedeceğiz. Resûlullah buyururlar ki: “Beni, Allah’a yaklaştıran ilmimin artmadığı bir gün yaşayacak olsam, o günü hayırla geçirilmeyen bir gün sayarım.”<span class="footnote-e" xml:lang="tr-TR"><a href="#footnote-288-324" id="footnote-288-324-backlink">324</a></span></p>
				<p class="harici-baslik-e">1. Sabah Vakti</p>
				<p class="a--paragraf-e">Kur’ân-ı Kerim’de en çok zikri geçen vakit, sabah vaktidir. Hasan Basri Çantay merhumun, Kur’ân mealinin birinci cildinin sonundaki, Kur’ân’da geçen belli başlı konularla ilgili fihristinde öğle, ikindi ve yatsı namazlarıyla ilgili olarak birer âyet gösterirken, sabah vaktiyle ilgili olarak 61 ve akşam vaktiyle de ilgili olarak 22 âyet göstermiştir. Müteakip âyet, konumuz açısından daha önemlidir: “Gecenin bir kısmında da O’na secde et, geceleyin uzun bir süre de O’na tesbih ve ibadet et!” Gerçekten Kur’ân’da mükerrer seferler, sabah ve akşam vakitlerinde yapılacak zikir ve tesbihlere önem verilip, bunun teşvik edildiğini görürüz. Şu âyette olduğu gibi: “Sabah akşam Rabbin adını zikret!” <span class="ayet-kaynaklari-e" xml:lang="tr-TR">(İnsan 76/25)</span> </p>
				<p class="a--paragraf-e">Hülasa sabah, aile derslerinin yapılacağı en uygun vakittir denilebilir. Çünkü, Aleyhissalatu vesselam, sabah namazını kıldıktan sonra yatmayı mekruh ilan etmiştir. Mekruh vakit çıkıncaya kadar mescitte kalan Resûlü Ekrem, namaz sonrası, ashapla sohbet edip onların yetişmesine katkıda bulunuyordu. Bu cümleden olarak rüyalar anlatılıyor, bunların yorumları yapılıyor, eyyâmu’l-Arap denen Arap tarihiyle ilgili vakalar, bilgiler tezekkür ediliyor, sorulara cevaplar veriliyordu. Bütün bunlar, ashabın umumi kültür yönünden yetişmesine yönelik bir faaliyet olarak değerlendirilebilir.</p>
				<p class="a--paragraf-e">Bundan sonra, kuşluk namazı kılarak evine dönen Aleyhissalatu vesselam ailesi, yani hanımlarıyla beraber oluyordu. Efendimiz bir hadislerinde şöyle buyururlar: “Sabah namazını kılıp, sonra da bir mescitte oturup güneş doğuncaya kadar Allah’ı zikretmem, bana, Allah yolunda düşmana sefere çıkmamdan daha sevimlidir. İkindi namazını kıldıktan sonra güneş batıncaya kadar geçen zaman için de böyle.”<span class="footnote-e" xml:lang="tr-TR"><a href="#footnote-288-325" id="footnote-288-325-backlink">325</a></span></p>
				<p class="a--paragraf-e">Hemen dikkat çekmek isteriz: Namaz kılmanın mekruh kılındığı bu iki vakti ilmî meşguliyetlerle geçirmek onların azami şekilde değerlendirilmesinin en iyi yoludur. Çünkü ilmî meşguliyetle geçen zaman, nâfile ibadetle geçen zamandan kıyas edilemeyecek kadar üstünlüğü ve verimliliği mevzubahistir az sonra kaydedeceğiz.</p>
				<p class="a--paragraf-e">Burada, sulh zamanında, yani normal geçen bir hayatın her gününde sabah namazından sonra kuşluğa kadar geçecek vakti değerlendirmenin ne derece hayırlı bir iş olduğunun beyan edildiğini görmekteyiz. Değilse, düşmanın istilası gibi ciddi bir tehlikeye karşı cihada çağrılma durumunda cepheye koşmamanın bir mazereti olamaz.</p>
				<p class="a--paragraf-e">Zamanımızda sabah namazından sonra mescitlerde dinî ve milli irfanın artırılmasına yönelik bir faaliyet, alışkanlıklarımıza pek yabancılaşmıştır. Gayyûr cami hocaları, bu sünneti ihya edip yeniden gelenekleştirebilirler. Ancak esas teklif etmek istediğimiz husus, ailemize yönelik öğretim ve tedris faaliyetleri için, bu ölü saatlerin kullanılmasıdır. Âyet ve hadislerde, sabah vaktine yapılan vurgu ve Aleyhissalatu vesselam’ın uygulamalarının, bizim de bu vaktin ailenin yetişmesi istikametinde değerlendirilmesine yönelmemiz için ilahî bir iş’ar olduğunu düşünüyoruz.</p>
				<p class="a--paragraf-e">Bu, uygulama ve tatbik etme imkânı yönüyle de çok uygundur. Çünkü o vakitte, ailenin bütün fertleri evdedir ve derse katılamayacak yaşta olanlar da uykudadır. Kahvaltıdan evvel veya sonra veya sofraya toplanma halinde, imkâna göre 10, 15, 20 veya 30 dakikalık -her gün devam edecek- bir ders yapma geleneği çok verimli olacaktır. Birkaç yılda çok şey öğrenilecek, çok şey kendiliğinden değişecektir.</p>
				<p class="harici-baslik-e">2. İkindi Vakti</p>
				<p class="a--paragraf-e">Yukarıda kaydettiğimiz hadiste Aleyhissalatu vesselam, ikindinin mekruh vaktini de, aynı kategoriye dâhil etmiştir. Ancak günümüz şartlarında bu vakti, ailevî faaliyetten ziyade ferdî yetişme yönüyle programa dahil etmemiz, gündeme almamız daha uygun olur diye düşünüyoruz. Hatta bu vakti, o gün ailemizde yapacağımız ortak dersin çalışması olarak bile düşünebiliriz.</p>
				<p class="harici-baslik-e">3. Akşam Vakti</p>
				<p class="a--paragraf-e">Rivayetler, Hz. Peygamber’in akşam namazından sonra yatsı namazını kılmadıkça yatmadığını, normal durumlarda da, yatsıyı kıldıktan sonra fazla vakit geçirmeden yattığını, aksi davranışı mekruh addettiğini belirtir.<span class="footnote-e" xml:lang="tr-TR"><a href="#footnote-288-326" id="footnote-288-326-backlink">326</a></span> Âlimler, bu keraheti, yatsı namazının geçirilmesi endişesiyle izah eder. Bir sebeple bu korku izale edildiği takdirde, kerahetin kalkacağını belirtirler.<span class="footnote-e" xml:lang="tr-TR"><a href="#footnote-288-327" id="footnote-288-327-backlink">327</a></span></p>
				<p class="a--paragraf-e">Bazı rivayetlerde gecenin ikinci yarısında teheccüte kalkmanın efdal olacağı, bu sebeple Aleyhissalatu vesselam’ın gecenin ilk yarısında uyuyup ikinci yarısında kalktığı belirtilir.<span class="footnote-e" xml:lang="tr-TR"><a href="#footnote-288-328" id="footnote-288-328-backlink">328</a></span></p>
				<p class="harici-baslik-e">4. Gece Vakti</p>
				<p class="a--paragraf-e">Aile eğitim ve öğretimi için, gece vakti de göz önüne alınmalıdır. Sabah vakti şartlarımıza uygun düşmüyorsa, gece vaktinden istifade etmek de bir imkândır. Kur’ân-ı Kerim’de, kaba bir hesapla, gündüz (nehâr) ve gündüzün kısımlarıyla ilgili kelimeler 106 kere geçerken, gece (leyl) ve gecenin kısımlarıyla ilgili kelimelerin 117 sefer geçmesi <span class="ayet-kaynaklari-e" xml:lang="tr-TR">(İslam’da Zaman Tanzimi s. 20)</span>, kendimizi ve ailemizi yetiştirmede gece vaktinin daha müessir olabileceğine ilahî bir irşad olarak da yorumlanabilir, diye düşünüyoruz.</p>
				<p class="a--paragraf-e">Resûlullah’a fetretu’l-vahy döneminden sonra ikinci sırada vahyedilmiş olan Müzemmil suresinin ilk yedi âyetinin, gecenin kullanılmasıyla ilgili olması, bizce pek önemli bir irşattır. Böylece daha peygamberliğin en başında, öğrenme ve kendini yetiştirme meselesinde gecenin ehemmiyetine dikkat çekilmiş oluyor : “Ey örtüsüne bürünen Resûlüm! Geceleyin kalk da az bir kısmı hariç geceyi ibadetle geçir. Duruma göre gecenin yarısında veya bundan biraz daha azında veya fazlasında ibadet etmen de yeterlidir. Kur’ân’ı ağır ağır düşünerek oku.. Biz sana pek ağır bir söz vahyedeceğiz. Muhakkak ki geceleyin kalkıp ibadet etmek daha tesirlidir ve Kur’ân okuyuş bakımından daha düzgün, daha sağlam bir tilavet sağlar. Halbuki gündüz seni meşgul edecek yığınla iş vardır.” <span class="ayet-kaynaklari-e" xml:lang="tr-TR">(1-7. âyetler)</span> </p>
				<p class="a--paragraf-e">Nitekim Resûlullah için farz mesabesinde bir emir olan teheccüt <span class="ayet-kaynaklari-e" xml:lang="tr-TR">(İsra, 17/79)</span>, diğer müminler için pek çok âyette tavsiye edilen nafile bir ibadettir.<span class="footnote-e" xml:lang="tr-TR"><a href="#footnote-288-329" id="footnote-288-329-backlink">329</a></span> Resûlullah’a hitaben gelen şu âyet, bize de hitap eder ve gündüzün telaşı içerisinde kendimizi yetiştirme yolunda bulamayacağımız geniş vakitleri, geceleri bulabileceğimiz hususunda bize yol gösterir: “Gecenin bir kısmında da O’na secde et, geceleyin uzun bir süre de O’na tesbih ve ibadet et!” <span class="ayet-kaynaklari-e" xml:lang="tr-TR">(İnsan, 76/26)</span>. Teheccüt kalkışları, kendimizi yetiştirmede kullanabileceğimiz fevkalâde münbit bir fırsattır. Çünkü yukarıda da temas ettiğimiz üzere, bu nevi fırsatlarda ilmî meşguliyet, zikir yapmaktan çok daha hayırlı bir iştir.</p>
				<p class="a--paragraf-e">Kıyâmu’l-Leyl’i, yani gece kalkışını, hep namaz kılmak olarak anlamak yanlıştır. Esas olan geceyi ihyadır, yani ölü geçirmeyip faydalı kılmaktır. Namaz, Kur’ân tilaveti ve evrat okuma gibi çeşitli zikirler yaparak geceyi ihya edebileceğimiz gibi, -âlimlerimizin belirttiği üzere- bilgimizi artırıcı meşguliyetlerle de ihya edebiliriz. Hatta bir müddet namazdan sonra, bilgi eksikliklerimizi tamamlayan gayretlerin ibadetten kat kat üstün olduğunu söyleyebiliriz. Nitekim Aleyhissalatu vesselam da bir hadislerinde, “Geceleyin bir müddet ilmî meşguliyet, onu (tamamiyle ibadetle) ihya etmekten hayırlıdır.” buyurmuştur.<span class="footnote-e" xml:lang="tr-TR"><a href="#footnote-288-330" id="footnote-288-330-backlink">330</a></span></p>
				<p class="a--paragraf-e">Başka vesilelerle de temas ettiğimiz üzere dinimiz, ilmi daima ibadetten üstün tutmuştur; hele bu ilim, zaruri olanlara girerse. Aleyhissalatu vesselam, ilimle meşgul olanın ibadetle meşgul olana üstünlüğünü, dolunayın diğer yıldızlara üstünlüğüne benzetmiştir.<span class="footnote-e" xml:lang="tr-TR"><a href="#footnote-288-331" id="footnote-288-331-backlink">331</a></span> Resûl-i Ekrem’in: “Benden sonra bir peygamber gelseydi o, Ömer olurdu.” tebciline mazhar olan Hz. Ömer’in geceleyin yapılan ilmî müzakereyi “namaz” olarak tavsif etmiş olduğunu da burada hatırlatmak isteriz. Bir gece, Ebû Musa ile fıkhî mesele müzakere ederken, Ebû Musa Hz. Ömer’e namazı hatırlatır. O, “Biz zaten bir namazdayız.” der.<span class="footnote-e" xml:lang="tr-TR"><a href="#footnote-288-332" id="footnote-288-332-backlink">332</a></span> Hz. Ömer burada ilmî meşguliyeti namazla ifade ederken, -İbn-i Hacer’in de dikkat çektiği üzere- elbette nafile namazı kastetmiştir, farzı değil.</p>
				<p class="a--paragraf-e">Kur’ân-ı Kerim’de Rabbimizin, “Onlar gecelerini Rableri için secde ve kıyamla geçirirler.” <span class="ayet-kaynaklari-e" xml:lang="tr-TR">(Furkân 25/64)</span> yüce kelamlarındaki “secde”den namazı anlarsak, “kıyâm”dan da ilmî meşguliyetle değerlendirilip nurlandırılacak “gece uyanıklığı”nı anlayabiliriz. Şu halde, “geceyi ihya ekmek”ten sadece ibadetle geçirmeyi değil, öğrenme ve öğretmeye, hayra yönelik her çeşit faaliyeti anlayabiliriz.</p>
				<p class="a--paragraf-e">Son olarak belirtmede fayda var: Buhârî hazretleri, yatsı namazından sonra günlük meşguliyetlere devam etmenin mekruhluğuna işaret eden hadisten sonra, iki ayrı bap daha açarak buralarda da ilimle, misafirle, aile efradıyla hayırlı hususlarda meşguliyetin cevazını ifade eden hadisler kaydeder.<span class="footnote-e" xml:lang="tr-TR"><a href="#footnote-288-333" id="footnote-288-333-backlink">333</a></span></p>
				<p class="harici-baslik-e">5. Sofra Başları</p>
				<p class="a--paragraf-e">“İşlerin hayırlısı az da olsa devamlı olanıdır.” hadisini uygulamada sofra başları iyi bir fırsattır. Her sofraya oturuşta veya sofradan kalkış sırasında, fazla değil 5’er veya 10’ar dakika gibi, hiç de fazla, sıkıcı ve vakit alıcı sayılmayacak bir müddet ayırarak, birkaç hadis veya bir iki sayfalık tarih veya edep veya ilmihâl kitabı -kısacası faydalı bir şey- okusak ve bunu alışkanlık haline getirsek, bir hafta, bir ay veya bir yıl içerisinde buna ne kadar zaman ayırmış olacağımız hesaplanabilir. Ve bu 5’er dakikalık zamanlarda damlayan bilgi katrelerinden ne kadar ciddi bir birikime ulaştığımız görülür.</p>
				<p class="a--paragraf-e">Bu 5-10 dakikalık müddette yapılacak dersin ön hazırlığını, baba veya talebe durumunda olan çocuklar veya diğer büyükler yapabilir. Ben şahsen, evde okula giden çocuk varsa, bu hizmetin onlara verilmesini, belli bir sırayla onlara hazırlattırılıp yaptırılmasını, ciddiye alanların, başarılı olanların bir suretle ödüllendirilmesini tavsiye ederim.</p>
				<p class="harici-baslik-e">6. Haftada En Az Bir Gün İlim</p>
				<p class="a--paragraf-e">Belirtildiği şekilde, sofra başlarında, günlük olarak yapacağımız kısa bilgilenmeler dışında, haftada bir günlük ciddi bir ilmî müzakere yapılması hususunda Resûl-i Ekrem’e nispet edilen bir tavsiyeyi hatırlatmanın yeridir. Aleyhissalatu vesselam’a -zayıf bir senetle de olsa- nispet edilen bir kısım rivayetlerde, haftanın her bir gününde yapılacak işlerin zikredildiği görülür.<span class="footnote-e" xml:lang="tr-TR"><a href="#footnote-288-334" id="footnote-288-334-backlink">334</a></span> Hz. Enes’ten gelen bu nevi hadislerden birinde, “pazartesi günü ilim talebi” tavsiye edilir.<span class="footnote-e" xml:lang="tr-TR"><a href="#footnote-288-335" id="footnote-288-335-backlink">335</a></span> Hz. Câbir’den gelen bir diğer rivayette ise pazartesiye “perşembe” de ilave edilir.<span class="footnote-e" xml:lang="tr-TR"><a href="#footnote-288-336" id="footnote-288-336-backlink">336</a></span> Münâvî, bunun, gündüzün başında olmasının daha iyi olacağına dikkat çeker.</p>
				<p class="a--paragraf-e">Bu haftalık ilmî çalışmaların komşularla işbirliği şeklinde geliştirilmesi de düşünülüp, denemeye konulması tavsiye edilir.</p>
				<p class="harici-baslik-e">7. Akşam ve Sabah Vakitlerinin Aile İçi Eğitimde Önemi</p>
				<p class="a--paragraf-e">Kur’ân-ı Kerim farz namazların her birinin vakitlerine temas eder ise de, hepsine eşit sayıda yer vermez. Bunlardan bilhassa sabah ve akşam vakitlerine daha çok yer verir. Bunlara temas, hem muhteva hem de sayı itibariyle, diğer vakitlerden dikkat çekecek ölçüde farklıdır. Şöyle ki;</p>
				<p class="a--paragraf-e">Beş vakte toptan veya ayrı ayrı temas eden âyetlerden başka sadece sabah ve akşam ikilisini yan yana zikreden âyetler de vardır. Sabah manasına gelen “bukra” 7 kere, “ibkâr” 2 kere geçer ve bunlardan sekizinde, akşam manasına gelen “aşiyy” veya yine akşam manasına gelen “asîl” kelimeleriyle beraber zikredilir. Bunlardan birinde Hz. Dâvûd’un, o iki vakitte dağlar ve kuşlarla birlikte Allah’ı zikir ve tesbih ettiği <span class="ayet-kaynaklari-e" xml:lang="tr-TR">(Sâd 38/19-19)</span>; diğerinde de Cenab-ı Hakk’ın, bu iki vakitte, Allah’ı tesbih etmesi için Hz. Zekeriya’ya vahyedildiği belirtilir. <span class="ayet-kaynaklari-e" xml:lang="tr-TR">(Meryem 19/11)</span> Beşinde de akşam ve sabahları bu ümmete sarahaten namaz emredilir. Gudüv ve âsal kelimelerinin kullanıldığı bir âyette, sabah ve akşam vakitlerinde yer ve gökte bulunanların ve onların gölgelerinin Allah’a secde ettiği ifade edilir. <span class="ayet-kaynaklari-e" xml:lang="tr-TR">(Ra’d, 13/15)</span></p>
				<p class="a--paragraf-e">Bu iki vakitten sabah vakti, Kur’ân’da daha çok yer alır. Yukarıda geçen bukre, ibkâr ve gudüv kelimelerinden başka, sabah vaktini ifade etmek üzere fecr kelimesi 6, seher 3, subh, sabah, isbah kelimeleri 7 sefer geçer. Bunların bir kısmı sabah vaktinde yapılacak ibadeti hatırlatmak üzere zikredilir. Başka hatırlatmalarla ilgili olanlar da vardır.</p>
				<p class="a--paragraf-e">Sabah ve akşam vakitleri, Kur’ân’da başka kelime ve üsluplarla da geçer. Hasan Basri Çantay merhum, Kur’ân-ı Kerim için hazırladığı mealine koyduğu indeksinde öğle, ikindi ve yatsı vakitlerine temas eden sadece birer âyet kaydederken sabah vakti için 61, akşam vakti için de 22 âyet göstermiştir. Her ne kadar bu, sıhhatli kesin bir ölçü olmasa bile, kabaca şunu söylememize yeterlidir: “Kur’ân-ı Kerim’de sabah ve akşam vakitlerinin müstesna bir yeri vardır, Rabbimiz, bu suretle, mezkur iki vaktin terbiyevî maksatlarla değerlendirilmesini irşat buyurmaktadır.”</p>
				<p class="a--paragraf-e">Aile içi eğitim meselesinde, bu iki vaktin önemi gerçekten büyüktür. Çünkü aile fertleri, diğer vakitlerde iş, okul, meslek hayatı vs. gereği farklı yerlere dağılsa da, akşam ve sabah vakitlerinde beraber olma şansına sahiptirler. Şu halde, ev içi eğitimini bu vakitlerde organize etmek veya terbiyevî fiil ve davranışlara öncelikle bu vakitlerde dikkat edip yer vermek daha uygundur. Bu ikisini birbiriyle kıyaslayacak olursak, sabahın önceliği -rakamlar açısından bile- açıkça gözükmektedir.</p>
				<p class="a--paragraf-e">Öyleyse çocuklarını istikamet üzere yetiştirme sorumluluğunun ağırlığını vicdanında ve omuzlarında hisseden anne ve babalar, bu iki vakti iyi değerlendirme gayretine girmelidirler. Âyetlerde bu iki vakit üzerine yapılan tahşidat ve vurgunun meselemize de bakan bir yönü olduğunu görmemek mümkün değil.</p>
				<p class="harici-baslik-e">8. Mekruh Vakitler ve İlim</p>
				<p class="a--paragraf-e">Resulullah aleyhissalatu vesselam’ın bazı hadislerinde gelen mekruh vakitlerle ilgili uyarılarının, bir yönüyle, konumuzla ilgili olduğunu belirtmek isteriz. Çünkü Kur’anî ve Nebevî beyanların birden fazla maksatları olabilir ve farklı zaman ve zeminlerde bu yönlerden yenileri gündeme gelebilir. Hele de bir kerahet veya yasak şeytana nisbet edilerek yapılmışsa!<span class="footnote-e" xml:lang="tr-TR"><a href="#footnote-288-337" id="footnote-288-337-backlink">337</a></span>.</p>
				<p class="a--paragraf-e">“Güneş batıp<span class="footnote-e" xml:lang="tr-TR"><a href="#footnote-288-338" id="footnote-288-338-backlink">338</a></span> akşam karanlığı çöktükten sonra alaca karanlık kayboluncaya kadar<span class="footnote-e" xml:lang="tr-TR"><a href="#footnote-288-339" id="footnote-288-339-backlink">339</a></span> çocuklarınızı (ve hayvanlarınızı)<span class="footnote-e" xml:lang="tr-TR"><a href="#footnote-288-340" id="footnote-288-340-backlink">340</a></span> dışarı salmayınız. Zira bu saatte şeytanlar<span class="footnote-e" xml:lang="tr-TR"><a href="#footnote-288-341" id="footnote-288-341-backlink">341</a></span> ortalığa süratle yayılır. Geceden bir müddet geçince onları serbest bırakabilirsiniz.<span class="footnote-e" xml:lang="tr-TR"><a href="#footnote-288-342" id="footnote-288-342-backlink">342</a></span> Esasen Hz. Peygamber büyükler için de akşam karanlığından sonra- Cenâb-ı Hakk’ın ortalığa yayılan mahlûkatı sebebiyle -dışarı az çıkmayı tavsiye etmekte<span class="footnote-e" xml:lang="tr-TR"><a href="#footnote-288-343" id="footnote-288-343-backlink">343</a></span> ve hattâ tam karanlık çöktükten sonra gece sohbetlerinden kaçınmayı talep etmektedir.<span class="footnote-e" xml:lang="tr-TR"><a href="#footnote-288-344" id="footnote-288-344-backlink">344</a></span></p>
				<p class="a--paragraf-e">Yeri gelmişken belirtelim ki, bir başka yerde<span class="footnote-e" xml:lang="tr-TR"><a href="#footnote-288-345" id="footnote-288-345-backlink">345</a></span> genişçe belirttiğimiz üzere Hz. Peygamber’in tebliğinde çeşitli maksatları mutazammın bir yasak için, çoğu kere tek sebep zikredilmektedir: Şeytan. Herhangi bir emir veya nehiyde bulunuldukta muhataptan gerçek sebebin gizlenilmesini Dihlevî, istenen te’sîri husule getirmeyi amaçlayan bir siyaset olarak tavsif eder.<span class="footnote-e" xml:lang="tr-TR"><a href="#footnote-288-346" id="footnote-288-346-backlink">346</a></span> Şarihler<span class="footnote-e" xml:lang="tr-TR"><a href="#footnote-288-347" id="footnote-288-347-backlink">347</a></span> “şeytan” kelimesinin kötü şeyi ifade etmek üzere hadîslerde sıkça kullanıldığını, Kur’ân’da da birkaç yerde<span class="footnote-e" xml:lang="tr-TR"><a href="#footnote-288-348" id="footnote-288-348-backlink">348</a></span> bu mânâda kullanıldığını söylerler.</p>
				<p class="a--paragraf-e">Bu yasak bize terbiyecilerin, çocukların karanlıktan korktuklarına dâir olan ihbarlarını ve birçok ruhî bozuklukların menşei olan korkaklığı alışkanlık hâline getirmemeleri için onları korkutacak esbabın kaldırılması hususundaki tavsiyelerini hatırlatmaktadır.<span class="footnote-e" xml:lang="tr-TR"><a href="#footnote-288-349" id="footnote-288-349-backlink">349</a></span></p>
				<p class="a--paragraf-e">Şu hâlde, akşam-yatsı arası dışarı salınmayacak olan çocuklar(dan temyiz devresinde olanlar) yatsı namazına tadar da yatırılmayacak. Bu sonuncu prensibi Hz. Peygamber’in bir gün yatsı namazını tehîr etmesi üzerine Hz. Ömer’in: “Yâ Resûlallâh, kadınlar ve çocuklar uyudu (...)” sözünden anlıyoruz. <span class="footnote-e" xml:lang="tr-TR"><a href="#footnote-288-350" id="footnote-288-350-backlink">350</a></span>. </p>
				<p class="a--paragraf-e">Öyleyse bu mekruh vakitleri, ebeveynler, hem kendilerini ve hem de çocuklarını ilmen yetiştirme meşguliyetlerinde değerlendirmelidir. </p>
				<p class="a--paragraf-e">Âyet-i Kerimenin sabah ve akşam vakitlerinde babaların evlerinde bulunmalarının gereği hususuna olan uyarıları da <span class="ayet-kaynaklari-e" xml:lang="tr-TR">(Nur, 24/36-37)</span> göz önüne alınınca ailece beraberliğin sağlandığı bu vakitlerde, çocukların ilmen, edeben ve diyaneten yetişmeleriyle ilgili meşguliyetlere Nebevî bir uyarı olduğu söylenebilir.</p>
				<p class="x2-baslik-e" id="toc_marker-10-4">Aile İçi Eğitim ve Televizyon, Video, Radyo vs.</p>
				<p class="a--paragraf-e">Çocuklarımızın aile içi eğitiminde, televizyon unsurunu göz ardı edemeyiz. Aslında radyo, teyp, video ve hatta eve giren gazete, kitap, dergi gibi her çeşit yayın organı önem arz eder ise de, bunlar arasında en mühim yeri televizyon işgal etmektedir. Bu meselede bir kısım ailelerin evlerine sokmamak suretiyle o meseleyi halletme yoluna gittiklerine muttali oldum. Ben şahsen televizyonu evden külliyen kaldırmaktan ziyade, onun kullanılmasına hâkimiyetin daha faydalı olacağına kâniim. Televizyon düğmesine hâkim olmanın yolları aranmalı, antrenmanı yapılmalı.</p>
				<p class="x3-baslik-e" id="toc_marker-10-4-1">1. Bir Uygulama</p>
				<p class="a--paragraf-e">Televizyonun zararları konusunda şuurlu bir zat, bunu önlemede oldukça makul bir uygulamasını anlattı: “Ben aileme, hususen çocuklara, öyle bir program uyguluyorum ki, televizyon seyretmeye zaman kalmıyor. Devamlı yapacakları bir şeyler var: Okuyacakları kitaplar, alacağı kurslar, yabancı dil çalışmaları, spor çalışmaları vs. Hele spor meşguliyeti, hem sağlık, hem eğlence. Haftalık ve günlük sıkı programlar uyguluyorum. Çocuklar buna alışınca, televizyona hem zaman kalmıyor, hem de ilgi duyulmuyor. Televizyon hesapsız, plansız aylakların işi. Bu bir alışkanlık meselesi. Ben bunda muvaffak oldum. Başlangıçta alışkanlık haline gelinceye kadar zaman ayırmak, sıkı takip etmek gerekiyor. Elbette zahmeti olacak, buna katlanacaksın. Sonradan her şey yerine oturuyor, arada sırada kısa bir murâkabe ve takiple tıkırında yürüyor.”</p>
				<p class="a--paragraf-e">Televizyonu disiplinli kullanmada muvaffak olamayanlar, son çare olarak -bütün aile fertlerini ikna ederek, ihtilâfa, tatsızlıklara, gücendirmelere yer vermeden- televizyonu kaldırma çaresine de başvurabilirler. Televizyonun -ve diğer yayın vasıtalarının da- hâsıl edeceği manevi tahribattan Allah katında sorumlu olduğumuzu bilmemiz gerekir. Çünkü âyet umumi ve kesin: “(Ey Peygamber!) Mümin erkeklere söyle gözlerini (haramlara bakmaktan) kıssınlar ve edep yerlerini açmaktan sakınsınlar. Bu onlar için en uygun olanıdır. Allah yaptıkları her şeyden hakkıyla haberdardır. Keza mümin kadınlara da söyle gözlerini (onlar da harama bakmaktan) kıssınlar ve edep yerlerini açmaktan sakınsınlar...” <span class="ayet-kaynaklari-e" xml:lang="tr-TR">(Nur, 24/30-31)</span>. Faydasız ve hatta zararlı şeylere bakarak düştüğümüz zararları cihaza, elektriğe vesaireye yükleyemeyiz. Nitekim kadı, mahkemede cezayı baruta, tüfeğe veya bunları imal edene değil, iradesini kullanarak tetiği çekene verir. </p>
				<p class="a--paragraf-e">Kur’ân’da, düğmelere üfleyenlerin şerrinden Allah’a sığınmamız emredilir. <span class="ayet-kaynaklari-e" xml:lang="tr-TR">(Felak, 113/4)</span> “Düğmelere üfleyenler”den geçmiş zamanda sihirbazlar, büyücüler anlaşılmış olabilir. Zamanımızda bunu radyo, televizyon gibi “yayın merkezleri” ve “oralarda mikrofonlara üfleyenler” diye yorumlayanlar var. Bu yeni yoruma katılmamak mümkün değil. Hatta bu yoruma, düğmeler üzerinde hâkimiyet kuran, kendileri görünmeyen mafya ve klikleri de ilave edebiliriz. Çünkü onların şerleri Allah’a sığınılacak kadar dehşetli. </p>
				<p class="a--paragraf-e">Bu açıdan, aile eğitiminde en büyük problemlerimizden biri televizyonlar ve radyo düğmelerine hakimiyet meselesidir. Bunu eve girecek kitap, gazete, mecmua vs. de seçim işi takip eder. Başarıda, vereceğimiz terbiyeyi bozan yayınlardan kendimizi ve ailemizi korumak ciddi bir esastır.</p>
				<p class="a--paragraf-e">Buradaki ihmalimizden doğacak zarardan ve Allah’a karşı sorumluluğumuzdan hiçbir bahane bizi kurtaramaz. Çünkü az evvel de örnek verdiğimiz gibi, mahkemede hâkim, işlenen cinayetin cezasını hiçbir zaman baruta, tüfeğe veya bunları imal edenlere vermez, tetiği çekene verir. Düğmeyi çeviren başkası değil; kendi parmaklarımız, onlar da emri aklımızdan alıyor, onu da idrakimiz yönlendiriyor. Akıl ve idrakimizin daima şuurumuzun güdümünde olduğunu hepimiz biliriz.</p>
				<p class="a--paragraf-e">Kısacası evin içi bizimdir. Sokağa gücümüz yetmese de evimize yeter, buraya hâkim olabiliriz. Bu bir şuur ve irade işi. Bizi, hayvandan ayıran yönümüz de burada düğümlenir. Hareketlerimizi hevaya değil, akla göre, faydalıya, inancımızın gereğine göre ayarlamak, programlamak zorundayız. Dünyadaki yükseliş de buna bağlı, ahiretteki de. </p>
				<p class="a--paragraf-e">Şairin dediği gibi: “Oluklar çift; birinden nur akar, birinden kir!” Düğmeler de öyle: Hayra açılan da var, şerre açılan da. Düğmeye hâkimiyet evi mektep kılar. Seçim bizim ve sorumlu biziz.</p>
				<p class="x3-baslik-e" id="toc_marker-10-4-2">2. Teknolojinin İmkânlarını Hayırda Kullanmak </p>
				<p class="a--paragraf-e">Aslında burada zararlı yönüne dikkat çektiğimiz televizyon, radyo, video, gazete, kitap vs. şeylerin hepsi teknolojinin emrimize verilmiş imkânlarıdır. İhtiyaçlarımızı karşılayan bu teknolojinin çoğu kere dini ve milliyeti yoktur. Silahı müdafaada kullanmak iyidir, cinayette kullanmak kötüdür. Teknolojinin medyaya giren imkânları da böyledir. Hepsini hayırda, ilim ve irfanımızın artırılmasında kullanabiliriz. Söz gelimi, televizyon, bilgisayar gibi zararlı olduğu söylenilebilecek teknik imkânları faydalı kılacak şekilde kullanabilir, ev halkını bu istikamette yönlendirebiliriz. Bu imkânların iyiye kullanılması istikametindeki mücadele ve gayretlerimizin, onları külliyen evden çıkarmak istikametindeki kavgadan daha kolay olacağına ve daha iyi, daha çabuk netice alınacağına inanırım. Bu araçların varlığına karşı çıkmak, içinde yaşadığımız çağın gerçeklerine göz yummak olur. Böylesi bir düşünce, çevremizce yadırganabilir de. Ama iyiye kullanma istikametindeki çalışmalara, telkinlere kimsenin kolay kolay bir diyeceği olmaz.</p>
				<p class="x2-baslik-e" id="toc_marker-10-5">Yaygın Eğitim</p>
				<p class="a--paragraf-e">Daha önce de temas edildiği üzere, temel eğitim, hayatın belli bir safhasını, yani çocukluk dönemini ilgilendiren ve çocuk için bir hak, aile ve devlet üzerine ise farz bir vazife iken, yaygın eğitim, kişinin kendisine, vicdanına bırakılmış bir istikmaldir, yani mükemmelleşme gayretidir. Değişen şartlara, ortaya çıkan yeniliklere intibak etmek için bilgi, beceri ve ihtisasımızı artırmaktır. Önceki, çocukları ilgilendirirken bu, öncelikle büyükleri ilgilendirir ve hayat boyu devam eder. Dünyanın çok hızlı bir değişime girdiği zamanımızda, bu eğitim de temel eğitim kadar önemlidir. Hatta, temel eğitimin yeni nesillere başarılı ve verimli şekilde aktarılması da, yaygın eğitime bağlıdır. Anneler, babalar kendilerini -bilhassa annelik, babalık, çocuk bakımı, çocuk psikolojisi, çocuk eğitimi, eğitim, eğitim metotları... gibi hususlarda yetiştirirlerse, keza bilgisayar, internet gibi günümüz eğitiminde zaruri hale gelmiş tekniklerle ilgilenip onlardaki gelişmeleri takip ve istifade cihetine giderlerse, çocuklarını daha mükemmel yetiştirip yönlendirirler ve onlara daha güvenli yarınlar hazırlarlar. Bunlardaki eğitime yönelik gelişmeleri takip şöyle dursun, kullanımlarını bile bilmeyen anne ve babaların çocuklarına rehberlikleri, onlar üzerindeki otoriteleri çok sınırlı kalır. Çocuk, ailedeki bu yönden gelen eksikliği telafi etmek istediği zaman, ailenin murakabesinden çıkarak bir kısım tuzaklara düşebilir. Çocuk sahibi olmaktan çok, çocuğu iyi yetiştirmek, bilhassa günümüzde, daha da bir önem kazanmıştır.</p>
				<p class="a--paragraf-e">Geçmişte İslamî ananede, “beşikten mezara ilim tahsili” düsturuyla böyle bir eğitimin gereğine vurgu yapılmışsa da, “yaygın eğitim” başlığı altında, eğitimin ayrı bir bölümü olarak isimlendirilip ele alınmamış, yeterli seviyede geliştirilmemiştir. Ancak zamanımızda, bu, bütün dünyada yükselen değerler arasına girmiştir.</p>
				<p class="a--paragraf-e">Hülasa, anne baba olanların, çocuklarına karşı taşıdıkları “sağlıklı terbiye verme” mesuliyetini hakkıyla yerine getirebilmeleri için, yaygın eğitim faaliyetlerine katılmaları gerekir.</p>
				<div class="calibre1">
					<div class="calibre1">
						<p class="b--paragraf-e"><a href="#footnote-288-298-backlink" id="footnote-288-298">298</a><span class="footnote-e1" xml:lang="tr-TR"/>	Buhârî, <span class="italik-e1" xml:lang="tr-TR">İlm</span> 11</p>
					</div>
					<div class="calibre1">
						<p class="b--paragraf-e"><a href="#footnote-288-299-backlink" id="footnote-288-299">299</a><span class="footnote-e1" xml:lang="tr-TR"/>	Suyuti, <span class="italik-e1" xml:lang="tr-TR">el-Câmiu’s-Sağir</span>, 5264-67. hl.</p>
					</div>
					<div class="calibre1">
						<p class="b--paragraf-e"><a href="#footnote-288-300-backlink" id="footnote-288-300">300</a><span class="footnote-e1" xml:lang="tr-TR"/>	Tirmizi, <span class="italik-e1" xml:lang="tr-TR">Kıyamet</span> 1, <span class="italik-e1" xml:lang="tr-TR">Mişkât</span>, 2/656</p>
					</div>
					<div class="calibre1">
						<p class="b--paragraf-e"><a href="#footnote-288-301-backlink" id="footnote-288-301">301</a><span class="footnote-e1" xml:lang="tr-TR"/>	Buhârî, <span class="italik-e1" xml:lang="tr-TR">İlim</span> 32</p>
					</div>
					<div class="calibre1">
						<p class="b--paragraf-e"><a href="#footnote-288-302-backlink" id="footnote-288-302">302</a><span class="footnote-e1" xml:lang="tr-TR"/>	İbn-i Hacer, <span class="italik-e1" xml:lang="tr-TR">Fethu’l-Barî</span>, 1/200</p>
					</div>
					<div class="calibre1">
						<p class="b--paragraf-e"><a href="#footnote-288-303-backlink" id="footnote-288-303">303</a><span class="footnote-e1" xml:lang="tr-TR"/>	Buhârî, <span class="italik-e1" xml:lang="tr-TR">İlim</span> 33</p>
					</div>
					<div class="calibre1">
						<p class="b--paragraf-e"><a href="#footnote-288-304-backlink" id="footnote-288-304">304</a><span class="footnote-e1" xml:lang="tr-TR"/>	Buhârî, <span class="italik-e1" xml:lang="tr-TR">İlim</span> 25, Edeb 27</p>
					</div>
					<div class="calibre1">
						<p class="b--paragraf-e"><a href="#footnote-288-305-backlink" id="footnote-288-305">305</a><span class="footnote-e1" xml:lang="tr-TR"/>	Buhârî, <span class="italik-e1" xml:lang="tr-TR">Enbiya</span> 50, Tirmizî, <span class="italik-e1" xml:lang="tr-TR">İlim</span> 13, Dârimî, <span class="italik-e1" xml:lang="tr-TR">Mukaddime</span> 46, Ahmed ibn-i Hanbel, <span class="italik-e1" xml:lang="tr-TR">Müsned</span>, 2/159</p>
					</div>
					<div class="calibre1">
						<p class="b--paragraf-e"><a href="#footnote-288-306-backlink" id="footnote-288-306">306</a><span class="footnote-e1" xml:lang="tr-TR"/>	Bkz.: Buhârî, <span class="italik-e1" xml:lang="tr-TR">Libas</span>, <span class="italik-e1" xml:lang="tr-TR">İman</span> 32, 43, İlim, <span class="italik-e1" xml:lang="tr-TR">Müsâfirîn</span> 216, 218; Nesâî, <span class="italik-e1" xml:lang="tr-TR">İman</span> 29, Kıble 13</p>
					</div>
					<div class="calibre1">
						<p class="b--paragraf-e"><a href="#footnote-288-307-backlink" id="footnote-288-307">307</a><span class="footnote-e1" xml:lang="tr-TR"/>	Buhârî, <span class="italik-e1" xml:lang="tr-TR">Da’avât</span> 20</p>
					</div>
					<div class="calibre1">
						<p class="b--paragraf-e"><a href="#footnote-288-308-backlink" id="footnote-288-308">308</a><span class="footnote-e1" xml:lang="tr-TR"/>	Bkz.: İbn-i Hacer, <span class="italik-e1" xml:lang="tr-TR">Fethu’l-Bâri</span> 13/388-389</p>
					</div>
					<div class="calibre1">
						<p class="b--paragraf-e"><a href="#footnote-288-309-backlink" id="footnote-288-309">309</a><span class="footnote-e1" xml:lang="tr-TR"/>	Bu sadette Resûlullah’ın yer verdiği tedbirleri bol örneklerle Peygamberimizin Tebliğ Metotları adlı kitabımızın dördüncü bölümünde Müessiriyet Tedbirleri adı altında tahlil ettik (2, 11-140). Mutlaka görülmelidir.</p>
					</div>
					<div class="calibre1">
						<p class="b--paragraf-e"><a href="#footnote-288-310-backlink" id="footnote-288-310">310</a><span class="footnote-e1" xml:lang="tr-TR"/>	Buhârî, <span class="italik-e1" xml:lang="tr-TR">İlm</span> 49.</p>
					</div>
					<div class="calibre1">
						<p class="b--paragraf-e"><a href="#footnote-288-311-backlink" id="footnote-288-311">311</a><span class="footnote-e1" xml:lang="tr-TR"/>	Müslim, <span class="italik-e1" xml:lang="tr-TR">Mukaddime</span> 5.</p>
					</div>
					<div class="calibre1">
						<p class="b--paragraf-e"><a href="#footnote-288-312-backlink" id="footnote-288-312">312</a><span class="footnote-e1" xml:lang="tr-TR"/>	Resûlullah’ın çobanlarını öldürerek sürüleri kaçıran Ureynelileri yakalatarak verdiği cezadır ki, uygulanan cezalandırma tarzı sonradan nesh edilmiştir.</p>
					</div>
					<div class="calibre1">
						<p class="b--paragraf-e"><a href="#footnote-288-313-backlink" id="footnote-288-313">313</a><span class="footnote-e1" xml:lang="tr-TR"/>	Buhârî, <span class="italik-e1" xml:lang="tr-TR">İlm</span> 12</p>
					</div>
					<div class="calibre1">
						<p class="b--paragraf-e"><a href="#footnote-288-314-backlink" id="footnote-288-314">314</a><span class="footnote-e1" xml:lang="tr-TR"/>	Buhârî, <span class="italik-e1" xml:lang="tr-TR">İlm</span> 13</p>
					</div>
					<div class="calibre1">
						<p class="b--paragraf-e"><a href="#footnote-288-315-backlink" id="footnote-288-315">315</a><span class="footnote-e1" xml:lang="tr-TR"/>	Bkz.: İbn-i Hacer, <span class="italik-e1" xml:lang="tr-TR">Fethu’l-Bâri</span> 1/172</p>
					</div>
					<div class="calibre1">
						<p class="b--paragraf-e"><a href="#footnote-288-316-backlink" id="footnote-288-316">316</a><span class="footnote-e1" xml:lang="tr-TR"/>	İbn-i Hacer, <span class="italik-e1" xml:lang="tr-TR">Fethu’l-Bâri</span>, 1/173. Resûlullah’ın tebliğ ve talimde takip ettiği tedriç metodunu, <span class="italik-e1" xml:lang="tr-TR">Peygamberimizin Tebliğ Metotları</span> adlı eserimizde teferruatlı olarak tahlil ettik (s. 57-119). </p>
					</div>
					<div class="calibre1">
						<p class="b--paragraf-e"><a href="#footnote-288-317-backlink" id="footnote-288-317">317</a><span class="footnote-e1" xml:lang="tr-TR"/>	Buhârî, İlim 28</p>
					</div>
					<div class="calibre1">
						<p class="b--paragraf-e"><a href="#footnote-288-318-backlink" id="footnote-288-318">318</a><span class="footnote-e1" xml:lang="tr-TR"/>	Kettani, <span class="italik-e1" xml:lang="tr-TR">Terâtîb</span>, 2/294</p>
					</div>
					<div class="calibre1">
						<p class="b--paragraf-e"><a href="#footnote-288-319-backlink" id="footnote-288-319">319</a><span class="footnote-e1" xml:lang="tr-TR"/>	Tirmizî, <span class="italik-e1" xml:lang="tr-TR">İlim</span> 7; Ebû Dâvûd, <span class="italik-e1" xml:lang="tr-TR">İlim</span> 10</p>
					</div>
					<div class="calibre1">
						<p class="b--paragraf-e"><a href="#footnote-288-320-backlink" id="footnote-288-320">320</a><span class="footnote-e1" xml:lang="tr-TR"/>	İbn-i Mâce, <span class="italik-e1" xml:lang="tr-TR">Mukaddime</span> 18</p>
					</div>
					<div class="calibre1">
						<p class="b--paragraf-e"><a href="#footnote-288-321-backlink" id="footnote-288-321">321</a><span class="footnote-e1" xml:lang="tr-TR"/>	Tirmizi, <span class="italik-e1" xml:lang="tr-TR">Zühd</span> 2</p>
					</div>
					<div class="calibre1">
						<p class="b--paragraf-e"><a href="#footnote-288-322-backlink" id="footnote-288-322">322</a><span class="footnote-e1" xml:lang="tr-TR"/>	Sehâvî, <span class="italik-e1" xml:lang="tr-TR">Makâsıdu’l-Hasene</span>, s. 205-206. Hadis muteber kaynaklarda, zayıf senetlerle gelmiştir, bazılarında merfudur. Sehâvi bunları kaydettikten sonra, hadisin mana ve medlûl itibariyle bazı âyetlere muvafık düştüğünü belirtir ve âyetlerden birkaçını kaydeder: (İsrâ 17/29, 110; Bakara 2/68; Furkân 25/67)</p>
					</div>
					<div class="calibre1">
						<p class="b--paragraf-e"><a href="#footnote-288-323-backlink" id="footnote-288-323">323</a><span class="footnote-e1" xml:lang="tr-TR"/>	Onur, <span class="italik-e1" xml:lang="tr-TR">a.g.e.</span>, s.282, A.G. Sayar’ın A. Süheyl Ünver: Hayatı, Şahsiyeti ve Eserleri (Eren y. İstanbul, 1994) adlı eserinden naklen</p>
					</div>
					<div class="calibre1">
						<p class="b--paragraf-e"><a href="#footnote-288-324-backlink" id="footnote-288-324">324</a><span class="footnote-e1" xml:lang="tr-TR"/>	Suyutî, <span class="italik-e1" xml:lang="tr-TR">el-Câmi’u’s-Sağîr</span>, 343. h.</p>
					</div>
					<div class="calibre1">
						<p class="b--paragraf-e"><a href="#footnote-288-325-backlink" id="footnote-288-325">325</a><span class="footnote-e1" xml:lang="tr-TR"/>	İbn-i el-Esîr, <span class="italik-e1" xml:lang="tr-TR">Üsdü’l-Gâbe</span>, 2/466. Bu hadis başka tarîkten de gelmiştir.</p>
					</div>
					<div class="calibre1">
						<p class="b--paragraf-e"><a href="#footnote-288-326-backlink" id="footnote-288-326">326</a><span class="footnote-e1" xml:lang="tr-TR"/>	Buhârî, <span class="italik-e1" xml:lang="tr-TR">Mevâkit</span> 23</p>
					</div>
					<div class="calibre1">
						<p class="b--paragraf-e"><a href="#footnote-288-327-backlink" id="footnote-288-327">327</a><span class="footnote-e1" xml:lang="tr-TR"/>	İbn-i Hacer, <span class="italik-e1" xml:lang="tr-TR">Fethu’l-Bâri</span>, 2/189</p>
					</div>
					<div class="calibre1">
						<p class="b--paragraf-e"><a href="#footnote-288-328-backlink" id="footnote-288-328">328</a><span class="footnote-e1" xml:lang="tr-TR"/>	İbn-i Mâce, <span class="italik-e1" xml:lang="tr-TR">İkâmet</span> 182</p>
					</div>
					<div class="calibre1">
						<p class="b--paragraf-e"><a href="#footnote-288-329-backlink" id="footnote-288-329">329</a><span class="footnote-e1" xml:lang="tr-TR"/>	(İnsan 76/26; Tâhâ, 20/130; Zümer, 39/9; Secde, 32/16; Âl-i İmrân, 3/113; Zâriyât, 51/16-18. Bu konuyu, İslam’da Zaman Tanzimi adlı kitabımızda genişçe tahlil ettik, s. 35-48).</p>
					</div>
					<div class="calibre1">
						<p class="b--paragraf-e"><a href="#footnote-288-330-backlink" id="footnote-288-330">330</a><span class="footnote-e1" xml:lang="tr-TR"/>	Dârimî, <span class="italik-e1" xml:lang="tr-TR">Mukaddime</span> 27</p>
					</div>
					<div class="calibre1">
						<p class="b--paragraf-e"><a href="#footnote-288-331-backlink" id="footnote-288-331">331</a><span class="footnote-e1" xml:lang="tr-TR"/>	Tirmizî, <span class="italik-e1" xml:lang="tr-TR">İlim</span> 19; İbn-i Mâce, <span class="italik-e1" xml:lang="tr-TR">Mukaddime</span> 17</p>
					</div>
					<div class="calibre1">
						<p class="b--paragraf-e"><a href="#footnote-288-332-backlink" id="footnote-288-332">332</a><span class="footnote-e1" xml:lang="tr-TR"/>	İbn-i Hacer, <span class="italik-e1" xml:lang="tr-TR">Fethu’l-Bâri</span>, 1/224</p>
					</div>
					<div class="calibre1">
						<p class="b--paragraf-e"><a href="#footnote-288-333-backlink" id="footnote-288-333">333</a><span class="footnote-e1" xml:lang="tr-TR"/>	Bkz.: Buhârî, <span class="italik-e1" xml:lang="tr-TR">Mevâkîtu’s-Salât</span> 39-41</p>
					</div>
					<div class="calibre1">
						<p class="b--paragraf-e"><a href="#footnote-288-334-backlink" id="footnote-288-334">334</a><span class="footnote-e1" xml:lang="tr-TR"/>	Geniş bilgi için <span class="italik-e1" xml:lang="tr-TR">İslam’da Zaman Tanzimi</span> kitabımız görülmelidir, s. 88-89</p>
					</div>
					<div class="calibre1">
						<p class="b--paragraf-e"><a href="#footnote-288-335-backlink" id="footnote-288-335">335</a><span class="footnote-e1" xml:lang="tr-TR"/>	Suyutî,<span class="italik-e1" xml:lang="tr-TR"> el-Câmi’u’s-Sağîr</span>, 1112. h.</p>
					</div>
					<div class="calibre1">
						<p class="b--paragraf-e"><a href="#footnote-288-336-backlink" id="footnote-288-336">336</a><span class="footnote-e1" xml:lang="tr-TR"/>	Münâvî, <span class="italik-e1" xml:lang="tr-TR">Feyzu’l-Kadîr</span>, 1/543</p>
					</div>
					<div class="calibre1">
						<p class="b--paragraf-e"><a href="#footnote-288-337-backlink" id="footnote-288-337">337</a><span class="footnote-e1" xml:lang="tr-TR"/>	<span class="italik-e1" xml:lang="tr-TR">Peygamberimizin Tebliğ Metotları</span> nâm çalışmamızda şeytana nisbet edilerek yapılan yasaklamaların pek çok gayeye müteveccih olduğu hususu tahkikle, misallerle gösterilmiştir (Bak. s.315-323).</p>
					</div>
					<div class="calibre1">
						<p class="b--paragraf-e"><a href="#footnote-288-338-backlink" id="footnote-288-338">338</a><span class="footnote-e1" xml:lang="tr-TR"/>	<span class="italik-e1" xml:lang="tr-TR">Mecmeu’z-Zevâid</span>, 8/111. </p>
					</div>
					<div class="calibre1">
						<p class="b--paragraf-e"><a href="#footnote-288-339-backlink" id="footnote-288-339">339</a><span class="footnote-e1" xml:lang="tr-TR"/>	<span class="italik-e1" xml:lang="tr-TR">Feyzu’l-Kadîr</span>, 1/180.. </p>
					</div>
					<div class="calibre1">
						<p class="b--paragraf-e"><a href="#footnote-288-340-backlink" id="footnote-288-340">340</a><span class="footnote-e1" xml:lang="tr-TR"/>	Ş M. 13/186. </p>
					</div>
					<div class="calibre1">
						<p class="b--paragraf-e"><a href="#footnote-288-341-backlink" id="footnote-288-341">341</a><span class="footnote-e1" xml:lang="tr-TR"/>	F. B. 12/191; E. Müfred, s. 422, 1231. H.. Bâzı rivayetlerde cinler tabiri yer alır, bak. <span class="italik-e1" xml:lang="tr-TR">Feyzu’l-Kadîr</span>, 5/8.. </p>
					</div>
					<div class="calibre1">
						<p class="b--paragraf-e"><a href="#footnote-288-342-backlink" id="footnote-288-342">342</a><span class="footnote-e1" xml:lang="tr-TR"/>	Bak Nevevî, <span class="italik-e1" xml:lang="tr-TR">Şerhu Müslim</span>. 13/184; Ebû Avâne 5/333.</p>
					</div>
					<div class="calibre1">
						<p class="b--paragraf-e"><a href="#footnote-288-343-backlink" id="footnote-288-343">343</a><span class="footnote-e1" xml:lang="tr-TR"/>	Buhârî,<span class="italik-e1" xml:lang="tr-TR"> E. Mûfred</span>, s. 322, 1233–35. Hl.</p>
					</div>
					<div class="calibre1">
						<p class="b--paragraf-e"><a href="#footnote-288-344-backlink" id="footnote-288-344">344</a><span class="footnote-e1" xml:lang="tr-TR"/>	<span class="italik-e1" xml:lang="tr-TR">Müstedrek</span>, 4/284 (Müslim şartında). Unutmayalım: Sünnette ana düstur, erken yatmak ve teheccüde kalkmaktır.</p>
					</div>
					<div class="calibre1">
						<p class="b--paragraf-e"><a href="#footnote-288-345-backlink" id="footnote-288-345">345</a><span class="footnote-e1" xml:lang="tr-TR"/>	<span class="italik-e1" xml:lang="tr-TR">Peygambeimizin Tebliğ Metotları</span>, s. 315-323.</p>
					</div>
					<div class="calibre1">
						<p class="b--paragraf-e"><a href="#footnote-288-346-backlink" id="footnote-288-346">346</a><span class="footnote-e1" xml:lang="tr-TR"/>	Dihlevî, <span class="italik-e1" xml:lang="tr-TR">Hüccetullâh</span>, 1/215.</p>
					</div>
					<div class="calibre1">
						<p class="b--paragraf-e"><a href="#footnote-288-347-backlink" id="footnote-288-347">347</a><span class="footnote-e1" xml:lang="tr-TR"/>	Gazâlî, <span class="italik-e1" xml:lang="tr-TR">İhyâ</span> 3/25; Suyûti, <span class="italik-e1" xml:lang="tr-TR">Şerhu’n-Nesaî</span>, 1/67; 3, 205; Sindî, <span class="italik-e1" xml:lang="tr-TR">Haşiye ale’n-Nesaî</span>, 1/67.</p>
					</div>
					<div class="calibre1">
						<p class="b--paragraf-e"><a href="#footnote-288-348-backlink" id="footnote-288-348">348</a><span class="footnote-e1" xml:lang="tr-TR"/>	Sâd 38/41; Kehf 12/63; Yûsuf 12/42; Kasas 28/15; Saffât37/64-65.</p>
					</div>
					<div class="calibre1">
						<p class="b--paragraf-e"><a href="#footnote-288-349-backlink" id="footnote-288-349">349</a><span class="footnote-e1" xml:lang="tr-TR"/>	S. İrez, <span class="italik-e1" xml:lang="tr-TR">Çocuk Gelişimi ve Eğitimi</span>, M. E. B. Yayınları, İstanbul, 1970, s. 97–100.</p>
					</div>
					<div class="calibre1">
						<p class="b--paragraf-e"><a href="#footnote-288-350-backlink" id="footnote-288-350">350</a><span class="footnote-e1" xml:lang="tr-TR"/>	Bak. İbn-i Mâce, <span class="italik-e1" xml:lang="tr-TR">Salât</span> 12 (1/829, 701–703. HI.) Daha önce de temas ettik s. 135.</p>
					</div>
				</div>
			</div>
		</div>
	</body>
</html>
