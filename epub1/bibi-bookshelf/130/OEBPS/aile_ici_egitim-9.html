<?xml version='1.0' encoding='utf-8'?>
<html xmlns="http://www.w3.org/1999/xhtml">
  <head>
    <title>aile_ici_egitim-9.html</title>
    <meta http-equiv="Content-Type" content="text/html; charset=utf-8"/>
  <link href="../stylesheet.css" rel="stylesheet" type="text/css"/>
<link href="../page_styles.css" rel="stylesheet" type="text/css"/>
</head>
  <body class="calibre">
		<div id="aile_ici_egitim-9.html" xml:lang="tr-TR" class="calibre1">
			<div class="calibre1">
				<p class="x0-perde-e"/>
				<p class="x1-baslik-e" id="toc_marker-7"><span class="bolumler-e">3. BÖLÜM <br class="calibre1"/></span>ÇOCUĞU TANIYALIM</p>
				<p class="x2-baslik-e" id="toc_marker-7-1">Her Doğan Çocuk Pırlanta Bir Emanettir, <br class="calibre2"/>İçi Doldurulacak Boş Bir Levhadır</p>
				<p class="kisaltmalar"><span class="char-style-override">İ</span>slam’ın anlayışına göre, yeni doğan bir çocuk her çeşit bilgiden, alışkanlıktan, maharetten, günahtan yoksun boş bir levha olarak ailenin kucağına konulmuştur. Aile, onu en güzel şekilde doldurmalıdır. Âyet-i kerîme şöyle der: “Allah sizleri annelerinizin karınlarından hiçbir şey bilmezler olarak çıkardı. Ancak sizlere işitme, gözler ve kalpler verdi, ola ki şükredersiniz.” <span class="ayet-kaynaklari-e" xml:lang="tr-TR">(Nahl, 16/78)</span>.</p>
				<p class="a--paragraf-e">Hristiyanlığa göre çocuk, Hz. Adem’le Havva’nın cennette işledikleri günahın varisi olarak doğar. Aziz Augustinus <span class="ayet-kaynaklari-e" xml:lang="tr-TR">(M.S. 354-430)</span> “Tanrı gözünde hiç kimsenin, dünyada bir gün yaşayan bir çocuğun bile, günahsız olmadığını” belirtir… Vaftiz olmadan ölecek kadar talihsiz olan çocuklar, bu yüzden Cehennem’in alevlerine yollanacaktır.<span class="footnote-e" xml:lang="tr-TR"><a href="#footnote-288-105" id="footnote-288-105-backlink">105</a></span></p>
				<p class="a--paragraf-e">Aslında çocuk hakkındaki bu Kur’ânî telakki; başta Gazali olmak üzere bütün İslam âlimlerinin çocuk fıtratını “boş levha”ya benzetme görüşüne, Batılı eğitimcilerin de, çoktandır table rase yani “boş bir tablo” tabirini kullanarak katılmalarıyla insanlığın ortak görüşü haline gelmiştir.<span class="footnote-e" xml:lang="tr-TR"><a href="#footnote-288-106" id="footnote-288-106-backlink">106</a></span></p>
				<p class="a--paragraf-e">Aile bu boş levhayı iyilikler ve güzelliklerle doldurarak sorumluluğunu müdrik, müstakim bir şahsiyet, iyi bir kul yetiştirmekle mükelleftir. Aile çocuğun, mümin veya müşrik, iyi veya kötü yetişmesinden sorumludur. Hadiste Aleyhissalatu Vesselam şöyle buyurmuştur: “Her çocuk fıtrat üzerine yaratılır… Lisanı açılıncaya kadar bu hal üzere devam eder… onu anne ve babası Yahudileştirir, Hristiyanlaştırır, Mecusileştirir. (Eğer anne - baba Müslümansa çocuk da Müslüman olur....)”<span class="footnote-e" xml:lang="tr-TR"><a href="#footnote-288-107" id="footnote-288-107-backlink">107</a></span></p>
				<p class="a--paragraf-e">İlk kısımda kaydettiğimiz âyet, çocuğun cahil olarak dünyaya geldiğini belirtirken, bu fıtrî cehaleti gidermede ona verilen ilim elde etme yollarına da dikkat çeker: </p>
				<p class="a--paragraf-e">1- Kulak,</p>
				<p class="a--paragraf-e">2- Göz,</p>
				<p class="a--paragraf-e">3- Kalp</p>
				<p class="a--paragraf-e">İlmi elde etmenin bu üç temel yoluna, aynı sıra ile başka sure ve âyetlerde de temas edilir.<span class="footnote-e" xml:lang="tr-TR"><a href="#footnote-288-108" id="footnote-288-108-backlink">108</a></span> Kur’ân bazı kere, bu kelimelerin müteradiflerini (eş manalılarını) kullanır. Ayrıca sağır (summ), kör (umy), dilsiz (bukm, ebkem) kelimeleriyle de aynı mana ifade edilir. <span class="ayet-kaynaklari-e" xml:lang="tr-TR">(Bakara 2/18)</span> Bu âyetlerde çoğunluk itibariyle önce “kulağın” zikredilmiş olması dikkat çekicidir. Böylece ilahî irşat, bize ima eder ki, çocukta şahsiyetin inşasında ve ilim kazanmada, kulağın rolü, -pratik hayatta “gözü” daha önemli addetsek de- gözden daha öncelikli ve önemlidir. Nitekim, sağır olan aynı zamanda dilsizdir ve hiçbir manaya intikal edememektedir. Hâlbuki işitmesi olanlar, gözleri görmese bile, -pek çok dalda ihtisas dâhil- yüksek tahsil yapabilmektedir. Dikkatimizi çeken başka bir husus, Kur’ân’da, göz kulak gibi duyularla alınan bilgilerin kalpte işlenerek faydalı hale getirildiğine değinilmesidir:</p>
				<p class="a--paragraf-e">Burada geçen kalp; bir hâldir, maddi değildir, ruhanî ve manevidir. Akıl, ruh, nefis, fuâd gibi başka kelimeler de yer yer, kalp manasında kullanılır. </p>
				<p class="a--paragraf-e">Kur’ân’da fuâd yani “kalp” kelimesinin -yukarıda görüldüğü ve ayrıca belirtildiği üzere- bilgi kaynaklarını sayan âyetlerde büyük çoğunlukla üçüncü sırada zikredilmesinden hareketle şunu söyleyebiliriz: Çocukta karakter ve şahsiyetin inşasında, kalbin ve aklın rolü sonradan devreye girmektedir. Yani çocuk önce, aile ortamında işitip gördükleriyle kişiliğini bulmaktadır. Zaten aklî meleke, temyiz yaşı da denen 6-7 yaşlarına doğru sonradan inkişaf eden ve büluğla kemâle eren bir hâldir. </p>
				<p class="a--paragraf-e">Aleyhissalatu Vesselam, çocukta dinî vasfın, konuşma yaşından itibaren ebeveynin tesiriyle teşekkül ettiğini belirtir. Batılı bir kısım eğitimciler de, altı yedi yaşlarına geldiğinde, çocukta karakterin tamamen veya dörtte üç nispetinde teşekkül ettiğini iddia etmektedirler. Şu hâlde, hangi kaynak esas alınırsa alınsın ortaya çıkan beşerî bir gerçek var: Çocuk, hayatının ilk yıllarında, yani henüz aklî melekesi devreye girmeden, duydukları ve gördükleriyle, şahsiyetini büyük ölçüde elde etmektedir. Bu durum, çocuğun şahsiyetinin inşasında, anne ve babanın ne derece müessir ve dolayısıyla onun geleceğini ne derece belirlemede ne kadar etkin olduğuna delil olur. Bundan dolayıdır ki, Kur’ân-ı Kerim, çocukların uhrevî saadet veya şekâvetinden anne ve babayı sorumlu kılmaktadır. </p>
				<p class="a--paragraf-e">Temyiz yaşından önce duyarak görerek elde ettiği birikimle çocukta teşekkül eden karakter ve şahsiyet, bir bakıma onun kalp ve ruh hayatını temsil ederek, büluğ sonrası hayatını yönlendirecektir. Yani kişi bundan böyle, beş duyusu ile hariçten elde ettiği ham algıları kalp ve ruh ortamında işlemden geçirerek, kendisini yönlendiren, kararlarına istikamet veren taze bilgilere dönüştürecektir.</p>
				<p class="a--paragraf-e">Şu halde İslam’a göre, insanın, “kulak” ve “göz” yoluyla elde ettiği ihsasların, “Kulları arasında Allah’tan ancak âlimler korkar.” <span class="ayet-kaynaklari-e" xml:lang="tr-TR">(Fâtır, 35/22)</span> âyetinde ifade edilen sağlıklı bilgiye dönüşmesinde baş rolü, şahsiyetin mühim bir parçası olan ve aile ortamında teşekkül eden fuâd (kalp, akıl, nefs) oynar. Onun imanla aydınlanmış olmasıdır ki; mezkur hâricî bilgileri dahilde şekillendirecek, yönlendirecek, renklendirecek ve faydalı hâle getirecektir. Şayet kalp, sefahet, şirk ve nifakla kirlenip karanlığa düşmüşse; kulak, göz yoluyla alınan ham bilgileri sağlıklı şekilde işlemek hususunda zorlanmakta, imanî hakikatleri anlamaktan geri kalmakta ve bu hâl kişinin ebedî hüsranlarına sebep olmaktadır “… Onların kalpleri vardır ama anlamazlar, gözleri vardır ama görmezler, kulakları vardır işitmezler…” <span class="ayet-kaynaklari-e" xml:lang="tr-TR">(A’râf, 7/179)</span>. Kur’ân böylelerini “sağır, dilsiz ve kör” olarak vasıflandırır. <span class="ayet-kaynaklari-e" xml:lang="tr-TR">(Bakara, 2/18, 171; Enfâl, 8/22)</span></p>
				<p class="a--paragraf-e">Bu son âyette, insan şahsiyetindeki olumsuz gelişmeye temas edilirken, dış âlemden bilgi edinme yollarından olan “kulak” kelimesiyle değil de, “kalb”le başlanması da dikkat çekicidir. Bu bize, temyiz yaşından ve hatta temyize götüren konuşma yaşından önce ruhî ve manevi terbiyeye öncelik verilmesi, çocuğun doğumdan itibaren kulaklarıyla işiteceklerine ve gözleriyle göreceklerine ihtimam gösterilmesi gereğini ifade eder. Çünkü âyet böylece, rüşdüne eren kimsenin, kulak ve göz yoluyla dış âlemden elde edeceği ham bilgilerin ilk yaşlarda teşekkül ettirilen kalp tarafından yoğrularak sağlıklı bilgiye dönüştürüleceğini ihsas ve iş’ar etmiş olmaktadır. </p>
				<p class="a--paragraf-e">İslam uleması, âyet ve hadislerin bu husustaki mükerrer uyarılarını göz önüne alarak, çocuk terbiyesinde dinî terbiyeye öncelik verilmesi hususunda ısrar etmişlerdir. Kâbisî, “Kur’ân ve kitabet öğretmek maksadı olmadan sadece başka şeyleri öğretmek için hoca tutmak câiz değildir.” derken Kadı İyâz, dinî müfredatın ağırlıklı olduğu farz-ı ayn ilimlere verilmesi gereken öncelik ve ciddiyeti, “Zira, çocuğun, bilahare kalbinden sökülüp atılması zor olan bozuk bir mezhep üzere yetişme ihtimali var.” gerekçesine bağlar.<span class="footnote-e" xml:lang="tr-TR"><a href="#footnote-288-109" id="footnote-288-109-backlink">109</a></span> </p>
				<p class="a--paragraf-e">Konumuz itibariyle esas dikkat çekmek istediğimiz nokta şudur: Çocuğun dinî şahsiyeti, hadiste geçtiği üzere, konuşmaya başladığı andan itibaren teşekkül ettiğine göre, öncelikle ilk yıllar olmak üzere büluğ öncesi eğitim, onu dinî bakımdan yüceltecek veya alçaltacaktır. Ya akledemeyen, anlamayan “kör”, “sağır” kılacak veya âlâ-yı illiyyîne, ahsen-i takvime (yücelerin yücesine) çıkaracaktır. Bu iki mertebe arasındaki müthiş uçurum, Kur’ân’a göre “kulak” ve “göz” yollarıyla elde edilen dışa ait ham bilgileri işleyen kalbe, kalbin bu ham bilgileri yorumlamasına bağlıdır.</p>
				<p class="a--paragraf-e">Bu açıdan ilave etmenin yeridir: Yeni nesillerin bir kısım hurafe ve sapıklıklardan kurtarılmasının en müessir yolu, şahsiyetin büyük ölçüde teşekkül edip tamamlandığı bu ilk yaşlarda sağlıklı bir tevhit inancının verilmesinden geçer.</p>
				<p class="a--paragraf-e">Hemen dikkat çekmek isteriz: Bu durumu iyi bilen, fakat yeni nesilleri fitne ve fesat fikirler, bir kısım sapıklıklar üzerine yetiştirmek isteyen çevreler, kalplerde kendi telkinlerini dolduracak boşluk kalması için, çok bilmişlik edasıyla, cahil olanlarımızı kandırmak üzere, “Dinî bilgileri ilk yaşlarda vermek doğru değildir, ileri yaşta çocuk kendi iradesiyle seçimini yapmalıdır.” gibi, hiçbir ilmî dayanağı olmayan tamamen ideolojik ve yanlış iddiaları propaganda etmektedirler. Biz buna ilmen de yanlış diyoruz, çünkü, yukarıda belirttiğimiz üzere, Batı’da görüşlerini dinî kaynaklara dayandırmayan eğitim çevreleri, kişi şahsiyetinin büyük ölçüde altı-yedi yaşlarında tamamlanacağı hususunda hemfikirdirler. </p>
				<p class="a--paragraf-e">Şahsiyetin en önemli unsurlarından birini dinî inancın teşkil ettiğini kim inkâr edebilir? İnsanî feraset bu yanlışlığı teşhise yeterlidir. Kendini bilen kimse, elbette ilmin ve sağ duyunun sözü varken, böylesi hevâdan başka hiçbir dayanağı olmayan ideolojik ve kasıtlı iddialara itibar etmeyecektir.</p>
				<p class="x2-baslik-e" id="toc_marker-7-2">Çocuğun Eğitiminde Çevrenin Önemi</p>
				<p class="a--paragraf-e">İnsan şahsiyetinin oluşumunda çevrenin büyük etkisi, insanlığın ortak bir kültürü olarak eski zamanlardan beri bilinir. Hz. Peygamber’in anlattığı tarihî bir kıssaya göre; doksan dokuz kişiyi öldüren bir katil, bir gün gidişatının yanlışlığını idrak ederek, tevbe edip hâlini düzeltmek ister. Bu konuda kendisine nasihat edecek birilerini ararken, bir rahip tavsiye edilir. Gider, ona durumunu anlatır. Doksan dokuz kişiyi öldüren câniyi dinleyen rahip: “Bu kadar cana kıymışsın, buna tevbe mi olur!” diyerek kişinin arayışına olumsuz bir cevapta bulunur. Câni, öfkelenerek rahibi de öldürüp, katlettiği kişi sayısını yüze tamamlar. Fakat câni, rahat değildir; kendisine yol gösterecek birilerini aramaya devam eder. Bu sefer ona bir âlimden bahsedilir. Câni, ona gider, durumunu teferruatıyla anlatır. Resûlullah, çevrenin, gafil bir insanın üzerinde icra etmekte olduğu emrivakisini bir sosyolog hassasiyetinde ifadeye dökmek üzere o âlim kişinin ağzına şu hikmetli cevabı koyar: “Bak hele! Seninle tevben arasına kim girebilir? Ancak, yaşamakta olduğun o habis köyden çıkacaksın. (Zira seni bu cinayetlere iten, köyün bozulmuş içtimaî şartlarıdır, oranın kötü ortamıdır). Falanca köye gideceksin. O sâlih bir köydür, orada Rabbine itaat et.”<span class="footnote-e" xml:lang="tr-TR"><a href="#footnote-288-110" id="footnote-288-110-backlink">110</a></span> Hadisin Müslim’de gelen vechinde, şu ifade var: “… Falanca yere git, zira orada Allah’a ibadet eden insanlar yaşıyor. Onlarla sen de ibadet et. Artık bir daha kendi beldene dönme, zira orası kötü bir yerdir.”<span class="footnote-e" xml:lang="tr-TR"><a href="#footnote-288-111" id="footnote-288-111-backlink">111</a></span></p>
				<p class="a--paragraf-e">Bediüzzaman, meseleyi İbn-i Sina örneğini de vererek anlaşılır bir üslupla anlatır. Ona göre, beşeriyetin telâhuk-u efkârla geldiği bugünkü noktada, çocuklar bile, pek çok meseleyi bilmede İbn-i Sina’dan, -yani şiddet-i zekâ ve kuvvet-i fikir ve kemâl-i hikemiye ve vüs’at-i kâriha noktasında, bu zamanın yüzlerce feylesofundan daha ağır gelecek İbn-i Sina’dan- daha ileridirler, bunlar ondan daha iyi bilmektedirler: “Noksaniyet, İbn-i Sina’dan değil. Çünkü o İbn-i Zaman’dır. Onu noksan bırakan zamanın noksaniyeti idi.”<span class="footnote-e" xml:lang="tr-TR"><a href="#footnote-288-112" id="footnote-288-112-backlink">112</a></span></p>
				<p class="a--paragraf-e">Malik ibn-i Nebî ise, çocuk şahsiyetinin oluşumunda mektebin rolünün azlığını ifade ederken şöyle der: “Fert içtimaî vasıflarını mektepten almış olduğu formasyona değil, muhîtine has şartlara borçludur (….) mektep kültürün bir unsurudur, fakat kültür problemini, mektebin halledeceği düşünülecek olursa, onun fonksiyonu hususunda adlandırılmış olur.”<span class="footnote-e" xml:lang="tr-TR"><a href="#footnote-288-113" id="footnote-288-113-backlink">113</a></span></p>
				<p class="a--paragraf-e">Çocukların yetişmesinde, içinde yaşadıkları zaman ve çevre şartları elbette son derece önemlidir. Çevre deyince aile, akranlar, akrabalar, diğer büyükler, okul, arkadaş, sokak, çarşı, pazar hayvanlar vs. gibi çok farklı muhitler akla gelir. Sathî (yüzeysel) nazarla bakılınca bunun en önemlisinin okul olduğu bile söylenebilir.</p>
				<p class="a--paragraf-e">Ancak, bunlardan en mühiminin, en belirleyici olanının ebeveynin tanzim ettiği “aile” olduğunu söylemek gerekir. Çocuğun hayatının çoğu orada geçmekte ve çocuk, hayatı büyük ölçüde orada öğrenmekte ve yaşamakta -ayette belirtilen mutlak cehaletle birlikte- her şeyi öğrenmek üzere kendisine verilen “kulak”, “göz” ve “kalp” kameraları çekimlerinin çoğunu orada yapmakta, iyiye veya daha iyiye, kötüye veya daha kötüye orada yönlendirilmekte, organize edilmektedir. Bu sebepledir ki, Kur’ân, -daha önce genişçe açıkladığımız üzere- çocuğun uhrevî felaketinden ebeveyni sorumlu tutmuştur.</p>
				<p class="a--paragraf-e">Çocuğun şahsiyetini bulmada, içinde yetiştiği çevrenin ne denli tesirli olduğunu göstermek için, bir gazete haberini özetlemek isterim: Afrika’da açılan Türk okullarında çalışan bir öğretmenin, orada iki çocuğu dünyaya gelir. Çocuklar 4-5 yaşlarına kadar siyahîlerin içinde büyürler. Türkiye’ye dönüşlerinde, İstanbul’da uçaktan inen bu çocuklar meydanda beyaz renklileri görünce korkup ağlamaya başlarlar. Derken yakınlarından geçen iki siyahîyi görüp hıçkırıklarla koşup onların bacaklarına sarılıp sığınma ararlar. Bu haberden duyduğum şaşkınlığı anlattığım bir muhatabım, meğerse uzun yıllar Afrika’da aynı şekilde hizmet veren biriymiş; ilave etti: “Beyaz tenli bir arkadaşım eve misafir geldiği zaman çocuklar korkar ve ağlayarak kaçardı.”</p>
				<p class="a--paragraf-e">Bu örnek, çocuğun yetişmesinde çevre unsurunun ne kadar öncelikli olduğunu açıkça göstermektedir.</p>
				<p class="x2-baslik-e" id="toc_marker-7-3">Çocuğun En İyi Terbiye Ortamı Ailedir</p>
				<p class="a--paragraf-e">Resûlullah’ın <span class="x-aleyhisselam--e" xml:lang="tr-TR">(aleyhissalatu vesselâm)</span> getirdiği sünnete göre, çocuk aile içerisinde yetiştirilmelidir. Kur’ân-ı Kerim’de, yetim çocukların aile içerisinde büyütülmesinin gereğine dikkat çekilmiş olması, konumuz açısından son derece önemlidir: “Sana yetimleri sorarlar. (Ey Muhammed) de ki: Onların işlerini düzeltmek (ıslah etmek) hayırlıdır. Eğer onlarla bir arada yaşarsanız, artık onlar sizin kardeşlerinizdir. Allah düzeltenden bozanı ayırt etmesini bilir…” buyrulur. <span class="ayet-kaynaklari-e" xml:lang="tr-TR">(Bakara 2/220)</span> Bu konunun geniş tahlilini Kur’ân’da Çocuk adlı kitabımıza <span class="ayet-kaynaklari-e" xml:lang="tr-TR">(s. 162-169)</span> havale ederek, burada, âyetin konumuzu yakinen ilgilendiren bir noktasına temas edeceğiz: “Onlarla bir arada yaşama” meselesi. Yüce Rabbimiz, yetimlerin aile içerisinde yetiştirilmeleri suretiyle, onların ıslahının (düzeltilmesinin) sağlanmasını tavsiye etmiş olmaktadır. Âyette, “Onların ıslahı hayırlıdır.” denmiş; nasıl, kime hayırlı olacağı kapalı bırakılmıştır. Âlimler bunu şöyle anlar: “Yetimin ıslahı, hem yetim hem de İslam cemiyeti için daha hayırlıdır. Aksi halde, gelişigüzel yetişerek cemiyetin başına bela olur ve hayat-ı içtimaiyede büyük rahneler açar.”<span class="footnote-e" xml:lang="tr-TR"><a href="#footnote-288-114" id="footnote-288-114-backlink">114</a></span> Adliyelik vakaların, çoğunluk itibariyle hep düzensiz ailelerden gelen kimselerce işlendiği malumdur. Diğer bir kısım âyetlerde, yetimlere iyi muamele emredilip <span class="ayet-kaynaklari-e" xml:lang="tr-TR">(Duha, 93/6-9)</span> kötü muamele yapanlar ciddi tehditlere maruz bırakıldığına göre <span class="ayet-kaynaklari-e" xml:lang="tr-TR">(Fecr, 89/17; Mâun, 107/1-3)</span>, istenen, nasıl olursa olsun bir aile ortamı değil, sağlıklı, yani yetime iyi muamele yapılan bir aile ortamıdır. </p>
				<p class="a--paragraf-e">Yetim üzerinde böyle hassasiyet gösteren Kur’ân, diğer çocukları gündeme getirmez. Âlimler, çocuklarla ilgili ahkâmın, yetimler vesilesiyle ifade edildiğini, arada fark bulunmadığını belirtirler. Bazı meselelerde ise anne ve babaların şefkatine güvenilerek sükût edilmiştir. Bu durumda, Aleyhissalatu Vesselam’ın tavsiye ettiği, yetimlere gösterilmesi gereken hassasiyetin, öz çocuklar hakkında da muteber olduğu söylenebilir. </p>
				<p class="a--paragraf-e">“Üç yetimin yükünü üzerine alan kişi, geceleri ibadetle, gündüzleri oruçla geçirmiş ve yalın kılıç cihada gidip dönmüş kimse gibidir. Ben ve o, cennette şu iki kardeş gibiyiz.” dedi ve şehâdet parmağı ile orta parmağını birleştirip gösterdi”<span class="footnote-e" xml:lang="tr-TR"><a href="#footnote-288-115" id="footnote-288-115-backlink">115</a></span></p>
				<p class="a--paragraf-e">“Rabbim! İki zayıfların haklarına riayet edilmesi için insanları şiddetle uyarıyorum.”<span class="footnote-e" xml:lang="tr-TR"><a href="#footnote-288-116" id="footnote-288-116-backlink">116</a></span> </p>
				<p class="a--paragraf-e">“Müslümanların en hayırlı evi, içinde yetim olan ve o yetime iyi muamele edilen evdir. Müslümanların en kötü evi de içinde yetim olan ve o yetime kötü muamele edilen evdir.”<span class="footnote-e" xml:lang="tr-TR"><a href="#footnote-288-117" id="footnote-288-117-backlink">117</a></span> </p>
				<p class="a--paragraf-e">“Kim bir yetimin başını sırf Allah rızası için okşarsa, ona, elinin değdiği bütün tüyler adedince sevap vardır. Kim, yanında bulunan bir yetim veya yetimeye bir iyilik yaparsa, ben ve o, cennette şu iki şey gibi beraber oluruz.” dedi ve orta ve şehadet parmaklarını gösterip birleştirdi ve ayırdı.”<span class="footnote-e" xml:lang="tr-TR"><a href="#footnote-288-118" id="footnote-288-118-backlink">118</a></span> </p>
				<p class="a--paragraf-e">“Deveye binen [veya Kureyşli] kadınların en hayırlısı küçükken, yetime en şefkatli olanıdır.”<span class="footnote-e" xml:lang="tr-TR"><a href="#footnote-288-119" id="footnote-288-119-backlink">119</a></span> </p>
				<p class="a--paragraf-e">“Kalbinin yumuşamasını dilersen bir fakiri doyur ve bir yetimin başını okşa.”<span class="footnote-e" xml:lang="tr-TR"><a href="#footnote-288-120" id="footnote-288-120-backlink">120</a></span></p>
				<p class="a--paragraf-e">Kur’ân’da, anne ve babaya gösterilmesi gereken saygı ve hizmetler hususundaki ısrarlı ifadeler de, İslam’ın aileye verdiği önemin bir başka ifadesidir. Allah’a ibadetle, anne ve ‘Babaya saygının yan yana zikri bunlardan biridir: “Rabbin, Kendinden başkasına kulluk etmeyin, anne-babaya iyi muamele edin.’ diye hükmetti, eğer onlardan biri veya her ikisi senin nezdinde ihtiyarlığa ererlerse, onlara ‘Öf!’ bile deme!. Onları azarlama. Onlara güzel ve tatlı söz söyle. Onlara acıyarak tevazu kanatlarını ger ve: ‘Ya Rabbi! Onlar beni çocukken nasıl terbiye ettilerse, Sen de kendilerini öyle esirge!’ de.” <span class="ayet-kaynaklari-e" xml:lang="tr-TR">(İsra, 17/23-24)</span>.</p>
				<p class="a--paragraf-e">Hadislerde, bazen, aileye verilecek hizmet, cihada gitmekten daha önemli addedilir: Bir seferinde cihat için yola çıkaracağı seriyyenin hazırlığını yaparken bir genç de müracaat ederek katılmak ister. Ancak Aleyhissalatu Vesselam:</p>
				<p class="a--paragraf-e">– Aileni, sen yokken kollayacak birini buldun mu, diye sorar. Genç, geride kalanların küçük çocuklar olduğunu, kollayacak birini de bilmediğini söyleyince, Resûlullah:</p>
				<p class="a--paragraf-e">– Onlara dön, en iyi cihat onlara bakmaktır!, buyurur.<span class="footnote-e" xml:lang="tr-TR"><a href="#footnote-288-121" id="footnote-288-121-backlink">121</a></span> </p>
				<p class="a--paragraf-e">Bir başka sefer de, Resûlullah, bakıma muhtaç anne ve babası olan bir genci askere kabul etmeyip: “Git onlara hizmet suretiyle cihat et.” diye emretmiştir.<span class="footnote-e" xml:lang="tr-TR"><a href="#footnote-288-122" id="footnote-288-122-backlink">122</a></span></p>
				<p class="a--paragraf-e">Son olarak belirtmek gerekir ki, 1917’de Rusya’da iktidara geçen komünistler; aileyi burjuva sisteminden kalma, yok edilmesi gereken bir müessese olarak değerlendirerek, uzun yıllar aileyi yıkıcı uygulamalardan sonra yanlışlığı anlayarak “… çocuklara ilk terbiyeyi vermek için ailenin çocuk yuvası, ana okulu, çocuk bahçesi veya herhangi bir devlet müessesinden daha elverişli olduğu hâkim fikriyle, komünist uygulamalardan vazgeçip, 1938’lerde tekrar eski kapitalist aile sistemine dönerler ve aileyi koruyucu tedbirler alırlar.”<span class="footnote-e" xml:lang="tr-TR"><a href="#footnote-288-123" id="footnote-288-123-backlink">123</a></span> Bu tarihî vak’a da, çocuğun sağlıklı yetişmesinde, aile ortamının ne kadar lüzumlu olduğunu göstermektedir.</p>
				<p class="x2-baslik-e" id="toc_marker-7-4">Aile En Emin Kaledir </p>
				<p class="a--paragraf-e">Manevi değerlerin çocuklara aktarılmasının en güvenilir kalesi ailedir. Zamanımızda ilmî tahkiklerle bütün insanlık tarafından yeterince anlaşıldığı üzere,<span class="footnote-e" xml:lang="tr-TR"><a href="#footnote-288-124" id="footnote-288-124-backlink">124</a></span> kendi değerlerimizi çocuklarımıza verme azmine girdiğimiz takdirde, bunun önüne geçecek hiçbir güç yoktur. Bunun en güzel örneği 1917 ihtilalinden sonra Komünist Rusya’da yaşanan tecrübedir.</p>
				<p class="a--paragraf-e">Komünistler, kendi rejimlerine uygun homo sovieticus dedikleri “yeni adam”ı yaratmada en büyük engel gördükleri aile müessesesini tamamen ortadan kaldırmak için, “aile”yi “köleliğin ilk şekli” ilan ederek, bir devletin sahip olduğu bütün imkânları kullanmaktan kaçınmaksızın, aileye saldırıya geçmişlerdir. Bu maksatla: </p>
				<p class="a--paragraf-e">* Dünya ihtilaline yardımcı telakki ettikleri her şeyi mubah addeden yeni bir ahlâk anlayışı uydurma,</p>
				<p class="a--paragraf-e">* Gençlerde galeyan halindeki şehevî duyguları tahrik, </p>
				<p class="a--paragraf-e">* Hürriyete kavuşturulmak iddiasıyla kadınları ileri sürme, </p>
				<p class="a--paragraf-e">* Serbest aşk sloganıyla ortaya atılan nikâhsız beraberliği teşvik,</p>
				<p class="a--paragraf-e">* Kadın ve erkeği beraber üryan halde hamama sokma, </p>
				<p class="a--paragraf-e">* Zina fiilini tiyatroda sahneye koyma,</p>
				<p class="a--paragraf-e">* Ve çocukların ailelerine karşı hâfiye olarak kullanılmaları gibi, insanlık tarihinde görülmemiş uygulamalara başvurulur. Bu yolda pek çok trajik hadise yaşanır.</p>
				<p class="a--paragraf-e">Çocukların kullanılışına bir bakalım: Bu maksatla bütün okullarda: “Senin kan bağıyla bağlı bulunduğun yakınlarından birinin halk düşmanı olduğunu görecek olursan... o artık düşmandır... onu ihbar edeceksin.” telkinleriyle, mütemadiyen yakınlarını ihbara teşvik edilirler. Babasını ihbar edenlerden Pavlik Niorozov’un yakınları tarafından öldürülmesi hadisesi, abartılı, düzmece sahnelerle süslenerek, tedhîş teşkilatı ilan edilen aile müessesesi aleyhine fevkalâde bir propaganda vasıtası yapılır ve yakınlarını ispiyonlama işinde bayraklaştırılan Pavlik’in heykeli dikilir. “Tevkîf edilen milyonlarca insan, arkalarında milyonlarca düzinelik aile efradı bırakırlar, hepsi de halk düşmanlarının akrabası olarak alçaklık damgası yerler.”</p>
				<p class="a--paragraf-e">Aile aleyhindeki bu insanlık dışı çalışmalar; Rusya’da, insanlar arasındaki güveni sıfırlayarak halkı “atomlarına ayırıp” cemiyetten ziyade “kum yığını”na çevirerek hayatın tadını kaçırmanın ötesinde, nüfusun düşmesine ve bilhassa erkek nüfusun kadın nüfus karşısında dikkatleri çekecek kadar gerilemesine sebep olur.</p>
				<p class="a--paragraf-e">Yirmi yıla yakın bir tatbikattan sonra Rusya, Cuvillier’in değerlendirmesiyle<span class="footnote-e" xml:lang="tr-TR"><a href="#footnote-288-125" id="footnote-288-125-backlink">125</a></span> “Çocuklara ilk içtimai terbiyelerini verme hususunda, ailenin, kreşlerden, çocuk bahçelerinden veya devlet müesseselerinden daha iyi, daha müessir olduğu”nun şuuruna ererek aile meselesinde -kaba tabirle- tükürüğünü yalayıp, “Parti, işine gelen şeye, kendisi için fayda gördüğü anda, alâka gösterir.” prensibiyle otuzlu yılların ikinci yarısında “aileyi takviye etme” işi başlatarak tekrar eskiye dönüş yapar.<span class="footnote-e" xml:lang="tr-TR"><a href="#footnote-288-126" id="footnote-288-126-backlink">126</a></span> Ailenin korunması maksadıyla yeni kanunlar çıkarır, koruyucu bazı tedbirlere yer verir: Yeni kanun boşanma işini tahdit [ve ilga] eder, çocuk düşürme yasaklanır. Çocuksuz ailelere vergi arttırılır, çocuğu fazla olan ailelere nafaka bağlanır vs. Artık zinayı sahneye koyan Somerset Maugham’ın piyesleri de yasaklar arasına girer; Pavlik’in hayranları (çocuklar) artık aileyi değil, “yabancıları” ihbara teşvik edilirler. Yeni durumda “ailenin her bir üyesi, ailenin teşkil ettiği kolektifin bir parçasıdır.”<span class="footnote-e" xml:lang="tr-TR"><a href="#footnote-288-127" id="footnote-288-127-backlink">127</a></span></p>
				<p class="a--paragraf-e">Hiçbir devlet, hâsıl ettiği neticeleri gördükten sonra, kaba ve kör bir irtica ile benzer tatbikatlara yönelerek, milleti helake götürdüğü ortaya çıkan aileyi yıkma faaliyetlerine alenen tevessül edemez, öylesi vahşi metotlara dönmeyi asla göze alamaz. Menfilerin en fazla yapılabilecekleri şey; televizyon, medya ve okul programlarına dayatmalar şeklinde, örgün ve yaygın eğitim yollarıyla aileyi tahribe çalışmaktır. Bunu yapmaya çalışacak sinsi komitelerin, riyakâr dış güçlerin hiçbir zaman eksik olmayacağını ve bunların, zayıf devletlerin resmî imkânlarını kullanmaya çalışacaklarını kabul etmek zorundayız. Bunlar da hep haricî ve sinsî olacağı için, ailesine hâkim olanlara eriştirecekleri zarar asgariye düşer. Vasat bir gayretle böylesi menfi çalışmaların tesiri sınırlandırılabilir ve her insanda bu gayreti ve korumayı gerçekleştirecek yeterli güç vardır; yeter ki şuurla, dikkatle kullansın. </p>
				<p class="a--paragraf-e">Cenab-ı Hak; belki de bunun için -daha önce kısaca temas edildiği, ileride teferruatlı olarak açıklancağı üzere- aileleri kayıtsız şartsız, kesin bir üslupla çocuklarının istikametli terbiyesinden, uhrevî saadet ve şekâvetinden sorumlu tutmuştur.</p>
				<p class="a--paragraf-e">Tekrar ediyoruz istikbalin karşımıza çıkaracağı bütün şartlarda, değerlerimizi çocuklarımıza aktarabileceğimiz en emin mekân ve melce ailelerimiz olacaktır.</p>
				<p class="x2-baslik-e" id="toc_marker-7-5">Çocuklarımız Bize Verilmiş Birer Emanettir</p>
				<p class="a--paragraf-e">Kur’ân-ı Kerim’de bahsi geçen bir emanet var. Allah, o emaneti, göklere, arza, dağlara teklif ediyor. Ama hepsi de onu kabullenmekten kaçınıyor, fakat insan onu yükleniyor. Yani Allah tarafından teklif edilen bir ağırlığı, yukarıda sayılan o muazzam varlıkların hepsi de kabul etmekten korkup kaçınırken, insan küçüklüğüne rağmen kabulleniyor. Âyetin devamında, insanın çok cahil, çok zalim olduğu ifade edilir. <span class="ayet-kaynaklari-e" xml:lang="tr-TR">(Ahzâb, 33/72)</span>. Kur’ân-ı Kerim’in emanetin teklifiyle ilgili bu üslubu, muhakkak ki, o emanet ne ise, onun ehemmiyet, ciddiyet ve büyüklüğünün bize anlatılmasına da yöneliktir.</p>
				<p class="a--paragraf-e">Allah’ın arz ve teklif ettiği bu emanet nedir? Kur’ân bunu açıklamamış. Bu sebeple, İslam âlimleri değişik yorumlar getirmişlerdir. Âlimlerin söyledikleri şeylerin her birinin bir yeri olduğu muhakkaktır. Biz, konumuz açısından, o emanetin, bir manada, anne ve babalara verilen “çocuk” olduğunu söyleyebiliriz. Şöyle ki:</p>
				<p class="a--paragraf-e">İnsanın bu emaneti kabullenme keyfiyeti, Kur’ân’da “haml” kelimesiyle ifade ediliyor. Haml “yük” demektir Arapça aslının (hamelehâ’l-insan) tam karşılığı, “İnsan onu yüklendi.” demektir. “Haml” kelimesi Türkçemize de “yük” manasında girmiştir: “Hamile kadın” ifadesinde olduğu gibi. Bazı yörelerimizde hamile kelimesi yerine yüklü kadın tabiri kullanılır. Yük kelimesi bir ağırlıktır; zahmet veren, yoran bir şeydir. Ve Kur’ân’ın birçok âyetlerinde kadınların gebe kalmaları hadisesi hep haml kökünden gelen kelimelerle ifade edilir: Hz. Havva’nın ilk gebe kalışı, <span class="ayet-kaynaklari-e" xml:lang="tr-TR">(A’raf, 7/189)</span> Hz. Meryem’in Hz. İsa’ya gebe kalışı, <span class="ayet-kaynaklari-e" xml:lang="tr-TR">(Meryem, 18/22)</span> kadınların çocuklarına gebe kalışları <span class="ayet-kaynaklari-e" xml:lang="tr-TR">(Lokman, 31/14; Ahkâf, 46/15; Talâk, 65/6; Fâtır, 39/11; Hacc, 22/2)</span> her seferinde hep haml “yük” kelimesiyle ifade edilmiştir.</p>
				<p class="a--paragraf-e">Şu halde emanet âyetinde insanın “yük”lendiği belirtilen emanetin; hamilelikle “yük”lenilmiş olan çocuk, yani gelecek nesiller, insanlığın istikbali, daha açık ifadeyle yeni nesillere, çocuklarımıza vereceğimiz terbiye, onlara karşı vazifelerimiz, sorumluluklarımız olduğu da pekâlâ söylenebilir.</p>
				<p class="a--paragraf-e">Âyette geçen “cahil” ve “zalim” sıfatlarıyla ilgili olarak şu yorumlara ulaşabiliriz: İnsanoğlu, bu ağır emanetin gereğini yani eğitim işini yerine getirmede fıtrî bir cehalete sahiptir. Söz gelimi, bütün hayvanlar yavrularını yetiştirmede dışarıdan bilgi almaya muhtaç değildir; tabiî insiyakı (iç güdüsü) ile gerekli terbiyeyi yavrusuna verir. İnsan ise cahildir. Yavrusuna sağlıklı bir eğitim verebilmek için, muktesep yani irade ve emekle kazanılan ilme ihtiyacı vardır. Çocuk psikolojisi, çocuk gelişimi, çocuk sağlığı, çocuk beslenmesi vs. ayrı ayrı ilimlerdir ve bunlar bilinmeden sağlıklı bir terbiye verilemez.</p>
				<p class="a--paragraf-e">Bu âyetteki “emanet” mevzuunun diğer bir yönüne bakacak olursak; âyet-i kerîmeden, çocuğu terbiye işinin ilim gerektirdiği, anne baba olacakların, kendilerini yetiştirmedikleri takdirde, çocuk sahibi olmadan önce, terbiye hususunda lüzumlu olan bilgilerden mahrum olduklarını itiraf ederek, bu meseledeki eksikliklerini gidermeleri gerektiği anlaşılmaktadır. Aksi takdirde, hadiste gelmiş olan “çocuğun ‘güzel terbiye edilme’ hakkı”, ona ödenmemiş olacak ve dolayısıyla kişi, âyette mübalağa sıfatıyla ifade edilen zalûm yani “pek zalim” durumuna düşecektir. Gerçekten de böyle bir kimse, hem çocuğunun dünya ve ahiretini kaybetmesine sebep olarak ona, hem de onların helâk olmasının sorumluluğuyla kendini ebedî helâke atarak nefsine zulmetmiş olmakta ve böylece katmerli bir zulme düşerek zalûm vasfını hak etmektedir.</p>
				<p class="x2-baslik-e" id="toc_marker-7-6">Aile, Çocuğa Neleri Öğretmekten Sorumlu?</p>
				<p class="a--paragraf-e">Aileye terettüp eden sorumluluklar arasında, “Hakku’l- veled alâ vâlidihi...” yani “Çocuğun baba üzerindeki hakları…” diye başlayan hadislerde, “okuma”, “yazma”, “yüzme”, “atıcılık”, “namaz”… vs. öğretmek diye teker teker birçok şey sayılır. Münavî böyle bir hadisi açıklarken, hadislerde gelen hakların en mühimlerini zikrettikten sonra ilave eder: “… Ve bilinmesi zaruri olan her şeyi çocuğa öğretmesi...”<span class="footnote-e" xml:lang="tr-TR"><a href="#footnote-288-128" id="footnote-288-128-backlink">128</a></span></p>
				<p class="a--paragraf-e">Peki, bilinmesi zaruri olan şeyler nelerdir? Kettânî’nin Teratib’de kaydına göre; İmam Şafi’î, Risalesi’nde, Gazâli de İhya’sında Kişinin meşgul olacağı işteki Allah’ın hükmünü öğrenmeden o işe girişmesinin caiz olmayacağı hususunda İslam ulemasının icma ettiğini” belirtmişlerdir.<span class="footnote-e" xml:lang="tr-TR"><a href="#footnote-288-129" id="footnote-288-129-backlink">129</a></span></p>
				<p class="a--paragraf-e">Hanefi kaynaklardan İbn-i Âbidin, meşhur kitabında farz ilimleri, “iman”, “ibadet”, “ahlâk”, “insanlarla istikametli muâşerede zaruri olan ilimler” diye özetlenebilecek esasları zikrettikten sonra: “Keza meslek erbabına ve bir şeylerle meşgul olan herkese, o mevzudaki haramdan kaçınabilmesi için onunla ilgili ilmi ve ona terettüp eden ahkâmı öğrenmesi farzdır… Keza alışveriş, nikâh, talakla ilgili bilgiler de bu meselelerle iştigal etmek isteyen kimselere farzdır…” der.<span class="footnote-e" xml:lang="tr-TR"><a href="#footnote-288-130" id="footnote-288-130-backlink">130</a></span></p>
				<p class="a--paragraf-e">Kısaca bu bilgileri; büluğla hayata tek başına atıldığı zaman ihtiyaç duyacağı bilgiler, maharetler, alışkanlıklar diye özetleyebiliriz. Temel İslamî eğitimden kastedilen de budur. Çocuğun böylesi bir eğitim ve öğretimi gerçekleştirmesinden aile sorumludur. </p>
				<p class="x2-baslik-e" id="toc_marker-7-7">Çocuğun Büluğ Öncesinden Hayata Hazırlanması Nasıl Mümkün Olur?</p>
				<p class="a--paragraf-e">Çocuğun büluğ öncesinden hayata hazırlanması meselesi, günümüzde haklı olarak, “Nasıl mümkün?” itirazını tahrik edebilecektir. Çünkü fiilî durumda, askerliğini yapmayan bir gence, “Ağzı süt kokuyor.” der, çocuk muamelesi yaparız. Bu yanlış alışkanlığımız çerçevesinde, elbette itirazda kendimizi haklı görebiliriz. Ancak, menşeini Resûlullah’ın uygulama ve tavsiyelerinden alan üç hususu hayata geçirebilirsek, bunun olabileceğini anlarız:</p>
				<p class="a--paragraf-e">1- Çocuğun eğitim ve öğretimine mümkün mertebe erken yaşta başlamak,</p>
				<p class="a--paragraf-e">2- Zaruri olan bilgiler üzerinde yoğunlaşmak, çocuğun büluğ öncesi dönemini, hayatî olmayan şeylerle meşgul etmemek.</p>
				<p class="a--paragraf-e">3- Bu meseleyi ciddiye almak, bunun gerçekleşmesi için bazı fedakârlıkları göze almak.</p>
				<p class="a--paragraf-e">Burada kastedilen ciddiyet, eğitim-öğretim meselelerine verilecek öncelik ve önemdir. Bunu göstermek üzere birkaç nokta hatırlatacağız:</p>
				<p class="x3-baslik-e" id="toc_marker-7-7-1">1. Çocuğun Farzlara Alıştırılması</p>
				<p class="a--paragraf-e">Farz ve nafile olan bütün dinî değerlerin çocuklara mümkün mertebe erken yaşlarda öğretilmesi ve yaptırılması gerekir. Hz. Peygamber’in; kendi ailesinden bir çocuk konuşmaya başlayınca, itikada giren kısa âyetler ezberlettiği, keza ashabın da çocuklara kısa sureler, kısa dualar ezberlettikleri rivayetlerde gelmiştir. Özellikle farz olan ibadetlerin erken yaşlarda ele alınması çok önemlidir. Farz olan ibadetlerin çocuğa emredilmesinin, bu ibadetlerin farziyet, mecburiyet kazandığı büluğ çağına ertelenmesi yanlıştır. Aleyhissalatu Vesselam’ın, çocuklar yedi yaşına gelince namazın emredilmesi, on yaşına gelince namaz konusunda daha ciddi durulması hususundaki talimatı bilinmektedir (ki, az sonra hadisin metnini vereceğiz). İslam âlimleri “Temyiz yaşında namaz emredildiğine göre, namazın kılınmasında bilinmesi gereken nazarî bilgilerin, namazda okunacak âyetlerin, duaların, zikirlerin önceden öğretilmesi gerekir.” demişlerdir.<span class="footnote-e" xml:lang="tr-TR"><a href="#footnote-288-131" id="footnote-288-131-backlink">131</a></span></p>
				<p class="x3-baslik-e" id="toc_marker-7-7-2">2. Çocuğun Dinî Terbiyesinde Namazın Yeri</p>
				<p class="a--paragraf-e">Çocukların dinî terbiyelerinde en ziyade üzerinde durulması gereken husus namazdır. Kur’ân-ı Kerim, en çok namaz üzerinde durmuştur. Hadislerde de namaza müstesna bir önem verildiği görülür. Genellikle hadis mecmualarının en geniş bölümlerini, namazla ilgili olanlar teşkil eder. Zekât, hac, oruç, kurban gibi diğer farz ve vacipler bir kısım şartlara bağlı olduğu hâlde, namazı, hiçbir şartı ve kaydı olmaksızın, aklı olan herkesin yerine getirmesi farz kılınmıştır. Kur’ân’da, aile ehline namazın emredilmesi kesin bir üslupla dile getirilirken, diğer farzların emredilmesi ile ilgili böylesine açık bir emir gelmemiştir: “Ehline (aile halkına) namazı emret! O hususta sabır da göster.” <span class="ayet-kaynaklari-e" xml:lang="tr-TR">(Tâhâ, 80/132)</span>. Resûlullah da: “Çocuk yedi yaşına gelince namazı emredin, on yaşına gelince (gerekirse) namaz hususunda dövün.” diye emir buyurmuştur.<span class="footnote-e" xml:lang="tr-TR"><a href="#footnote-288-132" id="footnote-288-132-backlink">132</a></span></p>
				<p class="a--paragraf-e">Âlimler, Kur’ân ve hadiste gelen bu emirlerden hareketle, namazı terk eden Müslümanlara verilmesi gereken ciddi cezalardan bahsederler. Hiçbir sebep yokken terk edenin İslam’dan çıkacağını söyleyen bile olmuştur. Namazın İslam’da tuttuğu müstesna yeri belirtmek üzere Hattâbî: “Namazı olmayan bir ilahî din yoktur; zekât, oruç ve hac böyle değildir. Nitekim bu ibadetler meleklere farz edilmediği hâlde namazla onlar da emrolunmuşlardır, tıpkı tevhidle emrolundukları gibi. Namaz Müslümanlarla kâfirlerin arasını tefrîk eden, İslam’a ait bir alem (simge)dir.” der.<span class="footnote-e" xml:lang="tr-TR"><a href="#footnote-288-133" id="footnote-288-133-backlink">133</a></span> Bu söylenenler, namazın dinin merkezinde yer aldığının da bir ifadesidir.</p>
				<p class="x3-baslik-e" id="toc_marker-7-7-3">3. Diğer Hususlar</p>
				<p class="a--paragraf-e">Farzlara alıştırma deyince, elbette namazın dışında kalan diğer farzlar da kastedilir. Çocuk; oruca, kılık kıyafetle ilgili temel değerlere, daha büluğa ermeden önce alıştırılmalıdır. Söz gelimi İslam, kadın ve erkek kıyafetlerinde mahallî örflere göre uygulanan farklılıklara ve keza bedenin örtülmesi gereken kısımlarının örtülmesine, çocukların küçüklüklerinden itibaren alıştırılmalarını emreder ve bu meseledeki ihmalin ürkütücü neticesini İsra suresinin 64. âyetinde zikri geçen “Çocuklara Şeytan’ın iştiraki”ne atıf yaparak herkesin anlayacağı şekilde ifade eder: </p>
				<p class="a--paragraf-e">“Bir zaman gelecek ki, şeytanlar insanların evlatlarına iştirak edecek. </p>
				<p class="a--paragraf-e">– Ey Allah’ın Resûlü, dediler, böyle şeyler olur mu?</p>
				<p class="a--paragraf-e">– Evet olacak, buyurdular,</p>
				<p class="a--paragraf-e">– Öyleyse bizim evlatlarımız onlarınkinden nasıl ayırt edilecek, dediler,</p>
				<p class="a--paragraf-e">– Haya ve merhamet azlığından anlaşılacak, buyurdular.”<span class="footnote-e" xml:lang="tr-TR"><a href="#footnote-288-134" id="footnote-288-134-backlink">134</a></span></p>
				<p class="a--paragraf-e">Şu halde, İslam’a ait her çeşit değer (Farzlar, vacipler, sünnetler, haramlar, helaller, mekruhlar vs.), çocuklara küçüklüklerinden itibaren ağır ağır öğretilecek, uygulattırılacak ve çocuklar bu değerlere alıştırılacak. Ancak bunların çocuğa farz olmadığı bilinecek; bu sebeple de çocukta görülen gevşeklikler, aksamalar, eksiklikler, hatta tembellikler müsamaha ile karşılanacak ve çocuğun üzerine sert bir üslupla gidilmeyecek. Bilhassa farz ve haramlar hususundaki gevşekliklere sert ve ciddi tavırlar, çocuk on yaşına girdikten sonra gösterilecektir.</p>
				<p class="a--paragraf-e">Bu arada, Resûlullah’ın: “…On yaşında namaz hususunda dövün.” emrini, “Namaz (ve çocuğu ilgilendiren farzlar ve haramlar) konusunda artık ciddi, sıkı davranın.” diye anlamamız daha muvafık olur. Çünkü Aleyhissalatu Vesselam’ın, bu sadetteki uygulamaya yönelik sünnetinde dayak mevcut değildir. Hz. Aişe <span class="x-aleyhisselam--e" xml:lang="tr-TR">(radıyallahu anhâ)</span> Validemiz, Resûlullah’ın ne hanımlarına ne hizmetçilerine ne de bir başkasına (dövmek niyetiyle) vurduğunu belirtir.<span class="footnote-e" xml:lang="tr-TR"><a href="#footnote-288-135" id="footnote-288-135-backlink">135</a></span> Hz. Enes de, on yıl hizmet ettiğini belirttiği Resûlullah’ın, kendisinden sâdır olan herhangi bir olumsuzluk sebebiyle kendisini azarlamadığını, dövmediğini ve kendisine surat asmadığını açık bir üslupla dile getirir.<span class="footnote-e" xml:lang="tr-TR"><a href="#footnote-288-136" id="footnote-288-136-backlink">136</a></span></p>
				<p class="a--paragraf-e">Çocuğun bütün hayırlara alıştırılması işinin erken yaşlarda, şuurla ve sistemle ele alınması ve yine çocuğun ailedeki büyüklerden de bu hayır ve yükümlülüklerin uygulandığını görmesi hâlinde, dayak gibi zorlayıcı tedbirlere hacet kalmadan bütün bunlara tabii olarak alışacağından emin olabiliriz.</p>
				<p class="x2-baslik-e" id="toc_marker-7-8">Çocuk İstismar Edilmemeli</p>
				<p class="a--paragraf-e">İslam açısından insan, doğduğu andan büluğa erdiği güne kadar “çocuk” addedilir ve büyüklerden ayrı ele alınır. Bu yaklaşım, birçok açıdan ehemmiyetlidir:</p>
				<p class="a--paragraf-e">1- Hukuk açısından önemlidir, çünkü büluğ anına kadar hukukî ehliyeti noksandır ve bir velinin nezaretindedir. Çocuk hukukî akitlerde bulunamaz. Çocuksu şeyler dışında veya örfen çocukların alıp-satması normal olan şeyler dışında alışveriş yapamaz. İşlediği suçlara ağır ceza verilemez.</p>
				<p class="a--paragraf-e">2- Terbiye açısından da önemlidir. Çünkü terbiyesinden ailesi veya devlet sorumludur. Ailesi, onu hayata hazırlamakla mükelleftir. Çocuk büluğla birlikte Allah’a, ailesine, devlete ve çevresine karşı bir kısım sorumluluklar altına girdiği için artık mükelleftir ve şayet aklî bir noksanlığı yoksa üzerindeki vesayet kalkar, normal bir kimsenin bütün hak ve sorumluluklarına muhatap olur. İşte; ailenin, çocuğu, bütün bu sorumluluklarını tek başına yapabilecek formasyona kavuşturması gerekir. Açıktır ki, çocuğa bu seviyenin kazandırılması, onun başkaca meşguliyetlerden uzak olmasını gerektirir. </p>
				<p class="a--paragraf-e">* Bu sebeple onun nafakası ailesinin üzerindedir.</p>
				<p class="a--paragraf-e">* Ve onun hayata hazırlayıcı olmayan işlerle meşgul edilip istismar edilmesi caiz değildir. Bunu garantilemek üzere, İslam bazı tedbirler almıştır:</p>
				<p class="a--paragraf-e">1- Nafakası aileye ait olduğu için çocuk, nafakası için çalıştırılmamalıdır.</p>
				<p class="a--paragraf-e">2- Çocuğun, büluğdan önceki malı, kazancı yetim malı sayılır ve normal şartlarda anne-baba dahil herkese haramdır; son derece sınırlı şartlarda ve sıkı kayıtlarla anne-baba ondan istifade edebilir. Evladın malı, anne-babaya ancak büluğdan sonra helaldir.<span class="footnote-e" xml:lang="tr-TR"><a href="#footnote-288-137" id="footnote-288-137-backlink">137</a></span></p>
				<p class="a--paragraf-e">3- Çocuğun, -herkese helal olan- kırların otu, ormanın odunu, derenin suyu… gibi emvâl-i mubâha’dan elde ettiği şeyler kendine aittir. Bunların ailesinin malına karışması, o malı aileye haram kılar. Öyleyse aile, çocukları bu nevi işlerde kazanç için çalıştırmamalıdır.</p>
				<p class="a--paragraf-e">4- Baba, çocuğa, itibar ve değerce kendi mesleğinden daha aşağı olmayan bir meslek kazandırmalıdır. Çocuk, bu maksatla bir ustanın yanına konabilir. Fakihler, babanın, çocuğu ücretli bir işe de koyabileceğini söylerler; ancak çocuğun bu esnada elde ettiği kazançtan sadece çocuğun zaruri ihtiyaçları için harcayabileceğini, kendisi için harcayamayacağını belirtirler</p>
				<p class="a--paragraf-e">Görüldüğü üzere İslam hukukçuları; çocukları, hayata hazırlanma döneminde, ailenin bir kısım işleriyle meşgul ederek, daha iyi bir “formasyon” almasını engelleyecek istismarlardan korumak için, bugün çiftçi kesiminde ve hatta şehirlerde bile hiç uygulamada olmayan ve çoğunlukla da bilinmeyen inceliklere inerek, onları koruyucu hükümler getirmişlerdir.</p>
				<p class="a--paragraf-e">Dilerseniz, özet olarak verdiğimiz bu bilgileri bir kaynaktan aynen takip edelim: </p>
				<p class="x2-baslik-e" id="toc_marker-7-9">Çocuğun Kazancı</p>
				<p class="a--paragraf-e">‘Sâhibu’l-Muhît’in Fevâid’inin Büyu’ bahsinde zikredildiğine göre, bir baba veya anne, küçük çocuğun, havuzdan babasının evine su getirmesini emrederek eline bir kova verse, o da getirse; bazı alimler, “Kovadaki bu su, çocuğun şahsî mülkü olur, öyle ki, babaya bundan içmek zaruret dışında haramdır, çocuğu, a’yân-ı mubâha’da (yani herkese helal olan kırdaki ot, deredeki su gibi) istihdam ve hizmetlenme bâtıldır.” demiştir. Bazı alimler de: “Eğer kova babaya aitse (su da) babanın mülkü olur, çocuk ise babası adına suyu muhafaza eden kimse durumundadır: tıpkı müstecirin kovasıyla su taşıyan ücretli işçinin iş sahibine muhafız olması gibi.” demiştir.</p>
				<p class="a--paragraf-e">El-Hâvî’de zikredildiğine göre: ‘Çocuk kovayı, havuzun suyundan doldursa, sonra da bu kovayı havuza boşaltsa, bu havuzun suyundan içmek herkese haram olur. “İnsan için sadece kendi çalışması helaldir.” <span class="ayet-kaynaklari-e" xml:lang="tr-TR">(Necm, 53/39)</span> âyeti mucibince, çocuğun ameli yazılmaya başlamazdan önceki (yani büluğa ermezden önceki) bütün hasenâtı çocuğa aittir, ebeveyne ait değildir. Bu hüküm, alimlerimizin büyük çoğunluğunun müşterek görüşüdür.”</p>
				<p class="a--paragraf-e">Bazı alimler, Hz. Enes ibn-i Mâlik’ten rivayet edilen “Öldükten sonra kişinin faydalanacağı şeylerden biri; Kur’ân ve ilim öğretmiş olduğu halde geride bıraktığı çocuğudur. Onun ecri, kendi ecrinden bir eksilmeye sebep olmaksızın babasına da aynen bir ecirdir.” rivayetine dayanarak, “Öldükten sonra kişi, evladının ilminden faydalanır.” demiştir.</p>
				<p class="a--paragraf-e">Reşidüddîn’in Feteva’sının Da’va’l-ebb ve’l-vasî babında zikredildiğine göre, bir çocuk mal kazansa ve annesine verse, anne de bunu çocuğa harcayıp, kendisi de onunla bir iki lokmayı geçmeksizin azıcık yese bu, mekruh olmaz. Eğer anne âciz ve oğlan da kendisi ve annesi için yetecek kadar kazanmaya kâdir durumda ise, annenin çocuğun malından istifade etme hakkı vardır, yiyebilir. Eğer anne onun malına muhtaç değilse ve malı da çocuğun malına karışmış, yiyecek satın almış, çocukla birlikte yemiş ise, bakılır, eğer kendi hissesinden fazla yedi ise, bu caiz olmaz, zira yetim malı yemiş olur.”<span class="footnote-e" xml:lang="tr-TR"><a href="#footnote-288-138" id="footnote-288-138-backlink">138</a></span> </p>
				<p class="a--paragraf-e">Bu gibi meseleleri fantezi kabul ederek, “Tatbikatta yeri var mı yok mu?” gibi lüzumsuz ve faydasız sorulara yer vermeden, çocuk hukukunun ve çocukların hayata hazırlanma meselesinin, dinî kaynaklarımızda nasıl bir ciddiyetle ele alınmış olduğunu anlamaya çalışmamız ve çocukların yetişmesi hususundaki bu hassasiyeti güncelleştirmeye gayret etmemiz gerektiği kanaatindeyiz.</p>
				<div class="calibre1">
					<div class="calibre1">
						<p class="b--paragraf-e"><a href="#footnote-288-105-backlink" id="footnote-288-105">105</a><span class="footnote-e1" xml:lang="tr-TR"/>	Colin Heywood, <span class="italik-e1" xml:lang="tr-TR">Batıda Çocukluğun Tarihi</span>, s.41</p>
					</div>
					<div class="calibre1">
						<p class="b--paragraf-e"><a href="#footnote-288-106-backlink" id="footnote-288-106">106</a><span class="footnote-e1" xml:lang="tr-TR"/>	Bkz.: H.P.S.T, s. 47-51</p>
					</div>
					<div class="calibre1">
						<p class="b--paragraf-e"><a href="#footnote-288-107-backlink" id="footnote-288-107">107</a><span class="footnote-e1" xml:lang="tr-TR"/>	Bkz.: Müslim, <span class="italik-e1" xml:lang="tr-TR">Kader</span> 23-25</p>
					</div>
					<div class="calibre1">
						<p class="b--paragraf-e"><a href="#footnote-288-108-backlink" id="footnote-288-108">108</a><span class="footnote-e1" xml:lang="tr-TR"/>	Yunus, 10/31; Hûd, 11/20; Nahl, 16/78; İsra, 17/36; Müminûn, 23/78; Secde, 32/9; Mülk, 67/23; Ahkâf, 46/26 vs.</p>
					</div>
					<div class="calibre1">
						<p class="b--paragraf-e"><a href="#footnote-288-109-backlink" id="footnote-288-109">109</a><span class="footnote-e1" xml:lang="tr-TR"/>	Kaynaklar va teferruatlı tahlil için bak. <span class="italik-e1" xml:lang="tr-TR">İslam’da Temel Eğitim Esasları</span>, s. 38-46.</p>
					</div>
					<div class="calibre1">
						<p class="b--paragraf-e"><a href="#footnote-288-110-backlink" id="footnote-288-110">110</a><span class="footnote-e1" xml:lang="tr-TR"/>	İbn-i Mâce, <span class="italik-e1" xml:lang="tr-TR">Diyât</span> 2, (2622. h.)</p>
					</div>
					<div class="calibre1">
						<p class="b--paragraf-e"><a href="#footnote-288-111-backlink" id="footnote-288-111">111</a><span class="footnote-e1" xml:lang="tr-TR"/>	Müslim, <span class="italik-e1" xml:lang="tr-TR">Tevbe</span> 46-47</p>
					</div>
					<div class="calibre1">
						<p class="b--paragraf-e"><a href="#footnote-288-112-backlink" id="footnote-288-112">112</a><span class="footnote-e1" xml:lang="tr-TR"/>	<span class="italik-e1" xml:lang="tr-TR">Muhakemât</span>, s. 14</p>
					</div>
					<div class="calibre1">
						<p class="b--paragraf-e"><a href="#footnote-288-113-backlink" id="footnote-288-113">113</a><span class="footnote-e1" xml:lang="tr-TR"/>	Daha geniş tahlil için <span class="italik-e1" xml:lang="tr-TR">Hz. Peygamber’in Sünnetinde Terbiye</span> adlı kitabımız görülmelidir, s. 373-374.</p>
					</div>
					<div class="calibre1">
						<p class="b--paragraf-e"><a href="#footnote-288-114-backlink" id="footnote-288-114">114</a><span class="footnote-e1" xml:lang="tr-TR"/>	Bkz.: Elmalılı, <span class="italik-e1" xml:lang="tr-TR">Hak Dini Kur’ân Dili</span>, 2/768</p>
					</div>
					<div class="calibre1">
						<p class="b--paragraf-e"><a href="#footnote-288-115-backlink" id="footnote-288-115">115</a><span class="footnote-e1" xml:lang="tr-TR"/>	İbn-i Mâce, <span class="italik-e1" xml:lang="tr-TR">Edeb</span> 6</p>
					</div>
					<div class="calibre1">
						<p class="b--paragraf-e"><a href="#footnote-288-116-backlink" id="footnote-288-116">116</a><span class="footnote-e1" xml:lang="tr-TR"/>	İbn-i Mâce, <span class="italik-e1" xml:lang="tr-TR">Edeb</span> 6</p>
					</div>
					<div class="calibre1">
						<p class="b--paragraf-e"><a href="#footnote-288-117-backlink" id="footnote-288-117">117</a><span class="footnote-e1" xml:lang="tr-TR"/>	İbn-i Mâce, <span class="italik-e1" xml:lang="tr-TR">Edeb</span> 6</p>
					</div>
					<div class="calibre1">
						<p class="b--paragraf-e"><a href="#footnote-288-118-backlink" id="footnote-288-118">118</a><span class="footnote-e1" xml:lang="tr-TR"/>	Ahmed ibn-i Hanbel, <span class="italik-e1" xml:lang="tr-TR">Müsned</span>, 5/250</p>
					</div>
					<div class="calibre1">
						<p class="b--paragraf-e"><a href="#footnote-288-119-backlink" id="footnote-288-119">119</a><span class="footnote-e1" xml:lang="tr-TR"/>	Müslim, <span class="italik-e1" xml:lang="tr-TR">Fedâilu’s-Sahâbe</span> 200</p>
					</div>
					<div class="calibre1">
						<p class="b--paragraf-e"><a href="#footnote-288-120-backlink" id="footnote-288-120">120</a><span class="footnote-e1" xml:lang="tr-TR"/>	Ahmed ibn-i Hanbel, <span class="italik-e1" xml:lang="tr-TR">Müsned</span>, 2/263</p>
					</div>
					<div class="calibre1">
						<p class="b--paragraf-e"><a href="#footnote-288-121-backlink" id="footnote-288-121">121</a><span class="footnote-e1" xml:lang="tr-TR"/>	İbn-i Hacer, <span class="italik-e1" xml:lang="tr-TR">el-Metâlibu’l-Âliye</span> 2, 83</p>
					</div>
					<div class="calibre1">
						<p class="b--paragraf-e"><a href="#footnote-288-122-backlink" id="footnote-288-122">122</a><span class="footnote-e1" xml:lang="tr-TR"/>	Buhârî, <span class="italik-e1" xml:lang="tr-TR">Cihad</span> 138 (4, 71); Müslim, <span class="italik-e1" xml:lang="tr-TR">Birr</span> 15; Tirmizi, <span class="italik-e1" xml:lang="tr-TR">Cihad</span> 2</p>
					</div>
					<div class="calibre1">
						<p class="b--paragraf-e"><a href="#footnote-288-123-backlink" id="footnote-288-123">123</a><span class="footnote-e1" xml:lang="tr-TR"/>	Bak.Cuvillier, Armand: Manuel de Sociologie, PUF Paris 1967-1970, 2/569. Bu meselenin geniş tahlili için Hz. Peygamber’in Sünnetinde Terbiye adlı kitabımız görülmelidir s. 380-384.</p>
					</div>
					<div class="calibre1">
						<p class="b--paragraf-e"><a href="#footnote-288-124-backlink" id="footnote-288-124">124</a><span class="footnote-e1" xml:lang="tr-TR"/>	İleride, Aile ile ilgili bölümde, Çocuk Terbiyesi ve Aile başlığı altında genişçe delillendireceğiz</p>
					</div>
					<div class="calibre1">
						<p class="b--paragraf-e"><a href="#footnote-288-125-backlink" id="footnote-288-125">125</a><span class="footnote-e1" xml:lang="tr-TR"/>	Bkz.: Cuvillier, Armand, <span class="italik-e1" xml:lang="tr-TR">Manuel de Sociologie</span>, PUF. Paris, 1968, 2, 569.</p>
					</div>
					<div class="calibre1">
						<p class="b--paragraf-e"><a href="#footnote-288-126-backlink" id="footnote-288-126">126</a><span class="footnote-e1" xml:lang="tr-TR"/>	Bkz.: Heller, Michel, <span class="italik-e1" xml:lang="tr-TR">Makina ve Çarkları</span>, <span class="italik-e1" xml:lang="tr-TR">Sovyet İnsanının Formasyonu</span>, ADIM yayınları, İstanbul, 1998, s. 208, (Kitap tarafımızdan tercüme edilmiştir, kitaptan aynen aktardığımız kısımları tırnak içine aldık.)</p>
					</div>
					<div class="calibre1">
						<p class="b--paragraf-e"><a href="#footnote-288-127-backlink" id="footnote-288-127">127</a><span class="footnote-e1" xml:lang="tr-TR"/>	Heller, s. 205-221 ve devamı</p>
					</div>
					<div class="calibre1">
						<p class="b--paragraf-e"><a href="#footnote-288-128-backlink" id="footnote-288-128">128</a><span class="footnote-e1" xml:lang="tr-TR"/>	Münavî, <span class="italik-e1" xml:lang="tr-TR">Feyzu’l-Kadîr</span>, 2/538, 3/393, 394</p>
					</div>
					<div class="calibre1">
						<p class="b--paragraf-e"><a href="#footnote-288-129-backlink" id="footnote-288-129">129</a><span class="footnote-e1" xml:lang="tr-TR"/>	<span class="italik-e1" xml:lang="tr-TR">Terâtib</span>, 2/16</p>
					</div>
					<div class="calibre1">
						<p class="b--paragraf-e"><a href="#footnote-288-130-backlink" id="footnote-288-130">130</a><span class="footnote-e1" xml:lang="tr-TR"/>	<span class="italik-e1" xml:lang="tr-TR">Reddü’l-Muhtar</span>, 1/29</p>
					</div>
					<div class="calibre1">
						<p class="b--paragraf-e"><a href="#footnote-288-131-backlink" id="footnote-288-131">131</a><span class="footnote-e1" xml:lang="tr-TR"/>	Teferruat için <span class="italik-e1" xml:lang="tr-TR">Hz. Peygamberin Sünnetinde Terbiye</span> adlı kitabımız görülmelidir, s. 99-112</p>
					</div>
					<div class="calibre1">
						<p class="b--paragraf-e"><a href="#footnote-288-132-backlink" id="footnote-288-132">132</a><span class="footnote-e1" xml:lang="tr-TR"/>	Ebû Dâvûd, <span class="italik-e1" xml:lang="tr-TR">Salât</span> 26, Tirmizî, <span class="italik-e1" xml:lang="tr-TR">Mevâkît</span> 182, Tirmizî, hadisin sahih olduğunu belirtir.</p>
					</div>
					<div class="calibre1">
						<p class="b--paragraf-e"><a href="#footnote-288-133-backlink" id="footnote-288-133">133</a><span class="footnote-e1" xml:lang="tr-TR"/>	<span class="italik-e1" xml:lang="tr-TR">Meâlim</span>, 1/333</p>
					</div>
					<div class="calibre1">
						<p class="b--paragraf-e"><a href="#footnote-288-134-backlink" id="footnote-288-134">134</a><span class="footnote-e1" xml:lang="tr-TR"/>	<span class="italik-e1" xml:lang="tr-TR">Râmuzu’l-Ahâdis</span> 5. 504</p>
					</div>
					<div class="calibre1">
						<p class="b--paragraf-e"><a href="#footnote-288-135-backlink" id="footnote-288-135">135</a><span class="footnote-e1" xml:lang="tr-TR"/>	Ebû Dâvûd, <span class="italik-e1" xml:lang="tr-TR">Edeb</span> 5; İbn-i Mâce, <span class="italik-e1" xml:lang="tr-TR">Nikâh</span> 51; Abdurrezzâk, <span class="italik-e1" xml:lang="tr-TR">Musannef</span>, 9/442</p>
					</div>
					<div class="calibre1">
						<p class="b--paragraf-e"><a href="#footnote-288-136-backlink" id="footnote-288-136">136</a><span class="footnote-e1" xml:lang="tr-TR"/>	Teferruat için bkz.: <span class="italik-e1" xml:lang="tr-TR">Hz. Peygamberin Sünnetinde Terbiye</span>, s. 162-163</p>
					</div>
					<div class="calibre1">
						<p class="b--paragraf-e"><a href="#footnote-288-137-backlink" id="footnote-288-137">137</a><span class="footnote-e1" xml:lang="tr-TR"/>	Bkz.: <span class="italik-e1" xml:lang="tr-TR">Kur’ân’da Çocuk</span>, s. 178-180</p>
					</div>
					<div class="calibre1">
						<p class="b--paragraf-e"><a href="#footnote-288-138-backlink" id="footnote-288-138">138</a><span class="footnote-e1" xml:lang="tr-TR"/>	<span class="italik-e1" xml:lang="tr-TR">Ahkâmu’s-Sığâr</span>, s. 160-161</p>
					</div>
				</div>
			</div>
		</div>
	</body>
</html>
