<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <meta content="pdftohtml 0.36" name="generator"/>
  <meta content="2008-06-19T18:42:21+00:00" name="date"/>

</head>

<body class="calibre">
  <h1 class="calibre1">XXV</h1>

  <p class="calibre1">Rosamund. </p>

  <p class="calibre1">"Ama o balmumu çiçekler meselesini hâlâ anlamış değilim." dedi. </p>

  <p class="calibre1">İri mavi gözlerini Poirot'ya dikmişti. Bakışları sitem doluydu. <span style="text-indent: 1em; font-size: 1em;">Londra'da, Helen'in apartmanındaydılar. Helen, kanapeye uzanmıştı. Rosamund'la Poirot, onunla birlikte çay içiyorlardı.</span></p>

  <p class="calibre1">Rosamund, ilâve etti. </p>

  <p class="calibre1">"Balmumu çiçeklerin bu meseleyle ne ilgisi var? Ya yeşil mermer masanın?"</p>

  <p class="calibre1">"Yeşil mermer masanın cinayetle bir ilgisi yok. Fakat Miss Gilchrist, o balmumu çiçeklerden bahsettiği zaman ikinci hatayı da yapmış oldu. Kadın, çiçeklerin yeşil mermerin üzerinde çok güzel durduğunu söyledi. Halbuki onları görmüş olamazdı. Zira çiçeklerin üzerindeki cam o Timothy'lerle birlikte gelmeden önce kırılmış ve buket dolaba kaldırılmıştı. Demek ki kadın onları Cora Lansquenet tipindeyken görmüştü."</p>

  <p class="calibre1">Rosamund, "Miss Gilchrist aptallık etmiş," dedi.</p>

  <p class="calibre1">Poirot, işaret parmağını ona doğru salladı. </p>

  <p class="calibre1">"Bundan da 'konuşma' denilen şeyin ne kadar tehlikeli olduğu anlaşılır. Bir insan konuşma sırasında kendisini er geç ele verir."</p>

  <p class="calibre1">Rosamund, düşünceli bir tavırla mırıldandı. </p>

  <p class="calibre1">"O halde dikkatli olmalıyım." Sonra birdenbire neşelendi. "Haberiniz var mı? Çocuğum olacak."</p>

  <p class="calibre1">"Ah. Demek o yüzden Harkey sokağına ve Regent's Park'a gittiniz?"</p>

  <p class="calibre1">"Evet. Hem üzülmüş, hem şaşırmıştım. Onun için de düşünmek istiyordum... <span style="text-indent: 1em; font-size: 1em;">Karar vermem lâzımdı. Biliyor musunuz, sahneyi bırakacağım artık. Sadece çocuğumla meşgul olacağım."</span></p>

  <p class="calibre1">"Anne rolünün size çok yakışacağından eminim. Muhakkak dergilerde harikulade resimlerimiz çıkacak."</p>

  <p class="calibre1">Rosamund, memnun memnun güldü. </p>

  <p class="calibre1">"Ya... Ne hoş değil mi? Biliyor musunuz. Michael de çok sevindi. Doğrusu bunu ummuyordum." Bir an durdu, sonra ilâve etti. "Yeşil mermer masayı Susan aldı. Çocuğum olacağı için cömertçe davrandım..."</p>

  <p class="calibre1">Helen, "Susan'ın güzellik enstitüsü başarılı olacak," dedi.</p>

  <p class="calibre1">Poirot, başını salladı. </p>

  <p class="calibre1">"Evet. Susan başarıya erişecek bir tip. O amcasına benziyor."</p>

  <p class="calibre1">Rosamund, mırıldandı. </p>

  <p class="calibre1">"Susan. Gregory'nin Londra'da olmadığını söyledi. <span style="text-indent: 1em; font-size: 1em;">Dinlenmek için bir yere gitmiş sanırım..."</span></p>

  <p class="calibre1">Poirot, lâfı değiştirdi. </p>

  <p class="calibre1">"Mr. Timothy Abernathie'den bir mektup aldım. Aileye yaptığım hizmeti takdirle karşılıyormuş."</p>

  <p class="calibre1">Rosamund, bağırdı. </p>

  <p class="calibre1">"Timothy dayı kadar da iç sıkıcı bir insan olamaz!"</p>

  <p class="calibre1">Helen, "Gelecek hafta onlara gideceğim," diye gülümsedi. "Bahçeyi düzelttiriyorlarmış. Ama yine doğru dürüst hizmetçi bulamamışlar."</p>

  <p class="calibre1">Rosamund, mırıldandı. </p>

  <p class="calibre1">"Her halde o korkunç Gilchrist'i arıyorlar. Kadın yanlarında kalsaydı, her halde eninde sonuncıa Timothy dayıyı öldürürdü. Çok eğlenceli olurdu bu."</p>

  <p class="calibre1">"Siz cinayeti daima eğlenceli buluyorsunuz, madam."</p>

  <p class="calibre1">Genç kadın, başını salladı. </p>

  <p class="calibre1">"Yok canım... Ama doğrusu katilin George olduğunu sanıyordum." </p>

  <p class="calibre1">Birden güldü. </p>

  <p class="calibre1">"Neyse... Belki George da ilerde bir cinayet işler."</p>

  <p class="calibre1">Poirot, alay etti. </p>

  <p class="calibre1">"Ve bu pek eğlenceli olur. Öyle değil mi?"</p>

  <p class="calibre1">"Tabii ya..." Rosamund, <span style="text-indent: 1em; font-size: 1em;">tabaktan kremalı bir pasta daha aldı.</span></p>
</body>
</html>
