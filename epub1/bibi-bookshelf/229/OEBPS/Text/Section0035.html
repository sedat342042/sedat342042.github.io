<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <meta content="pdftohtml 0.36" name="generator"/>
  <meta content="2008-06-19T18:42:21+00:00" name="date"/>

</head>

<body class="calibre">
  <h1 class="calibre1">XIII</h1>

  <p class="calibre1">Aradan yirmi dört saat geçtiği için Richard Abernathie'nin mirasçıları evde bir yabancı bulunmasına alışmışlardı. O arada konaktaki eşyaları da iyice incelemişlerdi. Şimdi neleri seçtiklerini açıklamaya ve hattâ bu uğurda savaşmaya da hazırlanıyorlardı.</p>

  <p class="calibre1">Önce Spode sofra takımından söz açıldı.</p>

  <p class="calibre1">Timothy, hafif ve üzgün bir sesle, </p>

  <p class="calibre1">"Ben her halde fazla yaşamayacağım," dedi. <span style="text-indent: 1em; font-size: 1em;">"Maude'la çocuğumuz da yok. Onun için boş yere bir takım eşyalar alıp köşke götürecek değiliz. Fakat tabii bende büyük hatırası olduğu için o Spode yemek takımını almak istiyorum. Tabii artık öyle şeylerin modası geçti. Şimdi modern takımlar kullanılıyor. Spode'a da kimse fazla para vermez. Ama bana eski günleri hatırlatıyor bu. Onun için de o takımla yetineceğim. Bir de beyaz salondaki Boule dolabı alırım her halde."</span></p>

  <p class="calibre1">George, neşeli ve kayıtsız bir tavırla, </p>

  <p class="calibre1">"Çok geç kaldınız, dayıcığım," diye cevap verdi. "Helen'e bu sabah Spode takım için benim adımı yazmasını söyledim."</p>

  <p class="calibre1">Timothy, mosmor kesildi. </p>

  <p class="calibre1">"Senin adını yazmasını mı söyledin? Ne demek istiyorsun? Henüz kesin bir karar verilmiş değil ki! Hem sen yemek takımını ne yapacaksın? Evli olsaydın anlardım."</p>

  <p class="calibre1">"Anlıyacağınız ben Spode koleksiyonu yapıyorum, dayıcığım. Ama Boule dolabı alabilirsiniz. Onu bana hediye etseler, yine de istemem."</p>

  <p class="calibre1">Timothy, dolaba önem vermediğini belirtmek için eli<span style="text-indent: 1em; font-size: 1em;">ni şöyle bir salladı. </span></p>

  <p class="calibre1"><span style="text-indent: 1em; font-size: 1em;">"Buraya bak, George. İşe bu şekilde karışımazsın. Ben senin büyüğünüm. Richard'ın hayatta kalan tek kardeşi de benim. O yemek takımı da benim olacak."</span></p>

  <p class="calibre1">"Dresden takımı alsanız, dayıcığım? Pek güzel bir şey o. Ayrıca o takımla ilgili bazı hatıralarınız olduğu da muhakkak. Her ne hal ise... Spode benim. Onu önce ben istedim."</p>

  <p class="calibre1">Timothy, bağırdı. </p>

  <p class="calibre1">"Saçma! Öyle şey olmaz!" </p>

  <p class="calibre1">Maude, sert bir sesle, </p>

  <p class="calibre1">"Dayını sinirlendirme, George," dedi. "Kalbi için iyi değil bu. Madem Spode'u istiyor, o halde takım onun olacak. İlk seçme hakkı Timothy'nin. Siz gençler ondan sonra geleceksiniz. Dediği gibi, Timothy, Richard'ın kardeşi. Sen ise onun yeğeniydin."</p>

  <p class="calibre1">Timothy, öfkeden kuduruyordu âdeta. </p>

  <p class="calibre1">"Sana şunu da söyleyeyim, delikanlı! Richard doğru dürüst bir vasiyetname yapmış olsaydı, bu evdeki eşyaların nasıl paylaştırılacağına da ben karar verirdim... Ağabeyim bunu yapmadı. Bundan da bazılarının onu etkileri altına aldıkları anlaşılıyor. Evet, etkileri altına aldıkları." </p>

  <p class="calibre1">Timothy, ateş saçan gözlerle yeğenine baktı. </p>

  <p class="calibre1">"Gülünç bir vasiyetname! Gülünç!" </p>

  <p class="calibre1">Arkasına yaslanarak, elini kalbine dayadı. </p>

  <p class="calibre1">"Bütün bunlara dayanamayacağım," diye inledi. "Bana biraz konyak."</p>

  <p class="calibre1">Miss Gilchrist, telâşla koştu. </p>

  <p class="calibre1">"Buyurun, Mr. Abernathie. Rica ederim, heyecanlanmayın. Belki çıkıp yatmanız daha iyi olur."</p>

  <p class="calibre1">"Saçmalamayın!" Timothy, konyağı çabucak içti. "Yatmak mı? Burada kalıp, hakkımı koruyacağım."</p>

  <p class="calibre1">Maude, "Doğrusu takındığın tavır beni şaşırttı, George," dedi. "Dayının sözleri gayet doğru. Önce onun istekleri dikkate alınacak. Madem Spode takımı istiyor, onu alacak tabii."</p>

  <p class="calibre1">Susan, "Zaten o berbat bir şey," dedi.</p>

  <p class="calibre1">Timothy, bağırdı. </p>

  <p class="calibre1">"Sesini kes, Susan."</p>

  <p class="calibre1">Susan'ın yanında oturan Gregory, <span style="text-indent: 1em; font-size: 1em;">başını kaldırdı. </span><span style="text-indent: 1em; font-size: 1em;">Her zamankinden daha tiz bir sesle, </span></p>

  <p class="calibre1"><span style="text-indent: 1em; font-size: 1em;">"Karımla bu şekilde konuşamazsınız!" dedi. </span></p>

  <p class="calibre1"><span style="text-indent: 1em; font-size: 1em;">Ayağa fırlamak için bir hareket yaptı.</span></p>

  <p class="calibre1">Susan hemen, "Sinirlenme, Gregory," diye mırıldandı.</p>

  <p class="calibre1">"Benim ona aldırdığım yok."</p>

  <p class="calibre1">"Ama ben aldırıyorum."</p>

  <p class="calibre1">Helen, söze karıştı. </p>

  <p class="calibre1">"George, dayının isteklerine saygı göstermelisin. Bırak takımı o alsın."</p>

  <p class="calibre1">Timothy, öfkeyle, </p>

  <p class="calibre1">"O bana lütufta mı bulunacak?" diye homurdandı.</p>

  <p class="calibre1">Fakat George Helen'e dönerek, hafif bir reverans yaptı. </p>

  <p class="calibre1">"Her isteğinizi emir sayarım, yenge. Spode üzerinde hak iddia etmekten vaz geçtim."</p>

  <p class="calibre1">Helen, "Aslında o takımı istediğin de yoktu sanırım," diye başını salladı.</p>

  <p class="calibre1">George kadına şöyle bir baktı. Sonra da güldü. </p>

  <p class="calibre1">"Açıkçası siz lüzumundan fazla zekisiniz, Helen yenge... Görmemeniz lâzım gelen şeyleri hemen farkediyorsunuz... Üzülmeyin Timothy dayı. Spode sizin. Ben size takılıyordum."</p>

  <p class="calibre1">Maude Abernathie, öfkelenmişti. </p>

  <p class="calibre1">"Şaka ha? Dayın neredeyse kalp krizi geçirecekti."</p>

  <p class="calibre1">George, neşeyle, </p>

  <p class="calibre1">"Yok canım," dedi. "Timothy dayı hepimizi gömecek. Gıcırdayan kapılar çabuk eskimezmiş."</p>

  <p class="calibre1">Timothy, kinle öne doğru eğildi. </p>

  <p class="calibre1">"Richard'ın senin yüzünden hayal kırıklığına uğramasına hiç şaşmadım."</p>

  <p class="calibre1">"Efendim, efendim?" </p>

  <p class="calibre1">George'un o neşeli hali kalmamıştı.</p>

  <p class="calibre1">"Mortimer öldükten sonra buraya <span style="text-indent: 1em; font-size: 1em;">geldin. Onun yerine geçeceğini umuyordun değil mi? </span><span style="text-indent: 1em; font-size: 1em;">Richard'ın seni varisi yapacağını sanıyordun! Fakat zavallı ağabeyim çok geçmeden senin ne olduğunu anladı. Servetini sana bırak</span><span style="text-indent: 1em; font-size: 1em;">tığı takdirde parasını ve yapacağını sezdi. Açıkçası Richard'ın sana yine de miras bırakmış olmasına şaştım. Aslında ağabeyim senin parayı nereye harcayacağını biliyordu. At yarışları, kumar... Hattâ daha da kötüsü. Ağabeyim senin dürüst ve namuslu olmadığından da şüpheleniyordu, değil mi?"</span></p>

  <p class="calibre1">George'un ağzının iki yanı bembeyaz kesilmişti. Yavaşça, </p>

  <p class="calibre1">"Sözlerinize dikkat etseniz daha iyi olur," dedi.</p>

  <p class="calibre1">Timothy, ağır ağır, </p>

  <p class="calibre1">"Ben cenazeye gelemedim," diye cevap verdi. "Fakat Maude bana Cora'nın sözlerini tekrarladı. Cora aptalın biriydi. Fakat belki de o sözleri söylemekte haklıydı kardeşim. Eğer o iddia doğruysa o zaman şüphelerin kimin üzerinde toplanacağı da meydanda"</p>

  <p class="calibre1">"Timothy!" </p>

  <p class="calibre1">Maude, ayağa kalkmıştı. Sakin ve güçlü bir hali vardı. </p>

  <p class="calibre1">"Bu akşam bir hayli yoruldun. Sıhhatini düşünmen lâzım. Tekrar hastalanmana göz yumamam. <span style="text-indent: 1em; font-size: 1em;">Haydi, benimle gel. Sana bir uyku ilâcı veririm. Hemen yatarsın. Helen, Tlmothy'le ben Richard'ın hatırası olarak o Spode yemek takımıyla, Boule dolabı alacağız. Buna itiraz eden olmayacak sanırım." </span></p>

  <p class="calibre1"><span style="text-indent: 1em; font-size: 1em;">Çabucak diğerlerini süzdü. Kimse sesini çıkarmadı. Maude, Timothy'i kolundan tutarak kapıya doğru götürdü. </span><span style="text-indent: 1em; font-size: 1em;">Yardıma koşan Miss Gilchrist'e de eliyle geri çekilmesini emretti. </span><span style="text-indent: 1em; font-size: 1em;">Onlar çıktıktan sonra salona derin bir sessizlik çöktü.</span></p>

  <p class="calibre1">George, "Maude yenge korkunç bir kadın," diye mırıldandı. "O zaferle ilerlerken karşısına çıkmayı katiyen istemem."</p>

  <p class="calibre1">Miss Gilchrist, sıkıntılı bir tavırla tekrar sandalyesine oturarak, usulca,</p>

  <p class="calibre1">"Mrs. Abernathie çok iyi bir hanım," dedi.</p>

  <p class="calibre1">Kimse kendisine cevap vermedi.</p>

  <p class="calibre1">Michael Shane, birdenbire bir kahkaha attı. </p>

  <p class="calibre1">"Biliyor musunuz bu durum beni eğlendirmeye başladı. Böyle sahnelere ancak piyes veya romanlarda rastlanır... <span style="text-indent: 1em; font-size: 1em;">Ha, aklıma gelmişken. Rosamund'la ben yeşil mermer masayı istiyoruz."</span></p>

  <p class="calibre1">Susan, "Olmaz," diye bağırdı. "O masa benim."</p>

  <p class="calibre1">George, kaşlarını kaldırarak tavana doğru baktı. </p>

  <p class="calibre1">"Hah, yine başladık işte."</p>

  <p class="calibre1">Susan, "Bu mesele yüzünden kızıp kavga etmek lüzumsuz," dedi. "O masayı alacağım. Güzellik Enstitüsü için istiyordum. Bu orada bir renk gölcüğü meydana getirecek. Üzerine balmumundan yapılmış çiçeklerden meydana gelmiş kocaman bir demet koyacağım. Pek hoş durur bu. Mumdan yapılmış çiçeklerden kolaylıkla bulabilirim. Ama artık yeşil mermer masa pek yok."</p>

  <p class="calibre1">Rosamund, "Fakat hayatım," diye cevap verdi. "Biz de masayı o yüzden istiyoruz işte. Yeni piyesimiz için. Dediğin gibi bir renk gölcüğü... Devir de çok uygun... Masanın üstüne ya balmumundan çiçekler, ya da doldurulmuş kuşlar koyacağız. Pek hoş duracak bu."</p>

  <p class="calibre1">Susan, "Ne demek istediğini gayet iyi anlıyorum," dedi. "Fakat senin durumun benimki kadar kuvvetli değil. Sana dekor lâzım. Yeşile boyanmış bir masa ışıkların altında mermer gibi durabilir. Fakat salonum için bana gerçek mermerden bir masa lâzım."</p>

  <p class="calibre1">George, söze karıştı. </p>

  <p class="calibre1">"Kızlar, kızlar, en iyisi yazı tura atın. Veya kart çekin. <span style="text-indent: 1em; font-size: 1em;">Bu da masaya uyar zaten."</span></p>

  <p class="calibre1">Susan, tatlı tatlı gülümsedi. </p>

  <p class="calibre1">"Biz bu meseleyi Rosamund'la yarın konuşuruz."</p>

  <p class="calibre1">Yine her zamanki gibi kendinden pek emin bir hali vardı. George onu ilgiyle süzdü. Sonra da Rosamund'u. <span style="text-indent: 1em; font-size: 1em;">Rosamund'un yüzünde dalgın, düşünceli bir ifade vardı.</span></p>

  <p class="calibre1">George, "Siz hangisine oynuyorsunuz, Helen yenge?"<span style="text-indent: 1em; font-size: 1em;">diye sordu. "Bence iki taraf birbirine eşit. Susan çok azimli... Rosamund ise aklına bir şey takıldı mı, ondan başkasını düşünemez."</span></p>

  <p class="calibre1">Rosamund, mırıldandı. </p>

  <p class="calibre1">"Belki doldurulmuş kuş değil de, büyük bir Çin vazosu koymalı masanın üstüne. Bu da pek güzel durur."</p>

  <p class="calibre1">Miss Gilchrist, telâşla araya girdi. </p>

  <p class="calibre1">"Bu konakta pek güzel şeyler var. Yeşil masanın salonunuza pek yakışacağından eminim, Mrs. Banks. Şimdiye kadar böyle yeşil mermer görmemiştim. Her halde bu pek pahalı bir şey."</p>

  <p class="calibre1">Susan, "Masanın parası hisseme düşen mirastan çıkarılacak tabii," diye cevap verdi.</p>

  <p class="calibre1">Miss Gilchrist, fena halde şaşaladı. </p>

  <p class="calibre1">"Ah, afedersiniz... Ben onu kasdetmedim... <span style="text-indent: 1em; font-size: 1em;">Yani"</span></p>

  <p class="calibre1">Michael, atıldı. </p>

  <p class="calibre1">"Masanın bedeli bize verilecek paradan da çıkarılabilinir. Buna balmumu çiçekler de ilâve edilecek tabii."</p>

  <p class="calibre1">Miss Gilchrist, mırıldandı. </p>

  <p class="calibre1">"O masaya çok yakışıyorlar... Gerçekten artistik sözler. Tatlı ve güzel."</p>

  <p class="calibre1">Hiç kimse kadının gergin havayı dağıtmak için söylediği bu anlamsız sözlere aldırmadı.</p>

  <p class="calibre1">Gregory, yine tiz bir sesle, </p>

  <p class="calibre1">"O masayı Susan istiyor," dedi.</p>

  <p class="calibre1">Sanki genç adam avaz avaz bağırmış gibi diğerleri sıkıntıyla kımıldandılar.</p>

  <p class="calibre1">Helen, çabucak, </p>

  <p class="calibre1">"Ya sen ne istiyorsun, George?" diye sordu. "Spode yemek takımından başka tabii."</p>

  <p class="calibre1">George, güldü. Diğerleri rahatladılar. Genç adam, </p>

  <p class="calibre1">"Timothy'nin damarına basmakla iyi etmedim tabii," dedi. "Fakat o da pek acayip. Yıllardan beri her istediği yerine getirilmiş. Onun için artık her isteğinin bir emir sayılmasını istiyor. <span style="text-indent: 1em; font-size: 1em;">Patalojik bir durum bu."</span></p>

  <p class="calibre1">Miss Gilchrist, </p>

  <p class="calibre1">"Hastalara karşı müsamahalı olmalısınız, Mr. Crossfield." dedi.</p>

  <p class="calibre1">George, dudak büktü. </p>

  <p class="calibre1">"O aslında hasta değil ki... Hepsi lâf. Timothy dayı sadece hastalık hastası."</p>

  <p class="calibre1">Susan, başını salladı. </p>

  <p class="calibre1">"Öyle ya. Onun en ufak bir hastalığı bile yok. Öyle değil mi, Rosamund? Rosamund!"</p>

  <p class="calibre1">"Evet, evet, öyle..." </p>

  <p class="calibre1">Rosamund'un dalgın bir hali vardı. Özür diledi.</p>

  <p class="calibre1">"Afedersin. Yeşil masanın nasıl aydınlatılması lâzım geldiğini düşünüyordum."</p>

  <p class="calibre1">George, bağırdı. </p>

  <p class="calibre1">"Gördünüz mü? Aklı yeşil masaya takıldı bile. Michael, karının ne kadar tehlikeli bir kadın olduğunun farkında mısın?"</p>

  <p class="calibre1">Michael, âdeta öfkeyle, </p>

  <p class="calibre1">"Olmaz olur muyum?" diye cevap verdi.</p>

  <p class="calibre1">George, pek neşelenmişti. </p>

  <p class="calibre1">"Masa savaşı. Yarın sabah nezaketle fakat yine de korkunç bir azimle döğüşülecek. Hepimiz tutacağımız tarafı seçmeliyiz. Ben Rosamund'u tutuyorum. O tatlı ve uysal gözükür ama aslında hiç de öyle değildir. <span style="text-indent: 1em; font-size: 1em;">Tabii kocalar eşlerini destekleyecekler. Miss Gilchrist? O her halde Susan'ın tarafından."</span></p>

  <p class="calibre1">"Aman, Mr. Crossfield. Ben böyle bir küstahlık"</p>

  <p class="calibre1">George, Miss Gilchrist'in telâşlı sözlerine aldırmadı. </p>

  <p class="calibre1">"Ya siz Helen yenge? <span style="text-indent: 1em; font-size: 1em;">Neticeyi belirtecek oyu siz vereceksiniz. A, şey unuttum. Mösyö Potarlier de var."</span></p>

  <p class="calibre1"><span style="text-indent: 1em; font-size: 1em;">Hercule Poirot, ona boş gözlerle baktı. </span></p>

  <p class="calibre1"><span style="text-indent: 1em; font-size: 1em;">"Pardon?"</span></p>

  <p class="calibre1">George bir an ona durumu izah etmeyi düşündü. Sonra da kendi kendine,</p>

  <p class="calibre1">"Zavallı ihtiyar ne olduğunu anlamamış bile," dedi. Poirot'ya gülümsedi. "Bir şaka bu... Aile arasında bir şaka."</p>

  <p class="calibre1">Poirot da dostça bir tavırla tebessüm etti. </p>

  <p class="calibre1">"Evet, evet... Anlıyorum."</p>

  <p class="calibre1">"Sizinki neticeyi belirtecek olan oy, Helen yenge. Hangi tarafı tutuyorsunuz?"</p>

  <p class="calibre1">Helen, güldü. </p>

  <p class="calibre1">"Belki ben de o masayı istiyorum?" </p>

  <p class="calibre1">Mahsus konuyu değiştirmek için Belçikalıya doğru döndü. </p>

  <p class="calibre1">"Korkarım bütün bunlar içinizi sıktı, Mösyö Pontarlier."</p>

  <p class="calibre1">"Hayır, hayır, Madam. Ne münasebet. Aile hayatınıza karışmama izin verdiğiniz için şeref duyuyorum. "</p>

  <p class="calibre1">Poirot, bir revarans yaptı. </p>

  <p class="calibre1">"Fakat bu güzel konağın sizlerden alınarak yabancılara verilmesi de beni üzüyor. Her halde bu durum sizi de çok sarsıyor, Madam. Sizi ve ailenizi."</p>

  <p class="calibre1">Susan, hemen atıldı. </p>

  <p class="calibre1">"Hayır, öyle bir şey yok. Konağı sattığımız için hiç üzülmüyoruz."</p>

  <p class="calibre1">"Çok naziksiniz, madam... Fakat emin olun, göçmenlerimiz buradan çok memnun kalacaklar. Tam istedikleri gibi bir yer burası... Duyduğuma göre konağı rahibeler de almak istemişler. Okul yapmak için sanırım. Belki onları tercih ederdiniz?"</p>

  <p class="calibre1">George, "Yoo," dedi.</p>

  <p class="calibre1">Poirot, Miss Gilchrist'e baktı. </p>

  <p class="calibre1">"Siz rahibelerden hiç hoşlanmıyorsunuz sanırım?"</p>

  <p class="calibre1">Kadın, kıpkırmızı kesildi. </p>

  <p class="calibre1">"Ah, bundan bahsetmeyin, Mösyö Pontarlier. Benim rahibelere karşı şahsi bir düşmanlığım yok. Tabii bir insanın dünyadan elini ayağını çekmesini de pek aklım almıyor."</p>

  <p class="calibre1">Susan, mırıldandı. </p>

  <p class="calibre1">"Doğrusu ben rahibe olmayı hiç istemezdim."</p>

  <p class="calibre1">Rosamund, </p>

  <p class="calibre1">"Fakat rahibe kılığı insana çok yakışıyor," dedi. "Geçen yıl oynayan <span style="text-indent: 1em; font-size: 1em;">'Mucize' adlı eseri hatırlıyor musunuz? Sonia Wells rahibe elbiseleriyle gerçekten şahane olmuştu."</span></p>

  <p class="calibre1">George, </p>

  <p class="calibre1">"Doğrusu ben onların orta çağ elbiseleriyle dolaşmalarının sebebini anlayamıyorum," diye gülümsedi. "Yani Tanrı o kılığı mı beğenecek? Rahibelerin elbisesi ağır, modası geçmiş bir şey. Üstelik sağlık kurallarına da aykırı."</p>

  <p class="calibre1">Miss Gilchrist, </p>

  <p class="calibre1">"Kılıkları yüzünden bütün rahibeler birbirlerine benziyorlar," <span style="text-indent: 1em; font-size: 1em;">dedi. "Biliyorum, benimki de gülünç ama geçen gün Mrs. Abernathie'nin köşkünün kapı</span><span style="text-indent: 1em; font-size: 1em;">sına bir rahibe gelince, fena halde korktum. Onu, zavallı Mrs. Lansquenet'in ölümüyle ilgili soruşturmanın yapıldığı gün eve uğrayan rahibe sandım. Sanki kadın daima beni takip ediyormuş gibi bir hisse kapıldım."</span></p>

  <p class="calibre1">George, "Ben rahibelerin ikişer ikişer dolaşarak para topladıklarını sanıyordum," diye cevap verdi. "Hattâ böyle bir detektif romanı da vardı."</p>

  <p class="calibre1">Miss Gilchrist, </p>

  <p class="calibre1">"Bu sefer gelen tekti," dedi. "Tabii o iki rahibe aynı olamaz. <span style="text-indent: 1em; font-size: 1em;">Başka başka yardım kurumları için para topluyorlardı."</span></p>

  <p class="calibre1">Hercule Poirot, sordu. </p>

  <p class="calibre1">"Fakat aralarında bir benzerlik vardı değil mi?"</p>

  <p class="calibre1">Miss Gilchrist, ona döndü. </p>

  <p class="calibre1">"Galiba... Yanılmıyorsam hafif bıyıklı gibiydi. <span style="text-indent: 1em; font-size: 1em;">Yanılmıyorsam beni korkutan da bu oldu. Zaten o sırada sinirlerim iyice bozulmuştu. Tabii aslında öyle telâşlanmam pek gülünçtü o da başka."</span></p>

  <p class="calibre1">Susan, "Bir erkek rahibe kılığına kolaylıkla girebilir," diye mırıldandı. <span style="text-indent: 1em; font-size: 1em;">"Ayakları da gözükmeyeceği için kimse ondan şüphelenmez."</span></p>

  <p class="calibre1">George, </p>

  <p class="calibre1">"İşin doğrusu şu," dedi. "İnsan aslında başkalarına pek dikkatle bakmıyor. İşte bu yüzden bazan tanıklar mahkemede birbirine tamamiyle zıt şeyler söylüyorlar."</p>

  <p class="calibre1">Susan, </p>

  <p class="calibre1">"Garip olan bir şey daha var," diye ilâve etti. "İnsan beklemediği bir anda aynada hayalini görünce kendisini tanıyamıyor. Karşısında biraz aşina birinin bulunduğunu sanıyor. 'Bu tanıdığım biri,' diyor. Sonra bir de bakıyor ki o kendisi."</p>

  <p class="calibre1">George, </p>

  <p class="calibre1">"İnsan aynadaki hayalini değil, kendisini görebilseydi işler daha da karışırdı," dedi.</p>

  <p class="calibre1">Rosamund'un yüzünde şaşkın bir ifade belirdi. </p>

  <p class="calibre1">"Neden?"</p>

  <p class="calibre1">"Çünkü hiç kimse kendisini başkalarının gördüğü şekilde göremez. Biz hepimiz sadece aynadaki haya<span style="text-indent: 1em; font-size: 1em;">limizi biliriz. Halbuki bu da ters bir hayaldir."</span></p>

  <p class="calibre1">"Ama bizden farklı mıdır bu?"</p>

  <p class="calibre1">Susan çabucak, </p>

  <p class="calibre1">"A, tabii," diye cevap verdi "Çünkü insanların yüzlerinin sağ <span style="text-indent: 1em; font-size: 1em;">tarafıyla sol tarafı birbirinin aynı değildir. Bir kalem verirseniz ne demek istediğimi anlatırım."</span></p>

  <p class="calibre1">Odadaki o gergin hava kaybolmuştu. Herkes keyifli keyifli konuşuyordu. Yalnız Helen Abernathie'nin dalgın bir hali vardı.</p>

  <p class="calibre1">Poirot ayağa kalkarak onun yanına gitti. </p>

  <p class="calibre1">"İyi geceler, Madam. Hattâ belki de size, 'Allaha ısmarladık,' demem daha doğru olur. Çünkü trenim yarın sabah dokuzda kalkıyor. Bana gösterdiğiniz nezaketi hiç bir zaman unutmayacağım... Siz de artık Kıbrıs'a döneceksiniz sanırım?"</p>

  <p class="calibre1">Helen, hafifçe gülümsedi. </p>

  <p class="calibre1">"Evet."</p>

  <p class="calibre1">"Buradan ayrılacağınıza üzülmüyor musunuz?"</p>

  <p class="calibre1">"Hayır, hayır. Geçmişe sıkıca sarılmanın ne faydası var? İnsan geçmiş günleri geride bırakmalıdır."</p>

  <p class="calibre1">Poirot, masum bir tavırla gözlerini kırpıştırdı. </p>

  <p class="calibre1">"Tabii bu kabilse. Bazan geçmiş, insanın dirseğinin dibinden ayrılmaz. Durmadan, 'Ben buradayım, der."</p>

  <p class="calibre1">Michael, "Yani," diye mırıldandı. "Sizin göçmenler buraya yerleştikleri zaman bile geçmiş günlerde çektikleri azapları unutamayacaklar. Öyle mi?"</p>

  <p class="calibre1">"Ben göçmenleri kasdetmedim."</p>

  <p class="calibre1">Rosamund, </p>

  <p class="calibre1">"O bizi kasdetti sevgilim," diye atıldı. "Richard dayıyı, Cora teyzeyi, o baltayı." Poirot'ya baktı, "öyle değil mi?"</p>

  <p class="calibre1">Poirot, onu süzdü. </p>

  <p class="calibre1">"Neden öyle düşünüyorsunuz, Madam?"</p>

  <p class="calibre1">"Çünkü Siz bir detektifsiniz. Öyle değil mi? Göçmenlerle filân bir ilişkiniz de yok."</p>
</body>
</html>
