<?xml version='1.0' encoding='utf-8'?>
<html xmlns="http://www.w3.org/1999/xhtml">
<head>
  <meta content="pdftohtml 0.36" name="generator"/>
  <meta content="2008-06-19T18:42:21+00:00" name="date"/>

</head>

<body class="calibre">
  <h1 class="calibre2" id="calibre_pb_10">VI</h1>

  <h1 class="calibre2">1.</h1>

  <p class="calibre1">Mr. Entwhistle'i Bayram istasyonunda Maude Abernathie karşıladı. Kadın o kaim sesiyle, </p>

  <p class="calibre1">"Geldiğinize o kadar seviniyorum ki," dedi. "Timothy de öyle. Doğrusunu isterseniz Richard'ın ölümü Timothy'i çok sarstı. Onun sağlığı için çok kötü bir şeydi bu."</p>

  <p class="calibre1">Mr. Entwhistle, arkadaşının ölümüne bu açıdan hiç bakmamıştı. Fakat Mrs. <span style="text-indent: 1em; font-size: 1em;">Timothy'nin böyle düşüneceği de meydandaydı.</span></p>

  <p class="calibre1">Çıkış kapısına doğru giderlerken Maude konuyu daha genişletti. </p>

  <p class="calibre1">"Bir kere bu Timothy için büyük bir şok oldu. Zira aslında o ağabeysine çok bağlıydı. Sonra bu olay Timothy'nin ölüm konusunu düşünmeye başlamasına sebebiyet verdi. Hasta olduğu için kendi konusunda çok hassas tabii. Bütün kardeşlerinin öldüğünü, geride bir kendisinin kaldığını düşünmeye başladı. 'Sıra bende... Ben de pek yakında öleceğim...' Ona bu sözlerin pek saçma olduğunu söyledim, "</p>

  <p class="calibre1">istasyondan çıktılar. Maude gayet eski, âdeta antika olmuş bir arabaya doğru gitti.</p>

  <p class="calibre1">"Otomobilin eskiliği için özür dilerim. Yıllardan beri yeni bir araba almayı istiyorduk fakat paramız pek yoktu. Bunu kaç defa tamir ettirdik." Arabaya yerleştiler. Maude, ilâve etti. "Çalışacağını umarım... Bazan tutarağı tutuyor. <span style="text-indent: 1em; font-size: 1em;">Cenazeden geri dönerken de aynı şey oldu. Garaj bulabilmek için kilometrelerce yol yürüdüm. Üstelik bulduğum usta da pek becerikli bir şey değildi. O arabayı tamir ederken ben de </span><span style="text-indent: 1em; font-size: 1em;">köyün hanında kalmaya mecbur oldum. Tabii bu da Timothy'i sinirlendirdi. Ona telefon edip, ancak ertesi günü dönebileceğimi haber vermek zorunda kaldım. </span><span style="text-indent: 1em; font-size: 1em;">Kocam pek kızdı o zaman. Kabil olduğu kadar her şeyi ondan gizlemeye çalışıyorum. Ama bazı konularda bunu yapmak imkânsız. Meselâ Cora'nın öldürülmesi. Timothy'e bir müsekkin vermesi için Dr. Barton'u çağırmaya mecbur oldum. Timothy gibi sıhhati bozuk kimseler cinayetlere dayanamazlar. Anladığım kadarı Cora budalanın biriymiş."</span></p>

  <p class="calibre1">Mr. Entwhistle, sesini çıkarmadı. Maude'un bu son sözlerle ne demek istediğini pek anlayamamıştı.</p>

  <p class="calibre1">Maude, "Timothy'le evlendikten sonra Cora'yı pek görmedim," dedi. "Tabii kocama o vakit, 'Senin kardeşin deli,' diyemedim. Ama aslında Cora'nın anormal olduğuna kanaat getirmiştim. Öyle acayip şeyler söyliyordu ki. İnsan kızsın mı, yoksa gülsün mü, bunu bir türlü bilemiyordu. Her halde Cora aslında kendisine mahsus hayali bir dünyada yaşıyordu. Başkaları hakkında acayip fikirler, hayaller ve melodramla dolu bir dünyada. Zavallı, bunun bedelini ödedi artık. Himaye ettiği bir takım kimseler yoktu değil mi?"</p>

  <p class="calibre1"></p>

  <p class="calibre1">"Himaye ettiği mi?"</p>

  <p class="calibre1"></p>

  <p class="calibre1">"Yani şöyle genç bir ressam... Veya müzisyen. O gün içeri aldığı ve bir iki sterlin uğruna kendisini öldürebilecek biri. Veya yetişme çağında bir delikanlı. <span style="text-indent: 1em; font-size: 1em;">Onlar bazan pek acayip oluyorlar. Bilhassa sinirli, sanat meraklısı olanları... </span><span style="text-indent: 1em; font-size: 1em;">Yani, katilin o gün öğleden sonra eve girmesi acayip. Hırsızlar her halde bir eve gece girmeyi tercih ederler."</span></p>

  <p class="calibre1"></p>

  <p class="calibre1">"Ama gece evde iki kişi oluyordu."</p>

  <p class="calibre1"></p>

  <p class="calibre1">"A, evet. Cora'nın kâhyası... Fakat açıkçası birinin kadının gitmesini beklediğine, sonra da içeri girerek Cora'ya saldırdığına pek inanamıyorum. Bunu neden yapsın ? Her halde katil Cora'nın yanında bol para sakladığını san<span style="text-indent: 1em; font-size: 1em;">mıyordu? Ayrıca muhakak ki Cora da, kâhya kadın da evden ayrılıyorlardı. Her halde bir hırsız öyle bir yere boşken gitmeyi de tercih ederdi. Daha emin olurdu o zaman. Lüzumu olmadıkça kalkıp birini öldürmek pek saçma."</span></p>

  <p class="calibre1"></p>

  <p class="calibre1">"Ve Cora'nın öldürülmesinin lüzumsuz olduğunu düşünüyorsunuz. Öyle mi ?"</p>

  <p class="calibre1"></p>

  <p class="calibre1">"Bence budalaca bir şey bu."</p>

  <p class="calibre1">Entwhistle, <i>"Bir cinayet hakkında 'budalaca' veya 'akıllıca' bir şey denilebilinir mi?"</i> diye düşündü.</p>

  <p class="calibre1">Maude, hala konuşuyordu. </p>

  <p class="calibre1">"Gazeteleri Timothy'den saklayabilseydim. Fakat o bunları okumakta ısrar ediyor. Tabii ondan sonra da sinirleniyor. Mr. Entwhistle, Timothy'nin Resmi Soruşturmaya gitmesi imkânsız. Bunu siz de anlıyorsunuz değil mi? Lüzumu olursa Dr. Barton'dan bir rapor da alırım."</p>

  <p class="calibre1"></p>

  <p class="calibre1">"Bu konuda hiç bir endişeniz olmasın."</p>

  <p class="calibre1"></p>

  <p class="calibre1">"Ah, işte bu iyi..." </p>

  <p class="calibre1">Eski araba <span style="text-indent: 1em; font-size: 1em;">zangırdayarak, Stanfield köşkünün bahçe kapısından içeri girdi. Bir zamanlar güzel bir yerdi burası. Fakat şimdi bakımsızlıktan berbat bir hal almıştı. Maude, içini çekti. </span></p>

  <p class="calibre1"><span style="text-indent: 1em; font-size: 1em;">"Doğru dürüst bir bahçıvanımız yok. Zaman zaman yaşlı bir köylü gelip buraya bakıyor ama aslında o da beceriksizin biri. Neyse... Artık burayı düzeltmek için biraz para harcayabileceğiz, ikimiz de bu köşkü çok severiz. Burayı satmak zorunda kalacağımızı düşünerek üzülüyordum. Tabii Timothy'e bu konuyu açmamıştım. Bu mesele kocamı çok sarsardı." </span></p>

  <p class="calibre1"><span style="text-indent: 1em; font-size: 1em;">Boyaları dökülmüş eski köşkün kapısının önünde durdular.</span></p>

  <p class="calibre1">Maude, avukatı içeri sokarken, acı acı, </p>

  <p class="calibre1">"Hizmetçi de yok," dedi. "Sadece iki gündelikçi geliyor. Zaten şöyle doğru dürüst bir hizmetçi bulmak da imkânsız artık. Ben sokağa çıktığım zaman zavallı Timothy'cik evde yapayalnız kalıyor. <span style="text-indent: 1em; font-size: 1em;">Başına bir şey gelirse, nasıl yardım ister? Tabii telefonu yanına bırakıyorum. </span><span style="text-indent: 1em; font-size: 1em;">Baygınlık geçirdiği takdirde Dr. Barton'u hemen çağırsın diye..."</span></p>

  <p class="calibre1">Mrs. Timothy, avukatı salona soktu. Buraya çay takımı konulmuştu bile. Mr. <span style="text-indent: 1em; font-size: 1em;">Entwhistle, bir koltuğa yerleşti. Maude ise çabucak dışarı çıktı. Bir kaç dakika sonra döndüğü zaman elinde gümüş bir çaydanlıkla demlik vardı.</span></p>

  <p class="calibre1">Çay pek iyiydi. Evden yapılmış çörekler de nefis. Mr. Entwhistle, arkasına yaslanarak, </p>

  <p class="calibre1">"Ya Timothy?" diye mırıldandı.</p>

  <p class="calibre1"></p>

  <p class="calibre1"></p>

  <p class="calibre1"></p>

  <p class="calibre1">"Ona çayını istasyona gelip sizi almadan önce verdim... Her halde biraz uyudu da. Artık sizi görebileceğini sanıyorum. Timothy'i heyecanlandırmamaya çalışın, Mr. Entwhistle."</p>

  <p class="calibre1"></p>

  <p class="calibre1">"Hiç merak etmeyin." </p>

  <p class="calibre1">Şöminenin alevlerinin ışığı Maude'un yüzüne vuruyordu. Usulca kadını inceleyen avukat, merhametle, "<i>iri yarı, makul, aklı başında bir kadın o,"</i> diye düşündü. <i>"Canlı, sıhhatli. Fakat zayıf bir tarafı var. Kocasına olan sevgisi. Bu bir anne şefkatinden farksız. Maude Abernathie'nin hiç çocuğu olmadı. Aslında o anne olarak yaratılmış bir kadındı. <span style="text-indent: 1em; font-size: 1em;">Onun için de hastalık meraklısı kocasını çocuğu yerine koydu. Timothy'e bakıyor, onu koruyor. Kişiliği kocasınınkinden çok kuvvetli. Onun için de Timothy'i büsbütün hastalık hastası olmaya zorluyor... Zavallı Maude..."</span></i></p>

  <p class="calibre1">"Kalkıp gelmekle nezaket gösterdiniz, Entwhistle. "</p>

  <p class="calibre1">Timothy koltuğunda doğrularak, elini uzattı, iri yarı, ağabeysi Richard'a çok benzeyen bir adamdı. <span style="text-indent: 1em; font-size: 1em;">Fakat Richard'ın güçlü tarafı, kardeşinde tam bir zayıflık halini al</span><span style="text-indent: 1em; font-size: 1em;">mıştı. Timothy'nin ağzı zayıf ifadeli, çenesi biraz geridendi. Gözlerinde huysuzca bir ifade vardı. Adam, dizlerine bir battaniye örtmüş, yarandaki masanın üstüne de bir sürü ilâç şişesi dizmişti. </span></p>

  <p class="calibre1"><span style="text-indent: 1em; font-size: 1em;">"Kendimi yormamam lâzım. Doktor bunu yasak etti. Durmadan bana endişelenmememi söylüyor. Endişe! Eğer onun da kardeşini öldürselerdi, o zaman görürdüm endişelenmemeyi! Bütün bunlar dayanılacak gibi değil. Önce Richard'ın ölümü... Sonra onun vasiyetnamesi! Ne vasiyetname ama! Bütün bunlar yetmiyormuş gibi bir de zavallı Cora'nın baltayla parça parça edilmesi! Balta!... Memleket gangster dolu tabii. Bunlar zavallı, müdafasız kadınları bulup ö</span><span style="text-indent: 1em; font-size: 1em;">ldürüyorlar. Bilmiyorum halimiz ne olacak bu gidişle? Her şey alt üst. Şu duruma bak. Ne doğru dürüst bir bahçıvan, ne de hizmetçi bulabiliyoruz. Zavallı Maude çalışmaktan hayale döndü... Ha, aklıma gelmişken Maude ...Bu gece balıktan sonra krem karamel isterim. Biraz çorba da yapsan iyi olur... Kuvvetten düşmemem lâzım. Dr, Barton öyle söyledi. Ha, nerede kalmıştık? A, evet, Cora. Bu benim için büyük bir şok oldu. Kız kardeşim bir cinayete kurban gitsin! Çarpıntım tam yirmi dakika sürdü. Siz her şeyi halledin, Entwhistle. Ben Resmi Soruşturmaya gidemem. Cora'nın işleriyle de ilgilenemem. </span><span style="text-indent: 1em; font-size: 1em;">Ben bütün olanları unutmayı istiyorum. Richard'ın Cora'ya bıraktığı para ne olacak? Bu bana verilecek tabii. Öyle değil mi?"</span></p>

  <p class="calibre1">Maude, çay tepsisini götürmek bahanesiyle odadan çıktı. <span style="text-indent: 1em; font-size: 1em;">Timothy koltuğunda arkasına yaslandı. </span></p>

  <p class="calibre1"><span style="text-indent: 1em; font-size: 1em;">"Hah şöyle... </span><span style="text-indent: 1em; font-size: 1em;">Artık erkek erkeğe konuşabiliriz."</span></p>

  <p class="calibre1">Mr. Entwhistle, </p>

  <p class="calibre1">"Cora'ya kalan para sizinle yeğenleriniz arasında eşit şekilde taksim edilecek," dedi.</p>

  <p class="calibre1">Timothy'nin yanakları öfkeden mosmor oldu. </p>

  <p class="calibre1">"Buraya bakın, Cora'nın en yakın akrabası ben değil miyim? Hayatta olan tek kardeşi?"</p>

  <p class="calibre1">Avukat, dikkatle Richard'ın vasiyetnamesinin şartlarını anlattı. Timothy'e, bunun bir kopyesini kendisine yollamış olduğunu hatırlatmayı da unutmadı.</p>

  <p class="calibre1">Timothy, aksi aksi, </p>

  <p class="calibre1">"O hukukî terimlerden bir mâna çıkarabileceğimi mi sanıyordunuz?" diye homurdandı. "Siz avukatlar! Doğrusu Maude eve döndüğü ve bana Richard'ın vasiyetnamesinin şartlarını anlattığı zaman kulaklarıma inanamadım. Hattâ onun her şeyi yanlış anlamış olduğuna karar verdim. Kadınların aklı çabuk karışır. Maude dünyanın en iyi kadınıdır ama o da para işlerinden pek anlamaz. Richard ölmeseydi, bu köşkü satmak zorunda kalacaktık. Ama Maude bunun bile farkında değildi."</p>

  <p class="calibre1">"Richard'a baş vursaydınız..."</p>

  <p class="calibre1">Timothy, öfkeli bir kahkaha attı. </p>

  <p class="calibre1">"Ben böyle şeylerden hoşlanmam. Babam hepimize de bol para bıraktı. Yani aile işine girmek istemeyenlere... Ben Richard gibi değildim. Nasır ilâcı yapmaya merakım yoktu. Ağabeyim benim bu tavırlarıma kızdı... Tabii vergiler filân yüzünden babamdan kalan para fazla dayanmadı. Bu da normaldi tabii. Richard'a bir keresinde köşkü idare etmenin kolay olmadığını çıtlattım. O zaman bana daha küçük bir yere çıkmamızı, orada daha rahat edeceğimizi söyledi. 'Maude için daha iyi olur bu,' dedi. 'Fazla iş yapmak zorunda kalmaz..' Hayır, Richard'dan para istemek niyetinde değildim. Ama bütün bu endişeler sıhhatimi mahvetti, o da başka, Entwhistle. Sonra Richard öldü. <span style="text-indent: 1em; font-size: 1em;">Tabii buna çok üzüldüm. Ne de olsa benim ağabeyimdi o. Fakat para sıkıntısından kurtulduğumuzu düşünerek rahatladım. Bundan sonra her şey yolunda gidecek. Evi boyatacak, iki usta bahçıvan tutacağız. Gül bahçesine yeni fidanlar dikeceğiz. </span><span style="text-indent: 1em; font-size: 1em;">Ha, ne diyordum?"</span></p>

  <p class="calibre1">"Gelecekle ilgili programınızı açıklıyordunuz."</p>

  <p class="calibre1">"Evet, evet ama sizi bütün bu teferruatla sıkmam <span style="text-indent: 1em; font-size: 1em;">yersiz. Açıkçası Richard'ın vasiyetnamesi beni en ince yerimden yaraladı. Ağır bir darbe oldu bu benim için."</span></p>

  <p class="calibre1">Mr. Entwhistle, kaşlarını kaldırdı. </p>

  <p class="calibre1">"Öyle mi? Şartlar tahminlerinize uymuyor muydu?"</p>

  <p class="calibre1"></p>

  <p class="calibre1">"Tabii uymuyordu. Mortimer'in ölümünden sonra Richard'ın her şeyini bana bırakacağını düşünüyordum."</p>

  <p class="calibre1"></p>

  <p class="calibre1">"Ah... Richard size böyle bir imada bulunmuş muydu?"</p>

  <p class="calibre1"></p>

  <p class="calibre1">"Hayır, bunu hiç bir zaman açık açık söylememişti. Richard, içine kapalı bir adamdı. Fakat <span style="text-indent: 1em; font-size: 1em;">Mortimer'in ölümünden kısa bir zaman sonra kalkıp buraya geldi. </span><span style="text-indent: 1em; font-size: 1em;">Kendi kendisini davet etti yani. Aile meselelerinden bahsetmek istiyordu. Onunla George'u konuştuk. Sonra kızlarla kocalarını. Benim onlar hakkındaki fikirlerimi öğrenmek istedi. Ama doğrusu ben kendisine fazla bir şey söyleyemedim. Hasta bir adamım ben. Etrafta dolaşmıyorum. Maude'la burada oturuyoruz. Dünyayla ilişkimizi kesmiş gibiyiz âdeta. Ama bana sorarsanız o iki kız da uygunsuz evlilikler yaptılar... Richard benimle bu şekilde konuşunca onun beni </span><span style="text-indent: 1em; font-size: 1em;">ölümünden sonra kendi yerine geçirmek istediğini düşündüğüne karar verdim. </span><span style="text-indent: 1em; font-size: 1em;">'Ailenin ikinci reisi olarak fikrimi alıyor,' dedim. Sorarım size, Entwhistle, başka başka nasıl düşünebilirdim? Ağabeyimin servetini bana bırakacağına inandım. Richard, yeni kuşağı ihmâl etmeyeceğimi bilmeli, bu konuda bana güvenmeliydi. Cora'ya da bakardım tabii. Allah kahretsin! Ben bir Abernathieyim, Entwhistle. Abernathie'lerin </span><span style="text-indent: 1em; font-size: 1em;">sonuncusu! </span><span style="text-indent: 1em; font-size: 1em;">Servetin idaresi bana </span><span style="text-indent: 1em; font-size: 1em;">bırakılmalıydı!" </span></p>

  <p class="calibre1"><span style="text-indent: 1em; font-size: 1em;">Timothy, heyecanı arasında dizlerindeki battaniyeyi bir kenara fırlatmış ve koltuğunda, doğrulup oturmuştu. Hiç de öyle zayıf veya hastalıklı gibi bir hali yoktu.</span></p>

  <p class="calibre1">Mr. Entwhistle, <i>"Bilâkis,"</i> diye düşündü. <i>"Gayet sağlam ve sıhhatli bir hali var. <span style="text-indent: 1em; font-size: 1em;">Biraz heyecanlı, işte o kadar. Timothy'nin ağabeysi Richard'ı daima kıskanmış </span><span style="text-indent: 1em; font-size: 1em;">olduğu </span><span style="text-indent: 1em; font-size: 1em;">da muhakkak. Her halde ağabeysi ölünce onun yerine geçeceğini, onun kadar güçlü olacağını düşünerek için için sevindi. Ama Richard ona bu kuvveti vermedi. Belki önce böyle bir niyeti vardı ama her halde sonradan bundan vaz geçti."</span></i></p>

  <p class="calibre1">Dışarıda kediler miyavlamaya başlamışlardı. Timothy, yerinden fırladı. Bir kitabı kaptığı gibi pencereden fırlattı. </p>

  <p class="calibre1">"Pissst!" Sonra misafirine dönerek,</p>

  <p class="calibre1">"Allahın belâsı kediler," dedi. "Çiçekleri berbat ediyorlar. Miyavlamalarına da hiç gelemiyorum. "</p>

  <p class="calibre1">Tekrar yerine oturdu. </p>

  <p class="calibre1">"Bir içki ister misiniz, Entwhistle?"</p>

  <p class="calibre1"></p>

  <p class="calibre1">"Hayır, teşekkür ederim. Maude fevkalâde bir şey yapmıştı."</p>

  <p class="calibre1">Timothy, homurdandı. </p>

  <p class="calibre1">"Becerikli bir kadındır, Maude. Fakat kendisini çok yoruyor. Biliyor musunuz, bizim o eski arabanın motorunu bile tamir ediyor."</p>

  <p class="calibre1"></p>

  <p class="calibre1">"Galiba cenazeden dönerken araba bozulmuş?"</p>

  <p class="calibre1"></p>

  <p class="calibre1">"Evet. Motor stop etmiş. Neyseki Maude, bana telefon etmeyi düşünebildi. <span style="text-indent: 1em; font-size: 1em;">Yoksa meraktan çıldırırdım. Ben o sırada yürüyüşe çıkmıştım. Doktor temiz hava almamı istiyor. Bizim o ahmak gündelikçi kadınlardan biri cevap vermiş telefona. </span><span style="text-indent: 1em; font-size: 1em;">Maude'un haberini bir kâğıda karalamış. Eve dönünce buldum bunu.'Madam araba bozulduğu için üzgün. Gece orada kalacak," diye yazmıştı budala. Ben de o zaman Maude'un geceyi Enderby konağında geçireceğini sandım. Hemen orayı aradım tabii. </span><span style="text-indent: 1em; font-size: 1em;">Maude'un o sabah konaktan ayrılmış olduğunu anladım. O Allahın cezası gündelikçi kadın bana buz gibi bir makarna bırakmıştı. İnanır mısınız? Aşağıya inip bunu ısıtmak zorunda kaldım. Çayımı da kendim yaptım. Orada bir kalp krizi geçirebilirdim. Ama bu hizmetçinin umurunda mı? Ne gezer? Eğer biraz merhametli bir insan olsaydı, o gece tekrar gelir ve </span><span style="text-indent: 1em; font-size: 1em;">bana bakardı. Hiç kimsede sadakat hissi yok artık. "</span></p>

  <p class="calibre1"><span style="text-indent: 1em; font-size: 1em;">Üzgün üzgün içini çekti.</span></p>

  <p class="calibre1">Mr. Entwhistle, "Maude'un size cenaze töreni ve akrabalarınız hakkında neler anlattığını pek bilmiyorum," dedi. "Fakat Cora ortalığı biraz karıştırdı. Neşeli <span style="text-indent: 1em; font-size: 1em;">bir tavırla Richard'ın cinayete kurban gitmiş olduğunu söyledi. Belki Maude bundan bahsetti size."</span></p>

  <p class="calibre1">Timothy, bir kahkaha attı. </p>

  <p class="calibre1">"Evet, o olayı duydum. Herkes başını eğmiş ve bu sözlere çok kızmış gibi bir tavır takınmış. Tam bizim Cora'ya göre bir lâf o. <span style="text-indent: 1em; font-size: 1em;">Onun genç kızlığını hatırlıyorsunuz değil mi, Entwhistle? Ne potlar kırardı! </span><span style="text-indent: 1em; font-size: 1em;">Düğünümüzde de Maude'un canını fena halde sıktıydı. Karım Cora'dan hiç hoşlanmazdı... Evet, Maude cenazeden sonra bana telefon etti. Kendisine vasiyetnameyi sordum, işi idareye çalıştı ama ben kolaylıkla gerçeği onun ağzından aldım. Ve kulaklarıma inanamadım, Entwhistle. 'Sen yanlış anlamışsın,' </span><span style="text-indent: 1em; font-size: 1em;">dedim. Çok ağırıma gitti bu, Entwhistle. Çok ağırıma gitti. Bana sorarsanız Richard bunu mahsus beni kırmak için yaptı. Tabii ölülerin arkasından konuşmamak lâzım ama" Timothy, ölen ağabeysi hakkındaki fikirlerini uzun uzun açıkladı.</span></p>

  <p class="calibre1">Daha sonra Maude, odaya girdi. </p>

  <p class="calibre1">"Artık dinlenmen lâzım, Timothy'çiğim. Mr. <span style="text-indent: 1em; font-size: 1em;">Entwhistle'la bir hayli konuştun. Her şey kararlaştırıldıysa..."</span></p>

  <p class="calibre1">"Tabii kararlaştırıldı, tabii kararlaştırıldı... Ben her şeyi size bırakıyorum, Entwhistle. Katili yakaladıkları zaman bana haber verin. Tabii eğer yakalayabilirlerse... Artık polise de güvenim yok. Şey Cora'nın cenazesiyle de meşgul olursunuz değil mi? Benim törende bulunmam imkânsız. Maude'un da öyle. <span style="text-indent: 1em; font-size: 1em;">Fakat şöyle pahalı bir çelenk yaptırın. Tabii daha sonra bir mezar taşı da seçmek lâzım. Her halde Cora'yı bulunduğu yerde gömerler. Onun ölüsü</span><span style="text-indent: 1em; font-size: 1em;">nü kuzeye getirmek lüzumsuz..."</span></p>

  <p class="calibre1">Mr. Entwhistle, mırıldandı. </p>

  <p class="calibre1">"Merak etmeyin. Biz her şeyi hallederiz."</p>

  <p class="calibre1">Avukat, ertesi sabah ilk trenle Londra'ya döndü. Evine erişir erişmez de bir arkadaşına telefon etti.</p>
</body>
</html>