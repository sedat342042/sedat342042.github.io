<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<!--?xml version='1.0' encoding='utf-8'?--><html xmlns="http://www.w3.org/1999/xhtml">
<head>
  <meta name="charset" content="UTF-8"/>
  <title></title>
  <link rel="stylesheet" href="../Styles/main.css" type="text/css"/>
</head>

<body>
  <div style="margin-top:25%">
    <p>Kızaklar koşumların gıcırtısına ve lider köpeklerin çınlayan çanlarına döktükleri ebedi acılarının ağıdıyla ağlarken, yorgun adamlar ve köpekler hiç ses çıkarmıyordu. Yeni yağan kar yolu kalın bir kar tabakasıyla kaplamıştı. Uzaklardan geliyorlardı; donmuş bir geyiğin dörde bölünmüş ve taşlaşmış parçalarını yüklenmiş kızakların ayakları yumuşak yüzeye inatla yapışmış, neredeyse insana özgü bir dik başlılıkla ilerlemeyi reddediyordu.</p>
  </div>

  <p>Giderek karanlık çöküyordu, ama o akşam kamp kurulmayacaktı. Kıpırtısız havada kar, iri taneler halinde değil, zarif bir tasarıma sahip minicik buz kristalleri şeklinde nezaketle iniyordu gökyüzünden. Hava hayli ılıktı, en fazla sıfırın altında yirmi üç dereceydi. Meyers ile Bettles şapkalarının kulaklıklarını kaldırmış, hatta Malemute Kid eldivenlerini çıkarmıştı.</p>

  <p>Öğleden hemen sonraki saatlerde pestili çıkmış olan köpekler şimdi yeniden zindelik belirtisi göstermeye başlamıştı. En keskin zekalılar arasında belli bir huzursuzluk seziliyordu: Koşumların dizginlemesinden kaynaklanan bir sabırsızlık, hareketlerde belli belirsiz bir acelecilik, havayı koklama, dikilmiş kulaklar. Ağırkanlı kardeşlerine öfkelenerek durmadan arkalarından sinsi sinsi ısırıyor, onları da acele etmeye zorluyorlardı. Huzursuzluk bu şekilde azarlanan köpeklere de bulaşarak onlardan diğerlerine yayıldı. Sonunda en öndeki kızağın lideri keskin bir tatmin çığlığı saldıktan sonra karın içinde daha da çömeldi ve koşumlarına yüklendi. Diğerleri de onu taklit etti.</p>

  <p>Arka pençeler toparlandı, koşum kayışları gerildi; kızaklar ileri atıldığında adamlar dümen sırıklarına sıkı sıkı yapışıp, kızağın ayakları altında kalmasınlar diye bacaklarını daha hızlı yukarı kaldırır oldular. Günün bütün yorgunluğunu atmışlardı, sevinç çığlıklarıyla köpeklere cesaret veriyorlardı. Hayvanlar da neşeli havlamalarla karşılık verdiler. Kızakları zangırdatan bir hızla sallanarak, giderek basan karanlık boyunca dörtnala ilerliyorlardı.</p>

  <p>Sırası geldikçe “Sağaa! Sağaa!” diye bağıran adamların kızağı, rüzgara kapılan ufak yelkenliler gibi yana yatıp tek ayak üzerinde sertçe dönerek anayoldan çıkıyordu.</p>

  <p>Sonra kulübeye, gürül gürül yanan Yukon tipi sobaya ve buharı tüten çaya dair kendi hikâyesini anlatan parşömen kaplı ışıklı pencereye kadar yüz metrelik bir sürat koşusu geldi. Ama kulübe işgal edilmişti. Altmış haskilik karşı koro onlara meydan okudu ve bir o kadar kürklü can, en öndeki kızağı çeken köpeklerin üstüne hamle etti. Kapı ardına kadar açıldı ve Kuzeybatı Polis Teşkilatı’nın kırmızı ceketi içindeki bir adam, dizlerine kadar içlerine daldığı öfkeli hayvanların arasında güçlükle yürüyerek sakin bir tavırla ve ayrım gözetmeksizin kamçısının küt ucuyla teskin edici bir adalet dağıttı. Ardından adamlar el sıkıştı ve Malemute Kid, bir yabancı tarafından kendi kulübesine işte bu şekilde buyur edildi.</p>

  <p>Onu karşılaması gereken, Yukon tipi sobadan ve biraz önce bahsedilen sıcak çayın hazırlanmasından sorumlu olan Stanley Prince, konuklarıyla meşguldü. On-on iki kişi kadardılar ve yasalarının uygulanmasında veya mektuplarının ulaştırılmasında bugüne dek Kraliçeye<a id="k1" href="../Text/notlar.xhtml#a1"><sup>[1]</sup></a> hizmet etmiş bütün diğerleri gibi belirli özellikleriyle topluca tanımlanabilir bir topluluk değillerdi. Birçok farklı ırktan gelmekteydiler, ama ortak hayatları onlardan belli bir tip yaratmıştı; yolların katılaştırdığı kasları, güneş yanığı yüzleri, berrak gözlerle ve sabit ama samimiyetle bakan tasasız ruhlarıyla, cılız ama dayanıklı adamlar.</p>

  <p>Kraliçenin köpeklerini sürer, onun düşmanlarının yüreğine korku salar, onun kıt ekmeğini yer ve mutlu mesut yaşayıp giderlerdi. Hayatı tanımış, zor işler başarmış ve nice heyecanlı maceralar yaşamışlardı; ama bütün bunların farkında bile değillerdi.</p>

  <p>Evde sürüsüne berekettiler. İkisi Malemute Kid’in yatağına yayılmış, Fransız atalarının Kuzeybatı Topraklarına ilk kez girip Yerli kadınlarla evlendiklerinde söyledikleri şansonları söylüyorlardı. Bettles’ın yatağı da benzer bir istila altındaydı; güçlü kuvvetli üç-dört <i>voyageur,</i><a id="k2" href="../Text/notlar.xhtml#a2"><sup>[2]</sup></a> savaşarak Hartum’a doğru ilerleyen Wolseley’nin komutasındaki kayıkçı birliğinde görev yapmış arkadaşlarının hikâyesini dinlerken, ayak parmakları battaniyelerin arasında kıpır kıpırdı.<a id="k3" href="../Text/notlar.xhtml#a3"><sup>[3]</sup></a></p>

  <p>O yorulunca sazı bir kovboy alıp Buffalo Bill’le birlikte Avrupa başkentlerini gezerken gördüğü kralların, lortların ve leydilerin saraylarını anlattı. Bir köşede iki melez, kaybedilmiş bir seferde görev yapmış iki eski yoldaş, koşumları tamir ederken Kuzeybatının isyan ateşiyle yandığı ve Louis Riel’in kral olduğu günlerden bahsediyorlardı.<a id="k4" href="../Text/notlar.xhtml#a4"><sup>[4]</sup></a></p>

  <p>Kaba hareketler, daha da kaba şakalar havalarda uçuşuyor, yolda ve nehirde karşılaşılan ölümcül tehlikeler, ancak içinde mizahi bir yan varsa veya komik bir olay olmuşsa akla gelen beylik laflar eşliğinde dile geliyordu. Prince tarihin nasıl yazıldığını gören bu taçsız kahramanlara, hayatın müstesna ve heyecan verici olaylarını gündelik yaşamın rutini içindeki sıradan, küçük ve önemsiz şeyler olarak gören adamlara dalıp gitmişti. Değerli tütününü cömert bir hesapsızlıkla onların arasında dolaştırdı ve anıların paslı zincirleri çözüldü, unutulmuş maceralı ve çetin yolculuklar da onun özel yararına yeniden canlandı.</p>

  <p>Sohbetin tükendiği, yolcuların pipolarını son kez doldurup sıkı sıkıya sarınıp sarmalandıkları kürkten uyku tulumlarını bağladıkları sıradaydı. Prince biraz daha bilgi almak için arkadaşına döndü.</p>

  <p>“Sen de bilirsin kovboy nedir,” diye karşılık verdi Malemute Kid ayakkabılarının bağlarını çözmeye koyulurken; “onun yatak arkadaşının damarlarındaki İngiliz kanını tahmin etmek zor sayılmaz. Geri kalanlarsa, kim bilir başka hangi kanla karışmış <i>coureurs de</i> bois’nın<a id="k5" href="../Text/notlar.xhtml#a5"><sup>[5]</sup></a> çocukları. Kapının orada yatan şu ikisi <i>bois-brule.</i><a id="k6" href="../Text/notlar.xhtml#a6"><sup>[6]</sup></a> Boynunda yünlü atkısı olanın kaşlarına ve çenesinin kıvrımına bakılırsa, belli ki annesinin dumanı tüten çadırından içeri bir İskoç süzülmüş. Pelerinini başının altına koymuş şu yakışıklı gençse Fransız melezi; konuşmasını duydun, yanına iki Yerlinin yatmasından pek hoşlanmadı. Anlayacağın, melezler Riel’le birlikte ayaklandığında, safkan ırklar barışı korudu, ama o gün bu gündür birbirlerine duydukları sevgiden pek bir şey yitirmediler.”</p>

  <p>“Peki sobanın yanındaki şu asık suratlı genç kimlerden acaba? İngilizce konuşamadığına yemin ederim. Bütün gece ağzını açmadı.”</p>

  <p>“Yanılıyorsun, oldukça iyi İngilizce biliyor. Dinlerken gözlerinin nasıl hareket ettiğini görmedin mi? Ben gördüm. Ama ötekilerle ne dostluğu ne de akrabalığı var. Ötekiler kendi yerel kırık lisanlarıyla konuşurken onun anlamadığı fark ediliyordu. Ben de kendi kendime sorup duruyorum bu nereden gelmiş diye. Dur bakalım.”</p>

  <p>Malemute Kid sesini yükseltip doğrudan o adama bakarak talimatını verdi.</p>

  <p>“Sobaya birkaç odun at!”</p>

  <p>Adam hemen söyleneni yaptı.</p>

  <p>“Belli ki bir yerlerde iyice adam etmişler bunu.”Prince alçak sesle yorumda bulundu.</p>

  <p>Malemute Kid başıyla onayladı ve çoraplarını çıkararak sobanın etrafında uzanmış adamların arasından dikkatle geçti. Nemlenmiş ayakkabılarını yirmi kadar pabucun yanına astı.</p>

  <p>Deneme kabilinden, “Dawson’a ne zaman varmayı umuyorsun?” diye sordu.</p>

  <p>Adam cevap vermeden önce bir an onu inceledi. “Yüz yirmi kilometre diyorlar. Demek ki… İki gün sürer herhalde.” Konuşmasında çok hafif bir aksan fark ediliyor, ama doğru sözleri aramak için duraksamıyordu.</p>

  <p>“Daha önce buralarda bulundun mu?”</p>

  <p>“Hayır.”</p>

  <p>“Kuzeybatı Topraklarında?”</p>

  <p>“Evet.”</p>

  <p>“Orada mı doğdun?”</p>

  <p>“Hayır.”</p>

  <p>“Hangi cehennemde doğdun be adam? Sen bunlardan değilsin.”</p>

  <p>Malemute Kid bunu söylerken Prince’in yatağına kıvrılmış iki polisi ve köpek sürücülerini gösteren bir el hareketi yaptı. “Nereden geldin? Daha önce seninkine benzeyen yüzler gördüm, ama nerede gördüğümü hatırlayamıyorum.”</p>

  <p>Malemute Kid’in sorularına konuşmanın yönünü değiştiren alakasız bir cevap geldi. “Ben seni tanıyorum.” “Nereden tanıyorsun? Karşılaştık mı?”</p>

  <p>“Hayır, ortağınla, rahiple karşılaştım. Pastilik’te, uzun zaman önce. Bana seni, Malemute Kid’i görüp görmediğimi sordu. Karnımı doyurdu. Yanında çok durmadım. Sana benden bahsetti mi?”</p>

  <p>“Dur bakayım, yoksa köpeklerle deniz samuru kürklerini takas eden adam sen misin?”</p>

  <p>Adam başıyla onayladı, piposunu temizledi ve konuşmaya devam etmeye niyetli olmadığını göstererek kürküne sarındı. Malemute Kid lambayı söndürüp Prince’le birlikte battaniyenin altına girdi.</p>

  <p>“Eee, kimmiş peki?”</p>

  <p>“Bilmem. Önce kendini biraz açtı, sonra da midye gibi kabuğuna kapandı. Ama tam senin merakını uyandıracak birisi. Ondan bahsedildiğini duydum. Sekiz yıl önce sahil kesimindeki herkes onu merak ederdi. Gizemli biri işte, anlarsın ya. Ona ‘Divane’ veya ‘Susamuru Kürklü Adam’ diyorlardı. Kışın ortasında kuzeyden, Bering Denizi’nden, binlerce kilometre öteden gelmiş ve peşinden şeytan kovalıyormuş gibi yolculuk ediyormuş. Nereden geldiğini kimse öğrenemedi, ama çok uzaklardan geldiği belliydi. Golovin Körfezi’ndeki İsveç misyonunda karnını doyurduğunda feci yol yorgunu olduğu halde hemen güneye nasıl gidebileceğini sormuş. Bütün bunları sonradan duyduk. Kıyı şeridini izlemekten vazgeçip doğrudan Norton Körfezi’ne vurmuş. Hava berbatmış, kar fırtınası ve şiddetli rüzgar varmış, ama binlerce adamın ölüp gidebileceği böyle bir havada bile kendini kurtarmış, St. Michaels’i ıskalayıp Pastilik’te karaya çıkmış. İkisi dışında bütün köpeklerini kaybetmiş ve neredeyse açlıktan ölmek üzereymiş.</p>

  <p>Telaş içinde yola devam etmek istiyormuş; Rahip Roubeau torbasını yiyecekle doldurmuş ama verecek köpeği yokmuş, zaten kendisi de yola çıkmak için benim gelmemi bekliyormuş. Bay Divane hayvansız yola çıkmanın ne demek olduğunu iyi biliyormuş, birkaç gün içi içini yiyerek ortalıkta dolaşmış. Kızağında mükemmelen kurutulmuş bir balya susamuru kürkü varmış, hem de deniz samuru kürküymüş, bilirsin, ağırlığınca altın eder. Pastilik’te öldüreceği köpekleri olan bir Rus tüccar, yaşlı bir Shylock<a id="k7" href="../Text/notlar.xhtml#a7"><sup>[7]</sup></a> bulmuş. Pazarlıkları fazla sürmemiş. Ama bizim Divane yeniden güneye yöneldiğinde önünde hızla koşan bir köpek takımı varmış. Aklıma gelmişken, Bay Shylock da susamuru kürklerini almış. Ben gördüm o kürkleri, harika şeylerdi. Köpek başına en az beş yüz kazandırmıştır yaşlı Shylock’a. Aslında Divane, deniz samurunun değerini bilmez değilmiş; bir kere Yerliymiş, ayrıca ettiği üç-beş laftan da beyazların arasında bulunduğu anlaşılıyormuş.</p>

  <p>Denizin buzu çözüldüğünde duyduk ki ekmeğini kazanmak için Nunivak Adası’na gitmiş. Sonra gözden kayboldu, sekiz yıldır hakkında hiçbir şey duyulmadı. Acaba şimdi nereden geldi? Orada ne yapıyordu? Ve neden oradan ayrıldı? Adam Yerli, kim bilir nerelerde bulunmuş, üstelik disiplinli ki bu bir Yerli için alışılmadık bir durum; işte sana başka bir kuzey gizemi Bay Prince, al da çöz bakalım.”</p>

  <p>“Sağol be … Başımda bunun gibi bir sürü başka gizem var,” diye cevapladı Prince.</p>

  <p>Malemute Kid derin nefesler alıp vermeye başlamıştı bile. Oysa genç maden mühendisi sabit bakışlarını yoğun karanlığa dikmiş, kanını kaynatan o tuhaf tatmin duygusunun bitmesini bekliyordu. Uykuya daldığında zihni çalışmaya devam ederdi ve şu anda da beyaz bilinmezlikte dolaşıyor, bitimsiz yollarda köpeklerle boğuşuyor, erkeklerin erkek gibi yaşadığı, zorlu işler yaptığı ve erkek gibi öldüğü rüyalar görüyordu. Ertesi sabah, günün ışımasına henüz saatler varken köpek sürücüleriyle polisler Dawson’a hareket etti. Majesteleri Kraliçe’nin menfaatlerini kollayan ve uyruklarının kaderlerine hükmeden güçler, bu postacılara fazla dinlenme süresi tanımamıştı; Salt Water’a götürmek üzere ağır posta yükleriyle birlikte Stuart Nehri’ne vardıklarında aradan bir hafta ancak geçmişti.<a id="k8" href="../Text/notlar.xhtml#a8"><sup>[8]</sup></a></p>

  <p>Buna karşın yorulmuş köpekleri yeni köpeklerle değiştirmişlerdi; netice itibarıyla onlar sadece köpekti.</p>

  <p>Adamlar orada biraz mola verip dinlenebileceklerini ummuşlardı; tabii bir de Kuzey Topraklarının yeni bir kesimi olan şu Klondike vardı; altın tozunun su gibi aktığı ve dans salonlarının sonu gelmez cümbüşlerle çınladığı bu Altın Şehri bir görmek istemişlerdi. Bunun yerine çoraplarını kulübenin ateşinde kurutup, akşam pipolarını önceki misafirliklerinde keyfini çıkardıkları aynı hazla çekmeye devam ettiler; gerçi aralarından cesur ruhlu bir-ikisi firar edip doğuya vurarak henüz keşfedilmemiş Rocky Dağları’nı aşmanın, oradan Mackenzie Vadisi yoluyla eski uğrak yerlerine, Çippevyan Topraklarına geçmenin imkanı var mı acaba diye yorumlar yapmıyor değildi.</p>

  <p>Hatta iki-üç tanesi görev süresi bitince memleketlerine yine bu güzergâhtan dönmeye karar verdiler ve tıpkı şehirli bir adamın ormanda geçireceği bir günlük tatili sabırsızlıkla beklemesi gibi, bu tehlikeli girişimi iple çekerek, hemen planlar yapmaya başladılar.</p>

  <p>Divane ise son derece huzursuz görünüyor, tartışmalara pek ilgi göstermiyordu. Sonunda Malemute Kid’i kenara çekti ve bir süre ona alçak sesle bir şeyler anlattı.</p>

  <p>Prince meraklı bakışlarını onlara çevirdi. Şapkalarını başlarına, eldivenlerini ellerine geçirip dışarı çıktıklarında durum daha da gizemli bir havaya büründü. Döndüklerinde Malemute Kid altın terazisini masaya yerleştirdi, altmış ons altın tozu tarttı ve Yabancı’nın kesesine boşalttı. Sonra köpek sürücülerinin şefi de onlara katıldı ve hep birlikte belli bir ticari işlem yaptılar.</p>

  <p>Ertesi gün grup nehrin kaynağına doğru yola devam ederken, Divane yanına birkaç kilo yiyecek alıp geri dönerek Dawson’a doğru yürümeye başladı.</p>

  <p>Malemute Kid, Prince’in sorularına “Buna ne anlam vereceğimi bilemedim,” diye karşılık verdi; “ama zavallı fakir bir nedenle görevden azat edilmek istedi - her ne kadar açıklamasa da onun için çok önemli bir neden. Bilirsin ya bu iş de aynı paralı askerlik gibi; iki yıllık sözleşme imzalamış, serbest kalmasının tek yolu, özgürlüğünü parayla satın almak. Firar etse buralardan gitmesi lazım ama o deli gibi buralarda olmak istiyor.</p>

  <p>Bu kararı, Dawson’a vardığında vermiş, öyle dedi; ama onu orada kimse tanımazdı, cebinde tek kuruş parası yoktu; onunla iki lafın belini kıran tek kişi bendim. O yüzden konuyu eyalet vali yardımcısına açmış, benden para alması -borç olarak, anlarsın ya- ihtimaline göre gereken düzenlemeleri yapmış. Bana borcunu bir yıl içinde ödeyeceğini ve eğer istersem beni çok kârlı bir madene ortak edebileceğini söyledi. Hiç görmemiş ama kârlı olduğunu biliyormuş.</p>

  <p>Konuşmaya gelince! Beni dışarıya çağırdığında neredeyse ağlamak üzereydi. Yalvardı, yakardı, karın içinde dizlerime kapandı, ben tutup kaldırana kadar da öyle kaldı. Kafayı yemiş gibi hiç durmadan saçma sapan konuşuyordu.</p>

  <p>Bu uğurda yıllar boyunca çalıştığına, şimdi bir hayal kırıklığına katlanamayacağına yeminler etti. Neyin uğruna diye sordum, ama söylemedi.</p>

  <p>Ona yolun diğer yarısında görev vereceklerini, bu yüzden de iki yıl boyunca Dawson’a gelemeyeceğini söyledi; iki yıl sonra da çok geç olurmuş. Ömrümde duygularını bu denli açığa vuran bir adam görmedim. Sonunda parayı vereceğimi söylediğimde onu yine karların içinden çekip almak zorunda kaldım. Bunu madene ortaklık olarak değerlendirmesini söyledim. Madeni alabileceğini düşünüyor muyum? Tabii ki hayır. Bulduğu her şeyi bana vereceğine, rüyamda bile göremeyeceğim bir servet kazandıracağına yeminler etti. Bilirim ki bütün ömrünü maden aramakla geçiren birine, bulduğunun yarısını başkasına vermek zor gelir. Bunda bir iş var Prince, bak şuraya yazıyorum. Eğer buralarda kalırsa bu adamdan bahsedildiğini daha çok duyacağız.”</p>

  <p>“Ya kalmazsa?”</p>

  <p>“O zaman dost canlısı tabiatım yara alır. Bir de altmış ons kadar altından olurum.”</p>

  <p>Malemute Kid’in vermiş olduğu maden avansı hakkında tek bir laf duyulmadan uzun geceler eşliğinde kış gelmiş; güneş, güneydeki kar hattından şöyle bir “ce” deyip kaçtığı bin yıllık oyununa başlamıştı. İşte o sıralarda ocak ayı başlarında kasvetli bir sabah, Kid’in Stuart Nehri’nin alt tarafındaki kulübesine yüklü bir köpek katarı geldi. Divane de gelmiş, beraberinde tanrıların artık onun gibisini yaratmayı unuttukları bir adam getirmişti. Adamlar şanstan, yiğitlik ve cesaretten, toprak tortusu temizlendikten sonra geriye kalan beş yüz dolarlık altından söz ederken Axel Gunderson adını anmadan edemiyorlardı; üstelik onu da aralarına davet etmeden kamp ateşinin etrafında güç, cesaret ve gözü pekliğe dair maceralarını anlatmıyorlardı. Sohbet monotonlaştığında, adamın başından geçen iyi kötü her şeyi onunla paylaşan kadından söz edilmesiyle yeniden ısınmaya başlardı.</p>

  <p>Daha önce de belirtildiği gibi, Axel Gunderson yaratılırken tanrılar kadim zamanlardaki maharetlerini hatırlamış, onu dünyanın ilk dönemlerinde doğan erkeklerin duruş ve davranış tarzlarını örnek alarak kalıba dökmüşlerdi. İki metre on üç santimlik boyuyla, bir Eldorado kralı<a id="k9" href="../Text/notlar.xhtml#a9"><sup>[9]</sup></a> olduğunu belli eden akılda kalıcı kostümü içinde dalyan gibiydi. Göğsü, boynu, kolları ve bacakları, bir devin organları gibiydi. Kemik ve kas olarak toplamda yüz otuz kilo çeken cüssesini taşıyabilmek için diğer adamlarınkinden rahat bir metre büyük kar ayakkabıları giyiyordu. Kırışık alnı, koca çenesi, kararlı ve açık mavi korkusuz gözleriyle yontulmamış yüzü, gücün yasasından başka kanun tanımayan birinin öyküsünü anlatıyordu. Kırağıyla kaplanmış olgun mısır püskülü rengindeki saçları, günün aydınlığının gecenin karanlığını süpürmesi gibi ayı derisinden paltosunun omuzlarını süpürüp hayli aşağılara iniyordu.</p>

  <p>Köpeklerinin önünde dar yoldan salına salına gelirken belli belirsiz bir denizci tarzı üzerine yapışmıştı adeta; yağma amacıyla güney memleketlerine inerek içeri kabul edilmek istediği şatonun kapısının önünde gürleyen Norveçli bir korsan gibi, köpek kamçısının sapıyla Malemute Kid’in kapısına dayanmıştı.</p>

  <p>Prince, kadınsı kollarını sıvayıp ekşi mayadan ekmek yoğururken, bir yandan da üç konuğa; bir insan ömrü boyunca aynı çatı altında bir araya gelmesi asla mümkün görünmeyen üç konuğuna durmadan bakışlar atıyordu. Malemute Kid’in “Odysseus”<a id="k10" href="../Text/notlar.xhtml#a10"><sup>[10]</sup></a> lakabını taktığı Divane onu hâlâ büyülüyordu, ama ilgisi esas olarak Axel Gunderson ile Axel Gunderson’un karısı arasında gidip geliyordu. Kocası donmuş maden damarlarının zenginliklerini çıkarma konusunda ustalaştığından beri günlerini geçirdiği rahat kulübelerde kırılganlaşan kadının üstüne yolun yorgunluğu çökmüştü. Duvarın önünde açmış narin bir çiçek gibi eşinin geniş sinesine sokulmuş dinlenirken, Malemute Kid’in tatlı şakalarına tembel tembel cevap veriyor, derin bakışlı kara gözleriyle zaman zaman etrafı tarayarak Prince’in kanını tuhaf bir şekilde kaynatıyordu. Çünkü Prince erkekti, hem de sağlıklı bir erkek; üstelik aylardır doğru dürüst kadın yüzü görmemişti. Aslında ondan yaşlıydı kadın, bir de Yerliydi üstüne üstlük. Öte yandan gördüğü bütün Yerli kadınlardan farklıydı; her şeyden önce seyahat etmiş ve konuşmalardan anladığına göre başka memleketlerin yanı sıra Prince’in memleketinde de bulunmuştu. Ayrıca sadece Prince’in ırkının kadınlarının bildiği şeylerin çoğunu bilmekle kalmıyordu, kadınların bilgi sahibi olması eşyanın tabiatına aykırı düşen daha pek çok konuda da bilgi sahibiydi. Karın içine yatak kurabilir veya güneşte kurutulmuş balıktan yemek yapabilirdi; hatta çeşitli yemeklerin sunulduğu öğünlerin davetkâr detaylarıyla iştahlarını kabartır, neredeyse unutmuş oldukları çeşitli eski yemeklerden söz edilmesiyle garip iç çekişmelere sebebiyet verirdi. Geyiklerin, ayıların, küçük kutup tilkilerinin ve kuzey denizlerinin hem karada hem denizde yaşayabilen yabani hayvanlarının nerede nasıl davrandığının bilgisine sahipti; ormanlarla akarsuların ilmi irfanı konusunda ustalaşmıştı; insanların, kuşların ve hayvanların şu incecik karlı kabuğun üstünde yazdıkları hikayeler her daim önünde açık duran bir kitap gibiydi; ancak kadın Kamp Kuralları’nı okurken, Prince onun gözlerinde oluşan beğeni parıltısını yakaladı. Ateşli Bettles tarafından kanı kaynadığı bir anda attırıverilen kurallar, veciz mizahıyla dikkat çekiyordu.</p>

  <p>Prince kulübeye ne zaman bir hanım gelecek olsa kuralların yazıldığı levhanın yüzünü duvara döndürürdü, ama bu Yerli kadının okumayı bileceğini kim aklına getirirdi ki… Neyse, olan olmuştu artık.</p>

  <p>Axel Gunderson’un karısı böyle biriydi; namı ve şanı bütün Kuzey Topraklarında kocasıyla el ele giden kadındı. Masada Malemute Kid sanki eskiden beri arkadaşlarmış gibi güvenle kadına şaka yollu sataşırken, yeni tanışmanın çekingenliğinden sıyrılan Prince de muhabbete katıldı. Ama kadın bu eşitsiz çekişmede sataşmaları başarıyla savuştururken, kafası nükteli konuşmalara pek basmayan kocası, hiç riske girmeden ona alkış tutmakla yetiniyordu. Karısıyla müthiş gurur duyuyor; her bakışıyla, her hareketiyle hayatında ne kadar önemli bir yer tuttuğunu belli ediyordu. Bu neşeli savaşta kenarda kalan Divane ise sessiz sedasız yemeğini yedi ve ötekiler yemeğini bitirmeden çok önce masadan kalkıp köpeklerin yanına gitti. Ancak çok geçmeden birlikte yolculuk ettiği yoldaşları da parkalarını giyip eldivenlerini takarak onu izlediler.</p>

  <p>Günlerdir kar yağmadığı için kızaklar, karın ezilip sıkıştığı Yukon geçidi boyunca, parlak buzda kayıyormuş gibi rahatlıkla gidiyordu. İlk kızağı Divane sürüyor, İkincisinde Prince ile Axel Gunderson’un karısı bulunuyor, üçüncüsüyse Malemute Kid ile sarı saçlı devi taşıyordu.</p>

  <p>“Sadece bir önsezi, Kid,” dedi adam, “ama doğru çıkacağına inanıyorum. Oraya hiç gitmemiş, ama iyi bir hikaye anlattı ve vaktiyle Kootenay’dayken bahsini duyduğum bir harita gösterdi. Ben aslında senin de bu işin içinde olmanı isterdim, ama o garip biri, eğer işin içine başka biri girerse haritayı yok edeceğine açıkça yemin etti. Ama geri döndüğümde tüyo vereceğim ilk kişi sen olacaksın, hatta benimkinin yanına senin adına da bir kazık çakıp madenin yanında kurulacak kasabanın yarısını da sana vereceğim.”</p>

  <p>Kid onu durdurmaya çalıştıkça “Yok, yok, öyle yapacağım,” diye bağırdı. “Bu işe tek girdim ama en az iki kişi olmazsak sonunu getiremem. Eğer her şey yolunda giderse ikinci bir Cripple Creek<a id="k11" href="../Text/notlar.xhtml#a11"><sup>[11]</sup></a> olacağız demektir yahu, duyuyor musun? İkinci Cripple Creek! Biliyor musun, orası doğrudan damar, altın zerreli kum değil; işimizi düzgün yaparsak hepsi bizim olur, düşünsene, milyonlarca milyon. Bu madenden bahsedildiğini duymuştum, sen de duymuşsundur mutlaka. Oraya bir kasaba kuracağız; binlerce işçi, elverişli su yolları, vapur işletmesi hatları, büyük çapta nakliyecilik, isale hatları için az su çeken buharlı tekneler, demiryolu için bir araştırma belki, bıçkıhaneler, elektrik üretim tesisi, kendi bankacılık işimizi kendimiz yürütürüz, şirket kurarız, kartel oluruz, daha aklına ne gelirse! Sen sadece ben dönene kadar dilini tut, ötesine karışma.”</p>

  <p>Kızaklar, yolun Stuart Nehri’nin ağzından geçtiği noktada durdu. Kesintisiz bir buz denizi halindeki geniş nehir, bilinmeyen doğuya doğru uzanıyordu.</p>

  <p>Kar ayakkabıları çekilip kızağın iplerinden kurtarıldı. Axel Gunderson, Kid’in elini sıktıktan sonra baş tarafa yöneldi, ayağındaki koca hedikler yumuşak kar yüzeyine elli santim kadar batıyor, karı sıkıştırarak köpeklerin yuvarlanmasını önlüyordu. En gerideki kızağın arkasından yürüyen karısı da bu tuhaf pabucu kullanmada hayli tecrübeli olduğunu ortaya koyuyordu. Sessizlik, neşeli vedalarla bozuldu; köpekler de uluyordu. Divane, dik kafalı kızak önü köpeğine kamçısının diliyle söyledi lafını.</p>

  <p>Kızak katarı bir saat sonra, devasa bir tabaka kağıt üzerine kurşunkalemle çizilmiş düz ve uzun bir çizgi gibi görünecekti.</p>
</body>
</html>