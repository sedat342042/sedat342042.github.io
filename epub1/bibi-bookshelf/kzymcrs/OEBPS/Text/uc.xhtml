<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<!--?xml version='1.0' encoding='utf-8'?--><html xmlns="http://www.w3.org/1999/xhtml">
<head>
  <meta name="charset" content="UTF-8"/>
  <title></title>
  <link rel="stylesheet" href="../Styles/main.css" type="text/css"/>
</head>

<body>
  <h1><a id="bookmark0"></a>III</h1>

  <p>“Her şeyi kendi tarzımda ama sizin anlayacağınız şekilde anlatacağım. En baştan başlayıp kendimi, kadını ve sonra da adamı anlatacağım.”</p>

  <p>Divane, ateşten yoksun kalan ve Prometheus’un<a id="k13" href="../Text/notlar.xhtml#a13"><sup>[13]</sup></a> insanlara bu armağanının her an yok olabileceğinden korkan insanlar gibi yanaştı sobaya. Malemute Kid lambayı alıp, anlatıcının yüzünü aydınlatacak şekilde yerleştirdi. Prince de vücudunu yatağının kenarına doğru kaydırıp onlara katıldı.</p>

  <p>“Ben Naass; gün batımı ile gün doğumu arasında, karanlık denizlerde babamın umıyak’ında<a id="k14" href="../Text/notlar.xhtml#a14"><sup>[14]</sup></a> doğmuş bir kabile reisiyim ve reis oğlu reisim. O gece erkekler büyük bir gayretle kürek çekerken kadınlar üstümüze gelen suları dışarı atıyorlardı ve fırtınayla mücadele ediyorduk. Buz gibi tuzlu su serpintileri anamın memelerini donduruyordu, ta ki gelgitin sona ermesiyle birlikte nefesi tükenip ölene kadar. Ama ben… ben çığlığımı rüzgârlara ve fırtınaya savurdum ve yaşamayı başardım. Akatan’da yaşıyorduk.”</p>

  <p>“Orası neresi?” diye sordu Malemute Kid.</p>

  <p>“Akatan, Aleut adalarındaki Akatan; Chignik’in, Kardalak’ın, Unimak’ın ötesindeki Akatan.<a id="k15" href="../Text/notlar.xhtml#a15"><sup>[15]</sup></a> Dediğim gibi, dünyanın ucundaki denizin ortasında bulunan Akatan’da yaşardık. Denizin tuzlu suyunu hasat edip balık, fok ve susamuru avlar, kayak’larımızı<a id="k16" href="../Text/notlar.xhtml#a16"><sup>[16]</sup></a> çektiğimiz sarı kumsalla ormanın kenarı arasındaki kayalık şeritte birbirine omuz vererek ayakta duran kulübelerde otururduk. Sayımız az, dünyamız küçüktü. Doğumuzda tanımadığımız topraklar, Akatan’a benzeyen adalar vardı; dünya adalardan ibaret sanır ve ötesini umursamazdık.</p>

  <p>Ben halkımdan farklıydım. Kumsalın kumlarının üstünde halkımın o güne dek asla yapmadığı türde bir teknenin çarpık çurpuk keresteleri ve dalgaların yamulttuğu kalasları dururdu. Adanın, okyanusu üç açıdan gören noktasındaysa oralarda daha önce hiç görülmemiş pütürsüz, düz ve uzun bir çam ağacı vardı. İki adamın tam o noktaya geldiği, günlerce dolanıp durduğu ve karanlık çökene kadar denize baktığı söylenir. Bu iki adam parçaları kumsalda yatan o tekneyle denizden gelmiş. Sizin gibi beyazmış bu adamlar, fokların o civardan ayrıldığı ve avcıların eve eli boş döndüğü günlerdeki küçük çocuklar kadar zayıfmışlar. Ben bunları halkımın yaşlı kadın ve erkeklerinden dinledim; onlar da kendi anne ve babalarından dinlemişlerdi. Bu yabancı beyaz adamlar önceleri örf ve âdetlerimize burun kıvırdıkları halde, sonradan balık <i>ve</i> balıkyağı sayesinde giderek güçlenmiş ve haşinleşmişler. Kendilerine birer ev yapmış, kadınlarımız arasından kendilerine eş seçmiş, çoluk çocuğa karışmışlar. İşte benim babamın babasının babası böyle doğmuş.</p>

  <p>Söylediğim gibi halkımdan farklıydım, çünkü damarlarımda denizden gelen bu beyaz adamın yabancı ve güçlü kanı dolaşıyordu. Bu adamlar gelmeden önceki dönemde başka yasalarımız olduğu söylenir; ama onlar haşin ve kavgacıymış, karşı koymaya cesaret eden kimse kalmayana kadar bizim erkeklerimizle dövüşmüşler. Sonra kendilerini reis ilan edip eski yasalarımızı kaldırmışlar ve bize yeni yasalar getirmişler; öyle ki artık oğullar, eskiden olduğu gibi anasının değil, babasının oğlu olmuş. Ayrıca dünyaya ilk gelen erkek evladın babasından kalan her şeye sahip olması, diğer erkek ve kız kardeşlerinse kendi başlarının çaresine bakmaları yönünde hüküm vermişler. Bize başka yasalar da getirmişler. Balık tutmanın ve ormanda bol bol bulunan ayıları avlamanın yeni yöntemlerini göstermişler, kıtlık zamanına hazırlık olarak daha büyük ambarlar yapmayı öğretmişler. Bunlar iyiymiş.</p>

  <p>Ama reis olduklarında ve artık kendilerine karşı çıkacak kimse kalmadığında, bu yabancı beyaz adamlar birbirleriyle dövüşmüşler. Damarlarımda kanını taşıdığım adam fok zıpkınını ötekinin vücuduna öyle bir saplamış ki diğer taraftan kol boyunca çıkmış. Onların savaşını çocukları, sonra da çocuklarının çocukları devam ettirmiş. İki sülale arasında büyük bir nefret vardı ve düşmanca eylemler benim zamanıma kadar sürdü. Öyle ki iki aileden de kanlarını sonraki nesle geçirecek ancak tek kişi bıraktılar. Benim kanımdan yaşayan bir tek ben, karşı taraftaki adamın kanından tek bir kız kalmıştı. Anasıyla birlikte yaşayan Unga. Onun babasıyla benim babam bir akşam balıktan dönmedi. Ama daha sonra büyük dalgalar onları sahile sürükledi, birbirlerine çok yakın yatıyorlardı.</p>

  <p>Halk iki aile arasındaki düşmanlıktan dolayı meraktaydı, yaşlılarımız kafalarını sallayıp benim ve Unga’nın çocuklarımız olunca kavganın devam edeceğini söylüyorlardı. Daha küçük bir çocukken söylendi bu bana, buna inanıp benim çocuklarımla savaşacak çocukların annesi olacak Unga’yı düşmanım belleyene dek söylendi. Günbegün bunları düşünürdüm. Sonunda bir gün delikanlılık çağıma gelince bu kavga neden sürüp gitmeli diye sordum onlara.</p>

  <p>‘Bunu biz bilmeyiz, ama babalarınız böyle yaptı,’ dediler. Ölmüşlerin kavgasını neden yeni doğacak olanlar sürdürmek zorunda diye hayret ettim, bu işte doğru bir yan göremedim. Oysa herkes bana bunun böyle olması gerektiğini söylüyordu ve ben daha toy bir delikanlıydım.</p>

  <p>Benim kanımı taşıyan çocuklar onun kanını taşıyanlardan daha önce doğup güçlensinler diye elimi çabuk tutmam gerektiğini söylerlerdi bana. Bu kolaydı, çünkü ben reistim, atalarımın yaptığı işler ve koyduğu yasalar, ayrıca sahip olduğum servet sayesinde insanlardan hürmet görürdüm. İstediğim kızı alabilirdim ama ben hiçbirini beğenmedim. Yaşlı adamlar ve kızların anaları elimi çabuk tutmamı söylediler, çünkü kızını almak için Unga’nın anasına nice hediyeler sunan avcılar vardı ve onun çocukları benimkilerden önce doğup büyürse benimkileri öldürürdü.</p>

  <p>Bir akşam balıktan dönene kadar kendime uygun kız bulamadım. O akşam batan güneşin renkleri gözlerimi alıyor, rüzgarlar serbestçe esiyor, kayak’lar bembeyaz dalgalarla yarışıyordu. Bir anda Unga’nın kayak’ı yanımdan geçti. Siyah saçları akşam bulutu gibi uçuşur, suyun serpintisinin nemi yanağını ıslatırken bana baktı. Dediğim gibi, güneşin ışığı gözlerimi alıyordu ve ben daha toy bir delikanlıydım, ama her şeyi apaçık gördüm ve bir cinsin öteki cinsi davet ettiğini bildim.</p>

  <p>Yanımdan hızla geçtikten sonra iki kürek çekimi dönüp bana baktı; sadece kadın Unga’nın bakabileceği biçimde baktı ve ben bunun bir davet olduğunu bir kez daha anladım. Biz tembel tembel giden <i>umıyak</i>’ların yanından hızla geçip onları gerilerde bırakırken insanlar arkamızdan bağırıyorlardı. Unga’nın küreği kuvvetli, benim yüreğimse yelkenin göbeği gibi çırpıntılıydı, ona yetişemedim. Rüzgar serinledi, deniz köpüren dalgalarla bembeyazdı, yelin estiği yöne doğru peş peşe sıçrayarak giden foklar gibi güneşin altın yolunda bağırarak ilerledik.”</p>

  <p>Naass kanoda kürek çeken birinin pozisyonunda taburesinde öne eğilmiş oturuyor, aynı yarışı yeniden yaşıyordu. Unga’nın uçuşan saçları ve hızlı kayak’ı, sobanın karşısında bir yerdeydi sanki. Kulaklarında rüzgarın sesini duyuyor, burun deliklerinde tuzlu suyun serin serpintilerini hissediyordu.</p>

  <p>“Unga sahile vardı, kahkahayla koşarak kumsalı geçip anasının evine gitti. O gece aklıma büyük bir fikir geldi; Akatan halkının reisine yakışır. bir fikir. Böylece, ay yükseldiğinde anasının evine gidip, Unga’nın çocuklarının babası olmayı kafasına koymuş olan güçlü avcı Yaş-Noş’un kapıya yığdığı eşyalara baktım. Başka gençler de kapıya eşyalarını yığmış, sonra da geri almıştı; her yeni talip bir öncekinden daha büyük bir yığın yapmıştı oraya.</p>

  <p>Aya ve yıldızlara doğru kahkahalar savurup servetimin durduğu kendi evime gittim. Benim yığınımdaki eşyalar Yaş-Noş’unkinden bir elin parmakları kadar çok olana kadar Unga’nın evine birçok kez gidip geldim. Güneşte kurutulup tütsülenmiş balıklar; ağzı bağlanıp içi yağ doldurulmuş kırk tane fok postu, bunun yarısı kadar kürklü post; baharda ortaya çıktıklarında ormanda bana av olan on tane de ayı postu. Bunun dışında doğuda yaşayan insanların, daha da doğuda yaşayanlardan alıp bana sattıkları boncuklar, battaniyeler, kırmızı kumaşlar.</p>

  <p>Yaş-Noş’un eşya yığınına bakıp güldüm. Ben Akatan’ın reisiydim, servetim bütün genç adamlarınkinden daha büyüktü; atalarım önemli işler yapmış, yasalar çıkarmış, isimlerinin her daim insanların ağızlarında dolaşmasını sağlamışlardı.</p>

  <p>Sabahleyin kumsala gidip göz ucuyla Unga’nın anasının evini izlemeye başladım. Sunduğum hediyelere dokunulmamıştı.</p>

  <p>Kadınlar birbirlerine muzipçe bir şeyler fısıldayıp aralarında kıkırdaştılar. Kimse benim kadar büyük bir başlık önermediği için şaşırdım ve o gece kapıdaki eşya yığınına başka şeyler ekledim, mükemmelen tabaklanmış hayvan derisinden yapılmış ve denize hiç inmemiş bir <i>kayak</i> koydum. Sabahleyin eşyalar yine yerinde duruyor, bu sefer erkekler de gülüyordu. Unga’nın annesi çok kurnaz bir kadındı, beni halkımın önünde komik duruma düşürdüğü için öfkelendim. Bu yüzden geceleyin eklediğim yeni eşyalarla yığınımı daha da büyüttüm. Kendi <i>umiyak’</i>ımı koydum yığının üstüne, yirmi <i>kayak</i> ederdi. Sabahleyin eşyalar yerinde yoktu.</p>

  <p>Sonra düğün hazırlıklarımı yaptım, doğudaki insanlar bile gelip ziyafete ve potlaca<a id="k17" href="../Text/notlar.xhtml#a17"><sup>[17]</sup></a> katıldılar, bu kutlu günün anısına verilen yadigârlardan aldılar. Bizim yılları sayma tarzımızla söylersek Unga benden dört güneş büyüktü. Ben henüz toy bir delikanlı olsam da reistim, reis oğlu reistim ve bunun bir önemi yoktu.</p>

  <p>O sırada okyanusun yüzeyinde yelkenlerini şişirmiş bir uskuna göründü ve rüzgarın nefesiyle birlikte giderek büyüdü. Tayfa büyük bir hızla pompa basıyor, teknenin tahliye deliklerinden temiz sular boşalıyordu. Pruvada suyun derinliğini ölçüp gök gürültüsünü andıran sesiyle emirler yağdıran güçlü kuvvetli bir adam vardı. Derin denizlerin rengi gibi soluk mavi gözleri, denizaslanlarına benzer yeleli bir başı vardı. Saçları, güneydeki hasatların ekin sapları ya da denizcilerin Manila ipinden<a id="k18" href="../Text/notlar.xhtml#a18"><sup>[18]</sup></a> ördüğü hasırlar gibi sarıydı.</p>

  <p>Son yıllarda uzaktan geçen gemiler görürdük ama ilk kez biri Akatan kumsalına geliyordu. Ziyafet kesintiye uğramış, kadınlarla çocuklar evlerine kaçmıştı; erkekler yaylarımızı sırtımıza astık, mızraklarımızı elimize alıp bekledik. Geminin başı kumsala vurduğunda yabancılar bize bakmadılar bile, kendi işleriyle meşgul oldular. Gelgitle birlikte sular çekilince uskunayı yan yatırıp dibindeki koca deliği yamadılar. Kadınlar kumsala geri döndü, ziyafet devam etti.</p>

  <p>Sular yükseldiğinde gemiciler gemilerini tonozlayıp derin sulara çektikten sonra yanımıza geldiler. Bize dostça davrandılar, hediyeler verdiler. Ben de onları soframa buyur ettim, yüce gönüllü davrandım, o güne dair hatıralar verdim, çünkü o gün benim düğünüm vardı ve ben Akatan’ın reisiydim. Denizaslanı yeleli adam da oradaydı, o kadar uzun boylu ve güçlüydü ki adım attığında yer sarsılıyor sanırdın. Kollarını kavuşturdu, güneş batıp yıldızlar çıkana dek o halde durup gözlerini Unga’ya dikti. Sonra gemisine gitti. Ben de Unga’yı elinden tutup evime götürdüm. Şarkılar söyleniyor, kahkahalar susmuyor, bu gibi zamanlarda hep yaptıkları gibi muzipçe şeyler söylüyorlardı. Onları umursamadık. Sonra herkes evine gidip bizi baş başa bıraktı.</p>

  <p>Daha son gürültüler kesilmemişti ki denizcilerin reisi kapıma geldi. Elinde siyah şişeler vardı. içtik ve neşelendik. Biliyorsunuz, henüz toy bir delikanlıydım ve bütün ömrümü dünyanın ucundaki köyümde geçirmiştim. Kanım alevlendi, yüreğim çatırdayıp kırılan dalganın ucundan denizdeki kayalıklara uçuşan köpükler kadar hafifledi. Unga korkmuş gibiydi, gözlerini kocaman açmış, bir köşede postların üstünde oturuyordu. Denizaslanı yeleli adam gözlerini ona dikmiş, uzun uzun bakıyordu. Sonra adamları geldi yanımıza, elleri kolları doluydu. Bütün Akatan’da arasanız bulamayacağınız şeyler koydular önüme. Tabancalar, tüfekler, kese kese barutlar, mermiler, parlak baltalar, çelik bıçaklar, marifetli aletler ve ömrümde görmediğim daha nice şeyler. Bütün bunların benim olduğunu işaret edince karşılıksız veriyor sanıp ne büyük adam diye düşündüm; ama o Unga’nın onunla birlikte gemiye binip uzaklara gideceğini işaret etti.</p>

  <p>Anlıyor musunuz, Unga gemiye binip onunla uzaklara gidecekmiş! O anda atalarımın kanı kaynadı, mızrağımla onu deşmek istedim. Ama şişelerdeki içki kollarımın gücünü alıp götürmüştü, ensemden tuttuğu gibi kafamı evin duvarına vurdu. Yeni doğmuş bir bebe kadar zayıftım, bacaklarım artık bedenimi taşımıyordu.</p>

  <p>Unga çığlık çığlığa evdeki eşyalara tutundu, ama adam onu kapıya sürüklerken tutunduğu her şey düştü, kırıldı. Sonra adam kocaman kollarıyla Unga’yı kucaklayıp kaldırdı. Unga onun sarı saçlarına yapışıp çekmeye başladı ama o, kızışma dönemindeki azgın erkek foklar kadar gür çıkan sesiyle kahkahalar attı.</p>

  <p>Kumsala kadar sürünüp halkıma seslendim, ama korku içindeydiler. Sadece Yaş-Noş erkek gibi davrandı; onun da kafasına kürekle öyle bir vurdular ki yüzü kumlara gömülüp öylece kaldı. Şarkılar eşliğinde yelkenlerini açtılar, rüzgar yönünde giderek uzaklaştılar.</p>

  <p>Halkım bunu iyi karşıladı, çünkü artık Akatan’da kan akmayacaktı; bense tek laf etmeyip dolunayı bekledim, kayak’ıma balık ve balıkyağı koyup doğuya doğru yola çıktım. Dünyanın ucunda yaşamış olan ben nice adalar, nice insanlar gördüm ve dünyanın ne kadar büyük olduğunu anladım. İşaret diliyle sorular sordum; o uskunayı veya denizaslanı yeleli adamı gören yoktu ama doğuyu gösteren çoktu. Acayip acayip yerlerde yattım, garip garip şeyler yedim, tuhaf tuhaf insanlar tanıdım. Çoğu kafayı yediğimi düşünüyor, gülüyordu bana. Bazen yaşlı adamlar yüzümü güneşe çevirip beni kutsuyor, genç kadınlarsa yabancı gemiye, Unga’ya ve denizcilere dair sorular sorarken yumuşacık gözlerle bakıyorlardı yüzüme.</p>

  <p>Böylece kabarmış denizlerden, şiddetli fırtınalardan geçip Unalaska’ya geldim. Orada iki uskuna vardı, ama her ikisi de benim aradığım tekne değildi. Ben de dünyanın giderek büyüdüğü doğuya doğru devam ettim; ne Unamok adasında aradığım gemiden söz edildi, ne Kadiak’ta ne de Atognak’ta<a id="k19" href="../Text/notlar.xhtml#a19"><sup>[19]</sup></a>… Bir gün kayalık bir memlekete geldim, insanlar dağlara delikler açıyordu. Orada bir uskuna vardı, ama benim aradığım değildi ve insanlar, açtıkları deliklerden çıkardıkları kayaları dolduruyorlardı o uskunaya. Amma da çocukça bir şey yapıyorlar diye düşündüm, çünkü dünyanın her tarafı kayaydı; o adamlar karnımı doyurdular ve bana iş verdiler. Uskuna denize açılırken kaptan bana para verip gidebileceğimi söyledi. Ona hangi tarafa gideceklerini sordum, güneyi işaret edince ben de o tarafa gitmek istediğimi işaret ettim. Önce güldü ama adam eksiği varmış, gemide çalışmamı kabul etti. Böylece onlar gibi konuşmayı, halatlara tırmanmayı, ani rüzgârlarda camadan vurup yelkeni küçültmeyi, sıram gelince dümen tutmayı öğrendim. Bütün bunlar bana o kadar da uzak gelmemişti, çünkü atalarımın damarlarında denizcilerin kanı akıyordu.</p>

  <p>Hele bir şu adamın halkını bulup aralarına karışayım, onu da kolayca bulurum diye düşünmüştüm. Bir gün ufukta karayı gördüğümüzde, bir geçitten geçip limana girdiğimizde, iki elimin parmakları kadar çok uskuna gördüm. Gemiler paketlenmiş küçük balıklar gibi rıhtımlarda sıra sıra millerce uzanıyordu, yanlarına gidip denizaslanı yeleli adamı sorduğumda bana kahkahalarla güldüler ve bir sürü farklı lisanda cevap verdiler. Dünyanın en ücra yerlerinin dilleriyle konuştuklarını anladım.</p>

  <p>Şehre inip tek tek bütün adamların yüzüne bakayım dedim. Kıyılarda toplaşan morinalar kadar çoktular, onları sayamadım. O kadar çok ses çıkarıyorlardı ki kulağım işitmez oldu, o kadar çok hareket ediyorlardı ki başım serseme döndü. Ovalarında bol mahsul alınan, ılık güneşin altında şarkı söyleyen; büyükşehirleri ağızlarında sahte sözcükler, kalpleri altına duydukları ihtirasla kararmış, kadın gibi yaşayan adamlarla dolu bir memleketten diğerine geçerek yoluma devam ettim. Ben bunları yaşarken Akatan’daki halkım ayı ve balık avlıyor, dünyanın küçük olduğunu sanarak mutlu mesut yaşayıp gidiyordu.</p>

  <p>Unga’nın balıktan dönerkenki o bakışı hep aklımdaydı; zamanı gelince onu bulacağımı biliyordum. Akşamın alacakaranlığında sessiz patikalar boyunca yürüyor ya da sabah çiyiyle nemlenmiş ekili tarlalarda önüm sıra ilerliyordu; gözlerinde sadece kadın Unga’nın bulunabileceği bir vaat vardı.</p>

  <p>Binlerce şehir gezdim. Bazılarındaki insanlar nazikti, karnımı doyurdular, bazıları bana güldüler, bazıları da lanetler okuyup sövdüler; ama ben dilimi tuttum, bilmediğim yollara gittim, görmediğim şeyler gördüm. Bir reis ve bir reisin oğlu olan ben, zaman zaman kendi gibilerinin terinden ve acısından altın çıkaran kaba dilli ve demir gibi sert insanların emrinde çalıştım. Uğruna yollara düştüğüm hakkında tek bir laf duymadım, ta ki ev bildiği kayalığına dönen bir fok gibi tekrar denizlere inene kadar.</p>

  <p>Kuzeydeki başka bir memleketin başka bir limanıydı burası. Sarı saçlı deniz gezgini hakkında belirsiz hikayeler duydum, fok avcısı olduğunu ve o sırada okyanusta avda olduğunu öğrendim.</p>

  <p>Ben de tembel Sivaşlarla<a id="k20" href="../Text/notlar.xhtml#a20"><sup>[20]</sup></a> birlikte fok avına çıkan bir uskunaya binip, avın bütün hızıyla devam ettiği kuzeye doğru onun izini bulmak üzere yola koyuldum. Yorucu geçen aylar boyunca uzaklardaydık, etraftaki gemilerin mürettebatının çoğuyla konuştum, aradığım adamın yaptığı çılgınlıkları dinledim, ama bir kez bile olsun denizde ona rastlamadım. Kuzeye, Pribilof adalarına bile gittik, sahilde sürüler halinde yatan fokları öldürdük, su tahliye deliklerimiz bile yağdan ve kandan tıkanıncaya, güvertede yürüyecek yer kalmayıncaya kadar gemileri doldurduk. Bir istimbot bizi takip edip koca toplarıyla üstümüze ateş açtı.<a id="k21" href="../Text/notlar.xhtml#a21"><sup>[21]</sup></a> Hemen yelkenlerimizi açtık, güvertemizin üstünü süpürüp temizleyen dev dalgalara kavuşup sisin içinde gözden kaybolduk.</p>

  <p>Biz kalplerimizde korkuyla kaçtığımız sırada, sarı saçlı deniz gezgininin Pribilof adalarına gelip doğrudan şirkete gittiği ve tayfasının bir kısmı oradaki adamları tutarken kalan kısmının da on bin tuzlanmış yeşil deriyi gemiye yüklediği söylentisi yayıldı ortalığa. Söylenti diyorum ama bunun doğru olduğuna inanıyorum; çünkü onu ararken gezdiğim memleketlerde, kuzey denizlerinin onun cesareti ve çılgınlıklarıyla çınladığına dair hikayeler duymadığım hiç olmamıştı, öyle ki oralarda toprakları olan üç devletin gemileri onu arıyormuş.</p>

  <p>Her yere deniz gezginiyle birlikte giden Unga’dan da söz edildiğini duydum; kaptanlar onu övüyorlardı. Unga, deniz gezgininin halkının örf ve âdetlerini öğrenmiş diyorlardı ve mutluymuş. Oysa ben işin aslını biliyordum, Unga’nın yüreğinin Akatan’daki sarı kumsalda yaşayan kendi halkı için attığından emindim. Neyse, uzun zaman sonra geçitten geçilerek girilen o limana geri döndüğümde, deniz gezgininin Rus denizlerinin güneyinden aşağılara doğru uzanan sıcak toprakların doğusunda fok avlamak amacıyla koca okyanusu boydan boya geçmek için yola çıktığını öğrendim.</p>

  <p>Artık bir denizci olan ve onun ırkından adamlarla birlikte gemilerde çalışan ben de onun peşinden fok avına çıktım. Bu yeni memleketin açıklarında birkaç gemi vardı ve biz fok sürüsünün kanadında kalıp o yılın bütün bahar aylarını kuzeye doğru sürüyü yağmalayarak geçirdik. Dişi foklar yavrulayacaklarında ve Rus karasularına girdiklerinde, bizim tayfa korkup hayli homurdanmıştı. Yoğun sis vardı ve kayıklarla ava çıkan tayfaların kaybolmadığı bir gün bile geçmiyordu. Adamlar çalışmayacaklardı, kaptan da gemiyi geldiği yöne çevirdi. Ama ben sarı saçlı deniz gezgininin korkmadığını, çok az kişinin gittiği Rus adalarına kadar uzansa bile, fok sürüsünün peşini bırakmayacağını biliyordum. Bu yüzden de baş kasaradaki nöbetçi uykuya dalınca bir kayığa atlayıp gecenin karanlığında tek başıma uzun ve sıcak adaya gittim. Güneye doğru yoluma devam ettiğimde Edo Körfezi’nin<a id="k22" href="../Text/notlar.xhtml#a22"><sup>[22]</sup></a> yabani ve korkusuz insanlarıyla karşılaştım. Yoşivara kızları<a id="k23" href="../Text/notlar.xhtml#a23"><sup>[23]</sup></a> ufak tefek, çelik kadar parlaktı; onlarla biraz vakit geçirmek pek de güzel olurdu ama ben orada oyalanamazdım, çünkü Unga’nın kuzeydeki kuş kolonilerinin yakınlarında, dalgalarla birlikte kabarıp inen bir gemide sallana sallana gittiğini biliyordum.</p>

  <p>Edo Körfezi’nin insanları dünyanın dört bir yanından gelip burada buluşmuş, evi de tanrısı da olmayan, Japon bayrağı altında denize açılan adamlardı. Onlarla birlikte Copper Adası’nın<a id="k24" href="../Text/notlar.xhtml#a24"><sup>[24]</sup></a> zengin sahillerine gittim ve gemilerdeki tuz yığınlarımız ağzına kadar fok derisi dolduruncaya dek onlarla birlikte fok avladım.</p>

  <p>İşimiz bitip dönmeye hazır oluncaya kadar kimseyi görmedik o ıssız denizlerde. Sonra bir gün şiddetli bir rüzgar esip sis dağılınca, dümen suyunda bir Rus savaş gemisinin tüten bacası olan bir uskuna bizi sıkıştırdı. Uygun bir rüzgar yakalayıp kaçtık, ama bizim gemi dalganın üzerine her çıkıp indiğinde yetmiş santim ilerlerken her atılımda bir metre mesafe alan uskuna sıkıştırmaya devam ediyordu. Uskunanın kıçında denizaslanı yeleli adam branda bezi gerilmiş küpeşteye dayanmış, tüm yaşama azmiyle gülüyordu. Unga da oradaydı, onu anında tanıdım, ama toplar gürlemeye başlayınca onu aşağı gönderdi.</p>

  <p>Dediğim gibi bizim yetmiş santimimize karşılık bir metre ileri atılan o gemi, dalgalarla her yukarı kalkışında kıçında dümen milinin yeşil rengini gördüğümüz noktaya kadar geldi. Dümende ben vardım ve Rus toplarına arkam dönük, küfürü basıyordum. Çünkü adamın önümüze geçmeyi kafaya koyduğunu biliyorduk, Ruslar bizi yakalarken o kaçacaktı. Sonunda Ruslar seren direğimizi vurup indirince biz yaralı bir martı gibi rüzgarda sürüklendik; o ise ufukta gözden kaybolup gitti, o ve Unga.</p>

  <p>Ne yapabilirdik ki? Taze fok derileri vaziyeti ortaya koyuyordu zaten. Neticede bizi bir Rus limanına, oradan da ıssız bir yere götürüp tuz madenlerinde işe koştular. Bazılarımız öldü, bazılarımız kaldı.”</p>

  <p>Naass battaniyeyi omuzlarından indirip kamçı yarası olduğu hemen anlaşılan izlerle pürüz pürüz olmuş tenini gösterdi. Hiç de hoş olmayan bir görüntü olduğu için Prince adamın üstünü alelacele örtüverdi.</p>

  <p>“Geçmek bilmez bir süre boyunca orada kaldık. Bazen güneye kaçanlar oluyordu, ama her seferinde geri getirildiler. Bu yüzden Edo Körfezi’nden birlikte yola çıktığımız adamlarla gecenin birinde muhafızların tüfeklerini alıp kaçtığımızda, biz kuzeye yöneldik. Engin bir araziye çıktık, vıcık vıcık su dolu ovalar ve devasa ormanlar vardı. Sonra kış geldi, yerler karla kaplandı. Aramızda yolu bilen yoktu. Bitmek bilmez aylar boyunca sonsuz ormanlarda dolaştık. Ne kadar sürdü, hatırlamıyorum çünkü pek yiyecek yoktu ve sık sık yatıp ölümü bekliyorduk. Sonunda soğuk denizlere çıktık ama o manzarayı ancak üç kişi görebildi. Biri Edo’dan kaptan olarak ayrılmıştı, geniş toprakların ve buzun üzerinde bir kara parçasından diğerine geçilebilen yerin bulunduğu mevki aklındaydı. Önümüze düştü -o kadar uzun sürdü ki bilemiyorum- ta ki sonunda ikimiz kalana dek. Oraya vardığımızda beş yabancının orada yaşadığını gördük; köpekleri ve kürkleri vardı, bizimse hiçbir şeyimiz yoktu. Karların üstünde savaştık. Onlar öldü, kaptan öldü, köpeklerle kürkler benim oldu. Buzun üstünde yoluma devam ettim. Buz kırıldı, batıdan esen kuvvetli rüzgar üstünde durduğum parçayı sahile kadar sürükledi. Sonra da Golovin Körfezi, Pastilik ve rahip. Sonra güneye, daha da güneye, daha önce uğradığım güneşli topraklara.</p>

  <p>Deniz artık kurumuştu, fok avı için okyanusa açılanlar, küçük karlar için büyük tehlikelere giriyordu. Filolar dağılmıştı, artık kaptanların ve tayfaların kulaklarına, aradığım kişiler hakkında bir şey gelmiyordu. Ben de sonsuz bir hareket içindeki okyanustan ayrılıp ağaçların, evlerin ve dağların olduğu yerde durup hiç kıpırdamadığı karada dolaşmaya başladım. Çok uzaklara gittim, okuma yazma dahil çok şeyler öğrendim. Bunları öğrenmem iyi olmuştu, çünkü Unga’nın da bunları bildiğini düşündüm ve bir gün, vakti geldiğinde, biz… anlarsınız işte, vakti geldiğinde.</p>

  <p>İşte böyle rüzgara yelken açan ama dümenini kullanamayan küçük balıklar gibi oradan oraya sürüklenip durdum. Ama gözlerim ve kulaklarım hep açıktı, hep çok seyahat eden adamların arasına giriyordum, çünkü biliyordum ki aradıklarımı görecek ve hatırlayacak olan birileri varsa, onlardır. Sonunda elinde bezelye tanesi iriliğinde doğal altın taneleriyle dağlardan yeni inmiş bir adama denk geldim; onları duymuş, görmüş ve hatta tanımıştı. Zengin olmuşlar söylediğine göre, yerin dibinden altın çıkardıkları bir yerde yaşıyorlarmış.</p>

  <p>Yabani bir yerdi, çok uzaklardaydı; ama zamanla dağların arasına saklanmış, insanların gün yüzü görmeden gece gündüz çalıştığı o kampı da buldum. Fakat henüz vakit gelmemişti. İnsanları dinledim. Uzaklara gitmişti -uzaklara gitmişlerdi- İngiltere’ye diyorlardı, paralı insanları bir araya getirerek şirketler kurmak istiyorlarmış. Yaşadıkları evi gördüm; eski saraylara benziyordu. Adamın Unga’ya nasıl davrandığını görmek için geceleyin pencereden gizlice içeri girdim. Odadan odaya dolaştım ve ancak krallarla kraliçelerin böyle yaşayacağını düşündüm; her şey çok güzeldi. Zaten oradaki herkes adamın ona kraliçe gibi muamele ettiğini söyledi, ama çoğu Unga’nın hangi ırktan geldiği konusunda şaşkındı, çünkü onun damarlarında başka bir kan dolaşıyordu, Akatan kadınlarından farklıydı ve kimse onun gerçekte neyin nesi olduğunu bilmiyordu. Evet, o bir kraliçeydi; fakat ben de bir reistim, reis oğlu reistim ve onun için deri, tekne ve boncuk cinsinden muazzam bir başlık ödemiştim.</p>

  <p>Bu kadar uzatmaya gerek var mı? Ben bir denizciydim, gemileri ve denizleri tanıyordum. Peşlerinden önce İngiltere’ye, sonra başka ülkelere gittim. Bazen ağızdan ağıza haklarında söylenenleri duydum, bazen gazetelerde haberlerini okudum, ama bir türlü yetişemedim, çünkü onların çok paraları varken ve hızla seyahat ederlerken ben parasızdım. Sonra üstlerine bir bela çöktü, bir duman halkasının dağılıp gitmesi gibi bütün servetleri ellerinden uçtu. O sıralar gazeteler hep bunun haberleriyle doluydu; ama sonra bir şey yazmaz oldular ve yerin dibinden yine altın çıkarabilecekleri yere döndüklerini anladım.</p>

  <p>Şimdi parasız kalmış, dünyadan dışlanmışlardı ve ben de o çiftin peşinden kamp kamp gezdim, kuzeyde Kootenay denilen memlekette onların soğuk izlerine rastladım. Gelmişler ve kimine göre şu yana, öbürüne göre bu yana gitmişlerdi; Yukon’a gittiklerini söyleyenler de oldu. Önce bu tarafa, sonra şu tarafa doğru yola düştüm, hiç durmadan oradan oraya seyahat edip durdum, ta ki çok büyük olan dünyadan sonunda bezinceye kadar. Neyse, Kootenay’da kötü bir yol çıktı karşıma, uzun bir yoldu, yol arkadaşımsa belli ki açlık vurduğunda ölmeye yazgılı bir Kuzeybatılıydı. Dağları aşıp kimsenin bilmediği bir yol bularak Yukon’a inmişti; vadesinin dolduğunu hissettiğinde bana altınla dolu olduğuna tanrıları adına yemin ettiği bir yerin haritasını ve sırrını verdi.</p>

  <p>Ondan sonra bütün dünya kuzeye akın etmeye başladı. Ben yoksul bir adamdım, köpek sürücüsü olmak için sözleşme imzalayıp kendimi sattım. Gerisini biliyorsunuz. Onlara Dawson’da rastladım.</p>

  <p>Unga beni tanımadı. Netice itibarıyla ben o zamanlar toy bir delikanlıydım, ama o muazzam bir hayat yaşamıştı ve kendisi için hesap edilemez bir başlık ödeyen birini tanıyacak zamanı yoktu.</p>

  <p>Sonuç mu? Tazminatımı ödeyip beni sözleşmeden kurtardın. Ben de kendi usulümce hayatımı toparlamak üzere geri gittim, çünkü çok uzun zamandır beklemiş ve nihayet aradığım adamı bulmuştum, hiç acele etmeyecektim.</p>

  <p>Dediğim gibi, yapacağımı kendi usulümce yapmak vardı aklımda, çünkü geriye dönüp bütün gördüklerime ve çektiklerime baktığımda sadece Rus denizlerinin kıyısındaki sonsuz ormanların soğuğunu ve açlığını hatırladım. Bildiğiniz gibi denizaslanının -onun ve Unga’nın- nice adamın gidip pek azının dönebildiği doğu yolculuğunda önlerine düştüm. Sahip olamadıkları altınla birlikte insanların kemikleriyle lanetlerinin yattığı yere götürdüm onları.</p>

  <p>Yol uzun, kar yumuşaktı. Çok köpeğimiz vardı ve çok yiyorlardı; kızaklarımız bahara kadar yetecek yiyeceği taşıyamazdı. Nehirdeki buzlar çözülmeden önce geri dönmemiz gerekiyordu. Oraya buraya yiyecek zulaladık ki kızaklarımız hafiflesin ve dönüş yolculuğunda açlık çekmeyelim. McQuestion’da üç adam vardı, onlara yakın bir yere yiyecek zulaladıktan sonra güneyden dağları aşıp gelmiş on-on iki kadar Pelly Yerlisinin av kampının olduğu Mayo civarında bir zulaya da yiyecek sakladık.</p>

  <p>Bundan sonra doğuya yöneldiğimizde tek bir insan görmedik. Sadece uyuyan nehir, hareketsiz orman ve kuzeyin Beyaz Sessizliği vardı. Söylediğim gibi yol uzun, kar yumuşaktı. Bazen tüm gün boyunca çalışıp didinmemize rağmen on-on beş kilometreden fazla yol alamayıp geceleri ölü gibi uyuyorduk. Rüyalarında bir kez olsun benim Akatan’ın reisi Naass olduğum ve yanlışları düzeltmeye geldiğim akıllarına gelmedi.</p>

  <p>Artık daha az miktarda yiyecek zulalıyorduk; karda açtığımız yolu kullanarak gece vakti geri dönmek ve sanki ayı sansarları yürütmüş gibi küçük izler bırakarak zulaları değiştirmek benim için fazla mesele değildi. Nehre düşülebilecek yerler de vardı etrafta, azgın suların buzları alttan yemeye başladığı yerler.</p>

  <p>İşte böyle bir yerde benim sürdüğüm kızak buzu kırıp köpeklerle birlikte suya düştü. Ona ve Unga’ya göre sadece şanssızlıktı yaşadığımız, o kadar. Halbuki en çok yiyecek, en güçlü köpeklerin çektiği o kızaktaydı.</p>

  <p>Ama denizaslanının yaşama azmi o kadar güçlüydü ki kahkahalarla güldü ve geriye kalan köpeklere o kadar az yiyecek verdi ki sonunda köpekleri teker teker koşumlarından çözüp birbirlerine yedirdik. Eve hafiflemiş olarak gideriz, yanımızda köpekler ya da kızaklar olmadan, bir zula yerinden diğerine gidip yemeğimizi yeriz dedi ve doğru olan da buydu, çünkü yiyeceğimiz çok azdı ve kalan son köpeğin öldüğü gece altının, kemiklerin ve lanetlerin bulunduğu yere vardık.</p>

  <p>Büyük dağların ortasındaki bu yere ulaşmak için -harita doğruydu- dağa buzdan basamaklar oyduk. Önümüzdeki vadiyi aradık, ama vadi falan yoktu; kar her yeri örtmüş, her şeyi düzleştirip büyük bir ovaya çevirmişti; etrafımız beyaz başlarını yıldızlara doğru dikmiş yüce dağlarla doluydu. Bu tuhaf ovanın ortasında, tam da vadiyi bulmamız gereken yerdeki topraklar ve karlar doğrudan aşağıya, dünyanın kalbine doğru çöktü.</p>

  <p>Denizci olmasaydık o görüntü başımızı döndürürdü, ama biz insanı sersemleten kenarda durup aşağı inecek bir yol var mı diye baktık. Bir yerde, sadece bir yerde, duvarın bir kısmı çökmüş, şiddetli rüzgarda geminin güvertesi nasıl eğim kazanırsa o kadar dik bir yamaç oluşmuştu. Nasıl böyle olduğunu ben de anlamadım, ama olmuştu işte. Denizaslanı, ‘Burası cehennemin ağzı,’ dedi, ‘aşağı inelim’. İndik.</p>

  <p>Dibe ulaştığımızda bir kulübe bulduk, belli ki kalasları yukarıdan kesip aşağı atmış biri yapmıştı. Çok eski bir kulübeydi ve farklı zamanlarda içinde yalnız başına ölmüş adamlar vardı, huş ağacı kabuğu parçalarında onların son sözlerini ve lanetlerini okuduk.</p>

  <p>Birisi iskorbitten gitmişti; ötekinin ortağı elindeki altınla birlikte son yemeğini çalıp sıvışmış, üçüncüsü beyaz suratlı bir boz ayının hışmına uğramış, dördüncüsü avlanmaya çalışırken açlıktan ölmüştü; bir an bile ayrılmak istemedikleri altınlarının yanı başında, biri bu şekilde, öbürü şu şekilde ölüp gitmişlerin listesi böylece uzayıp gidiyordu. Biriktirdikleri değersiz altınlarsa ancak rüyada görülebileceği gibi kulübenin zemininin rengini sarıya çevirmişti.</p>

  <p>Ama kararlı biriydi ve berrak bir zihni vardı, buralara kadar getirdiğim adamın. ‘Yiyecek bir şeyimiz kalmadı,’ dedi, ‘şimdi sadece bu altının nereden çıktığına, ne kadar olduğuna bakalım. Sonra gözümüze girip aklımızı esir almasına fırsat vermeden hemen geri döneriz. Bu sayede daha fazla yiyecekle buraya tekrar gelir, hepsini alırız.’ Böylece büyük damarı aradık, olması gerektiği gibi çukurun kayalık duvarında bulduk, ölçüp biçtik, yukarıdan ve aşağıdan işaretledik, üzerindeki hakkımızın göstergesi olarak kazıklarımızı çakıp etraftaki ağaçların bazı yerlerini alevle kararttık Sonra da açlıktan dizlerimiz titrer, midemiz bulanırken, yüreklerimiz ağzımızda, o dimdik duvarı son kez tırmanıp dönüş yolculuğumuza başladık.</p>

  <p>Sonlara doğru Unga’yı aramıza alıp sürükledik ve sık sık yere düştük, ama nihayet zulamıza vardık. O da nesi! Yiyecek bir şey yoktu. Başarılı bir hırsızlıktı; ayı sansarının yaptığını düşündü, bir solukta bütün sansarlara ve bütün tanrılara lanet okudu denizaslanı. Unga cesaretini yitirmemişti, gülümsedi, onun elini tuttu, ben kendime hakim olabilmek için onlara sırtımı döndüm. ‘Burada ateş yakıp sabaha kadar dinleneceğiz,’ dedi Unga, ‘ve ayakkabılarımızı yiyip güç kazanacağız.’ Ayakkabılarımızın tepesini şerit şerit kestik ve çiğneyip yutulacak kadar yumuşasınlar diye gecenin yarısını onları kaynatmakla geçirdik. Sabahleyin şansımız ne olur diye konuştuk. Bir sonraki zulamız beş günlük mesafedeydi, ona ulaşmamız mümkün değildi. Avlayacak hayvan bulmamız gerekiyordu.</p>

  <p>‘Gidip avlanalım,’ dedi denizaslanı.</p>

  <p>‘Evet,’ dedim, ‘gidip avlanalım.’</p>

  <p>Unga’ya, ateşin başında kalıp gücünü koruması talimatını verdi. Ve çıktık; o avlanacak geyik arıyordu, ben de yerini değiştirdiğim zulayı. Fazla güç kazandığım belli olmasın diye az yedim. Akşam olunca kampa doğru gelirken sürekli yere yığılıyordu. Ben de büyük zafiyet çekiyormuşum gibi yapıyor, attığım her adım, sanki son adımımmış gibi kar ayakkabılarımla tökezleyip duruyordum. Yine ayakkabılarımızı yiyerek güç toplamaya çalıştık.</p>

  <p>Ne büyük adamdı. Ruhu son ana dek vücudunu taşıdı, Unga dışında hiçbir şey için bir kere bile sızlanmadı. İkinci gün son anlarını kaçırmak istemediğim için onu takip ettim. Sık sık yatıp dinleniyordu. Gece neredeyse ölecekti ama sabahleyin mecalsiz haliyle küfürü basıp yine ava çıktı. Sarhoş gibiydi. Birçok kere mücadeleden vazgeçeceğini sandım, ama güçlülerin kuvveti vardı onda, devlerin ruhuna sahipti, bitip tükenmek bilmeyen o gün boyunca vücudunu taşımayı başardı. İki kar tavuğu vurdu ama yemedi. Ateşe bile ihtiyacı yoktu, hayat demekti o tavuklar, ama onun aklı Unga’daydı ve kampa doğru ilerlemeye başladı.</p>

  <p>Artık yürüyemiyor, karın üstünde emekliyordu. Yanına gittim, gözlerinde ölümü gördüm. O an bile tavukları yemek için geç kalmış sayılmazdı. Tüfeğini bırakmış, kar tavuklarını köpekler gibi ağzında taşıyordu. Bense yanında dimdik yürüyordum. Bir dinlenme anında bana bakıp nasıl bu kadar güçlü olduğuma şaştı. Konuşamamasına, dudaklarını açıp kapatırken ses çıkaramamasına rağmen görebiliyordum bunu.</p>

  <p>Dediğim gibi, büyük adamdı, yüreğim yumuşar gibi olunca hemen dönüp hayatıma baktım ve Rus denizlerinin kıyısındaki sonsuz ormanlarda yaşadığım açlığı ve soğuğu hatırladım. Ayrıca Unga benimdi, onun için hayvan postlarından, teknelerden ve boncuklardan oluşan hesap edilemez bir başlık ödemiştim.</p>

  <p>Rutubetli denizin üstüne sis tabakası nasıl çökerse sessizliğin öylesine çöktüğü bembeyaz ormanı bu şekilde geçtik. Bütün her yeri, havayı, etrafımızı geçmişin hayaletleri sarmıştı; Akatan’ın sarı kumsalları, kulübelere doğru birbiriyle yarışarak balıktan dönen kayak’lar, ormanın kenarındaki evler geliyordu gözlerimin önüne. Kendilerini reis yapan adamlar, damarlarımda kanlarını taşıdığım, kanlarını Unga’yla birleştirdiğim yasa koyucular oradaydı. Evet, Yaş-Noş da benimle birlikte yürüyordu, saçları ıslak kumlara bulanmıştı ve üstüne düştüğü zaman kırılan mızrağı hâlâ elindeydi. Artık vaktin geldiğini anladım, Unga’nın gözlerinde bana vaadini gördüm.</p>

  <p>Dediğim gibi ormanın içinden geçiyorduk ki kamp ateşinin dumanı geldi burnumuza. Eğildim, tavuğu dişlerinin arasından çekip aldım.</p>

  <p>Yan dönüp biraz dinlendi, gözlerinde artan bir hayretle eli ufak ufak kalçasındaki bıçağına doğru gitmeye başladı. Dibine kadar yaklaşıp yüzüne karşı gülerek bıçağı elinden aldım. O zaman bile anlamadı. Ben de bunun üzerine siyah şişelerden içirdim ve karın üzerinde bir yığın, bir eşya yığını oluşturdum ve düğün gecemde meydana gelen her şeyi yaşattım ona. Tek bir söz bile etmedim ama o anladı. Anladı ama yine de korkmadı. Dudaklarındaki pis sırıtış ve gözlerindeki soğuk öfke eşliğinde, bu yeni bilgiden yeni bir kuvvet devşirdi hatta. Kamp uzak değildi ama kar yoğundu; çok yavaş hareketlerle vücudunu kampa doğru sürükledi.</p>

  <p>Bir ara hayli uzun süre yattığında, onu ters çevirdim ve gözlerinin ta içine baktım. O gözlerde bana bakan bazen kendisi, bazen ölümdü. Bıraktığımda binbir zorlukla sürüklenmeye tekrar başladı. Böyle böyle ateşin yakınına geldik. Unga anında yanında bitiverdi. Adamın dudakları oynadı ama sesi çıkmadı, Unga anlasın diye parmağıyla beni gösterdi. Sonra da karın içine yattı, kaldı. Şimdi bile orada, karın içindedir.</p>

  <p>Kar tavuğunu pişirene kadar hiçbir şey söylemedim. Sonra Unga’ya, yıllardır duymadığı kendi diliyle seslendim. Şöyle bir doğruldu yerinden, gözlerini kocaman açtı, kim olduğumu, bu dili nereden öğrendiğimi sordu.</p>

  <p>‘Benim, Naass,’ dedim.</p>

  <p>‘Sen misin?’.dedi. ‘Sen misin?’ Bana bakmak için yanıma kadar süründü.</p>

  <p>‘Evet benim,’ dedim, ‘Naass. Akatan’ın reisi, soyunun son insanı, aynı senin gibi.’</p>

  <p>Kahkahalarla güldü bana. O kadar şey gördüm, o kadar zor işler yaptım, böyle bir kahkaha çınlamamıştır kulaklarımda. Orada, o Beyaz Sessizlikte ölümle ve böyle kahkaha atan kadınla tek başına oturuyor olmak, ruhumu ürpertti.</p>

  <p>Sayıklamaya başladığı düşüncesiyle, ‘Hadi!’ dedim. ‘Gel, biraz ye ki hemen yola koyulalım. Akatan’a çok yolumuz var.’</p>

  <p>Yüzünü adamın sarı yelesine gömmüş olan Unga, gök kubbe başımıza yıkılmışçasına katıla katıla gülüyordu. Önce beni görünce çok sevindiğini, eski zamanları anmak istediğini sandım ama öyle olsa böyle tuhaf davranmazdı.</p>

  <p>‘Hadi gel!’ diye bağırıp elini sıkıca tuttum. ‘Yolumuz uzun, önümüz karanlık. Acele etmemiz lazım!’</p>

  <p>Doğrulup oturdu, o tuhaf halinden sıyrılarak ‘Nereye?’ diye sordu.</p>

  <p>‘Akatan’a,’ diye cevapladım. Düşüncesinin bile yüzünü ışıtacağına emindim. Ama tersine, adam gibi oldu, dudaklarında pis bir sırıtış, soğuk bir öfke.</p>

  <p>‘Tabii, tabii,’ dedi, ‘seninle el ele verip Akatan’a gidelim, sen ve ben. Sonra da o pislik içindeki kulübelerde yaşayalım, balık yiyip balıkyağı içip yavrulayalım, hayatımız boyunca gurur kaynağımız olacak zürriyetimizi meydana getirelim. Dünyayı unutup mutlu mutlu yaşayalım. Oh ne âlâ değil mi, çok çok âlâ. Gel hadi! Geç kalmayalım sakın. Hemen Akatan’a dönelim.’</p>

  <p>Ellerini adamın sarı saçlarında gezdirdi, kötü kötü gülümsedi. Gözlerinde hiçbir vaat yoktu.</p>

  <p>Sessizce oturmuş, bana bu kadar yabancı oluşuna şaşıyordum. Adamın onu benden alıp sürükleye sürükleye götürdüğü, onun da çığlık çığlığa adamın saçlarına, şu anda oynadığı ve bırakmak istemediği o saçlara yapıştığı o geceye gitti aklım. Sonra ona ödediğim başlık ve yıllardır onu nasıl beklediğim aklıma geldi; tuttuğum gibi öteki adamın yapmış olduğu gibi sürükledim. Aynı o gece yaptığı gibi mücadele etti, enikleri için savaşan bir dişi kedi gibi savaştı benimle. Adamla aramıza ateşi aldıktan sonra bıraktım; oturdu ve beni dinledi. Arada olup biten her şeyi anlattım, yabancı denizlerde başımdan geçenleri, yabancı memleketlerde bütün yaptıklarımı, bitmek tükenmek bilmez arayışlarımı, açlıkla geçen yıllarımı ve ilk andan itibaren aklımdan çıkmayan o vaadini. Evet, hepsini anlattım, yıllarca önce, henüz gençken o gece adamla benim aramda geçenleri bile. Anlattıkça gözlerinde o vaadin büyüdüğünü, söken bir şafak gibi büyüyüp yayıldığını gördüm. O gözlerde acıma okudum, bir kadının şefkatini gördüm; Unga’nın aşkına, kalbine ve ruhuna baktım. Sonra yine toy bir delikanlı oldum, çünkü o gözlerdeki bakış, kumsalda anasının evine doğru kahkahalar atarak koşan Unga’nın bakışıydı. O acımasız huzursuzluk gitmiş, açlık ve tükenmişlik beklemeye geçmişti.</p>

  <p>Vakit gelmişti. Sinesinin çağrısını duyuyordum, başımı koynuna yaslayıp her şeyi unutacaktım. Kollarını açtı, ona yanaştım. Sonra, aniden, gözlerinde bir alev parıltısıyla elini kalçama götürdü. Bir kere, iki kere sapladı bıçağı.</p>

  <p>Beni karların üstüne atarken, ‘Köpek!’ diyerek aşağıladı. ‘Domuz!’ Sessizliği çatırdatana dek kahkahalarla güldü, sonra da ölüsünün başına döndü.</p>

  <p>Dediğim gibi, bıçağı bir kere ve sonra ikinci defa saplamıştı, ama açlıktan o kadar mecalsiz kalmıştı ki beni öldürme niyetiyle yapmamıştı. Gerçi ben orada o vaziyette kalmaya, gözlerimi yumup hayatları benimkiyle çakışanlarla, beni bilinmeyen yollara çıkaranlarla beraber sonsuz uykuya dalmaya niyetliydim. Ama bir borcum vardı, ödemezsem ruhum huzur bulmayacaktı.</p>

  <p>Yol uzun, soğuk feci, yiyecek azdı. Pelly’ler geyik avlayamamış, benim zulamı patlatmışlardı. Üç beyaz adam da öyle; ben oradan geçerken kulübelerinde yatıyorlardı, sıska ve ölüydüler. Sonrasını hatırlamıyorum. Kendimi burada buldum, yemek vardı, ateş vardı, çok ateş vardı.”</p>

  <p>Bitirirken sobaya yaklaştı, hatta kıskançlıkla üstüne eğildi. Lambanın gölgeleri, uzun bir süre duvarda nice trajediler oynadı.</p>

  <p>“Peki Unga!” diye bağırdı Prince, hayalinde oluşan görüntüler hâlâ çok güçlüydü.</p>

  <p>“Unga mı? Kesin o tavuğu yememiştir. Kollarını onun boynuna dolamış, yüzünü sarı saçlarına gömmüştür. Üşümesin diye ateşi ona yaklaştırdığımda adamın öteki tarafına geçti. O tarafa da bir ateş yaktım ama fazla yararı olmamıştır çünkü bir şey yememiştir. Aynı vaziyette hâlâ orada, karların içinde yatıyorlardır.”</p>

  <p>Malemute Kid, “Ya sen ne yapacaksın?” diye sordu.</p>

  <p>“Bilmiyorum. Akatan küçücük bir yer. Oraya dönüp dünyanın bir ucunda yaşamaya pek niyetim yok. Orada ne yapılır ki? Polis Constantine’e gidebilirim. Kelepçeleri takıverir. Bakarsın günün birinde bir de urgan geçirirler boynuma, güzel güzel uyurum. Ya da… yok, hayır, bilemiyorum ne yapacağımı.”</p>

  <p>“Ama Kid,” diye diklenecek oldu Prince, “bunun adı cinayettir!”</p>

  <p>Malemute Kid “Şşşt!” diye susturdu onu. “Aklımızın almayacağı bazı şeyler vardır. Adalet duygumuzu aşan şeyler. Bu işin doğrusunu yanlışını biz söyleyemeyiz, bizim yargımız burada işlemez.”</p>

  <p>Naass ateşe daha da yaklaştı. Büyük bir sessizlik oldu. Üç adamın da gözlerinin önünden nice resimler gelip geçiyordu.</p>
</body>
</html>