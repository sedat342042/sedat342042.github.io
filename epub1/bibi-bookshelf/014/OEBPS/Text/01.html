<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" type="text/css" rel="stylesheet"/>
</head>

<body>
  <h1 id="calibre_toc_2">İki Anne</h1>

  <h2 id="calibre_toc_11">1</h2>

  <p>Raquel, zavallı Don Juan’ı nasıl da üzüyordu! Çocuk sahibi olamamanın acısını ruhunun derinliklerinde duyan bu dul kadın, bu acıya sıkı sıkı yapışmış ve onu geçip giden yaşamında değil de geriye kalan yaşamında tutuyordu. Ve Don Juan’da istekle birlikte istenç de ölmüştü. Raquel’in gözleri ve elleri onun bütün iştahını kaçırıyor ve uyuşturuyordu, kaçak olarak inşa edilmiş bu ıssız ev, âşık bir çiftin manastırdaki hücresi gibiydi.</p>

  <p>Âşık bir çift mi? Don Juan mı âşıktı Raquel’e? Hayır, daha çok kadın tarafından iliği kanı sömürülmüş, yenilip yutulmuş ve onun dulluğunda yitip gitmişti. Çünkü Raquel’i her şeyden önce ve özellikle dul ve çocuksuz bir dul, diye düşünüyordu Don Juan; Raquel, dul doğmuşa benziyordu. Aşkı, erkeğinin derinliklerinde, çok çok derinlerinde, yaşamın ötesinde bir şeyler arayan, ölüm tadında öfkeli bir aşktı. Ve Don Juan, kadının kendisini toprağa doğru sürüklediğini duyumsuyordu. Kendi kendine, “Bu kadın beni öldürecek!” diyordu sık sık ve bunu söylerken, o durumun, Raquel gibi bir dul kadın tarafından öldürüldükten sonra toprakla örtülü olarak sonsuz bir dinlence olacağını tatlı tatlı düşünüyordu.</p>

  <p>Bir süredir Raquel, Don Juan’ını evliliğe, evlenmeye itekliyordu, ama zavallı Don Juan’ın istediği gibi kendisiyle değil.</p>

  <p>RAQUEL</p>

  <p>Benimle evlenmen mi? Ama bunun ne anlamı var pisipisiciğim!.. Ne için? Kilisede ve medeni yasaya göre evlenmemiz neye yarar ki? Din dersinde bize öğrettiklerine göre evlilik, evlilerin evlendikleri için Tanrıya şükretmeleri ve Onun adına çocuk yetiştirmeleri için oluşturulmuş bir kurumdur. Evlenmemiz mi? Tamam evlendik! Şükür mü edeceğiz? Ah pisipisiciğim! –ve bunu söylerken sağ elinin ince ve sivri beş parmağını burnuna götürüyordu– artık ne sana ne bana kutsama duası yapılır. Tanrı adına çocuk yetiştirmek!.. Tanrı adına çocuklar yetiştirmek!</p>

  <p>Bunu söylerken sesi kısılıyordu ve kirpiklerinde, gözbebeklerinin derin karanlığının yansıdığı sıvı inciler titreşiyordu.</p>

  <p>DON JUAN</p>

  <p>Ama daha önce sana söyledim Raquel’ciğim, tek bir şey kalıyor yapacağımız: Tanrının ve insanların buyurdukları gibi evlenmemiz…</p>

  <p>RAQUEL</p>

  <p>Sen, Tanrıya mı yakarıyorsun, pisipisiciğim?</p>

  <p>DON JUAN</p>

  <p>Böylece yasalara göre evlenmek ve bir evlat edinmek…</p>

  <p>RAQUEL</p>

  <p>Bir evlat edinmek!.. Bir evlat edinmek!.. Öksüzler yurdundan demediğin kaldı yalnızca.</p>

  <p>DON JUAN</p>

  <p>Yo, hayır! Şu senin küçük yeğenin örneğin…</p>

  <p>RAQUEL</p>

  <p>Bundan söz etmemeni söylemiştim sana, Juan, bir kez daha bundan söz etmemeni… Kızkardeşim, mademki servetimiz var…</p>

  <p>DON JUAN</p>

  <p>Doğru söylüyorsun servetimiz…</p>

  <p>RAQUEL</p>

  <p>Kuşkusuz doğru söylüyorum! Yoksa senin gibi, tüm servetinin de bana, tümüyle bana ait olduğunu bilmediğimi mi sanıyorsun?</p>

  <p>DON JUAN</p>

  <p>Tümüyle senin, Raquel’ciğim!</p>

  <p>RAQUEL</p>

  <p>Kardeşimin, çocuklarından birini bize vereceğini, hem de canı gönülden vereceğini biliyorum. Ama onu elde etmek için hiçbir zahmete katlanmayacağım için çocuğu kendiminmiş gibi sahiplenemem. Ah, doğuramamak! Doğuramamak! Ve de doğumda ölmek!</p>

  <p>DON JUAN</p>

  <p>Böyle düşünme, sevgilim.</p>

  <p>RAQUEL</p>

  <p>Sen Juan, böyle sürdüremeyecek olan sensin… Evlat edinilmiş bir çocuk, evlatlık her zaman bir öksüzler yurdundandır. Kendin baba ol Juan, kendin baba ol, beni anne yapamadığına göre. Beni anne yapmış olsaydın, o zaman evlenirdik, evet… Niçin başını eğiyorsun böyle? Neden utanıyorsun?</p>

  <p>DON JUAN</p>

  <p>Beni ağlatacaksın Raquel ve ben…</p>

  <p>RAQUEL</p>

  <p>Biliyorum, senin suçun olmadığını biliyorum zaten, kocamın suçu olmadığı gibi, o…</p>

  <p>DON JUAN</p>

  <p>Şimdi bu…</p>

  <p>RAQUEL</p>

  <p>Pekâlâ! Ama sen bana bir çocuk verebilirsin. Nasıl mı? Çocuğunu başka bir kadınla yapacaksın, sonra da bana teslim edeceksin. O ister istesin ister istemesin, ben istiyorum ya, bu yeter!</p>

  <p>DON JUAN</p>

  <p>Ama başka bir kadını sevmemi nasıl istersin…</p>

  <p>RAQUEL</p>

  <p>Onu sevmek mi? Bu da nereden çıktı? Başka bir kadını sevmenden kim söz ediyor sana? İstesen de artık başka bir kadını sevemeyeceğini çok iyi biliyorum. Zaten içim razı olmaz buna! Ama onu sevmen söz konusu değil; söz konusu olan onu hamile bırakman! Daha da mı açıklayayım istiyorsun? Söz konusu olan, onu anne yapman. Onu anne yap, sonra da çocuğu bana ver, o, ister istesin ister istemesin.</p>

  <p>DON JUAN</p>

  <p>Bunu ne karşılığında yapacak ki…</p>

  <p>RAQUEL</p>

  <p>Servetimizle?</p>

  <p>DON JUAN</p>

  <p>Hangi kadına bunu önerebilirim?</p>

  <p>RAQUEL</p>

  <p>Ne önereceksin?</p>

  <p>DON JUAN</p>

  <p>Bunu…</p>

  <p>RAQUEL</p>

  <p>Senin önereceğin şey evlilik…</p>

  <p>DON JUAN</p>

  <p>Raquel!</p>

  <p>RAQUEL</p>

  <p>Evet, evet; evlilik! Evlenmek zorundasın ve kadını sana ben bulacağım; başarı olasılığı yüksek olan bir kadın… Hem de ne hoş olacak, ha?</p>

  <p>Bunu söylerken ağlar gibi gülüyordu.</p>

  <p>RAQUEL</p>

  <p>Senin karın olacak ve ben de karını kıskanmayacağım, kuşkusuz…</p>

  <p>DON JUAN</p>

  <p>Ama o seni kıskanacak…</p>

  <p>RAQUEL</p>

  <p>Doğal olarak. Bu da işimizi kolaylaştıracak. Siz evleneceksiniz, sizi kutsayacaklar, çok kutsayacaklar, çok çok iyi kutsayacaklar ve en az bir çocuğunuz olacak… Benim için. Ve ben onu cennete yollayacağım.</p>

  <p>DON JUAN</p>

  <p>Kötü sözler söyleme…</p>

  <p>RAQUEL</p>

  <p>Cennetin ne olduğunu biliyor musun? Cehennemin ne olduğunu biliyor musun? Cehennemin nerede olduğunu biliyor musun?</p>

  <p>DON JUAN</p>

  <p>Yeryüzünün ortasında diyorlar.</p>

  <p>RAQUEL</p>

  <p>Belki de kısır bir karnın ortasında…</p>

  <p>DON JUAN</p>

  <p>Raquel!.. Raquel!..</p>

  <p>RAQUEL</p>

  <p>Hadi gel, buraya gel.</p>

  <p>Don Juan’ı dolgun bacaklarının üzerine oturttu, çocuk gibi göğsüne bastırdı ve kuru dudaklarını kulağına yaklaştırarak fısıldar gibi konuştu:</p>

  <p>RAQUEL</p>

  <p>Sana bir kadın aradım bile… Çocuğumuzun annesi olabilecek bir kadın aradım… Hiç kimse benim bu anneyi aradığım kadar özenle bir sütanne aramaz…</p>

  <p>DON JUAN</p>

  <p>Peki kimmiş bu?</p>

  <p>RAQUEL</p>

  <p>Senyorita Berta Lapeira… Ama niçin titriyorsun? Hatta hoşlanacağını sanıyordum! Ne oldu? Hoşuna gitmedi mi? Niçin sarardın? Niçin ağlıyorsun böyle? Hadi, ağla, ağla oğlum… Zavallı Don Juan!</p>

  <p>DON JUAN</p>

  <p>Ama Berta…</p>

  <p>RAQUEL</p>

  <p>Berta, çok hoş kız! Üstelik bizim servetimiz için değil, hayır! Berta sana âşık, delicesine âşık sana! Âşık bakirelere özgü yiğit bir yüreği olan Berta, seni kurtarmak, seni benden kurtarmak rolünü kabul edecek, ona göre ben, senin cezanım, senin cehenneminim. Biliyorum bunu! Biliyorum! Berta’nın sana ne denli acıdığını biliyorum… Ona korku esinlediğimi biliyorum… Benim hakkımda neler söylediğini biliyorum…</p>

  <p>DON JUAN</p>

  <p>Ama onun annesi babası…</p>

  <p>RAQUEL</p>

  <p>Ah! Annesi babası, o çok dindar annesi babası akılları başlarında insanlar… Ve senin servetinin büyüklüğünü biliyorlar.</p>

  <p>DON JUAN</p>

  <p>Bizim servetimiz…</p>

  <p>RAQUEL</p>

  <p>Evet, hatta bunu da bir düzene sokmalıyız. Pisipisiciğim senin ne kadar benim olduğunu, senin olan her şeyin benim, yalnızca benim olduğunu bilmez onlar. Kızlarından doğacak çocuğun benim çocuğum olacağını bilmedikleri gibi… Çünkü o senin olacak, pisipisiciğim. Olacak değil mi?</p>

  <p>Ve burada sözcükler zavallı Juan’ın kulağının derinliklerini gıdıkladı, başını döndürdü.</p>

  <p>RAQUEL</p>

  <p>Çocuğun olacak Juan, çocuğun olacak değil mi?</p>

  <p>DON JUAN</p>

  <p>Beni öldüreceksin, Raquel…</p>

  <p>RAQUEL</p>

  <p>Kim bilir… Ama önce çocuk ver bana… Anlıyor musun? Melekler meleği Berta Lapeira orada. Melek, ha… ha… ha…</p>

  <p>DON JUAN</p>

  <p>Ne şeytansın sen! diye bağırdı, ayağa kalkarak, zorlanıyordu dik durmakta.</p>

  <p>RAQUEL</p>

  <p>Şeytan da bir melektir, pisipisiciğim…</p>

  <p>DON JUAN</p>

  <p>Evet, baştan çıkmış bir melek…</p>

  <p>RAQUEL</p>

  <p>Öyleyse Berta’yı baştan çıkar; baştan çıkar onu!..</p>

  <p>DON JUAN</p>

  <p>Beni öldürüyorsun Raquel’ciğim, beni öldürüyorsun…</p>

  <p>RAQUEL</p>

  <p>Ben de ölüden daha beter değil miyim?..</p>

  <p>Konuşma bitince Raquel yatmaya gitmek zorunda kaldı. Daha sonra Don Juan onun yanına uzanıp dudaklarını karısının, senyoranın dudaklarıyla birleştirmek isteyince bu dudaklar ona çöldeki kum taneleri gibi kuru ve ateşli geldi.</p>

  <p>RAQUEL</p>

  <p>Şimdi düşünde Berta’yı gör, beni değil. Onu! Hayır, hayır! Çocuğumuzu gör düşünde!</p>

  <p>Zavallı Juan düş göremedi.</p>

  <h2 id="calibre_toc_12">2</h2>

  <p>Nasıl olmuştu da Raquel, Berta Lapeira’nın nikâhlı karısı olmasını önermişti ona? Daha Berta ona, Don Juan’a âşık değilken, Don Juan uyurken ve kendi istenci olmayan, Raquel’den başkasının olmayan o istenci yitirdiğinde, kendisini kurtarmak için o melek gibi yaratığın yardımına geleceğini düşlediğini nasıl da anlamıştı? Ve eğer onda gelecek aşkın bir tohumu var idiyse, Raquel, kısır bir dul kadın olan kendisini anne yapmak için Juan’ı onunla evlendirerek bu tohumu yok etmeye mi çalışıyordu?</p>

  <p>Don Juan, Berta’yı çocukluğundan beri tanırdı. Aileler arasında yakın bir dostluk vardı. çok küçük yaşlarda öksüz kalan genç Juan’ın annesi ile babası, Don Pedro Lapeira ve karısının yakın arkadaşlarıydılar. Her zaman Don Juan’la ilgilenmişlerdi; geçici aşk serüvenlerine ve çektiği sıkıntılara en çok üzülen onlar olmuştu. Öyle ki, zavallı aşklar –aşk değil– kazazedesi, kısır dul kadının limanına yanaştığı zaman, bu limanın fırtınalar limanı olduğundan hiç kuşkulanmadan, dostlarının oğlunun başına talih kuşu konmuş gibi sevindiler.</p>

  <p>Çünkü Don Juan’ın düşündüğünün tersine, sağduyulu Lapeira çifti, bu ilişkiyi gerçek bir evlilik sanıyor ve Don Juan’ın kendisinde eksik olanı tamamlayacak tam bir istence gereksinme duyduğunu ve eğer çocukları olursa arkadaşlarının oğlunun da kurtulacağını düşünüyordu. Ve masada, aile içi konuşmalarda kentin bu trajikomedisinden kızları, melek Berta’nın önünde hiç çekinmeden sık sık söz ediyorlardı, öyle ki sonunda Berta, Don Juan’a yavaş yavaş ilgi duymaya başlamıştı.</p>

  <p>Fakat Berta, anne ve babasının, her şeyden önce tanrısal ve insansal –daha doğrusu teokratik ve demokratik– yasalara, bu evlilik ilişkisine her zaman saygılı olmalarına karşın, Don Juan’ın Raquel’i anne yapamamasından yakındıklarını duyduğu zaman, bunun böyle olmadığını ruhunun derinliklerinde duyumsuyor ve sonra yalnız başına kaldığı zaman bu aşk kazazedesinin kurtarıcı meleği olabilmeyi ve onu fırtınalar limanından çekip çıkarmayı düşlüyordu.</p>

  <p>Nasıl oluyor da Berta ile Don Juan aynı düşü görmüşlerdi? Bir kez Don Juan’ın Lapeira çiftinin evine sık sık yaptığı ziyaretler sırasında bakışlarının karşılaşması, el sıkışmaları sırasında doğmuştu bu düş. Hatta kısa bir süre önce bir gün Berta, çocukluk arkadaşını konuk etmiş, annesiyle babası da eve geç dönmüşlerdi.</p>

  <p>Raquel’in, egemen olduğu istencinin baskısıyla tehlikeyi önceden gören Don Juan bu eve yaptığı ziyaretleri gittikçe azalttı. Lapeira çifti bu çekingenliğin nedenini anladı. “Nasıl da egemenliğine alıyor Don Juan’ı! Herkesten uzaklaştırıyor onu!” diyorlardı anneyle baba. Gecenin sessizliğinde, düşlerin sesizliğinde gökyüzünden inen küçük bir melek, Berta’nın yüreğinin kulağına: “O senden korkuyor…” diye fısıldadı.</p>

  <p>Şimdi ise Raquel, aynı Raquel onu Berta’nın kucağına itiyor. Kucağına mı?</p>

  <p>Zavallı Don Juan, Raquel’in kendisini ölüme götürdüğünü sezinlerken geçmişteki o geçici aşklarının dalgalı denizini özlüyordu. Ama baba olmaya hiç de hevesli değildi!.. Niçin dünyaya kendisi gibi başka bir varlık bırakacaktı ki?</p>

  <p>Ancak ne yapabilirdi ki!..</p>

  <p>Raquel’in zoruyla ve rehberliğinde Lapeira’ların evine yeniden sık sık gitmeye başladı. Böylece kızın ve anne babanın gönlüne girdi. O zaman niyetini daha iyi anladılar. Her zamankinden daha çok bağlanarak ona acımaya başladılar. Don Pedro ile Doña Marta bunu konuşuyorlardı.</p>

  <p>DON PEDRO</p>

  <p>Zavallı çocuk! Nasıl acı çektiği görülüyor…</p>

  <p>DOÑA MARTA</p>

  <p>Haklı da Pedro, haklı…</p>

  <p>DON PEDRO</p>

  <p>Tomasa’mız bir iksirden söz ederdi, anımsıyor musun?</p>

  <p>DOÑA MARTA</p>

  <p>Evet, iksirden hoşlanırdı… Zavallı bir aynaya baksaydı…</p>

  <p>DON PEDRO</p>

  <p>İşi çok ağır olmasına karşın, dokuz kez doğumun onu ne duruma getirdiğini bir bilseydi…. Ve bir de ötekini görebilseydi…</p>

  <p>DOÑA MARTA</p>

  <p>Siz erkekler böylesiniz… Hepiniz domuz gibisiniz…</p>

  <p>DON PEDRO</p>

  <p>Hepimiz mi?</p>

  <p>DOÑA MARTA</p>

  <p>Özür dilerim, Pedro. Sen… Hayır sen değilsin! Sen…</p>

  <p>DON PEDRO</p>

  <p>Ama, ne olursa olsun, o dul kadıncağızın iksiri anlaşılıyor…</p>

  <p>DOÑA MARTA</p>

  <p>Ah rezil! Neyle…</p>

  <p>DON PEDRO</p>

  <p>Gören gözlerim var, Marta, gözlerim her zaman taptazedir.</p>

  <p>DOÑA MARTA</p>

  <p>Bizimkilerden daha…</p>

  <p>DON PEDRO</p>

  <p>Peki bu delikanlıya ne olacak şimdi?</p>

  <p>DOÑA MARTA</p>

  <p>İzin verelim gelsin, Pedro… geliyor da galiba…</p>

  <p>DON PEDRO</p>

  <p>Peki ben! Ya kız?</p>

  <p>DOÑA MARTA</p>

  <p>Onu yavaş yavaş hazırlayacağım ve eğer…</p>

  <p>DON PEDRO</p>

  <p>Peki bu ilişki…</p>

  <p>DOÑA MARTA</p>

  <p>Ama canım görmüyor musun? Onun istediği kadından ayrılmak. Tanımıyor musun onu?</p>

  <p>DON PEDRO</p>

  <p>Kuşkusuz. Ama bu ayrılma birtakım özverilerde bulunmayı gerektirecek…</p>

  <p>DOÑA MARTA</p>

  <p>Öyle olsa da… Bir kısmını feda etse de çok, çok malı var onun…</p>

  <p>DON PEDRO</p>

  <p>Doğru…</p>

  <p>DOÑA MARTA</p>

  <p>Onu kurtarmalıyız, Pedro; annesi babası bizden bunu istiyor…</p>

  <p>DON PEDRO</p>

  <p>Öyle olmalı ki bizden kızımızı istemeli.</p>

  <p>Öte yandan kız da Don Juan’ın kurtarılmasını istiyordu. Don Juan’ın mı yoksa kendisinin mi? Kendi kendine şunları söylüyordu: “Bu adamı çekip almalı, onun adamının, o kadının yarattığı adamın, bedenen ve ruhen ona teslim olan adamın nasıl biri olduğunu görmeli… Ona öğrettiklerini!.. Zavallı Don Juan’ımın bilmesi gerekir!.. Ve o beni onun gibi yapacak…”</p>

  <p>Berta’nın delicesine âşık olduğu, Raquel’di. Raquel onun ilahesiydi.</p>

  <h2 id="calibre_toc_13">3</h2>

  <p>Zavallı Juan, –Don Juan değil– iki kurtarıcı kadın arasında, meleği ile şeytanı arasında titriyordu. Arkasında Raquel, önünde Berta vardı ve her ikisi sürüklüyordu onu. Nereye? Yitimine doğru olduğunu sezinliyordu. İkisinde yitip gidecekti. Bununla onun arasında parçalanıyordu. Süleyman’ın huzurunda iki annenin kavga ettiği o çocuk gibi duyumsuyordu kendisini; yalnızca, hangisinin, Raquel’in mi yoksa Berta’nın mı onu bir bütün olarak kalması için öteki kadına vermeyi istediğini ve hangisinin onu ölümü pahasına ikiye bölmek istediğini bilmiyordu. Berta’nın, genç kızın dipsiz ve kıyısız bir deniz gibi açık mavi gözleri onu uçuruma çağırıyordu; arkasında, daha doğrusu çevresinde ise dul kadın Raquel’in, derin ve yıldızsız bir gece gibi siyah ve kasvetli gözleri onu sarmalayıp aynı uçuruma sürüklüyordu…</p>

  <p>BERTA</p>

  <p>Ama sana ne oluyor, Juan? Bir kez içini dök bana. Çocukluk arkadaşın, hatta nerdeyse kızkardeşin değil miyim ben? …</p>

  <p>DON JUAN</p>

  <p>Kızkardeş… Kızkardeş…</p>

  <p>BERTA</p>

  <p>Ne oldu? Kızkardeşlik hoşuna gitmiyor ha!..</p>

  <p>DON JUAN</p>

  <p>Kızkardeşim olmadı benim; annemi çok az tanıyorum… Kadınları tanıdığımı da söyleyemem…</p>

  <p>BERTA</p>

  <p>Tanımıyor musun? Hadi, hadi…</p>

  <p>DON JUAN</p>

  <p>Kadınları… evet! Ama, bir kadın, söz konusu bir kadınsa, hayır!</p>

  <p>BERTA</p>

  <p>Ya o dul Raquel?</p>

  <p>Berta, bu sözlerin hiç zorlanmadan, sesi titremeden ağzından çıkmasına ve Juan’ın tümüyle rahat rahat dinlemesine şaşırdı.</p>

  <p>DON JUAN</p>

  <p>Bu kadın, Berta, beni kurtardı; beni kadınlardan kurtardı.</p>

  <p>BERTA</p>

  <p>Sana inanıyorum. Ama şimdi…</p>

  <p>DON JUAN</p>

  <p>Evet, şimdi de benim ondan kurtulmam gerekiyor.</p>

  <p>Ve bunu söyleyince Juan, o korkunç dul gözlerle bakışının kendisini daha bir tutkuyla sürüklediğini duyumsadı.</p>

  <p>BERTA</p>

  <p>Peki ben bu konuda sana yardım edebilir miyim?…</p>

  <p>DON JUAN</p>

  <p>Ah Berta, Berta!..</p>

  <p>BERTA</p>

  <p>Bakalım, evet; görünüşe bakılırsa ilk adımı benim atmamı istiyorsun…</p>

  <p>DON JUAN</p>

  <p>Ama Berta…</p>

  <p>BERTA</p>

  <p>Ne zaman kendini erkek gibi duyumsayacaksın, Juan? Ne zaman istediğin gibi hareket edeceksin?</p>

  <p>DON JUAN</p>

  <p>Peki öyleyse, beni kurtarmak istiyor musun?</p>

  <p>BERTA</p>

  <p>Nasıl yani?</p>

  <p>DON JUAN</p>

  <p>Benimle evlenerek!</p>

  <p>BERTA</p>

  <p>Tamam! Şu halde benimle evlenmek mi istiyorsun?</p>

  <p>DON JUAN</p>

  <p>Kuşkusuz!</p>

  <p>BERTA</p>

  <p>Kuşkusuz mu? İyi anlamadım. Benimle evlenmek istiyor musun?</p>

  <p>DON JUAN</p>

  <p>Evet!</p>

  <p>BERTA</p>

  <p>Kendi isteğinle mi?</p>

  <p>Juan, genç kızın açık mavi gözlerinin derinliklerinde karanlıklar görür gibi olunca titredi. “Gerçeği mi sezinledi?” dedi kendi kendine ve uzaklaşacaktı ki dul kadının siyah gözleri üzerine dikildi ve “Ne dersen de, sen yalan söyleyemezsin,” dedi.</p>

  <p>DON JUAN</p>

  <p>Kendi isteğimle!</p>

  <p>BERTA</p>

  <p>Böyle bir isteğin var mı Juan?</p>

  <p>DON JUAN</p>

  <p>Olduğu için senin karım olmanı istiyorum…</p>

  <p>BERTA</p>

  <p>Peki öyleyse…</p>

  <p>DON JUAN</p>

  <p>Öyleyse ne?</p>

  <p>BERTA</p>

  <p>Önce öteki kadını bırakacak mısın?</p>

  <p>DON JUAN</p>

  <p>Berta… Berta…</p>

  <p>BERTA</p>

  <p>Pekâlâ, istersen bir daha bundan söz etmeyelim. Çünkü bütün bunlar şu anlama geliyor, bu kadından kurtulmanın olanaksızlığının ayrımına vardığın için benim seni ondan kurtarmamı istiyorsun. Doğru değil mi?</p>

  <p>DON JUAN</p>

  <p>Evet, tam böyle. –Ve başını eğdi.</p>

  <p>BERTA</p>

  <p>Sende olmayan istenci sana vermemi.</p>

  <p>DON JUAN</p>

  <p>Doğru…</p>

  <p>BERTA</p>

  <p>Onun istenciyle savaşayım istiyorsun…</p>

  <p>DON JUAN</p>

  <p>Evet, öyle…</p>

  <p>BERTA</p>

  <p>Ve de öyle olacak…</p>

  <p>DON JUAN</p>

  <p>Ah Berta!.. Berta!..</p>

  <p>BERTA</p>

  <p>Rahat ol. Bana bak ama bana dokunma. Her an annem babam gelebilir.</p>

  <p>DON JUAN</p>

  <p>Peki onlar, Berta?</p>

  <p>BERTA</p>

  <p>Bütün bunları öngördüğümüzü ve konuştuğumuzu anlamayacak kadar saf mısın Juan?…</p>

  <p>DON JUAN</p>

  <p>O halde…</p>

  <p>BERTA</p>

  <p>Hepimiz seni kurtarmaya çalışacağız.</p>

  <h2 id="calibre_toc_14">4</h2>

  <p>Berta ile düğün hazırlıkları, zavallı Juan’ın ruhunun bütün temelini sarstı. Berta’nın annesiyle babası, Lapeira’lar, kızlarının ekonomik geleceğini sağlama bağlamak, güvence altına almak için büyük çaba gösteriyorlardı ve belki de kendi geleceklerini düşünüyorlardı. Kimilerinin sandıkları gibi kızları tek çocuk değildi, bir de çok gençken Amerika’ya giden ve bir daha, özellikle de evde adı bile anılmayan bir oğulları vardı. Lapeira’lar, Juan’ın evlenmeden önce Berta’ya büyük bir bağışta bulunmasını istiyorlardı, ama damat adaylarına, kendi varlıklarıyla ilgili bilgi vermemekte direniyorlardı. Ancak Juan, evlendikten sonra karısının, bütün mallarının mirasçısı olacağı bir vasiyetname hazırlayacağını ileri sürerek bu parayı vermeyi yadsıyordu, bundan önce Raquel’e küçük bir miktar ayıracaktı, bu konuda müstakbel kayınvalidesi ve kayınpederi ile anlaştılar.</p>

  <p>Raquel, ne Lapeira’lar için ne de kızları için bir engeldi. Zeki bir arkadaş gibi ve bir bakıma Juan’ın kurtarıcısı olarak onunla iyi ilişkiler içinde yaşamaya hazırdılar ve Berta’nın, kocasının tüm kalbini tatlılıkla ve ustalıkla kazanabileceğinden ve bizzat Raquel’in de yeni evlilerin mutlu olmalarına yardım edeceğinden Lapeira’lar da kızları da emindi. Böylece Raquel, bu iyi ve eğitimli insanların kendisine rahat bir yaşam ve saygı duymalarını sağlayacaktı. Sonuçta Raquel, ne basit bir serüvenciydi ne de en iyi öneride bulunana kendini satacak bir kadındı. Juan ile nikâhsız evliliği, saf bir tutkunun, belki de acımanın ürünü, diye düşünüyordu Lapeira’lar ya da düşünmek istiyorlardı.</p>

  <p>Fakat bu anlaşmazlığın en ciddi yanı, ne melek Berta’nın ne de kentteki herhangi bir kimsenin Raquel’in –oysa ki herkes onu tanıdığını sanıyordu– Juan’ın bütün taşınmaz mallarının kendisince satın alındığını, sahibi bulunduğu bütün emtianın da yine onun üstünde olduğunu kanıtlayan bir belge imzalatmış olduğunu düşünememesiydi. Zavallı Juan yalnızca onun yöneticisi ve vekili gibi görünüyordu. Kurnaz kadın bunu sır gibi saklamayı bilmişti. Öte yandan Lapeira’ların parasal durumunu da herkesten daha iyi o biliyordu.</p>

  <p>RAQUEL</p>

  <p>Bak Juan. Kısa bir süre sonra, belki de evlenmenizden biraz önce, her durumda düğününüzden az sonra Berta’nın annesiyle babasının, senin gelecekteki karının… karının… tamam mı? Kadının değil, karının, senin gelecekteki karının serveti benim olacak… yani bizim…</p>

  <p>DON JUAN</p>

  <p>Bizim mi?</p>

  <p>RAQUEL</p>

  <p>Evet, sahip olacağımız çocuğun olacak, karın bize çocuk verirse kuşkusuz… Ve eğer vermezse…</p>

  <p>DON JUAN</p>

  <p>Öldürüyorsun beni, Raquel’ciğim…</p>

  <p>RAQUEL</p>

  <p>Sus tatlım. Bu serveti avucumun içine aldım bile. Kredileri ve ipotekleri ben alacağım… Ah evet; sonuç olarak bu Raquel iyi bir kadın, tam bir hanımefendi ve kızımızın kocası olacak adamı kurtardı, bizim durumumuzun kurtarıcısı ve yaşlılığımızın güvencesi, diyecekler. Öyle olacak, göreceksin öyle olacak! Niçin olmasın?</p>

  <p>DON JUAN</p>

  <p>Raquel! Raquel!</p>

  <p>RAQUEL</p>

  <p>Böyle inleme Juan, gırtlağı sıkılan bir kuzuya benziyorsun…</p>

  <p>DON JUAN</p>

  <p>Öyle…</p>

  <p>RAQUEL</p>

  <p>Hayır, öyle değilsin! Seni erkek yapacağım, seni baba yapacağım!</p>

  <p>DON JUAN</p>

  <p>Sen mi?</p>

  <p>RAQUEL</p>

  <p>Evet, ben Juan; ben Raquel!</p>

  <p>Juan boğulur gibi olduğunu duyumsadı.</p>

  <p>DON JUAN</p>

  <p>Ama söyle bana, Raquel’ciğim, söyle bana –bunu söylerken sesi ağlıyormuş gibi titriyordu– Niçin bana âşık oldun? Niçin beni mahvettin? Niçin istencimin kanını iliğini emdin? Niçin beni kuklaya çevirdin? Niçin sürdüğüm yaşama izin vermedin?…</p>

  <p>RAQUEL</p>

  <p>Şu anda mahvolmuş, sefaletten ve sıkıntıdan ölmüş olacaktın!</p>

  <p>DON JUAN</p>

  <p>Daha iyi olurdu Raquel, daha iyi! Ölmüş olacaktım, evet; sefaletten ve sıkıntıdan. Bu, sefalet değil mi? Sıkıntı değil mi? Ben kendimin miyim? Ben, ben miyim? Niçin bedenimi ve ruhumu çaldın?</p>

  <p>Zavallı Don Juan hıçkırıklara boğuluyordu.</p>

  <p>Raquel her zaman yaptığı gibi Don Juan’ı anne sevecenliği ile kollarının arasına aldı, dizlerinin üzerine oturttu, kucakladı, kısır göğüslerine, beyaz süt yapamamış kırmızı kanla kabarmış göğüslerine doğru çekti ve başını adamın başına dayayarak, dağınık saçlarıyla kulaklarını örterek, üstünde hıçkırarak ağladı. Ve şöyle dedi:</p>

  <p>RAQUEL</p>

  <p>Oğlum, oğlum, oğlum!.. Seni ben çalmadım, sen benim ruhumu çaldın, sen, sen. Ve de bedenimi çaldın… Oğlum… oğlum… oğlum! Senin yitip gittiğini gördüm, yitip gittiğini, yitip gittiğini. Arayıp bulamadığını ararken gördüm seni… Ben de bir çocuk arıyordum… Sende bulacağımı sandım. Bana, uğruna ölebileceğimi sandığım bir çocuk vereceğini umuyordum… Ve şimdi bana onu vermeni istiyorum…</p>

  <p>DON JUAN</p>

  <p>Ama Raquel’ciğim, çocuk senin olmayacak ki…</p>

  <p>RAQUEL</p>

  <p>Evet, benim olacak, benim, benim… Senin olduğun gibi… Senin karın değil miyim ben?</p>

  <p>DON JUAN</p>

  <p>Evet, sen benim karımsın…</p>

  <p>RAQUEL</p>

  <p>O da senin karın olacak. Karın! Ayakkabı tamircilerinin söyledikleri gibi: “Karım!” Ve de senin annen olacağım, çocuğunuzun… çocuğunun annesi olacağım…</p>

  <p>DON JUAN</p>

  <p>Peki ya çocuğumuz olmazsa?</p>

  <p>RAQUEL</p>

  <p>Sus, Juan, sus! Çocuğunuz olmayacak mı? Eğer bize çocuk vermezse… Her şeyi yapabilirim…</p>

  <p>DON JUAN</p>

  <p>Sus Raquel, sesinin boğukluğu korkutuyor beni!</p>

  <p>RAQUEL</p>

  <p>Evet, o zaman seni bir başka kadınla evlendiririm!</p>

  <p>DON JUAN</p>

  <p>Ya benim yüzümdense?</p>

  <p>Raquel sert bir biçimde itti Juan’ı, yaralanmış gibi ayağa kalktı, delici bir bakışla baktı Juan’a; ama göğsündeki buz gibi hançer sızısı geçince, bağırarak kollarını erkeğine açtı.</p>

  <p>RAQUEL</p>

  <p>Hayır, gel, gel Juan, gel! Oğlum! Niçin senden başka çocuk istiyorum ki ben? Benim oğlum sen değil misin?</p>

  <p>Ve onu yatırması gerekti, ateşler içinde ve baygın.</p>

  <h2 id="calibre_toc_15">5</h2>

  <p>Hayır, Raquel, Berta ile annesinin ve babasının istedikleri gibi düğüne katılmak zorunda kalmadı, hasta gibi görünmesi de gerekmedi, çünkü gerçekten hastaydı.</p>

  <p>RAQUEL</p>

  <p>Onların pek de yanaşacaklarını sanmıyorum. Kızın ve annesinin, babasının kendilerini beğenmişliklerini, akıllarından geçenleri biliyorum; ama toplumsal kanıları aşmaya göğüs gerebileceklerini sanmıyorum. Kuşkusuz ilişkilerimiz hiçbir zaman skandal yaratmadı, bu ilişkilerle övünerek halkın önüne çıkmadık; ama bütün kent halkı çok iyi biliyordu. Ve benim düğüne katılmam için ısrar ederlerken yalnızca kızlarının zaferini açık açık ortaya koymaktı amaçları. Aptallar! Ya o? Senin eşin?</p>

  <p>DON JUAN</p>

  <p>Tanrı aşkına, Raquel, bak…</p>

  <p>RAQUEL</p>

  <p>Ne? Nasıl? Nasıl kucaklıyor seni? Öteki kadınlardan öğrendiklerini öğrettin mi ona? Çünkü benim sana öğrettiğim hiçbir şeyi ona öğretemezsin! Senin karın nasıl? Sen… sen onun değilsin…</p>

  <p>DON JUAN</p>

  <p>Hayır, kendimin de değilim…</p>

  <p>RAQUEL</p>

  <p>Sen benimsin, benim, benim, benim tatlım… Artık şimdi yapmak zorunda olduğunuz şeyi biliyorsun. Hadi bakalım, aklını başına topla. Ve olabildiğince az uğra bize.</p>

  <p>DON JUAN</p>

  <p>Ama Raquel…</p>

  <p>RAQUEL</p>

  <p>Artık Raquel yok. Bundan böyle karına karşı sorumlulukların var. Ona iyi bak!</p>

  <p>DON JUAN</p>

  <p>Ama zaman zaman gelip seni görmemi bana salık veren o.</p>

  <p>RAQUEL</p>

  <p>Bunu biliyordum. Aptal kız! Bir de bana öykünüyor, değil mi?</p>

  <p>DON JUAN</p>

  <p>Evet, olabildiğince sana öykünüyor, giyinirken, saçlarını tararken, davranışlarında, kendine bir hava verirken…</p>

  <p>RAQUEL</p>

  <p>Evet, ilk kez beni görmeye geldiğinizde, o nerdeyse törensel ziyaret sırasında beni incelediğini gözlemledim…</p>

  <p>DON JUAN</p>

  <p>Ve daha yakın olmamız gerektiğini söylüyor, oysa ki çok yakın, yakıncacık yaşıyoruz, nerdeyse bir arada…</p>

  <p>RAQUEL</p>

  <p>Bu, onun benim yerime geçmek için kullandığı taktik. Senin bizi sık sık birlikte görüp karşılaştırmanı istiyor…</p>

  <p>DON JUAN</p>

  <p>Ben başka şey sanıyorum..</p>

  <p>RAQUEL</p>

  <p>Ne?</p>

  <p>DON JUAN</p>

  <p>O sana tutkun, onu boyunduruğun altına alıyorsun…</p>

  <p>Raquel, birdenbire sapsarı olan yüzünü yere eğdi ve ellerini göğsüne götürdü, boğulur gibi olmuştu. Ve konuştu:</p>

  <p>RAQUEL</p>

  <p>Şimdi gerekli olan tüm bunların meyvesini vermesi.</p>

  <p>Juan, ayrılmak üzere olan kadını öpmek için yanına yaklaşırken –her zamanki gibi sulu salyalı, uzun ve ağız dolusu bir öpücükle– dul kadın onu itti ve şöyle dedi:</p>

  <p>RAQUEL</p>

  <p>Hayır, artık olmaz! Ne onu böyle öpmeni istiyorum ne de onu bundan yoksun bırakmanı.</p>

  <p>DON JUAN</p>

  <p>Kıskançlık mı?</p>

  <p>RAQUEL</p>

  <p>Kıskançlık mı? Aptal adam! Ah tatlım, eşini kıskanacağımı mı sanıyorsun?… Eşini? Hem de ben, senin karını?… Evlenmek evlilerin Tanrıya şükretmesi ve Tanrı adına çocuk yetiştirmesi içindir; Tanrı adına ve benim adıma!</p>

  <p>DON JUAN</p>

  <p>Benim cennetim sensin…</p>

  <p>RAQUEL</p>

  <p>Eskiden senin cehennemin derdin…</p>

  <p>DON JUAN</p>

  <p>Doğru.</p>

  <p>RAQUEL</p>

  <p>Ama gel, yanıma gel, oğlum, al…</p>

  <p>Başını elleri arasına aldı, alnına kuru ve ateş gibi bir öpücük kondurdu ve giderayak konuştu:</p>

  <p>RAQUEL</p>

  <p>Artık git ve onunla birlikte görevini yerine getir. Ve de benim için görevinizi yapın. Yoksa, biliyorsun ya, neler yaparım…</p>

  <h2 id="calibre_toc_16">6</h2>

  <p>Ve şurası bir gerçekti ki Berta, kocasını avucunun içine alma yöntemini, aynı zamanda bizzat kendi kişiliğini bulma ve o olabilme, karısı olabilme yolunu Raquel’de arıyordu. Böylece Juan’ın sahibesince sömürülmesine izin verecekti ve bu yolla kendi kişiliğini bulacaktı. Sonunda bir gün artık dayanamadı ve ikisinin, Raquel’le kendisinin, Juan’larını arkadaşlarıyla ava yollamayı fırsat bilen Berta dul kadını görmeye gitti.</p>

  <p>BERTA</p>

  <p>Beni burada görmek sizi şaşırttı mı, yalnız başıma…</p>

  <p>RAQUEL</p>

  <p>Hayır, şaşırtmıyor… Hatta gelmenizi bekliyordum…</p>

  <p>BERTA</p>

  <p>Bekliyor muydunuz?</p>

  <p>RAQUEL</p>

  <p>Bekliyordum, evet. Her şeye karşın kocanız için, zavallı Juan’ımız için ve belki de evlenmeniz için bir şeyler yaptığımı sanıyordum…</p>

  <p>BERTA</p>

  <p>Evet, biliyorum ki, dostluğunuzla onu kadınlardan kurtarmamış olsaydınız…</p>

  <p>RAQUEL</p>

  <p>Püf… Kadınlardan…</p>

  <p>BERTA</p>

  <p>Sizin yürekliliğinizin değerini de biliyorum…</p>

  <p>RAQUEL</p>

  <p>Yüreklilik mi? Niçin? Ha, anlıyorum! Hayır, hayır öyle değil! Onu benim yazgıma nasıl bağlayabilirdim ki? Çünkü, gerçekten o benimle evlenmek istedi…</p>

  <p>BERTA</p>

  <p>Tahmin ediyordum…</p>

  <p>RAQUEL</p>

  <p>Ama denedik ve rahip bizi evlendirse de ve evliliğimizi kutsasa da Tanrı adına çocuk yapmamızı sağlayamazdı… Niçin böyle kızarıyorsunuz, Berta? Açık yüreklilikle konuşmak için gelmediniz mi buraya?…</p>

  <p>BERTA</p>

  <p>Evet, evet Raquel, evet, anlatın hele.</p>

  <p>RAQUEL</p>

  <p>Onu bencilliğime feda edemezdim. Ben bunu yapamadım. O yapsın istiyorum!</p>

  <p>BERTA</p>

  <p>Teşekkürler, teşekkürler!</p>

  <p>RAQUEL</p>

  <p>Teşekkürler mi? Hayır, gerekmez! Bunu onun için yaptım ben!</p>

  <p>BERTA</p>

  <p>Öyleyse yaptığınız… ona yaptıklarınız için!</p>

  <p>RAQUEL</p>

  <p>Ha!</p>

  <p>BERTA</p>

  <p>Sizi şaşırtıyor mu?</p>

  <p>RAQUEL</p>

  <p>Hayır, beni şaşırtmıyor; ama yavaş yavaş öğreneceksiniz…</p>

  <p>BERTA</p>

  <p>Neyi? Öyle görünmeyi mi?</p>

  <p>RAQUEL</p>

  <p>Hayır, içten olmayı!</p>

  <p>BERTA</p>

  <p>İçten olmadığımı mı sanıyorsunuz!</p>

  <p>RAQUEL</p>

  <p>Çok içtenlikli görünen insanlar vardır. Ve evlilik onlar için bir okuldur.</p>

  <p>BERTA</p>

  <p>Nasıl?…</p>

  <p>RAQUEL</p>

  <p>Ben evlendim!</p>

  <p>BERTA</p>

  <p>Kuşkusuz, dul olduğunuza göre.</p>

  <p>RAQUEL</p>

  <p>Dul… dul… Her zaman duldum ben. Dul doğduğumu sanıyorum… Gerçek kocam ben doğmadan önce ölmüş… Ama bu çılgınlıkları, saçma sapan konuşmaları bırakalım. Peki, Juan nasıl?</p>

  <p>BERTA</p>

  <p>Erkekler…</p>

  <p>RAQUEL</p>

  <p>Hayır, erkek, erkek! Juan’ımızı kadınlardan kurtardığımı bana söylediğinizde omuz silkmiştim. Şimdi ise Berta, erkeğe, erkeğinize dikkat etmeniz gerektiğini söyleyeceğim size. Ve onda erkeği aramalısınız…</p>

  <p>BERTA</p>

  <p>Buna çabalıyorum, ama…</p>

  <p>RAQUEL</p>

  <p>Ama ne?</p>

  <p>BERTA</p>

  <p>İstekli görmüyorum onu…</p>

  <p>RAQUEL</p>

  <p>Yoksa bunun için mi geldiniz bana?</p>

  <p>BERTA</p>

  <p>Hayır, hayır! Ama…</p>

  <p>RAQUEL</p>

  <p>Bu ama’larla hiçbir yere varamazsınız…</p>

  <p>BERTA</p>

  <p>Peki nereye varmalıyım?</p>

  <p>RAQUEL</p>

  <p>Nereye mi? Nereye varmanız gerektiğini söylememi istiyor musunuz?</p>

  <p>Raquel’in çelik gibi gözleri sessizliği yararken, birdenbire sararan Berta duraksadı. Sonra:</p>

  <p>BERTA</p>

  <p>Evet, nereye?</p>

  <p>RAQUEL</p>

  <p>Anne olmaya! Bu sizin göreviniz. Madem ki ben anne olamadım, siz olun!</p>

  <p>Berta’nın çığlık atarak bozduğu ağır bir sessizlik oldu:</p>

  <p>BERTA</p>

  <p>Anne olacağım!</p>

  <p>RAQUEL</p>

  <p>Şükürler olsun, Tanrım! Buraya Juan’ın isteğini öğrenmeye gelmediniz mi? Öyleyse Juan’ın, bizim erkeğimizin isteği baba olmak!</p>

  <p>BERTA</p>

  <p>Ya sizinki?</p>

  <p>RAQUEL</p>

  <p>Evet, benimki, onun isteği. Çünkü onun isteği, benim isteğim.</p>

  <p>BERTA</p>

  <p>Şimdi her zamankinden daha çok hayranım yüce gönüllülüğünüze…</p>

  <p>RAQUEL</p>

  <p>Yüce gönüllülük mü? Hayır, hayır… Her zaman benim dostluğuma güvenin, hâlâ size yararlı olabilirim…</p>

  <p>BERTA</p>

  <p>Kuşkum yok…</p>

  <p>Uğurlamak için kapıya kadar eşlik etti ona ve :</p>

  <p>RAQUEL</p>

  <p>Sahi, dedi, annenize, babanıza söyleyin, onları görmeye gideceğim…</p>

  <p>BERTA</p>

  <p>Anneme, babama mı?</p>

  <p>RAQUEL</p>

  <p>Evet, ticari bir konu… Dulluğumda oyalanmak için ticaret yapacağım, mali işlerle uğraşacağım…</p>

  <p>Ve kapıyı kapattıktan sonra mırıldandı: “Zavallı kadın!”</p>

  <h2 id="calibre_toc_17">7</h2>

  <p>Sonunda, bir sonbahar sabahı Berta kocasına, baba olacağını söylediği zaman, adam işkence çeken ruhunun derinliklerinde kendisini hapseden iki zincirin acı verici sürtüşmesini duyumsadı. Ve ölmüş istencinin sıkıntısını duyumsamaya başladı. Büyük savaş yaklaşıyordu. Gerçekten bu çocuk onun mu olacaktı? Baba mı olacaktı? Baba olmak nedir?</p>

  <p>Berta kendinden geçmiş gibiydi. Raquel’i yenmişti. Ama aynı zamanda böyle bir utkunun bir yenilgi olduğunu algılıyordu. Dul kadının söylediklerini ve bunları söylerkenki sfenks bakışlarını anımsıyordu.</p>

  <p>Juan bu haberi Raquel’e verince, kadın önce korkunç bir biçimde sarardı, sonra yüzü ateş gibi yanarken soluğu kesildi, zorlukla nefes aldığı duyuldu, ter damlacıkları fışkırıyordu, oturmak zorunda kaldı ve sonunda düş görüyormuş gibi mırıldandı:</p>

  <p>RAQUEL</p>

  <p>Artık sen benimsin, Juan!</p>

  <p>Juan’ı çekti coşkulu bedenine doğru, çılgınca sıktı ve gözlerinden, dudaklarından öptü, sonra azıcık kendisinden uzaklaştırıp yanaklarını el ayalarının arasına alarak gözlerinin içine baktı, küçücük gözbebeklerinde kendisini görüyordu ve sonra yine öptü. Onun gözlerinin içindeki kendi ufacık portresine coşkuyla bakıyordu, daha sonra boğuk bir sesle deli gibi mırıldandı: “Öpmeme izin ver!” Gözlerini öpücüklere boğuyordu. Juan delirdiğini sandı.</p>

  <p>RAQUEL</p>

  <p>Artık şimdi, şimdi eskisine göre daha sık gelebilirsin buraya. Şimdi ona o denli gereksinmen yok…</p>

  <p>DON JUAN</p>

  <p>Ama o şimdi daha çok onun yanında olmamı istiyor…</p>

  <p>RAQUEL</p>

  <p>Olabilir… Evet, evet o şimdi gelişmekte… Doğru… Küçücük yaratığa sevgiyle sarılmalısın… Ama yakında senden bıkacak… onu rahatsız edeceksin…</p>

  <p>Öyle de oldu. İlk aylar Berta yanından ayrılmamasını ve kendisini nazlandırmasını istiyordu. Elleri ellerinin içinde Juan’ın gözlerinin içine bakarak uzun saatler geçiriyordu. Ve de ister istemez Raquel’den söz ediyordu ona.</p>

  <p>BERTA</p>

  <p>Bütün bu olanlar hakkında ne söylüyor?</p>

  <p>DON JUAN</p>

  <p>Haberi alınca çok, çok sevindi…</p>

  <p>BERTA</p>

  <p>Buna inanıyor musun?</p>

  <p>DON JUAN</p>

  <p>Neden inanmayayım ki!..</p>

  <p>BERTA</p>

  <p>Ben, inanmıyorum! Bu kadın bir şeytan… Seni büyülemiş bir şeytan.</p>

  <p>DON JUAN</p>

  <p>Seni büyülemedi mi?</p>

  <p>BERTA</p>

  <p>Sana nasıl bir iksir içirdi, Juan?</p>

  <p>DON JUAN</p>

  <p>Artık bıraktı bunu…</p>

  <p>BERTA</p>

  <p>Ama şimdi yalnızca benim olacaksın, yalnızca benim…</p>

  <p>“Benim, benim,” diye düşündü Juan. “Her ikisi de böyle söylüyor.”</p>

  <p>BERTA</p>

  <p>Onu görmeye gitmeliyiz!</p>

  <p>DON JUAN</p>

  <p>Şimdi mi?</p>

  <p>BERTA</p>

  <p>Şimdi, evet, şimdi. Niçin olmasın?</p>

  <p>DON JUAN</p>

  <p>Onu görmek için ya da onun seni görmesi için ha?</p>

  <p>BERTA</p>

  <p>Onun beni gördüğünü görmek için! Bana nasıl baktığını görelim. Ve Berta, Juan’ın kendisini gezdirmesini, koluna girip insanların bakmalarını sağlıyordu. Ama birkaç ay sonra, Raquel’in önceden söylediği gibi, hareket etmesi zorlaşınca kocası onu sıkmaya başlamış ve yalnızlığı arar olmuştu. Başdönmeleriyle birlikte, mide bulantısı ve kusma dönemine girdi, kimi kez Juan’a: “Ne yapıyorsun adamcağız, ne yapıyorsun orada? Hadi sokağa çık, soğuk bir şey iç, beni rahat bırak… Ne yazık, siz erkeklerin başına böyle şeyler gelmiyor!.. Çekil oradan be adam çekil oradan, başımı döndürüyorsun… Rahat duramaz mısın sen? O iskemleyi rahat bırakmayacak mısın? Hayır, hayır, midemi bulandırıyorsun! Git, git, eve geç dön, ben yatacağım! Hadi, git, onu görmeye git ve benim sıkıntılarımı anlat… Biliyorum, onunla evlenmek istediğini biliyorum ve onun seni koca olarak istemediğini de.”</p>

  <p>DON JUAN</p>

  <p>Neler de söylüyorsun, Berta…</p>

  <p>BERTA</p>

  <p>Bana o söyledi, hem de kendisi söyledi, ne de olsa o da bir kadın, benim gibi bir kadın…</p>

  <p>DON JUAN</p>

  <p>Senin gibi… yo, yo!</p>

  <p>BERTA</p>

  <p>Hayır, hayır, benim gibi değil! Benim başıma gelenler onun başına gelmedi… Siz erkekler, hepiniz domuz gibisiniz… Hadi, git onu görmeye… Dul kadınını görmeye git…</p>

  <p>Ve Juan evinden Raquel’in evine gidip ona karısının bütün söylediklerini anlatınca dul kadın mutluluktan hemen hemen çıldırıyordu. Ve gözlerinden öpüyordu, sık sık yineliyordu bunu. Yanından ayırmıyordu. Kimi kez bütün gece yanında alıkoyuyordu ve gün doğarken yavaşça dışarıya çıkması için kapıyı açarken son öpücüğü de kondurup “Şimdi diyordu, seni daha çok beklemesin, git, git ve güzel sözlerle teselli et onu… Ve onu unutmadığımı söyle ve de beklediğimi…”</p>

  <h2 id="calibre_toc_18">8</h2>

  <p>Juan kendinden geçmiş gibi odanın içinde dört dönüyordu. Kafasında ve yüreğinde bir boşluğun ağırlığını duyumsuyordu. Berta’nın inlemeleri ve yakınmaları öteki dünyadan geliyor gibiydi. Karanlık bir köşeye oturmuş, torununu bekleyen kayınpederi Senyor Lapeira’yı görmüyordu. Ve zavallı Juan düş gördüğünü sandığı için, kapının açılıp oradan onun… Raquel’in girdiğini görünce şaşırmadı! “Siz misiniz?” dedi Don Pedro, ayağa kalkarak.</p>

  <p>RAQUEL</p>

  <p>Benim, evet benim! Bir yardımım olur mu diye geldim…</p>

  <p>DON PEDRO</p>

  <p>Siz mi? Siz mi yardım edeceksiniz? Bu durumda mı?</p>

  <p>RAQUEL</p>

  <p>Evet, bir kimseyi ya da bir şeyi aramaya gitmem gerekebilir… Ne bileyim ben… Unutmayın Don Pedro, dul bir kadınım ben…</p>

  <p>DON PEDRO</p>

  <p>Dul, evet ama…</p>

  <p>RAQUEL</p>

  <p>Aması yok! İşte buradayım!</p>

  <p>DON PEDRO</p>

  <p>Pekâlâ, gidip karıma söyleyeyim…</p>

  <p>Ve daha sonra Raquel ile Doña Marta’nın konuşması duyuldu.</p>

  <p>DOÑA MARTA</p>

  <p>Ama, Tanrı aşkına, Senyora…</p>

  <p>RAQUEL</p>

  <p>Ne yani, aile dostunuz değil miyim?</p>

  <p>DOÑA MARTA</p>

  <p>Evet, evet, ama… Bilmesin o… İşitmesin…</p>

  <p>RAQUEL</p>

  <p>Beni duyarsa ne olurmuş?</p>

  <p>DOÑA MARTA</p>

  <p>Tanrı aşkına, Senyora, daha alçak sesle… sizi işitmesin… daha alçak sesle…</p>

  <p>O sırada yürek parçalayıcı bir çığlık duyuldu. Doña Marta kızının yanına koştu ve Raquel, çığlığı izleyen sessizliğe kulak verdi. Sonra oturdu. Az sonra Juan’ın yanından geçtiğini görünce kolundan yakaladı ve sıkıntıyla “Ne oldu?” diye sordu ona.</p>

  <p>DON JUAN</p>

  <p>Kız…</p>

  <p>RAQUEL</p>

  <p>Adı Raquel olacak!</p>

  <p>Ve dul kadın gözden kayboldu.</p>

  <h2 id="calibre_toc_19">9</h2>

  <p>Don Juan, dünyaya gelen küçücük kızın dedesi ve anneannesi olan kayınvalidesi ve kayınpederi ile yaptığı görüşmede, kızına Raquel adını koyacağını anıştırdığı zaman, dul kadının yürek delici gözleri üzerlerindeydi ve korkuyla dolu olan Lapeira’ların hiç karşı çıkmamalarına şaşırdı. Bitkin görünüyorlardı. Ne olmuştu orada?</p>

  <p>DOÑA MARTA</p>

  <p>Evet, evet, bu hanıma çok şey borçluyuz… çok, çok… ve hem de sana annelik yapmış…</p>

  <p>DON JUAN</p>

  <p>Evet, doğru…</p>

  <p>DOÑA MARTA</p>

  <p>Daha da çok sanırım, çocuğun vaftiz annesi olmasını istemeli.</p>

  <p>DON PEDRO</p>

  <p>Ayrıca bu, insanların kinci dedikodularını da engelleyebilir…</p>

  <p>DON JUAN</p>

  <p>Artık sesleri kesilecek, ama…</p>

  <p>DON PEDRO</p>

  <p>Evet, halkın fısıltısına engel olmak gerek. Ve gittikçe de yön değiştiriyor. Yoksa sen başın dik sokağa çıkamıyor musun?</p>

  <p>DON JUAN</p>

  <p>Kuşkusuz!</p>

  <p>DON PEDRO</p>

  <p>Bırak! Bu durumda herkes kendi vicdanı ile baş başa…</p>

  <p>Ve Don Pedro, kendisini çok iyi tanıması gereken karısının gözlerine, onu yüceltici iyi bir şey söylemiş gibi baktı.</p>

  <p>Ve doğan çocuğun annesine, Berta’ya, konulacak ad ve vaftiz annelik gibi konuları önerdiği zaman karısının hüzünlü bir biçimde: “Nasıl isterseniz öyle olsun!” yanıtı –zavallı Juan’ı dehşete düşüren yanıtı– onda daha büyük şaşkınlık yarattı. Zavallı kadının, aşırı kan yitimi yüzünden, başındaki sürekli uğultu ve bulutlar arasında, bir düş dünyasına sürükleniyormuş gibi olduğu doğruydu.</p>

  <p>Çok geçmeden vaftiz anne Raquel hemen hemen eve yerleşmiş ve her şeye karışmaya başlamıştı. Genç anne onun kendisine gittikçe yaklaştığını görüyordu ve başka dünyalardan gelen bir hayalet gibi görünüyordu ona. Dul kadının gözleri yepyeni bir ışıltıyla parlıyordu. Yeni doğum yapmış genç kadına doğru eğildi ve nerdeyse sessiz olmasına karşın ortalığı velveleye veren bir öpücük kondurdu. Berta, düşlerinde can çekiştiğini, bir karabasan gördüğünü duyumsuyordu. Ve dul kadının, evin hanımıymış gibi kendinden emin ve kararlı sesini duydu:</p>

  <p>RAQUEL</p>

  <p>Berta, artık bir sütanne aramamız gerek. İçinde bulunduğun durum yüzünden bebeği beslemek istemen pek doğru olmaz sanıyorum. Her ikiniz için de tehlikeli olabilir.</p>

  <p>Berta’nın gözleri yaşlarla doldu.</p>

  <p>RAQUEL</p>

  <p>Evet, bunu anlıyorum, çok doğal. Anne olmak ne demektir, bilirim; ama her şeyden önce dikkatli olmak gerek… Başka fırsatları beklemek gerek..</p>

  <p>BERTA</p>

  <p>Ama Raquel, ya ölürse …</p>

  <p>RAQUEL</p>

  <p>Kim? Bebek mi? Benim Raquel’ciğim mi? Hayır, hayır…</p>

  <p>Hemen gitti, çocuğu aldı ve kundaklamaya başladı ve sonra küçük kızı öyle bir kudurmuşçasına öptü ki zavallı lohusa kadın yüreğinin göğsünde eriyip gittiğini duyumsadı. Ve bu karabasana dayanamayıp inledi:</p>

  <p>BERTA</p>

  <p>Yeter, yeter, Raquel, yeter! Daha fazla rahatsız etme çocuğu. Ona gereken tek şey uyku… uyumak…</p>

  <p>Ve o zaman Raquel, ne Berta’nın ne annesinin, babasının ne de Juan’ın bilmedikleri bir dille tuhaf şarkılar söyleyerek küçük yaratığı sallamaya ve öpmeye başladı. Ne söylüyordu ona? Uzak bir dünyadan, düşsel sisler arasında yitip gitmiş çok uzak bir dünyadan geliyormuşa benzeyen bu ninnilerin çevresinde kalın bir sessizlik oldu. Bu ninnileri duyunca Juan’ın da uykusu, ölümüne uykusu geliyordu ve çılgın bir korku boş yüreğini dolduruyordu. Bütün bunlar neydi? Bunlar ne anlama geliyordu. Yaşamının anlamı neydi?</p>

  <h2 id="calibre_toc_20">10</h2>

  <p>Ama daha sonra, Berta yavaş yavaş kendine gelince doğumun acılı uykusundan uyanmaya başladı ve Raquel ile Raquel’in bulduğu ve onun her dediğini yerine getiren sütannenin kendisini küçücük kızından, Raquel’ciğinden ayırdıklarını gördü; savaşa hazırlanmaya başladı. Sonunda içine yuvarlanmakta olduğu uçurumun ve kim için ve ne için feda edildiğinin ayrımına vardı. Yani her şeyi görmedi, her şeyi göremezdi. Dul kadında, Berta’nın ulaşamayacağı uçurumlar vardı. Buna yeltenmiyordu bile, çünkü tek başına bunlara katlanmak başını döndürüyordu. Ve bir de yabancı dille söylenen bu ninniler.</p>

  <p>BERTA</p>

  <p>Ama çocuğa söylediğiniz bu ninni de ne?</p>

  <p>RAQUEL</p>

  <p>Ah! çocukluğumun anıları!..</p>

  <p>BERTA</p>

  <p>Nasıl?</p>

  <p>RAQUEL</p>

  <p>Daha fazlasını isteme, Berta. Ne işe yarar?</p>

  <p>Hayır, o, Berta daha fazlasını bilmek isteyemezdi! Zaten çok şey biliyordu! Keşke o kadarını da bilmeseydi! Yılanın baştan çıkarmasına aldanıp iyilik ve kötülük ağacının meyvesini denemeye kalkışmaz inşallah. Berta’nın babası da annesi de evden kaçıyorlardı sanki. Küçük kızı görmeleri için alıp evlerine götürmeleri gerekiyordu. Ve çocuğu oraya götüren de sütanneydi!..</p>

  <p>Berta, kocasının, zavallı Juan’ın içini kemiren acıma duygusunun göğsünde yanıp tutuştuğunu duyumsadı. Onu korkunç bir tehlikeden kurtarmak istermiş gibi zayıf kollarının arasına aldı, terli ve dağınık saçlarını erkeğinin omzuna dayayarak ağlıyor, ağlıyor, ağlıyordu ve acı hıçkırıklarla çırpınan yüreği, zavallı Don Juan’ın hüzünlü göğsü üstünde atıyordu. Bir kez daha anne olan karısı: “Oğlum benim!.. Oğlum benim!.. Oğlum benim!..” diye inliyordu ve Juan’ının kasılmış, bembeyaz yüzündeki ölüm acısını görünce korkudan ölmüş gibi kalakaldı.</p>

  <p>BERTA</p>

  <p>N’oluyor oğlum benim? Neyin var?</p>

  <p>DON JUAN</p>

  <p>Nerede olduğumu bilmiyorum…</p>

  <p>BERTA</p>

  <p>Ama neyin var, oğlum?…</p>

  <p>DON JUAN</p>

  <p>Böyle söyleme… böyle söyleme… söyleme böyle…</p>

  <p>Berta, kocasının çektiği bütün acının ayrımına vardı. Ve onu kazanma, ona sahip çıkma, onu tutsaklıktan kurtarma isteği duydu. Bunun için kızını bırakmak ve teslim etmek zorunda kalsa bile. Kocasını seviyordu. Kocasını!</p>

  <p>Ve o, kocası, Juan da gittikçe kocası olduğunu, babadan çok, koca olduğunu duymaya başladı. Raquel için yalnızca bir araç, bir aracı olduğunu duyumsuyordu. Neyin aracı? Ateşli bir annelik açlığını tatmin etme aracı mı? Yoksa yalnızca tuhaf bir öç alma, öteki dünyalardan bir öç alma mıydı? Yoksa Raquel’in Raquel’ciğine, evlatlık kızına değil, kızına –kızı, evet yaşamının kızı– yabancı dilde söylediği o tuhaf ninniler, tatlı bir hınçtan mı, yumuşak bir hınçtan, uyutan bir zehir gibi yatıştırıcı bir hınçtan mı söz ediyordu? Ve şimdi Raquel ona, Juan’a nasıl da bakıyordu! Ve eskisinden daha az arıyordu onu.</p>

  <p>Ama Raquel’in onu arayıp bulduğu buluşmalar eski buluşmalar gibiydi, ne var ki daha karanlık ve daha çılgıncaydı.</p>

  <p>RAQUEL</p>

  <p>Ve şimdi, dedi sonunda, Berta ile, karınla daha çok ilgilen, daha çok kendini ona ver. Ona bir çocuk vermelisin. O buna değer, çünkü o, Raquel’ciğim benimdir, benim, benim. Ve sen biliyorsun. O bana borçlu, ben de kendime borçluyum. Ama senin Berta’na, Berta’mıza Kutsal Kitapta anlatılanlar gibi dizlerimin üzerinde, doğum yaptırmama az kaldı. Şimdi kendini ona ver oğlum!</p>

  <p>DON JUAN</p>

  <p>Beni öldürüyorsun, Raquel.</p>

  <p>RAQUEL</p>

  <p>Bak Juan, bu nakaratı kaç kez yineledin bana, ona, karına da aynısını söylemişsindir. Eğer kendini öldürmek istiyorsan öldür; fakat bizi bununla suçlamaya kalkışma. Ama yaşaman gerektiğini sanıyorum, çünkü Berta’nın dünyada hâlâ sana ihtiyacı var.</p>

  <p>Ve Juan, Raquel’in güçlü kollarından kurtulmaya çalıştığı için, kadın onu kucaklayarak şöyle dedi:</p>

  <p>RAQUEL</p>

  <p>Evet, ben onu gördüm… o da bizi görsün!</p>

  <p>Berta içeri girdi.</p>

  <p>RAQUEL</p>

  <p>Seni gördüm, Berta –ve sen üzerinde vurgu yaptı– senin geldiğini gördüm.</p>

  <p>Juan biraz geri çekildi, elini Juan’ın ensesine boyunduruk gibi koyarken konuşmasını sürdürdü:</p>

  <p>RAQUEL</p>

  <p>Ama yanılıyorsun. Kocanı senin için tavlıyorum, senin için tavlıyorum onu. Kendisini sana vermesini, içtenlikle sana vermesini söyledim ona. Onu sana bırakıyorum. Madem ki beni anne yaptı, seni de anne yapsın. Ağzını doldura doldura ona “Oğlum!” diyebilirsin. Ona oğlum demekle, söylediği gibi onu öldürmüyoruz. Aynı çocuğu isteyen iki annenin Süleyman’a gidişleriyle ilgili öyküyü biliyorsundur. İşte çocuk burada, o… Bir zamanların Don Juan’ı… Onu ikiye bölelim istemiyorum, dediği gibi bu, onu öldürmek demek olur. Tümüyle al onu!</p>

  <p>BERTA</p>

  <p>Yani sen…</p>

  <p>RAQUEL</p>

  <p>Burada gerçek anne benim, ben!</p>

  <p>O zaman Berta ne yaptığını bilmeden kendinden geçen kocasını kolundan tuttu, Raquel’in boyunduruğundan kurtarıp ortaya çıkardı ve bağırdı:</p>

  <p>BERTA</p>

  <p>Öyleyse hayır! Ben anneyim, ben, ben… ben… Ve onun tamamını istiyorum, senden daha çok tamamını istiyorum. Al onu ve öldür. Ama kızımı bana ver, kızımı bana geri ver!</p>

  <p>RAQUEL</p>

  <p>Hangi kızı?</p>

  <p>BERTA</p>

  <p>O… o… o…</p>

  <p>Adı dudaklarını yakıyordu.</p>

  <p>RAQUEL</p>

  <p>Raquel’ciğimi mi? Ben demek olan Raquel’ciğimi… ben! Kendimi mi vereyim? Onu senin gibi, başka bir Berta Lapeira yapasın, siz tüm namuslu eşler gibi başka bir kadın yapasın diye Raquel’ciğimi, Raquel’i mi sana vereyim ha? Ben de eş oldum, evet eş; ben de biliyorum…</p>

  <p>BERTA</p>

  <p>Ne kocanın ne de Juan’ın benimle yapabildiği şeyi seninle yapamaması, benim onunla yapabilmem benim suçum mu?</p>

  <p>RAQUEL</p>

  <p>Ya sen, Juan, sen, be-nim oğ-lum sen ikiye mi bölüneceksin? Yoksa tümüyle karının mısın?</p>

  <p>Juan her iki kadından da kaçtı.</p>

  <h2 id="calibre_toc_21">11</h2>

  <p>Juan iki kadından kaçtı hem de bir hayli uzağa. Nasıl oldu bu iş? Arabayla dağlara doğru bir geziye çıktığı ve can çekişir bir durumda eve getirildiği ve bilincini kazanmadan öldüğü öğrenildi yalnızca. Ne şoför ne de kendisine eşlik eden arkadaşı olup biteni tam olarak açıklayamadılar. Bir uçurumun kıyısından geçerlerken arabadan kaybolduğunu –düştü mü yoksa atladı mı bilemediler–, uçuruma yuvarlandığını gördüler ve daha sonra onu bulduklarında paramparça olmuştu. Başı kopmuş, bedeni yara bere içindeydi.</p>

  <p>Juan’larının solgun ve dingin bedeni üzerinde Raquel ile Berta’nın çakışan bakışları, ne bakışlardı ama!</p>

  <p>BERTA</p>

  <p>Artık kızın, kızımın durumu apaçık…</p>

  <p>RAQUEL</p>

  <p>Açık mı? Neyle yaşayacak? Kim bakacak ona? Kim okutacak? Ve nasıl? Ya sen, ne ile geçineceksin? Peki annenle baban neyle geçinecekler?</p>

  <p>BERTA</p>

  <p>Juan’ın servetine n’olmuş?</p>

  <p>RAQUEL</p>

  <p>Juan hiç servet bırakmadı ki!.. Buradaki her şey benim! Bilmiyorsanız öğrenin artık!</p>

  <p>BERTA</p>

  <p>Hırsız! Hırsız! Hırsız!</p>

  <p>RAQUEL</p>

  <p>Bunlar palavra, kim kimden çaldı bunu da bilmiyorsun. Belki de hırsız sensin… Hırsız olan sizlersiniz, senin durumunda olanlar. Ve ben Raquel’ciğimi, kızımı sizler gibi hırsız yapmanızı istemiyorum… Şimdi artık bu konuyu babanla annenle iyice düşün. İyi düşün, dilenci gibi yaşamak mı iyi olur, yoksa bir hırsızla barış içinde yaşamak mı?</p>

  <p>BERTA</p>

  <p>Barış içinde mi?</p>

  <p>RAQUEL</p>

  <p>İnsanların gözünde barış içinde!</p>

  <p>Berta, annesiyle, babasıyla, Bay ve Bayan Lapeira’larla uzun uzun konuştu ve sonra üçü çok iyi ve tanınmış bir avukattan Don Juan’ın kendisine ait hiçbir şeyi olmadığını gösteren vasiyetname ile ilgili bilgi aldılar; bütün serveti Raquel’in üstüneydi ve sonunda anlaşmaya vardılar. Raquel onları destekleyecek, karşılığında çocuğu alacaktı.</p>

  <p>Berta’nın biricik tesellisi yine anne olacağı ve Raquel’in de zavallı Don Juan’ın daha sonra doğacak oğlu ya da kızı adına bir miktar para ayırmış olmasıydı. Ama bu mutsuz yaratık nasıl büyüyecekti?</p>

  <p>RAQUEL</p>

  <p>Tekrar evlenirsen, dedi Berta’ya, sana çeyizini ben veririm, bunu iyi düşün. Dul kalmak hoş değil.</p>
</body>
</html>