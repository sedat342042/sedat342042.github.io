<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" type="text/css" rel="stylesheet"/>
</head>

<body>
  <h1 id="calibre_toc_4">Tam Bir Erkek</h1>

  <p>Julia’nın güzelliği eski Renada kentinin kuşattığı bütün bölgede ün yapmıştı; Julia’nın tanrısal güzelliği, başkentin mimari hazineleri arasında capcanlı ve taptaze bir başka hazine gibiydi. “Renada’ya, Katedral’i ve Julia Yáñez’i görmeye gidiyorum,” derlerdi. Güzel kızın gözlerinde sanki bir trajedinin önsezisi vardı. Yüzü kendisine bakanları tedirgin ediyordu. Arkasında bütün bakışları sürüklerken yaşlılar onun geçtiğini görünce hüzne kapılırlar, delikanlılar ise o gece zor uyurlardı. Gücünün bilincinde olan genç kız üzerinde, kötü bir geleceğin ağırlığını duyumsuyordu. Bilincinin derinliklerinden kaçıp gelen çok gizli bir ses ona şöyle söylüyor gibiydi: “Güzelliğini yitireceksin!” O bunu duymamaya çabalıyordu.</p>

  <p>Lorenza güzelinin babası, ataları ahlaksal bakımdan çok karanlık bir insan olan Don Victor Yáñez, ekonomik açıdan en son ve kesin kurtuluş umudunu kızına bağlamıştı. İşadamıydı ve işleri gittikçe kötüye gidiyordu. En son ve en büyük işi, elinde kalan oynayacağı tek kart, kızıydı. Bir de oğlu vardı; ama kaybolmuş bir davaydı ve uzun süredir nerede olduğunu bilmiyordu.</p>

  <p>— Julia’dan başka kimsemiz yok, derdi karısına; her şey onun nasıl bir evlilik yapacağına ya da bizim onu nasıl evlendireceğimize bağlı. Bir aptallık yaparsa –ki yapmasından korkarım– mahvoluruz.</p>

  <p>— Ne gibi bir aptallık?</p>

  <p>— İşte senin şu yaptığın gibi. Diyorum ki eğer sende biraz sağduyu varsa, Anacleta…</p>

  <p>— Ne yapabilirim ki ona, Victorino! Sen bir akıl ver, burada kafası çalışan bir sen varsın…</p>

  <p>— Yapman gereken şeyi yüz kere söyledim sana, Julia’yı gözetle ve bütün Renada’lı kadınlara zaman yitirten, her fırsatı kaçırtan, hatta sağlıklarından eden o sevgili müsvetteleriyle çıkmasını engelle. Ne pencere gerisinden görüşmeler ne oynaşmalar ne de öğrenci sevgililer isterim.</p>

  <p>— Peki ben ne yapayım?</p>

  <p>— Sen mi ne yapacaksın? Hepimizin, senin, benim geleceğimizin, mutluluğumuzun ve onurumuzun ona bağlı olduğunu kızın kafasına sokacaksın, anlıyor musun?</p>

  <p>— Evet, anlıyorum.</p>

  <p>— Hayır, hayır anlamıyorsun! Onurumuz, duyuyor musun? Ailenin onuru onun evliliğine bağlı. İyi bir evlilik yapması önemli.</p>

  <p>— Zavallıcık!</p>

  <p>— Zavallıcık mı? Gerekli olan onun yine o serseri oğlanlarla çıkmaması, kendini hayallere kaptırıp kafasını karıştıran o deli saçması kitapları okumaması.</p>

  <p>— Peki ama ne yapmasını istiyorsun?</p>

  <p>— Doğru düşünmesini, güzelliğinin ayrımında olmasını ve bundan yararlanmayı bilmesini.</p>

  <p>— Ben, onun yaşındayken…</p>

  <p>— Hadi, hadi Anacleta, daha fazla saçmalayıp durma! Yalnızca zırvalamak için ağzını açıyorsun. Sen, onun yaşında… sen onun yaşında… Ben seni onun yaşındayken tanımıştım…</p>

  <p>— Evet, ne yazık ki…</p>

  <p>Güzeller güzelinin annesiyle babası ertesi gün yine aynı şeyleri konuşmak üzere birbirlerinden ayrılıyorlardı.</p>

  <p>Ve zavallı Julia babasının yaptığı hesabın korkunç derinliğini anlayıp acı çekiyordu. “Beni satmak istiyor,” diyordu kendi kendine, “bozulan işlerini kurtarmak için; belki de hapisten kurtulmak için.” Gerçekten de öyleydi.</p>

  <p>Başkaldırı içgüdüsüyle, Julia, önüne ilk çıkan âşığa evet, dedi.</p>

  <p>— Ah Tanrım! Bana bak kızım! dedi annesi, neler döndüğünü, onun evin çevresinde dolaşıp durduğunu, sana işaretler yaptığını artık biliyorum, ondan bir mektup aldığını ve yanıt verdiğini de biliyorum…</p>

  <p>— Peki ne yapacağım, anne? Babamın beni satacağı sultanın gelmesini bekleyinceye dek bir köle gibi, bir tutuklu gibi mi yaşayacağım?</p>

  <p>— Böyle konuşma kızım…</p>

  <p>— Öteki kızlar gibi bir sevgilim olamayacak mı benim?</p>

  <p>— Evet, ama adam gibi bir sevgilin olacak.</p>

  <p>— Peki bunun adam gibi olup olmadığı nasıl anlaşılacak? Önce başlayıp bir görmeli. İnsanların birbirlerini sevmesi için önce bir konuşup görüşmesi gerek.</p>

  <p>— Sevmek… sevmek…</p>

  <p>— Tamam, demek ki alıcıyı beklemem gerekiyor.</p>

  <p>— Ne seninle ne babanla konuşulur. Siz Yáñez’ler hep böylesiniz. Ah, benim evlendiğim o gün!</p>

  <p>— O gün demek zorunda kalmak istemiyorum.</p>

  <p>O zaman annesi onu rahat bırakıyordu. Julia da her şeyi göze alarak, bir tür dükkân gibi kullanılan aşağı kata inip pencereden ilk sevgilisi ile konuşma yürekliliğini gösterdi. “Eğer babam bizi böyle yakalarsa,” diye düşünüyordu, “bana herhangi bir kaba harekette bulunabilir. Ama bu arada, benim, güzelliğimle pazara çıkarılmak istenilen bir kurban olduğum anlaşılacak.” Pencereye çıktı ve daha ilk görüşmede Renadalı genç bir çapkın olan Enrique’ye evdeki kasvetli, sefil durumu bir bir anlattı. Onu kurtarmalı ve alıp götürmeliydi. Güzelliği karşısında aptallaşmasına karşın Enrique bu durumda yüreklilik gösteremeyeceğini duyumsadı. “Bu kızcağız trajedi oynuyor,” dedi kendi kendine, “duygusal romanlar okuyor olmalı.” Yörenin kutsal güzelinin kendisini penceresinin önüne kabul ettiğini tüm Renada’nın öğrenmesini başardıktan sonra verdiği sözden vazgeçme yollarını aradı. Çok geçmeden buldu. Çünkü bir sabah Julia kızarmış o muhteşem gözlerle, perişan bir durumda indi ve:</p>

  <p>— Ah Enrique, dedi ona, artık katlanmak olanaksız; burası ne bir ev ne bir aile: bir cehennem burası. Babam ilişkimizin ayrımına vardı ve barut gibi. Düşünebiliyor musun, dün gece kendimi savunduğum için beni dövdü!</p>

  <p>— Ne kabalık!</p>

  <p>— Bilemezsin. Gidip onunla görüşmeni söyledi…</p>

  <p>— Bak şuna! Bir bu eksikti!</p>

  <p>Ama alçak sesle kendi kendine söylendi: “Bu işi burada bitirmek gerek, çünkü bu dev adam, elinden hazinesinin alınacağını anlarsa her türlü şiddeti gösterebilir; ben kızı bu kapandan çıkaramayacağıma göre…”</p>

  <p>— Söyle Enrique, sen beni seviyor musun?</p>

  <p>— Bir de soruyorsun ha!..</p>

  <p>— Yanıt ver, beni seviyor musun?</p>

  <p>— Bütün ruhumla, bütün bedenimle, yavrum!</p>

  <p>— Ama gerçekten mi?</p>

  <p>— Gerçekten de gerçek!</p>

  <p>— Benim için her şeyi yapmaya hazır mısın?</p>

  <p>— Her şeyi, evet!</p>

  <p>— Öyleyse kaçır beni, al götür beni. Kaçmak zorundayız; ama çok uzağa, babamın erişemeyeceği kadar çok uzağa.</p>

  <p>— Rahat ol, kızım!</p>

  <p>— Hayır, hayır kaçır beni, kaçır beni! Babamın hazinesini al elinden! Al ki satamasın! Satılmak istemiyorum: kaçırılmak istiyorum! Kaçır beni!</p>

  <p>Ve kaçış planını hazırlamaya başladılar.</p>

  <p>Ama ertesi gün, kaçış için saptadıkları gün Julia giysilerini hazırlamış, hatta araba çağırmışken Enrique ortalarda görünmedi. “Korkak, korkağın korkağı! Aşağılık, aşağılığın aşağılığı!” diyordu, yatağına kendini atan zavallı Julia; bir yandan da öfkeden yastığını ısırıyordu. “Bir de beni sevdiğini söylüyordu. Beni sevmiyordu! Güzelliğimi seviyordu. Onu da değil! Onun istediği bütün Renada’da benimle, Julia Yáñez’le caka satmaktı! Yalnızca benimle! Onu sevgilim olarak kabul ettiğim için. Şimdi de ona, beni nasıl kaçırmasını önerdiğimi anlatacak. Ahlaksız! Ahlaksız, ahlaksız! Babam gibi aşağılık; erkek gibi aşağılık!” Büyük bir umutsuzluğa kapıldı.</p>

  <p>— Görüyorum kızım, dedi annesi, bu işin bittiğini görüyorum ve bunun için Tanrıma şükrediyorum. Ama anlıyorsun, baban haklıymış; böyle sürdürürsen yalnızca gözden düşeceksin.</p>

  <p>— Nasıl sürdürürsem?</p>

  <p>— İlk önüne çıkana yüz verirsen. Adın şıllığa çıkacak ve…</p>

  <p>— Daha iyi ya anne, daha iyi ya. Böylece daha çok kişi boy gösterecek. Özellikle de Tanrının bana verdiğini yitirmediğim sürece.</p>

  <p>— Ay, ay kızım, babanla aynı soydansınız.</p>

  <p>Gerçekten de kısa bir süre sonra yeni bir sevgili adayı çıktı. Aynı sırları ona da açtı ve Enrique gibi onu da telaşlandırdı. Ama Pedro daha yürekliydi. Aynı yollardan geçtikten sonra delikanlıya kaçma konusunu açtı.</p>

  <p>— Bak, Julia dedi Pedro, kaçmamıza karşı değilim; dahası buna çok sevindim. Ama düşün bir kez! Kaçtıktan sonra nereye gideriz, ne yaparız?</p>

  <p>— Bu daha sonra düşünülür!</p>

  <p>— Hayır, bu daha sonra düşünülmez, hayır! Bunu şimdi düşünmek gerek. Ben, şimdi bugünlerde ve bir süre seni geçindiremem. Bizimkilerin bizi eve bile almayacaklarını biliyorum ve senin babana gelince!.. Kısacası, söyle bana, kaçtıktan sonra ne yapacağız?</p>

  <p>— Ne? Yoksa vaz mı geçeceksin?</p>

  <p>— Ne yapalım peki?</p>

  <p>— Cesaretin yok mu yoksa?</p>

  <p>— Ne yapalım yani, söyler misin?</p>

  <p>— Öyleyse… intihar edelim!</p>

  <p>— Sen delisin, Julia.</p>

  <p>— Deli, evet; umutsuzluk delisiyim, beni satmak isteyen bu babadan tiksinen ve korkan deli… Ve eğer sen de deli olsaydın, aşkımdan deli olsaydın benimle intihar ederdin.</p>

  <p>— Ama Julia söyle, seninle birlikte intihar etmek için aşktan çıldırmamı mı istiyorsun? Sen ise bana olan aşkından değil de, ev ortamından, babana duyduğun tiksinti yüzünden intihar edeceğini söylüyorsun. Aynı şey değil!</p>

  <p>— Ah! Ne mantık! Aşk mantığa gelmez!</p>

  <p>İlişkilerini kestiler. Julia kendi kendine konuşuyordu: “Bu da beni sevmiyordu, bu da sevmiyordu beni. Güzelliğime âşık oldular, bana değil. Hepsi vız gelir bana!” Sonra acı acı ağlıyordu.</p>

  <p>— Görüyor musun kızım, dedi annesi; ben söylememiş miydim? Birisi daha!</p>

  <p>— Yüzü bulacak, anne; aradığıma rastlayıncaya dek, beni sizden kurtaracak olana rastlayıncaya dek yüzü bulacak. Beni satacaksınız ha!</p>

  <p>— Bunu babana söyle.</p>

  <p>Doña Anacleta ağlaya ağlaya, tek başına odasına gitti.</p>

  <p>— Bak, kızım dedi, sonunda babası Julia’ya; iki sevgilinle olanlara göz yumdum ve almam gereken önlemleri almadım; ama bu tür saçmalıkları hoş görmeyeceğimi söyleyeyim sana. Bunu bilesin artık.</p>

  <p>— Bir başkası var! diye haykırdı kız, acı bir ses tonuyla ve güvenmeden babasının gözlerine bakarak.</p>

  <p>— Başka ne var? diye sordu adam, tehdit eder havalarda.</p>

  <p>— Var işte!.. Yeni bir sevgili çıktı karşıma!</p>

  <p>— Bir başkası mı? Kimmiş?</p>

  <p>— Kim mi? Kim olduğunu tahmin etmeyecek misin?</p>

  <p>— Hadi, hadi, dalga geçme, söyle, sabrımı tüketiyorsun.</p>

  <p>— Pekâlâ, Don Alberto Menéndez de Cabuérniga’dan başkası değil.</p>

  <p>— Ne çılgınlık! diye bağırdı annesi.</p>

  <p>Don Victorino hiçbir şey söylemedi, sapsarı kesildi. Don Alberto Menéndez de Cabuérniga çok zengin bir toprak sahibiydi, kadın düşkünü, ahlaksızın tekiydi, kadınları elde etmek için para harcamaktan hiç kaçınmadığı söylenirdi; evlenmiş, sonra ayrılmıştı karısından, iki kez evlenmişti ve her ikisine de çok büyük çeyiz parası vermişti</p>

  <p>— Peki buna na dersin, baba? Susuyor musun?</p>

  <p>— Sen delisin!</p>

  <p>— Hayır ben deli değilim, düş de görmüyorum. Sokakta gezip duruyor, evin çevresinde dolaşıyor. Seninle anlaşmasını söyleyeyim mi ona?</p>

  <p>— Gidiyorum ben, yoksa bu işin sonu kötüye varacak.</p>

  <p>Ve babası ayağa kalkıp evden çıktı.</p>

  <p>— Ama kızım! Kızım!</p>

  <p>— Anne bak sana söylüyorum, o adam hiç fena gelmiyor babama; beni Don Alberto’ya satabilir.</p>

  <p>Zavallı kızın istenci gittikçe zayıflıyordu. Hatta satılmasının bir kurtuluş olabileceğini düşünüyordu. Önemli olan evden çıkmak, ne olursa olsun babasından kaçmaktı.</p>

  <p class="extract">Bu sırada Alejandro Gómez adında bir Güney Amerikalı, Renada yakınlarından çiftlik –en verimli ve en geniş topraklardan birisini– satın aldı. Kimse onun kökenini bilmiyordu, kimse soyunu sopunu bilmiyordu, hiç kimse onun annesi, babası, memleketi, çocukluğu hakkında hiçbir şey duymamıştı. Bilinen tek şey, çok küçükken ailesinin onu önce Küba’ya, sonra Meksika’ya götürdüğü idi; orada bu serveti, bu büyük serveti –birkaç milyon durodan söz ediliyordu– otuz dört yıl önce, temelli yerleşeceği İspanya’ya dönmeden önce bu serveti nasıl yaptığı bilinmiyordu. Dul olduğu, hiç çocuğu olmadığı söyleniyor ve kendisiyle ilgili fantastik öyküler anlatılıyordu. Yakınında olan kimselere göre, çok ihtiraslı, büyük projeleri olan, çok açgözlü, dikkafalı ve içine kapanık bir adamdı. Halk adamı olmakla övünürdü.</p>

  <p>— Paranın açmayacağı kapı yoktur, derdi.</p>

  <p>— Her zaman değil, herkes için de değil, derlerdi ona.</p>

  <p>— Hayır herkes için değil, ama bunu yapmayı bilenler için, evet! O küçük beyler, o mirasyedi çıtkırıldım dükler, kontlar, milyonları olsa bile, hayır, hayır hiçbir kapıyı açamazlar. Ama ben? Ben mi? Kendi kendime, kendi bileğimle bunu beceren ben mi? Ben ha?</p>

  <p>Bu “ben” sözcüğünü nasıl söylüyordu, duymak gerekirdi! Bu kendine güveninde tüm erkekliği ortaya çıkıyordu.</p>

  <p>— Neyi gerçekten istedimse elde ettim. Ve istesem bakan da olurum! Ama istemiyorum ki.</p>

  <p>Alejandro’ya, Julia’dan, o şahane Renada güzelinden söz ettiler. “Onu görmeli!” dedi kendi kendine. Sonra da gördü: “Onu elde etmeli!” dedi.</p>

  <p>— Biliyor musun baba? diye sordu bir gün Julia, epey bir zamandır kimsenin o efsanevi adamdan başka bir şey konuştuğu yok, biliyor musun, kimsenin Carbajedo’yu satın alan adamdan başka şey konuştuğu yok…</p>

  <p>— Evet, evet, kim olduğunu biliyorum. Peki ne olmuş?</p>

  <p>— O adamın çevremde dolaştığını da biliyor musun?</p>

  <p>— Benimle dalga mı geçiyorsun, Julia?</p>

  <p>— Hayır, dalga geçmiyorum, ciddiyim; çevremde dolaşıp duruyor.</p>

  <p>— Dalga geçme, diyorum sana!..</p>

  <p>— Al, işte mektubu!</p>

  <p>Ve mektubu göğsünden çıkarıp babasının yüzüne attı.</p>

  <p>— Peki, ne yapmak istiyorsun? diye sordu kızına.</p>

  <p>— Ne yapayım ki!.. seninle konuşmasını ve para konusunu görüşmenizi!</p>

  <p>Don Victorino kızına bir bakış fırlatıp bir şey söylemeden çıkıp gitti. Eve birkaç gün hüzünlü bir sessizlik ve sessiz bir öfke egemen oldu. Julia yeni isteklisine yanıt olarak, pek alaylı ve küçümseyici bir mektup yazdı ve kısa bir süre sonra, sözcüklerin altları sert bir el hareketiyle çizilmiş, köşeli ve okunaklı iri harflerle yazılmış bir mektup aldı: “Sonunda benim olacaksınız. Alejandro Gómez istediği her şeyi elde etmesini bilir.” Bunları okur okumaz Julia: “Bu, tam bir erkek!” dedi kendi kendine. “Benim kurtarıcım mı olacak? Yoksa ben mi onun kurtarıcısı olacağım?” Bu ikinci mektuptan birkaç gün sonra Don Victorino kızını yanına çağırdı, onunla bir odaya kapandı ve nerdeyse diz çöküp gözlerinde yaşlarla:</p>

  <p>— Bak kızım, dedi, her şey senin kararına bağlı, geleceğimiz ve benim onurum. Eğer Alejandro’yu kabul etmezsen kısa bir süre sonra iflas ettiğimi gizleyemeyeceğim, borçlarımı kapatamayacağım, hatta…</p>

  <p>— Deme !</p>

  <p>— Hayır kızım, borçlarımı ödeyemeyeceğim. Vadeler bitiyor. Ve beni cezaevine tıkacaklar. Şimdiye dek darbeyi önleyebildim… senin sayende! Senin adını kullanarak. Senin güzelliğin bana kalkan oldu. “Zavallı kız!” diyorlardı.</p>

  <p>— Onu kabul edeyim mi etmeyeyim mi?</p>

  <p>— Pekâlâ; sana bütün gerçeği anlatacağım. Benim durumumu öğrenmiş, her şeyi biliyor ve şimdi artık özgürüm ve onun sayesinde soluk alabiliyorum. Bütün senetlerimi ödedi; borçlarımı tasfiye etti…</p>

  <p>— Evet, biliyorum, söylemene gerek yok. Peki şimdi?</p>

  <p>— Ona aitim, ona bağlıyız, beni o geçindiriyor, seni de o geçindirecek.</p>

  <p>— Yani sattın mı beni artık?</p>

  <p>— Hayır, bizi satın aldı.</p>

  <p>— Yani istesem de istemesem de onun muyum ben?</p>

  <p>— Hayır, bunu istemiyor; hiçbir şey istemiyor, hiçbir şey istemiyor!</p>

  <p>— Ne cömertlik!</p>

  <p>— Julia!</p>

  <p>— Evet, evet anladım. Söyle ona, benim için ne zaman isterse gelebilir.</p>

  <p>Bunu söylerken titremeye başladı. Kim söylemişti bunu? Kendisi miydi? Hayır, içine giren ve kendisini baskı altında tutan bir başkasıydı.</p>

  <p>— Sağ ol kızım, sağ ol!</p>

  <p>Baba, kızını öpmek için ayağa kalktı, ama kız onu iterek haykırdı:</p>

  <p>— Hayır, pisliklerini bana bulaştırma!</p>

  <p>— Ama kızım!</p>

  <p>— Git, senetlerini öp! Daha doğrusu seni cezaevine attırabilecek olanların küllerini.</p>

  <p>— Alejandro Gómez istediği her şeyi elde edebilir, diye söylemedim mi size Julia? Bana böyle şeylerle gelmek ha? Bana?…</p>

  <p>Bunlar, Güney Amerikalı genç kodamanın, Don Victorino’nun kızına, evlerine geldiğinde kendisini tanıtırken söylediği sözlerdi. Ve de genç kız, yaşamında ilk kez bir erkek önünde bulunduğunu hissederek, bu sözler karşısında titredi. Adam da ona beklediğinden daha alçakgönüllü ve daha az kaba gösterdi kendini.</p>

  <p>Üçüncü ziyaretinde annesiyle babası onları baş başa bıraktı. Julia titriyordu. Alejandro susuyordu. Titreme ve sessizlik bir süre uzadı.</p>

  <p>— Pek iyi görünmüyor gibisiniz, Julia, dedi adam.</p>

  <p>— Hayır, hayır, iyiyim ben!</p>

  <p>— Öyleyse niçin böyle titriyorsunuz?</p>

  <p>— Belki biraz soğuk…</p>

  <p>— Hayır, korku bu.</p>

  <p>— Korku mu? Ne korkusu?</p>

  <p>— Korku…benden!</p>

  <p>— Niçin sizden korkacakmışım?</p>

  <p>— Evet, benden korkuyorsunuz!</p>

  <p>Ve korku çözülüp ağıta dönüştü. Julia, ruhunun derinliklerinden gelerek ağlıyordu, yürekten ağlıyordu. Hıçkırıklara boğuluyordu, soluğu kesiliyordu.</p>

  <p>— Ben öcü müyüm? diye fısıldadı Alejandro.</p>

  <p>— Beni sattılar! Beni sattılar! Benim güzelliğimle değiş tokuş yaptılar! Beni sattılar!</p>

  <p>— Kim söylüyor bunu?</p>

  <p>— Ben söylüyorum, ben! Ama hayır, sizin olmayacağım… ölürüm de!</p>

  <p>— Benim olacaksın, Julia, benim olacaksın… Ve beni seveceksin! Beni sevmeyecek misin yoksa. Beni? Bir bu eksikti.</p>

  <p>Ve bu “beni”yi öylesine vurguyla söylemişti ki Julia’nın gözyaşlarının kaynağı kurudu ve yüreği durdu sanki. O zaman adama baktı, o anda bir ses ona: “Bu bir erkek!” diyordu.</p>

  <p>— Bana ne yapmak istiyorsanız yapabilirsiniz!</p>

  <p>— Bununla ne demek istiyorsun? diye sordu adam, senli benli konuşmakta direnerek.</p>

  <p>— Bilmem… Ne dediğimi bilmiyorum…</p>

  <p>— Sana ne istersem yapabileceğim demekle ne kastediyorsun?</p>

  <p>— Evet, yapabilirsiniz…</p>

  <p>— Ama benim istediğim –bu benim’i kendinden emin ve dolu dolu söylemişti– seni karım yapmak.</p>

  <p>Julia’nın ağzından bir çığlık çıktı ve iri iri açılmış, şaşkınlık saçan şahane gözleriyle, gülümseyen ve kendi kendine konuşan adama bakakaldı: “İspanya’nın en güzel kadınına sahip olacağım.”</p>

  <p>— Ne sanıyordun?…</p>

  <p>— Ben sandım ki… sandım ki…</p>

  <p>Ve yine göğsü boğucu gözyaşlarıyla parçalandı. Daha sonra dudaklarında, onun dudaklarını duyumsadı ve bir sesin ona:</p>

  <p>— Evet, karım, benim karım… benim… benim… Yasal karım, bu kuşkusuz! Yasa benim isteğimi onaylayacak! Ya da benim isteğim yasayı!</p>

  <p>— Evet… seninkini!</p>

  <p class="extract">Julia boyun eğmişti. Ve de düğün kararlaştırıldı.</p>

  <p>Bu sert ve içine kapalı adamda hem korkutan hem de karşı konamayan ne vardı? Üstelik en korkunç olanı, değişik tuhaf bir aşka zorluyordu onu. Çünkü Julia, milyonlarını ışıldatmak amacıyla en güzel kızlardan birisini karısı yapmak isteyen bu serüvenciyi sevmek istemiyordu; ama sevmek istemese de bir aşka teslim olmaya boyun eğdiğini duyumsuyordu. Bu, kibirli fatihe karşı kölenin yüreğinde tutuşacak bir aşk gibiydi. Hayır onu satın almamıştı! Onu elde etmişti.</p>

  <p>“Ama o,” diyordu kendi kendine Julia, “gerçekten beni seviyor mu? Seviyor mu beni? Beni? Onun her zaman dediği gibi. Nasıl da söylüyor bunu! Ben sözcüğünü nasıl da söylüyor! Beni seviyor mu, yoksa yalnızca güzelliğimle dikkati çekmek mi istiyor? Onun için yalnızca çok pahalı ve çok az bulunan bir süs eşyası mı olacağım? Gerçekten bana âşık olacak mı? Kısa sürede benim büyümü kanıksayacak mı? Ne olursa olsun, benim kocam olacak ve bu berbat evden kurtulduğumu, babamdan kurtulduğumu göreceğim. Çünkü artık bizimle birlikte yaşamayacak, hayır. Zavallı anneme küfretsin, kadın hizmetçilerle kırıştırsın diye ona bir aylık bağlarız. Yeniden borçlanmasının önüne geçeriz. Ben de varsıl, çok varsıl, korkunç derecede varsıl olacağım!”</p>

  <p>Ancak bütün bunlar onu hiç de tatmin etmiyordu. Renada’lıların onu kıskandıklarını ve korkunç şansından ve güzelliğinden olabildiğince yararlandığından söz ettiklerini biliyordu. Ama, bu adam onu seviyor muydu? Gerçekten seviyor muydu? “Onun aşkını elde etmeliyim!” diyordu kendi kendine. “Beni gerçekten sevmeli; beni sevmezse karısı olamam, yoksa bu, satılmanın en kötü biçimi demek olur. Peki, ben onu seviyor muyum?” Üstelik karşısındayken kendini onun egemenliği altındaymış gibi duyumsuyordu ve bu sırada ruhunun iyice derinliklerinden fırlayan gizemli bir ses ona: “O bir erkek!” diyordu. Alejandro her “ben” dedikçe Julia titriyordu. Başka bir şey olduğunu sanmasına ya da ne olduğunu bilmemesine karşın aşktan titriyordu.</p>

  <p class="extract">Evlendiler ve kent merkezinde yaşamaya başladılar. Serveti sayesinde Alejandro’nun çok sayıda, fakat biraz tuhaf arkadaşları ve ilişkileri vardı. Aralarında onurlu soyluların, hiç de eksik olmayan sık sık eve gelenlerin, kocasının sağlam ipotek karşılığı borç verdiği insanlar olabileceğini düşünüyordu Julia. Ama onun ne iş yaptığını bilmiyordu, o da karısına hiçbir şeyden söz etmiyordu. Hiçbir eksiği yoktu Julia’nın, en ufak istekleri bile karşılanıyordu; ama en çok gereksinme duyduğu bir eksiği vardı. Boyunduruğu altında olduğunu duyumsadığı bu adama karşı bir aşk söz kosunu değildi henüz ve böyle bir aşkın kuşkulu olmasına karşın nasıl da büyülemişti onu. “Beni seviyor mu, sevmiyor mu?” diye soruyordu kendi kendine. “Bana karşı pek sevecen, kimi zaman dediğim dedik bir adam olsa da çok saygı gösteriyor; hatta pohpohluyor ama beni seviyor mu?” Bu adama aşktan, sevgiden söz etmenin bir yararı yoktu.</p>

  <p>— Yalnızca aptal insanlar böyle şeylerden söz ederler, derdi her zaman Alejandro. Büyüleyici… şirin… güzel… sevgili… Ben mi söyleyeceğim bunları? Ben bu sözcükleri ha? Bu sözcükler ve ben… Ben öyle mi? Bu laflar romanlarda olur. Roman okumaktan hoşlandığını biliyorum zaten.</p>

  <p>— Hâlâ hoşuma gidiyor.</p>

  <p>— Öyleyse ne kadar istersen oku. Dinle bak, eğer çok istiyorsan büyük evin yanındaki arsaya bir kitaplık yaptırır ve içini de Adem’den günümüze dek yazılmış bütün romanlarla doldururum.</p>

  <p>— Neler de söylüyorsun sen!..</p>

  <p class="extract">Alejandro olabildiğince sade ve alçakgönüllüce giyiniyordu. Bu, yalnızca giysileri sayesinde fark edilmemesi için değildi, halktan biri gibi görünmesi içindi. Üstündekilerden hoşlandığı için giysi değiştirmek zoruna da gidiyordu. Giysisini ilk kez giydiği gün eski görünmesi için duvarlara sürtünüyordu sanki. Buna karşılık onun, karısının, doğal güzelliğini daha çok ortaya çıkaracak biçimde olabildiğince şık giyinmesinde diretiyordu. Para harcamakta hiç de cimri değildi ama özellikle büyük bir zevkle harcadığı para, kadın ve erkek modacıların faturaları, Julia’sı için aldığı üst baş içindi.</p>

  <p>Julia’yı yanında götürmekten ve onunla kendisi arasındaki giyim ve davranış farkının görülmesinden zevk alırdı. Yabancıların karısına bakakalmaları hoşuna gidiyordu ve kimi zaman da Julia şuh davranışlarıyla bakışları üzerine çektiğinde ayrımında olmuyordu ya da ayrımında olmuyormuş gibi yapıyordu. Ona şehvetle bakanlara da: “Hoşunuza gidiyor, değil mi? Kuşkusuz benim de hoşuma gidiyor ama o benim, yalnızca benim; kudurun bakalım!…” der gibiydi. Ve bu duygunun ayrımına varan Julia, “bu adam beni seviyor mu, sevmiyor mu?” diye kendi kendine soruyordu. Çünkü her zaman onu, işte o erkek gibi, kendi erkeği gibi düşünüyordu. Ya da daha doğrusu ait olduğu erkekti, efendisiydi. Ve yavaş yavaş onda bir harem cariyesi ruhu, gözde cariye, tek cariye ruhu oluşmaya başladı; ama sonuçta köle ruhu.</p>

  <p>Aralarındaki içtenliğe gelince, hiç yoktu. Kocası beyefendiyi neyin ilgilendirebileceğini düşünmüyordu. Bir kez ailesi hakkında soru sormak yürekliliğini gösterdi.</p>

  <p>— Aile mi? dedi Alejandro. Bugün senden başka ailem yok benim, umurumda da değil. Benim ailem, ben ve benim olan sen.</p>

  <p>— Ama annen, baban?</p>

  <p>— Onların hiç olmadığını düşün. Benim ailem benimle başlıyor. Kendi başıma olmuşum ben.</p>

  <p>— Sana bir şey daha sormak istiyorum Alejandro, ama cesaret edemiyorum…</p>

  <p>— Niçin cesaret edemiyorsun? Seni yiyecek miyim? Bana söylediğin herhangi bir şey için sana hiç kızdım mı?</p>

  <p>— Yo, hiçbir zaman, bundan yakınıyor değilim…</p>

  <p>— Öyleyse daha ne var ki!..</p>

  <p>— Hayır, yakındığım yok, ama…</p>

  <p>— Pekâlâ, sor ne soracaksan, bitsin bu iş.</p>

  <p>— Yok, yok sormuyorum.</p>

  <p>— Sor!</p>

  <p>Bunu öyle bir belirgin bencillikle söyledi ki, Julia, hem korkudan hem de boynu bükük cariyelere özgü aşkından titredi ve ona:</p>

  <p>— Peki öyleyse söyle bana, dedi, sen dul musun?</p>

  <p>Kaşları alnında bir an çatılır gibi olan Alejandro ve yanıtladı:</p>

  <p>— Evet, dulum.</p>

  <p>— Peki ilk karın?</p>

  <p>— Sana bir şey anlattılar demek…</p>

  <p>— Hayır ama…</p>

  <p>— Sana bir şey anlatmışlar, söyle.</p>

  <p>— Evet, bir şeyler duydum…</p>

  <p>— Sen de inandın mı?</p>

  <p>— Hayır… inanmadım.</p>

  <p>— Kuşkusuz, inanmamalıydın, inanmaman gerekirdi.</p>

  <p>— Hayır, inanmadım.</p>

  <p>— Doğal olan da bu. Senin beni sevdiğin gibi beni seven, senin kadar benim olabilen kimse bu palavralara inanamaz.</p>

  <p>— Kuşkusuz seni seviyorum… ve bunu söylerken karşılıklı sevgi itiraflarına yol açacağını umuyordu.</p>

  <p>— Pekâlâ, duygu yüklü roman tümcelerinden hoşlanmadığımı sana söylemiştim. Ne denli az konuşulursa o denli çok sever insanlar birbirini.</p>

  <p>Ve bir süre durakladıktan sonra sürdürdü konuşmasını:</p>

  <p>— Daha delikanlıyken, Meksika’da çok çok zengin, benden büyük, yaşlı bir milyoner kadınla evlendiğimi, beni mirasçısı yapmaya zorladığımı ve sonra onu öldürdüğümü söylemişlerdir sana. Bunları söylediler, değil mi?</p>

  <p>— Evet, bunları söylediler.</p>

  <p>— Sen de inandın mı?</p>

  <p>— Hayır, hayır inanmadım. Senin karını öldürebileceğine inanamam.</p>

  <p>— Benim hakımda sandığımdan daha iyi düşüncelerin olduğunu görüyorum. Karımı, benim olan bir şeyi nasıl öldürebilirim?</p>

  <p>Bunu işitince zavallı Julia’yı titreten neydi? Julia korku kaynağının ayrımına varamadı; ama kocasının ilk karısı için kullandığı şey sözcüğü korkutmuştu onu.</p>

  <p>— Salt bir aptallık olurdu bu, diye sürdürdü konuşmasını Alejandro. Ne için? Mirasına konmak için mi? Ama aynı bugünkü gibi onun mirasından o zaman da yararlanıyordum. İnsanın kendi karısını öldürmesi! İnsanın kendi karısını öldürmesi için hiçbir neden yok ki!</p>

  <p>— Buna karşın karılarını öldüren kocalar da var, demek yürekliliğini gösterebildi Julia.</p>

  <p>— Niçin?</p>

  <p>— Kıskançlıktan ya da kendilerini aldattıkları için…</p>

  <p>— Hah! Hah! Ha! Kıskançlık aptalların işi. Yalnızca aptallar kıskanç olabilirler. Çünkü yalnızca aptalları karıları aldatabilir. Ama beni? Karım beni aldatamaz. O kadın beni aldatmadı, sen de aldatamazsın.</p>

  <p>— Böyle konuşma. Başka şeylerden söz edelim.</p>

  <p>— Niçin?</p>

  <p>— Senin böyle konuştuğunu duymak bana acı veriyor. Düşlerimde bile seni aldatmak aklımdan geçmez!..</p>

  <p>— Biliyorum, söylemesen de biliyorum bunu; beni hiç aldatmayacağını biliyorum.</p>

  <p>— Kuşkusuz!</p>

  <p>— Beni aldatamazsın. Beni? Karım? Olanaksız! Ötekine, ilk karıma gelince ben onu öldürmedim, kendisi öldü.</p>

  <p>Alejandro’nun karısıyla en çok konuştuğu günlerden birisiydi bu. Julia titreyerek düşüncelere dalıp gitti. Bu adam kendisini seviyor muydu, sevmiyor muydu?</p>

  <p class="extract">Zavallı Julia! Yeni yuvası korkunçtu; baba evi kadar korkunçtu. Özgürdü, salt özgürdü; orada aklına gelen her şeyi yapabiliyordu, giriyordu, çıkıyordu, arkadaşlarını, hatta isterse erkek arkadaşlarını da çağırabiliyordu. Ama efendisi, Senyoru kendisini seviyor muydu, yoksa sevmiyor muydu? Erkeğin aşkı ile ilgili kuşku onu, o kapısı ardına kadar açık, yaldızlı, şahane balkabağının içine hapsediyordu.</p>

  <p>Kocası olan o senyordan gebe kaldığını öğrenince, yeni doğan bir güneş ışığı, köle ruhunun fırtınalı karanlıklarına daldı. “Beni sevip sevmediğini şimdi anlayacağım,” dedi kendi kendine.</p>

  <p>Müjdeli haberi kocasına bildirince adam haykırdı:</p>

  <p>— Bekliyordum bunu. Artık bir veliahtım var, başka bir erkek, benim gibi bir erkek yapabileceğim bir veliahtım var. Bunu bekliyordum.</p>

  <p>— Peki ya olmasaydı? diye sordu Julia.</p>

  <p>— Olanaksız! Olmalıydı. Benim bir oğlum olmalıydı, benim!</p>

  <p>— Ama evlenip de çocukları olmayan pek çok insan var.</p>

  <p>— Başkaları olabilir. Ama benim hayır! Benim bir çocuğum olmalıydı.</p>

  <p>— Peki ama niçin?</p>

  <p>— Çünkü bana bir çocuk vermemezlik edemezsin.</p>

  <p>Sonunda çocuk doğdu; ama baba öylesine içine kapanık olmayı hâlâ sürdürüyordu. Yalnızca, çocuğu annesinin büyütmesine karşı çıktı.</p>

  <p>— Hayır, bunun için sağlıklı ve güçlü olduğundan kuşkum yok; ama çocuklarını büyüten anneler çok yıpranıyorlar, ben de senin yıpranmanı istemiyorum; olabildiğince uzun süre genç kalmanı istiyorum.</p>

  <p>Ama ancak doktor, Julia’nın, yıpranmak yerine oğlunu büyütürken kazançlı çıkacağına ve güzelliğinin daha bir olgunluğa kavuşacağına güvence verince boyun eğdi.</p>

  <p>Baba oğlunu öpmeyi yadsıyordu. “Bu öpücükler çocuğu rahatsız etmekten başka işe yaramaz,” derdi. Bir gün çocuğu kollarına aldı ve bakakaldı.</p>

  <p>— Bir kez bana ailemi sormamış mıydın? diye sordu bir gün Alejandro karısına. İşte burada. Artık bir ailem var ve de işimi sürdürecek bir veliahtım. Julia’nın, kocasına ne iş yaptığını sormak geçti aklından ama bunu yapamadı. “Benim işim! Bu adamın işi ne olabilir ki?” Aynı sözleri daha önce de duymuştu.</p>

  <p class="extract">Eve en sık gelenler arasında Bordaviella Kontu ve karısı vardı, özellikle de Alejandro ile iş ilişkileri olan ve kendisine büyük miktarlarda borç verdiği kont vardı. Kont satranca pek merak sarmış olan Julia ile bu oyunu oynamak ve tefecisinin karısı olan oyun arkadaşının tüm içtenliği sayesinde kendi evindeki mutsuzluklarını hafifletmek için gelirdi. Öyle alev alev olmasa da Bordaviella Kontu ile karısının yuvaları küçük bir cehennemdi. Kont ve Kontes hiç anlaşamıyorlar ve birbirlerini sevmiyorlardı. Her biri kendi havasındaydı: Kontes, skandal yaratan dedikodulara konu oluyordu. Her zaman onunla ilgili bir soru dolaşıyordu: “Bordaviella Kontu kiminle satranç oynuyor?” Zavallı Kont satranç partisi yapmak ve başkasının mutsuzluğunu arayarak kendi mutsuzluğuna bir avuntu bulmak için güzel Julia’nın evine gidiyordu.</p>

  <p>— O Kont bugün de gelmiş olmalı, değil mi? diye sordu Alejandro karısına.</p>

  <p>— O Kont… o Kont… Hangi Kont?</p>

  <p>— O işte! Yalnızca tek bir kont, tek bir marki, tek bir dük var . Ya da benim için hepsi bir, tek bir insanmış gibi.</p>

  <p>— Ya, evet geldi!</p>

  <p>— Sevindim, seni eğlendiriyor. Zavallı aptal adam ancak bu işe yarar.</p>

  <p>— Ama bana zeki ve kültürlü gibi geliyor, çok iyi eğitilmiş ve çok sevecen…</p>

  <p>— Evet, o da roman okuyanlardan. Ama sonuç olarak seni eğlendiriyor ya…</p>

  <p>— Ama çok mutsuz.</p>

  <p>— Püff; kendi suçu!</p>

  <p>— Niçin?</p>

  <p>— Çok budala olduğu için. Başına gelenler çok doğal. Karısının, Kont gibi bir mendeburu aldatması çok doğal. Hele bu adam bir erkek değilse! Bilmiyorum nasıl oldu da böyle birisiyle evlendi. Kuşkusuz onunla değil, ünüyle evlenmiştir. Bir kadının bu zavallı adama yaptığı bana yapılsa!..</p>

  <p>Julia kocasına bakakaldı ve hemen, ne söylediğinin ayrımına varmadan haykırdı:</p>

  <p>— Ya sana böyle bir şey yapılsaydı? Onun karşısına çıkan kadın gibi bir kadın çıksaydı karşına?</p>

  <p>— Saçmalık, dedi Alejandro ve gülmeye başladı. Yaşamımızı kitapların tuzuyla mı tatlandırmak istiyorsun? Eğer beni kıskandırarak denemek istiyorsan yanılıyorsun. Ben öyle erkeklerden değilim! O kadınlarla ne işim var benim? Benim ha? Bordaviella budalasıyla dalga geçerek eğlenmene bak.</p>

  <p>— Ama bu adamın kıskançlık duymadığı gerçek mi? diyordu kendi kendine Julia. “Kontun gelip çevremde dolaşmasına ve bana kur yapmasına aldırmaması gerçek olabilir mi? Benim sadakatime ve sevgime bu denli güveniyor mu? Benim üzerimdeki gücüne mi güveniyor? İlgisizlik mi bu? Beni seviyor mu yoksa sevmiyor mu?” Ve öfkeden çıldırmaya başlıyordu. Efendisi, senyor kocası içini acıtıyordu.</p>

  <p>Zavallı kadın, sevgisinin mihenk taşı gibi kocasının kıskançlığını kışkırtmak için inatla uğraşıyordu, ama bir şey elde edemiyordu.</p>

  <p>— Benimle Kontlara gitmek ister misin?</p>

  <p>— Ne için?</p>

  <p>— Çaya!</p>

  <p>— Çaya mı? Karnım ağrımıyor ki! Çünkü bizim zamanımızda ve bizim ailede ancak birisinin karnı ağrıdığı zaman o pis su içilirdi. Sana afiyet olsun! Zavallı kontu teselli et biraz. Listedeki son sevgilisi ile Kontes de orada olacaktır. Yaşasın sosyete! Neyse sonuç olarak durum bu!</p>

  <p class="extract">Bu arada Kont, Julia’nın çevresinde dolaşıp duruyordu. Kadın arkadaşının acıma duygusunu harekete geçirmek için evdeki tatsızlıklardan üzülüyormuş gibi görünüyor ve bu acımayla Julia’yı aşka, yasak aşka sürüklüyor, bir yandan da onun ailevi durumunu bildiğini anıştırmaya çalışıyordu.</p>

  <p>— Evet, Julia, doğru; evim bir cehennem, gerçek bir cehennem ve bana acıdığınız gibi kendime acımamı da sağlıyorsunuz. Ah keşke daha önce tanışmış olsaydık! Ben mutsuzluğa düşmeden önce olabilseydi! Ve siz de…</p>

  <p>— Benim mutsuzluğuma mı demek istiyorsunuz?</p>

  <p>— Hayır, hayır, bunu söylemek istemiyorum… hayır!</p>

  <p>— O zaman ne demek istiyorsunuz, Kont?</p>

  <p>— O öteki adama, kocanıza varmadan önce…</p>

  <p>— O zaman benim hemen size varacağımı mı düşünüyorsunuz?</p>

  <p>— Ah kuşkusuz, kuşkusuz!..</p>

  <p>— Siz erkekler ne denli kendinizi beğenmişsiniz!</p>

  <p>— Kendini beğenmiş mi?</p>

  <p>— Evet, kendini beğenmiş. Kendinizi dayanılmaz sanıyorsunuz.</p>

  <p>— Ben… yo, yo!</p>

  <p>— Öyleyse kim?</p>

  <p>— Bunu söylememe izin verir misiniz, Julia?</p>

  <p>— Ne isterseniz söyleyin!</p>

  <p>— O zaman söyleyeyim! Dayanılmaz olan ben değilim, aşkım! Evet, aşkım!</p>

  <p>— Ama bu doğru bir açıklama mı, Senyor Kont? Üstelik benim namuslu, kocasına âşık, evli bir kadın olduğumu unutmayın.</p>

  <p>— Bu…</p>

  <p>— Yoksa bundan kuşku mu duyuyorsunuz? Evet, âşığım, duydunuz beni, kocama içtenlikle âşığım.</p>

  <p>— Ama o…</p>

  <p>— Ne? O da ne? Onun beni sevmediğini kim söyledi size?</p>

  <p>— Bizzat kendiniz!</p>

  <p>— Ben mi? Alejandro’nun beni sevmediğini ne zaman söyledim size? Ne zaman?</p>

  <p>— Bakışlarınızla, hareketlerinizle, davranışınızla söylediniz bunu bana.</p>

  <p>— Nerdeyse sizi bana âşık olmaya sürükleyenin ben olduğumu söyleyeceksiniz!.. Bakın Senyor Kont. Bu evime son kez gelişiniz olacak!</p>

  <p>— Tanrı aşkına, Julia!</p>

  <p>— Son kez, dedim!</p>

  <p>— Tanrım, hiç ses çıkarmadan sizi seyretmeme, size bakarken içime akıttığım gözyaşlarımı silmeme izin verin!..</p>

  <p>— Ne hoş, ne hoş!</p>

  <p>— Söylediklerim sizi öfkelendirmişe benziyor…</p>

  <p>— Benziyor mu? Beni öfkelendirdiniz!</p>

  <p>— Sizi öfkelendirebilir miyim yani?</p>

  <p>— Senyor Kont!..</p>

  <p>— Size söylediğim ve sizi öfkelendiren şey, ben karımı almadan, siz de kocanıza varmadan önce tanışmış olsaydık, bugün sizi nasıl seviyorsam aynı çılgınlıkla sevecek olmamdı… Yüreğimi size açmama izin verin! Bugün nasıl seviyorsam aynı çılgınlıkla severdim sizi ve kendi aşkımla sizin aşkınızı elde ederdim. Yüreklilikle değil, hayır; liyakatımla değil, sevgimin gücüyle elde ederdim. Julia, ben, kendi değerleriyle kadına boyun eğdirdiğini, kadını elde ettiğini sanan o erkeklerden değilim; kendileri sevmeden kadınların kendilerini sevmelerini isteyen erkeklerden değilim. Ben, bana gelince, zavallı bir soylu olan ben, o denli kibirli değilim.</p>

  <p>Julia zehri yavaş yavaş ve damla damla içiyordu.</p>

  <p>— Çünkü, diye sürdürdü Kont konuşmasını, sevme yetenekleri olmayan kimi erkekler vardır ama kendileri sevilsin isterler ve kendileriyle evlenen zavallı kadının koşulsuz sadakatine ve sevgisine hakları olduğuna inanırlar. Güzel bir kadını, güzelliği ile tanınmış bir kadını, yalnızca güzelliği için alan ve ehlileştirilmiş bir dişi aslanı yanlarında götürüyormuşçasına, “Benim dişi aslanım, bana nasıl boyun eğdi, görüyor musunuz?” diyerek şişinen erkekler de vardır. Bunun için insan dişi aslanını sever mi?</p>

  <p>— Sayın Kont… sayın Kont, öyle bir yere giriyorsunuz ki…</p>

  <p>O zaman Bordaviella Kontu ona biraz daha yaklaştı ve pırıl pırıl kahverengi saçlarının bukleleri arasında teninin o şahane pembe güzelliğini, kesik kesik soluğunun gıdıklamasını hemen hemen kulağının içindeymiş gibi duyumsatarak kadına fısıldadı:</p>

  <p>— Girdiğim yer, senin bilincin, Julia.</p>

  <p>Senin sözcüğü suçlu kulağı kızarttı.</p>

  <p>Julia’nın göğsü, denizin, karayel yaklaşırken dalgalandığı gibi dalgalanıyordu.</p>

  <p>— Evet, Julia, senin bilincine girmekteyim.</p>

  <p>— Bırakın beni, Tanrı aşkına! Sayın Kont, bırakın beni. Ya şimdi o gelecek olsa!..</p>

  <p>— Hayır, o gelmeyecek. Seninle ilgili hiçbir şey onun umurunda değil. Seni sevmediği için bizi böyle baş başa bırakıyor… Hayır, seni sevmiyor! Seni sevmiyor Julia, seni sevmiyor!</p>

  <p>— Onun bana sonsuz güveni var…</p>

  <p>— Sana mı? Yo yo! Kendisine güveni var. Kendisine kesin bir biçimde körü körüne güveniyor. Kendisi, bizzat kendisi, nasıl edindiğini bilmek istemediğim bir serveti olan Alejandro Gómez sanıyor ki hiçbir kadın onu aldatamaz. Beni küçümsüyor, bunu biliyorum…</p>

  <p>— Evet, sizi küçümsüyor…</p>

  <p>— Bunu biliyorum! Ama beni küçümsediği kadar seni de küçümsüyor…</p>

  <p>— Tanrım! Sayın Kont! Tanrı aşkına, beni öldüreceksiniz, susun!</p>

  <p>— Seni öldürecek olan o, o, kocan ve sen ilk de olmayacaksın!</p>

  <p>— Bu alçaklık, Sayın Kont, alçaklık bu! Kocam karısını öldürmedi! Artık gidin, gidin; gidin ve bir daha gelmeyin!</p>

  <p>— Gidiyorum ama yine geleceğim. Beni sen çağıracaksın!</p>

  <p>Ve yüreğini derinden yaralayıp gitmişti. “Bu adam haklı olmalı, diyordu. Öyle mi? Çünkü benim kendi kendime bile söylemek istemediğim bir şeyi açıkladı, Beni küçük gördüğü doğru mu acaba? Beni sevmediği gerçek mi?”</p>

  <p class="extract">Julia ile Bordaviella Kontu arasındaki ilişki kentte dedikodulara neden oldu. Alejandro’ya söylenenlerin ayrımında değildi ya da öyle görünüyordu. Arkadaşlarından birisi üstü kapalı olarak bu konuya dokunmak isteyince hemen susturdu onu: “Bana ne söyleyeceğinizi biliyorum, ama bırakın bunları. Bunlar sadece insanların yaydıkları dedikodu. Bana ne? Bana ne bunlardan? Bırakalım, romantik kadınlar oyalansınlar!” Biri olabilir mi? Bu korkak olabilir mi?</p>

  <p>Ama bir gün Cazino’da adamın biri boynuzla ilgili iki anlama gelen bir şaka yapacak oldu, Alejandro eline bir şişe alıp fırlattı ve adamın kafasını yardı. Büyük bir skandala neden oldu.</p>

  <p>— Bana ha? Bana bu tür şaka yapmak ha? dedi kendine özgü ölçülü sesiyle. Bunu anlamıyorum sanki… Salak insanlar arasında zavallı karımın romantik kaprisleri üzerine dolaşan bu saçmalıkları bilmiyorum sanki… Ve bu dedikoduları kökünden kesmeye hazırım…</p>

  <p>— Ama, öyle değil ki, Don Alejandro, demek yürekliliğini gösterdi.</p>

  <p>— Peki nasılmış? Nasılmış, söyle bana!</p>

  <p>— Bu dedikoduların nedenini kökünden kesmek gerek!</p>

  <p>— Ya! Kontun evime gelmesini yasaklayayım, öyle mi?</p>

  <p>— İyi olurdu!</p>

  <p>— Bu ancak dedikoduculara hak vermek olur. Üstelik ben bir zorba değilim. Ve eğer kusursuz ve su katılmamış bir salak olan o Kont karımı eğlendiriyorsa, sizi temin ederim ki, o zararsız, aptalın teki bir zamparadır… eğer bu kendini bir şey sanan adam karımı eğlendiriyorsa, öteki salaklar şunu bunu söyleyecekler diye zavallı karımı eğlenceden yoksun mu bırakayım? Bir bu eksikti!.. Ama bundan kendime bir çıkar mı sağlayacağım? Kendime? Beni tanımamışsınız!</p>

  <p>— Ama, Don Alejandro tevatürler…</p>

  <p>— Ben tevatürlerle değil, gerçeklerle yaşıyorum.</p>

  <p>Ertesi gün Alejandro’nun evine, hakarete uğrayan adam adına kefaretini ödemesini isteyen kelli felli iki bey geldi.</p>

  <p>— Ona söyleyin, dedi Alejandro, ona bakan doktorun ya da cerrahın faturasını yollasın bana, böylece zarar ziyanı neyse ödeyeyim.</p>

  <p>— Ama Don Alejandro…</p>

  <p>— O zaman ne istiyorsunuz?</p>

  <p>— Biz değil, hayır! Hakarete uğrayan bey, bir kefaret, kendisini tatmin edecek bir açıklama bekliyor…</p>

  <p>— Sizleri anlamıyorum… ya da anlamak istemiyorum!</p>

  <p>— Yoksa bir düello!</p>

  <p>— Çok iyi! Ne zaman isterse. Söyleyin ona ne zaman isterse. Ama bunun için sizin rahatsız olmanıza gerek yok. Tanık da istemez. Söyleyin ona, kafası yani yediği şişe darbesi, iyileşir iyileşmez bana bildirsin, nereye isterse gidelim, kapanalım ve kendi yumruklarımızla ve tekme tokat birbirimize girelim. Başka silah kabul etmiyorum. Ve sonra Alejandro Gómez kimmiş görecek.</p>

  <p>— Ama Don Alejandro siz bizimle alay ediyorsunuz! diye haykırdı tanıklardan birisi.</p>

  <p>— Hiç de değil! Sizler bir dünyadansınız, ben ise başka dünyadan. Sizlerin babalarınız tanınmış, aileleriniz soylu… Benim ise annemin babamın olmadığı, kendi oluşturduğum aileden başka ailem olmadığı söylenebilir. Ben bir hiçten geliyorum ve Gurur Yasasının o saçmalıklarını işitmek istemiyorum. Böylece bilgilendiniz. Tanıklar ayağa kalktılar, sonuç olarak güçlü bir milyoner ve geçmişi gizemli bir adamla karşı karşıya oldukları için tanıklardan birisi, belli bir sertlikle ama saygıyla haykırdı:</p>

  <p>— Öyleyse izin verin Don Alejandro Gómez, izin verin de söyleyeyim…</p>

  <p>— Ne isterseniz söyleyin; ama elimde başka bir şişe olduğu için sözlerinizi ölçerek konuşun.</p>

  <p>— Şu halde, Don Alejandro Gómez, dedi sesini yükselterek, siz bir şövalye değilsiniz!</p>

  <p>— Kuşkusuz değilim, birader, kuşkusuz değilim! Ben bir şövalye ha! Ne zamandan beri? Nereden? Ben eşekçi olarak yetiştirildim, şövalye olarak değil, birader. Babam olduğu söylenen adama azık götürmek için eşeğe bile binmezdim, yürüyerek, yaya olarak giderdim. Kuşkusuz şövalye değilim ben! Şövalyelik? Şövalyelik nerede ben nerede! Ben ha! Hadi… hadi…</p>

  <p>— Gidelim, dedi tanıklardan birisi ötekine, burada yapacak bir işimiz yok. Siz, Senyor Alejandro Gómez, bu utanç verici davranışınızın sonuçlarına katlanacaksınız.</p>

  <p>— Anlaşıldı, bekleyeceğim. Ona…. kafasını yardığım, ne dediğini bilmez o beyefendiye bildirin, bakın yineliyorum, doktorun faturasını yollamasını ve bundan böyle ağzından çıkan laflara dikkat etmesini söyleyin. Ve sizler, eğer bir gün bu arsız adama, şövalye gururundan yoksun bu yabanıl milyonere gereksinme duyarsanız –ki her şey olabilir– bana gelebilirsiniz, hizmet ettiğim ve hizmet etmekte olduğum öteki beyefendiler gibi sizlere de hizmet ederim.</p>

  <p>— İşte bu bağışlanamaz! Gidelim! diye haykırdı tanıklardan birisi.</p>

  <p>Ve çekip gittiler.</p>

  <p class="extract">O gece Don Alejandro, karısına, şişe fırlatışının öyküsünü, sonra da düello tanıklarıyla aralarında geçen görüşmeyi anlattı ve yiğitliğinin öyküsünü anlatırken zevkleniyordu. Julia onu dehşet içinde dinliyordu.</p>

  <p>— Ben şövalye ha? Ben şövalye? diye haykırdı Don Alejandro. Ben? Alejandro Gómez? Hiçbir zaman! Ben yalnızca bir erkeğim, ama tam bir erkeğim, yalnızca bir erkek!</p>

  <p>— Ya ben? diye sordu Julia, konuşmuş olmak için.</p>

  <p>— Sen mi? Tam bir kadın! Ve de roman okuyan bir kadın. O ise kontçuk, satranççı bir hiç, bir hiçten başka şey değil! Seni eğlendirecek, kadın düşkünü bir köpekten niçin yoksun bırakayım? Ya uzun tüylü küçük bir fino köpeği ya bir Ankara kedisi ya da minik bir maymun alsam, sen de onları okşayacak, hatta öpecek olsan, köpeği, kediyi ya da maymunu kaptığım gibi balkondan sokağa mı fırlatacağım? Ne güzel olurdu ya! Özellikle de yoldan geçen bir yayanın üzerine düşerse. İşte, o ufaklık Kont da aynı, bir fino, bir minik kedi ya da bir maymuncuk. Canın ne zaman isterse eğlen onunla!</p>

  <p>— Ama Alejandro, insanlar sana söylediklerinde haklılar… Bu adamın eve gelmesini yasaklamalısın…</p>

  <p>— Adam mı?</p>

  <p>— Pekâlâ. Bordaviella Kontu’nun eve gelmesine izin vermemelisin.</p>

  <p>— Sen izin verme! Eğer gelmesine sen izin vermemezlik edersen, bu, o lanet olasının senin gönlünü kaptığı anlamına gelir. Çünkü sen ona ilgi göstermeye başlamış olsaydın, kendini tehlikeden korumak için onu çoktan kovardın.</p>

  <p>— Peki ya ben ilgileniyorsam?…</p>

  <p>— Pekâlâ, pekâlâ!.. Aynı sorun! Beni kıskandırmak için yine bu sevme konusunu çıkardın. Beni ha? Be kadın, ötekiler gibi olmadığıma ne zaman inanacaksın?</p>

  <p>Julia kocasını gittikçe daha az anlar olmuştu; ama her kezinde boyunduruğu altına daha çok giriyor ve onun kendisini sevip sevmediğinden emin olmayı daha çok istiyordu. Alejandro ise karısının sadakatine güvenmesine karşın ya da Alejandro gibi tam bir erkeğin, bir kadın –kendi karısı– tarafından aldatılamayacağına göre şöyle diyordu kendi kendine: “Kent yaşamı ve roman okumak zavallı karımı altüst etti.” Daha sonra onu çiftliklerinden birisine götürmeye karar verdi.</p>

  <p>— Kısa süreli bir köy yaşamı sana çok iyi gelecek, dedi bir gün. Bu insanın sinirlerini düzeltir. Kuşkusuz pisipisin olmadan canının sıkılacağını düşünüyorsan bizimle kalması için Kontçuğu çağırabilirsin. Çünkü benim kıskanç olmadığımı ve sana, karıma güvendiğimi biliyorsun.</p>

  <p>Orada, çiftlikte zavallı Julia’nın kuruntuları daha da arttı. Canı çok, çok sıkılıyordu. Kocası kitap okumasına izin vermiyordu.</p>

  <p>— Daha kötü duruma düşmeden kitaplarından uzaklaştırmak ve nevrastenini kökten iyileştirmek amacıyla seni buraya getirdim.</p>

  <p>— Nevrastenim mi?</p>

  <p>— Kuşkusuz! Seninki bundan başka bir şey değil. Bunun suçlusu kitaplar.</p>

  <p>— Demek bir daha okumayacağım!</p>

  <p>— Yo, yo, o kadarını istemiyorum… Senden hiçbir şey istemiyorum. Yoksa ben bir zorba mıyım? Senden hiçbir şey istiyor muyum?</p>

  <p>— Hayır! Seni sevmemi bile istemiyorsun!</p>

  <p>— Kuşkusuz, bu istenemez! Üstelik beni sevdiğini ve başka birisini sevemeyeceğini biliyorum… Beni tanıdıktan ve sayemde bir erkeğin ne demek olduğunu anladıktan sonra, aklından geçirsen bile başkasını sevemezsin. Bundan eminim… Ama kitaplardaki şeylerden söz etmeyelim! Romanları sevmediğimi sana zaten söylemiştim. Bu romanlar, kontlarla çay içerken konuşulan deli saçması şeylerdir.</p>

  <p>Zavallı Julia’nın sıkıntısı, bir gün kocasının kaba saba ve hiç de güzel olmayan bir hizmetçi kadınla edepsizce ilişkiye girdiğini anlayınca daha da arttı. Ve bir gece, yemekten sonra ikisi başbaşayken kadın birdenbire:</p>

  <p>— Alejandro, dedi, Simona ile olan ilişkinden haberim yok sanma…</p>

  <p>— Ben de fazla saklamadım. Ama bunun önemi yok. Her gün baklava börek yenmez.</p>

  <p>— Ne demek istiyorsun?</p>

  <p>— Her gün için sen çok güzelsin.</p>

  <p>Kadın titredi. Kocası ilk kez ona, ağız dolusu söylüyordu: güzel. Ama gerçekten kendisini seviyor muydu?</p>

  <p>— Ama o yosmayla!.. dedi Julia, bir şey söylemiş olmak için.</p>

  <p>— Tam üstüne bastın. Pasaklılığına dek onda benim hoşuma giden bir şeyler var. Nerdeyse bir çöplükte büyütüldüğümü unutma ve arkadaşlarımdan birisinin söylediği gibi pisliğe düşkünlük var bende. Ve şimdi bu köylü ara yemeğinden sonra senin güzelliğini, kibarlığını ve zarafetini daha iyi değerlendireceğim.</p>

  <p>— Beni pohpohluyor musun yoksa küfür mü ediyorsun, anlamıyorum.</p>

  <p>— Peki! Nevrasteni işte! Ve tam da iyileşmek üzere olduğunu sanırken!..</p>

  <p>— Kuşkusuz, siz erkekler canınızın her istediğini yapabilirsiniz, karınızı aldatmak bile olsa…</p>

  <p>— Kim seni aldattı?</p>

  <p>— Sen!</p>

  <p>— Sen buna aldatmak mı diyorsun? Püf!.. Kitaplar, kitaplar! Simona umurumda bile değil, hiç…</p>

  <p>— Kuşkusuz! O senin için küçük bir köpek, minik bir kedi ya da maymun!</p>

  <p>— Bir maymun, çok doğru; yalnızca bir maymun! En çok da maymuna benzemesi! Sana söyledim, bir maymun. Ama bunun için sana kocalık yapmadım mı?</p>

  <p>— Bunun için sana karılık yapmadığımı mı söylemek istiyorsun…</p>

  <p>— Julia, bakıyorum da gittikçe akıllanıyorsun…</p>

  <p>— Kuşkusuz, her şey öğreniliyor!</p>

  <p>— Ama kuşkusuz benden öğreniyorsun, o kedicikten değil!</p>

  <p>— Kuşkusuz senden öğreniyorum!</p>

  <p>— Pekâlâ; bu köylü parçasının seni kıskandıracağını sanmıyorum… Sen kıskanacaksın ha? Sen? Benim karım? Hem de bu maymundan? Ona gelince, ona para veriyorum, işte alan memnun, satan memnun…</p>

  <p>— Kuşkusuz, insanın parası olunca…</p>

  <p>— Bu para ile çabucak evlenir ve bu parayla kocasına haybeden bir oğul getirir. Ve eğer çocuk da, tam bir erkek olan babasına benziyorsa nişanlı iki kat kazançlı çıkar.</p>

  <p>— Sus! Sus! Sus!</p>

  <p>Zavallı Julia ağlamaya başladı.</p>

  <p>— Çiftliğimin dedi, Alejandro kesin bir biçimde, senin nevrastenine iyi geleceğini sanıyordum. Daha da kötü olmamaya dikkat et!</p>

  <p>Bundan iki gün sonra kent merkezine döndüler.</p>

  <p class="extract">Julia da sıkıntılı yaşamına döndü, Bordaviella Kontu ise daha temkinli de olsa ziyaretlerine başladı. Julia da yeniden o öfkeli Julia olup çıkmıştı. Dostunun zehirli anıştırmalarına, ama özellikle de kocasının önünde yaptığı dostluk gösterilerine kulak kesilmeye başlamıştı. Kocası ise: “Yine çiftliğe dönüp seni tedavi ettirmek gerekecek,” demekle yetiniyordu.</p>

  <p>Bir gün öfkeden çılgına dönmüş olan Julia, kocasına:</p>

  <p>— Sen erkek değilsin, Alejandro, dedi, hayır, erkek değilsin sen.</p>

  <p>— Kim? Ben mi? Nedenmiş o?</p>

  <p>— Hayır, sen erkek değilsin, erkek değilsin sen!</p>

  <p>— Açıkla.</p>

  <p>— Beni sevmediğini ve hiç umrunda olmadığımı, sana göre oğlunun annesi bile olmadığımı; üstelik benimle yalnızca kibirlenmek, böbürlenmek, beni sergilemek, benim güzelliğimle övünmek için evlendiğini artık biliyorum ve…</p>

  <p>— Tamam, tamam, bunlar roman. Niçin erkek değilmişim ben?</p>

  <p>— Beni artık sevmediğini biliyorum…</p>

  <p>— Bu sevmek, sevmemek ve aşk masallarının ve bütün bu saçmalıkların kont çevrelerinin, danslı toplantıların konuşma konuları olduğunu yüz kere söyledim sana.</p>

  <p>— Beni sevmediğini biliyorum…</p>

  <p>— Peki, daha başka?…</p>

  <p>— Ama Kontun, pisipisi dediğin o adamın her an eve gelmesine izin vermen…</p>

  <p>— İzin veren sensin!</p>

  <p>— Benim sevgilimse niçin izin vermeyecekmişim? İşittin, sevgilim. Kedicik, benim sevgilim.</p>

  <p>Alejandro karısına bakıp aldırış etmeden kalakaldı. Adamın patlamasını bekleyen Julia daha da öfkelendi ve daha yüksek sesle bağırdı:</p>

  <p>— Peki ne oldu? Öteki kadın gibi şimdi beni de öldürecek misin?</p>

  <p>— Ne öteki karımı öldürdüğüm doğru ne de kediciğin senin sevgilin olduğu. Beni kışkırtmak için yalan söylüyorsun. Beni Otello yapmak istiyorsun. Ama benim evim tiyatro değil. Böyle sürdürürsen sonunda delirirsin ve seni kapatmamız gerekir.</p>

  <p>— Deli mi? Ben delireceğim ha?</p>

  <p>— Olup olacağı bu! Sonunda bir sevgilin olduğuna inanmak! Karım beni aldatabilirmiş gibi! Beni! Alejandro Gómez hiçbir zaman bir kedicik olamaz! O yalnızca erkek, tam bir erkek! Hayır, aradığın şeyi elde edemeyeceksin, Romanlarda, kont çevrelerinde, danslı çaylarda duyulan sözcükleri sana armağan etmemi sağlayamayacaksın. Evim, tiyatro değil.</p>

  <p>— Korkak! Korkak! Korkak! diye bağırdı Julia kendinden geçmiş olarak, korkak!</p>

  <p>— Burada önlem almam gerekecek, dedi kocası.</p>

  <p>Ve çekip gitti.</p>

  <p class="extract">Bu olaydan iki gün sonra ve karısını bu iki gün boyunca tutuklu bulundurduktan sonra Alejandro onu odasına çağırdı. Zavallı Julia gittikçe tükeniyordu. Odada Bordaviella Kontu ile başka iki senyor ve kocası onu bekliyorlardı.</p>

  <p>— Bak Julia, dedi kocası, korkunç bir dinginlikle. Bu iki senyor, benim isteğim üzerine seni iyileştirebilmemiz için durumunla ilgili bilgi almak üzere gelen iki ruh doktoru. Kafan pek yerinde değil ve düzeldiğin zaman bunu iyi anlayacaksın.</p>

  <p>— Sen ne yapıyorsun burada, Juan, diye sordu Julia Konta, kocasına aldırmadan.</p>

  <p>— Onu görüyor musunuz? diye sordu Alejandro, doktorlara dönerek. Hâlâ düş evreninde; sanıyor ki bu senyor…</p>

  <p>— Evet, benim sevgilim o! diyerek kocasının konuşmasını kesti. Hem de kendisi söylüyor.</p>

  <p>Kont yere bakıyordu.</p>

  <p>— Görüyorsunuz ya Sayın Kont, dedi Alejandro, Bordaviella Kontu’na. Deliliği hâlâ sürüyor. Çünkü onunla olamadınız, onunla olamadınız, karımla bu tür ilişkiler olanaksız.</p>

  <p>— Kuşkusuz olanaksız, diye haykırdı Kont.</p>

  <p>— Onu görüyorsunuz! diye ekledi Alejandro bir kez daha doktorlara dönerken.</p>

  <p>— Ama nasıl olur! diye bağırdı Julia, Sen, sen Juan, sen, benim sevgilim, benimle olduğunu nasıl yadsıyabilirsin?</p>

  <p>Kont, Alejandro’nun soğuk bakışları altında titriyordu:</p>

  <p>— Rahat olun, Senyora dedi, kendinize gelin. Bunların hiçbirisinin doğru olmadığını biliyorsunuz. Bu eve, kocanızın olduğu kadar sizin de dostunuz olarak geliyorsam Senyora, Bordaviella Kontu olarak, böyle bir dostun hiçbir zaman gururunu kırmayacağımı da biliyorsunuz….</p>

  <p>— Nasıl benim mi? diye lafa karıştı Alejandro, benim mi? Benim mi? Alejandro Gómez’in ha? Hiç kimse benim gururumu kıramaz, ne de karım beni aldatabilir. Görüyorsunuz beyler, zavallı deli…</p>

  <p>— Yoksa sen de mi, Juan? Sen de ha pisipisi, diye bağırdı kadın. Korkak! Korkak! Kocam seni tehdit etti, korkudan, korkudan, korkak, korkak, korkak, doğruyu söylemek yürekliliğini gösteremiyorsun ve bana deli denilsin diye bu alçakça oyuna katılıyorsun! Korkak. Korkak, rezil! Sen de kocam gibi…</p>

  <p>— Görüyor musunuz beyler, dedi Alejandro doktorlara. Zavallı Julia sinir krizi geçirdi ve bitkin kalakaldı.</p>

  <p>— Pekâlâ beyim, dedi Alejandro Kont’a dönerek, biz gidelim ve bu iki uzman beyi zavallı karımla baş başa bırakalım da muayenelerini tamamlasınlar.</p>

  <p>Kont Alejandro’nun peşinden gitti. Odadan çıkınca ona:</p>

  <p>— Bilmeniz gereken, ya karım delirdi ya sizi böyle kuruyor ya da beyninin tıpası attı. Seçimi siz yapın.</p>

  <p>— Benim yapmam gereken, sizinle başka bir hesabım kalmaması için size olan borcumu ödemek.</p>

  <p>— Hayır; yapmanız gereken dilinizi tutmanız. Karımın kesin olarak deli olduğunda, sizin de salağın birisi olduğunuzda anlaşalım. Tamam! …ve ona bir tabanca gösterdi.</p>

  <p>Biraz sonra doktorlar aralarında konuşarak Alejandro’nun odasından çıktılar:</p>

  <p>— Korkunç bir trajedi bu. Peki ne yapacağız?</p>

  <p>— Kadının deli olduğunu bildirmekten başka çaremiz var mı? Yoksa, adam hem kadını hem de o zavallı Kontu öldürür.</p>

  <p>— Peki ama meslek ahlakımız?</p>

  <p>— Burada ahlak daha büyük bir cinayeti önlemektir.</p>

  <p>— Onun, Alejandro’nun deli olduğunu bildirmek daha doğru olmaz mı?</p>

  <p>— Hayır, o deli değil, başka bir şey.</p>

  <p>— Kendisinin dediği gibi erkekten, tam bir erkekten başka bir şey değil.</p>

  <p>— Zavallı kadın! Bunu duyunca ne kadar üzülecek! Benim korktuğum, sonunda onun gerçekten delirmesi.</p>

  <p>— Deli olduğunu bildirmekle belki de kurtaracağız onu. En azından bu evden uzaklaşabilir.</p>

  <p>Gerçekten, onun delirdiğini açıkladılar. Ve de bu açıklamayla kocası kadını akıl hastalıkları hastanesine yatırdı.</p>

  <p class="extract">Akıl hastalıkları hastanesine kapatıldığını gören zavallı Julia’nın ruhunu, yıldızsız, karanlık, korkunç ve soğuk bir gece bastırdı. Tek tesellisi, küçük oğlunu görmesi için her gün hastaneye getirmelerine izin verilmesi oldu. Çocuğunu kollarının arasına alıyor, ufacık yüzünü gözyaşlarına boğuyordu. Zavallı çocuk da nedenini bilmeden ağlıyordu.</p>

  <p>— Ah oğlum! Oğlum! diyordu ona. Babanın kanını senden boşaltabilsem!.. Çünkü senin baban!..</p>

  <p>Ve yalnız kalınca zavallı kadın kendisini deliliğin kıyısında duyumsuyor, kendi kendine konuşuyordu: “Sonunda burada delirip, o alçak kontla olan ilişkimin yalnızca bir düş ve sanrı olduğuna mı inanacağım yoksa? Korkak, evet korkak, rezil! Beni böyle bırakıp gitmek ha? Beni burada bırakıp gidiyor. Beni buraya tıkmalarına izin veriyor! Kedicik, evet kedicik! Kocam haklı. Peki ama o, Alejandro niçin bizi öldürmedi? Öldürmez! Daha korkunç bir öç almak için! O rezil kediyi öldürecek!.. Hayır, onu aşağılayacak, yalan söyletecek ve beni terk ettirecek. Kocamın önünde titriyordu, onun önünde titriyordu. Ah, kocam tam bir erkek olduğu için! Peki beni niçin öldürmedi? Otello olsa beni öldürürdü! Ama Alejandro, Otello değil, Otello gibi kaba değil. Otello gözüpek bir Mağripli ama pek zeki değil. Alejandro’ya gelince… Alejandro’nun köylülere özgü melun kibrinin hizmetinde çalışan güçlü bir zekâsı var. Hayır, bu adam ilk karısını öldürmek zorunda kalmadı; ölmesine neden oldu. Kadın onun önünde korkudan ölmüştür. “Peki beni seviyor mu?”</p>

  <p>Ve orada, psikiyatri kliniğinde, sıkıntılı ikilemiyle bir kez daha yüreğini ve kafasını sorgulamaya başladı: “Beni seviyor mu yoksa sevmiyor mu?” Sonra da kendi kendine yanıtlıyordu: “Ben, evet onu seviyorum! Hem de körü körüne!”</p>

  <p>Ve gerçekten delirmek korkusuyla iyileşmiş gibi yaptı, Bordaviella Kontu’yla olan ilişkisinin hayali olduğuna güvence vermeye başladı. Bu durumu kocasına bildirdiler.</p>

  <p>Bir gün Julia’yı kocasının beklediği konuşma odasına çağırdılar. İçeri girer girmez hıçkırarak diz çöküp ayaklarına kapandı:</p>

  <p>— Bağışla beni, Alejandro, bağışla beni!</p>

  <p>— Kalk ayağa kadın, dedi ve kaldırdı karısını.</p>

  <p>— Bağışla beni!</p>

  <p>— Seni bağışlamak mı? Peki niçin? Artık iyileştiğini… sanrılar görmez olduğunu bana söylemiş olsalardı…</p>

  <p>Julia, kocasının insanı delip geçen o soğuk bakışlarına korkuyla baktı. Korkuyla ve çılgınca bir aşkla. Daha az kör olmayan bir korkuyla karışık kör bir aşktı bu.</p>

  <p>— Evet haklısın Alejandro, haklısın; çıldırdım ben, kesin çıldırdım. Ve seni kıskandırmak için, yalnızca seni kıskandırmak için o şeyleri uydurdum. Hepsi yalandı. Seni nasıl aldatabilirdim? Ben? Seni ha? Seni? Bana şimdi inanıyor musun?</p>

  <p>— Bir kezinde, Julia dedi kocası, buz gibi bir sesle, sen, ilk karımı öldürdüğümün doğru olup olmadığını sormuştun bana, ben de sana yanıt olarak buna inanıp inanmadığını sormuştum. Peki sen bana ne demiştin?</p>

  <p>— Buna inanmadığımı ve inanamayacağımı söylemiştim!</p>

  <p>— Öyleyse şimdi, sana hiç inanmadığımı, o kediyle ilişki kurduğuna hiçbir zaman inanmadığımı söylüyorum. Bu yeter mi sana?</p>

  <p>Julia çıldırmak üzere olduğunu duyumsayarak titriyordu; içiçe girmiş korku ve aşk çılgınlığını duyumsayarak.</p>

  <p>— Peki şimdi, diye ekledi zavallı kadın kocasını kucaklayıp kulağına fısıldayarak, şimdi Alejandro, söyle bana, seviyor musun beni?</p>

  <p>Ve işte o zaman zavallı kadın, kocası Alejandro’da daha önce hiç görmediği bir şey gördü; zengin adamın kıskançça mühürleyip sakladığı korkunç ve gizli ruhunun derinliklerini keşfetti. Fırtınalı havadaki bir şimşek ışığı yüzeyini ışıldatarak o ruhun karanlık, siyah gölünü bir an aydınlatıyormuş gibi oldu. O adamın bıçak gibi keskin ve soğuk gözlerinden iki damla gözyaşı döküldüğünü gördü.</p>

  <p>Ve haykırdı:</p>

  <p>— Sanki seni sevmedim mi kızım, sanki seni sevmedim mi kızım! Tüm ruhumla, tüm kanımla, tüm benliğimle; kendimden daha çok! Hayır, başlangıçta, evlendiğimizde sevmiyordum. Ama şimdi? Şimdi seviyorum. Körcesine, çılgıncasına. Senin benim olmandan daha çok, ben seninim.</p>

  <p>Ve çılgın gibi, hayvansı, coşkulu, kızgın bir öfkeyle onu öperken kekeledi: “Julia! Julia! Tanrıçam benim! Benim her şeyim!”</p>

  <p>Julia, kocasının ruhunu çırılçıplak görünce yine çıldırdığını sandı.</p>

  <p>— Şimdi ölmek isterdim, Alejandro, diye fısıldadı kulağına, başını omzuna dayayarak.</p>

  <p>Bu sözler üzerine adam, bir düşten uyanıp kendine geliyormuş gibi oldu; şimdi bir kez daha o soğuk ve kesici gözleri, o iki gözyaşı damlasını yutmuş gibi konuştu:</p>

  <p>— Böyle bir şey hiç olmadı, değil mi Julia? Artık biliyorsun; ama söylediğimi söylememiş olayım… Unut bunu!</p>

  <p>— Unutmak mı?</p>

  <p>— Pekâlâ, kendine sakla ve bunu duymamışsın gibi yap!</p>

  <p>— Susacağım…</p>

  <p>— Kendi kendineyken de sus!</p>

  <p>— Susacağım; ama…</p>

  <p>— Yeter!</p>

  <p>— Ama Tanrı aşkına, Alejandro, bir an beni bırak, yalnızca bir an… Beni ben olduğum için mi seviyorsun, yoksa senin bir şeyinmişim gibi mi?</p>

  <p>— Bunu unutman gerektiğini söyledim sana. Artık ısrar etme, çünkü eğer ısrar edersen seni burada bırakırım. Seni çıkarmaya geldim; ama iyileşmiş olarak çıkman gerekir.</p>

  <p>— Kuşkusuz iyiyim! dedi kadın tüm gücüyle.</p>

  <p>Ve Alejandro karısını evlerine götürdü.</p>

  <p class="extract">Julia, Ruh Hastalıkları Hastanesi’nden çıktıktan birkaç gün sonra Bordaviella Kontu, Alejandro’dan evlerine yemeğe gelmesi için bir çağrı değil, emir aldı.</p>

  <p class="extract">“Sayın Kont, bildiğiniz gibi diyordu mektubunda, karım Ruh Hastalıkları Hastanesi’nden tam iyileşmiş olarak taburcu oldu; zavallıcık bunalım döneminde, sizin gibi mükemmel bir beyefendinin alçaklık yapabileceğini sanarak, onur kırmak amacıyla olmasa bile, size çok sert bir biçimde hakarette bulundu, benim aracılığımla sizin gibi bir beyefendiye onur borcunu ödeyebilmek için, öbür gün, perşembe günü yemekte bize eşlik etmenizi rica ediyorum. Karım rica ediyor, ben ise emrediyorum. Çünkü bu özrü ve açıklamaları kabul etmek için gelmeyecek olursanız, bunun sonuçlarına katlanacaksınız. Ve siz bunun neye mal olabileceğini biliyorsunuz.</p>

  <p class="right">Alejandro Gómez”</p>

  <p class="extract">Bordaviella Kontu eve sapsarı, titreye titreye ve bitkin bir durumda geldi. Yemek hüzünlü bir havada konuşarak geçti. Alejandro’nun –uşakların önünde– en kaba, en yabanıl şakaları arasında, ağza alınmadık çapkınlık öyküleri de anlatıldı. Julia da masadaydı. Tatlılar yenildikten sonra Alejandro uşağa dönerek, “Çay getir,” dedi.</p>

  <p>— Çay mı? diyecek oldu Kont.</p>

  <p>— Evet Sayın Kont, dedi ona, evin beyi. Karnım ağrıdığı için değil, havaya girmek için. Beyefendiler arasındaki özür dilemelerde çay işe yarıyor.</p>

  <p>Sonra uşağa dönüp, “Çekil sen,” dedi.</p>

  <p>Üçü yalnız kaldı. Kont titriyordu. Çayını yudumlamak yürekliliğini bile gösteremedi.</p>

  <p>— Önce bana servis yap, Julia, dedi kocası. Sayın Kont, önce ben içeyim ki bizim evde herşeyin güvenle yenilip içildiğini göresiniz.</p>

  <p>— Ama ben…</p>

  <p>— Hayır Kont, bir beyefendi ya da daha az saygıdeğer birisi olmasam da henüz bu duruma düşmedim. Şimdi de karım size birkaç açıklama yapacak.</p>

  <p>Alejandro, Julia’ya baktı ve Julia da olağanüstü bir sesle yavaş yavaş konuşmaya başladı. Çok çok güzeldi. Gözleri şimşek gibi pırıl pırıldı. Sözcükleri soğuk ve ağırdı ama bunların altında yiyip bitiren bir ateşin yandığı anlaşılıyordu.</p>

  <p>— Kocamın sizi çağırmasını sağladım, Sayın Kont, dedi; çünkü size çok sert bir biçimde hakaret ettiğim için sizden özür dilemek zorundayım.</p>

  <p>— Benden mi Julia?</p>

  <p>— Bana Julia demeyiniz! Evet, sizden. Çıldırdığım, kocama olan sevgimden çıldırdığım zaman, her ne pahasına olursa olsun beni sevip sevmediğinden emin olmak için, onun kıskançlığını kışkırtmak amacıyla sizi alet olarak kullanmak istedim ve delirince de beni baştan çıkarmakla suçladım sizi. Büyük bir yalandı bu ve delirmemiş olsaydım benim yaptığım bir alçaklık olacaktı. Doğru değil mi, Sayın Kont?</p>

  <p>— Evet, doğru Doña Julia…</p>

  <p>— Senyora Gómez, diye düzeltti Alejandro.</p>

  <p>— Sizi suçladığım ve kocam ve ben aramızda size kedi dediğimiz için bizi bağışlayın!</p>

  <p>— Bağışlandınız!</p>

  <p>— Sizin gibi bir beyefendiyi çok çirkin ve alçakça bir davranışla suçladım…</p>

  <p>— Çok iyi, dedi Alejandro, çok iyi! Sizin gibi bir beyefendi, ahlaksızlıkla ve alçaklıkla suçlanıyor; çok iyi!</p>

  <p>— Yine de, o zamanki durumumu göz önünde bulundurarak beni bağışlayabileceğinizi ve de bağışlamanız gerektiğini yineliyorum, buna karşın beni bağışlamanızı istiyorum. Beni bağışlıyor musunuz?</p>

  <p>— Evet, evet; hepinizi bağışlıyorum; sizleri, hepinizi bağışlıyorum, diye inledi Kont, canlı olmaktan çok ölü gibi ve bu evden olabildiğince çabuk kaçmak isteğiyle.</p>

  <p>— Sizleri mi? diye konuşmasını kesti Alejandro. Benim bağışlanacak bir şeyim yok.</p>

  <p>— Doğru, doğru!</p>

  <p>— Hadi, rahat olun, diye sürdürdü konuşmasını kocası, sizi heyecanlı görüyorum. Bir fincan çay daha alın. Hadi Julia, Sayın Konta bir çay daha ver. İçine ıhlamur ister misiniz?</p>

  <p>— Hayır… hayır…</p>

  <p>— Pekâlâ, karım size söylemesi gereken şeyi söyledi, siz de onun deliliğini bağışladınız; ziyaretlerinizle evimizi yine onurlandırmanızı rica etmekten başka bir şey kalmıyor bana. Bütün bu olanlardan sonra, ilişkilerimizi kesmenin çok kötü bir sonuç doğuracağını anlarsınız. Ve şimdi karım benim sayemde artık tümüyle iyileşmiş olduğuna göre, buraya gelmekle hiçbir tehlikeyle karşı karşıya kalmayacaksınız. Ve karımın tümüyle iyileştiğinden emin olduğumun kanıtı olarak sizi, ikinizi burada baş başa bırakıyorum; karım belki benim yanımda konuşmak yürekliliğini gösteremeyeceği ya da benim nezaket icabı duymamam gereken bir şeyler söylemek isteyebilir.</p>

  <p>Alejandro, davranışıyla her ikisini de çok şaşırtarak onları baş başa bırap çıktı. “Bu nasıl bir adam!” diye düşünüyordu Kont; Julia ise “O, tam bir erkek!” diyordu.</p>

  <p>Bunaltıcı bir sessizlik oldu. Julia ile Kont birbirlerine bakmaya cesaret edemiyorlardı. Bordaviella Kontu, Alejandro’nun çıktığı kapıya bakıyordu.</p>

  <p>— Hayır, dedi Julia, böyle bakmayın; kocamı, Alejandro’-yu tanımıyorsunuz siz. Konuştuklarımızı izlemek için kapının arkasında duruyor olamaz o.</p>

  <p>— Bilmem ki!.. Tanıklar bile getiriyor olabilir…</p>

  <p>— Niçin böyle söylüyorsunuz, Sayın Kont?</p>

  <p>— İki doktoru getirip beni olabildiğince utandırdığı ve sizin yüzünüze karşı deli olduğunuzu açıklatmak alçaklığını gösterdiğini anımsamıyor musunuz?</p>

  <p>— Evet, doğruydu, çünkü o zaman ben deli olmamış olsaydım, dediğim gibi benim sevgilim olduğunuzu söyleyemezdim…</p>

  <p>— Ama…</p>

  <p>— Aması ne, Sayın Kont?</p>

  <p>— Yoksa ikiniz de benim deli olduğumu ya da öyle olacağımı mı bildirmek istiyorsunuz? Beni geri mi çevireceksiniz, Julia?…</p>

  <p>— Doña Julia ya da Senyora Gómez’im ben!</p>

  <p>— Senyora Gómez, nedeni ne olursa olsun beni geri mi çevireceksiniz? Yalnızca benim kur yapmamı kabul ederek… hayır, kur yapmamı değil; aşkımı da mı bitireceksiniz?…</p>

  <p>— Sayın Kont!..</p>

  <p>— Benim kur yapmamı yalnızca kabul etmekle kalmadınız, beni siz kışkırtmadınız mı? Ve de…</p>

  <p>— Size söyledim Sayın Kont, o zamanlar deliydim ben ve artık bunu size bir kez daha yinelememe gerek yok.</p>

  <p>— Sizin sevgiliniz olmaya başladığımı da mı yadsıyacaksınız?</p>

  <p>— Deli olduğumu bir kez daha yineliyorum size.</p>

  <p>— Bu evde bir dakika daha kalamam. Hoşça kalın!</p>

  <p>Kont, iteceği korkusuyla elini Julia’ya uzattı. Ama Julia onun elini tuttu ve ona:</p>

  <p>— Kocamın size söylediğini biliyorsunuz artık. Ne zaman isterseniz buraya gelebilirsiniz ve ben de Tanrının ve Alejandro’nun sayesinde tamamen iyileştiğime, her bakımdan iyileştiğime göre, Sayın Kont, ziyaretlerinize son vermeniz kötü bir etki bırakır.</p>

  <p>— Ama Julia?…</p>

  <p>— Ne? Yine aynı yanlışları mı yapacaksınız? O zamanlar deli olduğumu söylemedim mi size?</p>

  <p>— Kocanızla bir olup deli edeceğiniz ben olacağım…</p>

  <p>— Sizi mi? Sizi deli etmek mi? Bana pek kolay görünmüyor…</p>

  <p>— Kuşkusuz! Kedicik!</p>

  <p>Julia gülmeye başladı. Şaşırmış ve utangaç Kont ise, bir daha bu eve dönmemeye kararlı olarak çekip gitti.</p>

  <p class="extract">Ruhunun bütün bu fırtınaları, zavallı Julia’nın yaşamını altüst etti ve ağır bir biçimde hastalandı, ruhsal hastalık. İşte şimdi gerçekten çıldırmakta olduğu görülüyordu. Sık sık bunalıma giriyor ve o zaman en yakıcı ve en tutkulu sözcüklerle kocasını çağırıyordu. Ve Alejandro dinginleştirmeye çalışarak karısının acılı bunalımlarına yardım ediyordu: “Seninim, seninim, seninim, yalnızca seninim, senden başka kimseye ait değilim,” diye fısıldıyordu kulağına, o anda Julia da kocasının boynuna sarılıyor, nerdeyse boğacakmış gibi sıkıyordu.</p>

  <p>İyi gelip gelmeyeceğini görmek için Julia’yı bitkin bir durumda çiftliğe götürdü. Ama ağrı kadını öldürmek üzereydi. Korkunç bir ağrı karın bölgesine yayılmaktaydı.</p>

  <p>Varlıklı adam, ölümün karısını yavaş yavaş elinden almakta olduğunu görünce korkunç ve sürekli bir öfkeye kapıldı. En iyi doktorları çağırdı. “Her şey boşuna!” dediler kendisine.</p>

  <p>— Hatırım için kurtarın onu! dedi doktora.</p>

  <p>— Olanaksız, Don Alejandro, olanaksız!</p>

  <p>— Nasıl olursa olsun, kurtarın onu benim hatırım için. Bütün varlığım, bütün milyonlarım onun için, onun yaşamı için feda olsun!</p>

  <p>— Olanaksız, Don Alejandro, olanaksız!</p>

  <p>— Yaşamım, benim yaşamım ona feda olsun! Kan nakli denen şeyi bilmiyor musunuz? Bütün kanımı alın, ona verin. Hadi, çekin kanımı.</p>

  <p>— Olanaksız, Don Alejandro, olanaksız!</p>

  <p>— Nasıl olanaksız? Kanım, bütün kanım onun olsun!</p>

  <p>— Yalnızca Tanrı kurtarabilir onu!</p>

  <p>— Tanrı ha! Nerede Tanrı? Hiç düşünmedim Tanrıyı.</p>

  <p>Ve sonra Julia’ya, sapsarı olmuş ama gittikçe daha da güzelleşen, eli kulağında ölümün tüm güzelliği üzerinde olan karısına:</p>

  <p>— Tanrı nerede, Julia? dedi.</p>

  <p>Julia, nerdeyse bembeyaz iri gözlerini açarak yukarıyı gösterip:</p>

  <p>— İşte orada! dedi.</p>

  <p>Alejandro karısının karyolasının başucunda asılı duran İsa’nın çarmıha gerilmiş heykelciğini eline aldı, avuçları arasında sıkarak: “Benim hatırım için kurtar onu,” dedi, “benim hatırım için kurtar onu! Benden ne istersen iste, tüm servetimi, bütün kanımı, ben… hepsini… ben hepsini…”</p>

  <p>Julia gülümsüyordu. Kocasının bu kör öfkesi ruhunu çok yumuşak bir ışıkla dolduruyordu. Sonunda ne kadar mutluydu! Bu adamın kendisini sevmesinden hiç kuşkuya düşmüş müydü?</p>

  <p>Ve zavallı kadın damla damla yaşamını yitirmekteydi. Mermer gibi ve soğuktu. Ve o zaman kocası yanına uzandı, sıkı sıkı sarıldı ona, tüm sıcaklığını, zavallı kadından uçup gitmekte olan sıcaklığın yerine tüm kendi sıcaklığını vermek istiyordu. Ve de soluğunu vermek istedi kadına. Çılgın gibiydi. Ve kadın gülümsüyordu.</p>

  <p>— Ölüyorum Alejandro, ölüyorum.</p>

  <p>— Hayır ölmüyorsun, diyordu Alejandro, sen ölemezsin!</p>

  <p>— Senin karın ölemez ha?</p>

  <p>— Hayır; benim karım ölemez. Önce ben öleceğim. Bakalım, ölüm gelecekse gelsin! Bana! Ölüm bana! Gelsin!</p>

  <p>— Ah Alejandro, bu denli çektiğim acıya değdi!.. Bir de beni sevdiğinden kuşkulanmıştım!.</p>

  <p>— Hayır, seni sevmiyordum, hayır! Sevmek işinin, romanlara özgü saçmalık olduğunu bin kez söyledim sana Julia. Seni sevmiyordum, hayır! Aşk… aşk! Ve aşktan söz eden o zavallı korkaklar, karılarının ölmelerine izin verirler. Hayır, bu sevmek değildir… Seni sevmiyorum…</p>

  <p>— Peki ne öyleyse? diye sordu Julia, zayıf incecik sesiyle, eski acısına yine yakalanmıştı.</p>

  <p>— Hayır, seni sevmiyorum… Seni… seni… seni… laf yok! diye patladı kuru kuru hıçkırarak, nefes darlığına, acı hırıltısına ve yabanıl aşk hırıltısına benzeyen hıçkırıklarla.</p>

  <p>— Alejandro!</p>

  <p>Ve bu zayıf seslenişinde, acı utkusunun bütün sevinci vardı.</p>

  <p>— Ve de hayır, ölmeyeceksin; ölemezsin; ölmeni istemiyorum! Beni öldür, Julia ve sen yaşa! Haydi, öldür beni, öldür beni!</p>

  <p>— Evet, ölüyorum…</p>

  <p>— Ben de seninle!</p>

  <p>— Peki çocuk n’olacak, Alejandro?</p>

  <p>— O da ölsün. Sen olmadan onu niçin seveyim ki?</p>

  <p>— Tanrım! Tanrım! Alejandro delisin sen…</p>

  <p>— Evet, ben, ben deliyim. Öldür beni! Yanında götür beni!</p>

  <p>— Olabilseydi!..</p>

  <p>— Yo, beni öldür, sen yaşa ve biliyorum ki…</p>

  <p>— Peki sen?</p>

  <p>— Ben mi? Senin olamadıktan sonra ölümün olayım!</p>

  <p>Ve tutmak bırakmamak istercesine kadına sarıldıkça sarılıyordu.</p>

  <p>— Pekâlâ, sonunda söyle bana, sen kimsin Alejandro? diye sordu Julia kulağına.</p>

  <p>— Ben mi? Yalnızca senin erkeğin… senin yarattığın erkeğim!</p>

  <p>Bu sözler, geminin, yaşamın kıyısından karanlık göle doğru yola çıkmasını andıran ölüm ötesi bir fısıltı gibi yayıldı.</p>

  <p>Biraz sonra Alejandro güçlü kolları arasında enkazdan başka bir şey tutmadığını duyumsadı. Ruhuna, kapkaranlık ve buz gibi bir gece yayılmıştı. Ayağa kalktı ve bu kaskatı, cansız güzelliğe bakakaldı. Onu hiç bu denli güzel görmemişti. Son geceden sonra, sonsuz tan ağarmasının ışığına boğulmuştu. Artık soğumuş olan bedenin anısına karşın, bütün yaşamının, herkesten, kendisinden bile gizlediği yaşamının, buzdan bir bulut gibi geçtiğini duyumsadı. O anda korkunç çocukluğuna geri döndü ve babası denilen adamın acımasız tekmeleriyle nasıl titrediğini, kendisine nasıl küfrettiğini ve çileden çıktığı bir akşamüstü, kasabanın kilisesindeki İsa’nın önünde lanetler savurarak nasıl yumruklarını sıktığını anımsadı.</p>

  <p>Sonunda odadan çıktı, kapıyı arkasından kapadı. Ve oğlunu aradı. Küçük çocuk üç yaşını biraz geçmişti. Babası aldı çocuğu ve sıkı sıkı sarıldı ona. Çılgınca öpmeye başladı. Babasının öpücüklerine alışmamış ve hiç öpülmemiş olan çocuk, bu öpmede dolup taşan yabanıl tutkunun belki de ayrımına vardı ve ağlamaya başladı.</p>

  <p>— Sus oğlum, sus! Yapacağım şey için beni bağışlar mısın? Bağışlar mısın beni?</p>

  <p>Çocuk, gözlerinde, dudaklarında, saçlarında Julia’nın saçlarını arayan babasına korkuyla bakıyordu, susmuştu.</p>

  <p>— Bağışla beni oğlum, bağışla beni!</p>

  <p>Son isteğini yerine getirmek için odaya kapandı. Sonra karısına, karısı olan kadına yeniden sarıldı.</p>

  <p>— Kanım senin olsun, dedi Alejandro, sanki kadın kendisini duyuyormuş gibi. Ölüm seni aldı götürdü! Seni bulmaya geliyorum!</p>

  <p>Karısının bir an gülümsediğini ve gözlerini oynattığını görür gibi oldu. Diriltebilirmiş, ona seslenebilirmiş, kulağına korkunç güzel sözler fısıldayabilirmiş gibi çılgınca öpmeye başladı. Kadın soğuktu.</p>

  <p>Daha sonra cenazenin bulunduğu yatak odasının kapısını omuzlayarak açmak zorunda kaldıklarında Alejandro’yu karısına sarılmış ve bedeni ölüm soğukluğu ile bembeyaz olmuş, kanı çekilmiş ve kanlar içinde buldular.</p>

  <p class="right">Salamanca, Nisan 1916</p>
</body>
</html>