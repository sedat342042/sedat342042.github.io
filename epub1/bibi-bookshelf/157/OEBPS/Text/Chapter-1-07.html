<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Şah Mat</title>
  <link href="../Styles/stylesheet.css" rel="stylesheet" type="text/css" />
  <link href="../Styles/page_styles.css" rel="stylesheet" type="text/css" />
</head>

<body class="calibre">
  <p class="calibre11" id="filepos417459"><span class="calibre12"><span class="bold">Yedinci Gün</span></span></p>

  <p class="calibre15"><span class="italic"><span class="bold">Sabah</span></span></p>

  <p class="calibre8">“Ne dersin peki? Bu gece bekârlar arasında bir poker maçı yapalım mı?”</p>

  <p class="calibre8">Rauti kahvesini bitirip fincanı tezgâhın üstüne koydu. Banka, sokağın diğer tarafında tam kafenin karşısındaydı. Açılmasına birkaç dakika vardı.</p>

  <p class="calibre8">İş arkadaşıyla birlikte çıkış kapısına yöneldi.</p>

  <p class="calibre8">“Hayır, bu gece olmaz. Yapacak bir işim var…”</p>

  <p class="calibre8">Bir adam, hızlı bir hareketle Rauti’nin fincanını alarak şeffaf, plastik bir torbanın içine attı, sonra kimse onun farkına varmadan her şeyi cebine tıktı.</p>

  <p class="calibre8">Adam, güzel, diye düşündü, biraz şansı varsa fincanın içinde Rauti’nin genetik haritasını yani DNA’sını çıkarmak üzere yeterli miktarda tükürük bulurdu.</p>

  <p class="calibre8">O aşağılık Alfieri, Rauti hakkında bilgi alabilmek için kim bilir ona ne kadar öderdi…</p>

  <p class="calibre8">Güzel olurdu ama ağzını sıkı tutmalıydı, soruşturmayı bu şekilde tehlikeye atamazdı, bu çok riskli olurdu.</p>

  <p class="calibre8">Hepsi bir yana, o kaltağın bu işten uzaklaştırıldığı söyleniyordu… Aslında bundan üzüntü duymuyordu ama yine de kötü bir durumdu, ondan sık sık iyi paralar kazanıyordu çünkü.</p>

  <p class="calibre8">Adam kafeden çıkıp hızlı adımlarla içinde Rauti’yi bankaya girerken izleyen komiser Benni’nin oturduğu arabaya doğru ilerledi.</p>

  <p class="calibre8">Bu hikâye bitip Rauti yakalandığında Alfieri’ye her şeyi anlatacaktı, kim bilir belki de birkaç ayrıntıdan para alabilirdi…</p>

  <p class="calibre4"><img alt="" class="calibre14" src="../Images/00010.jpg" /></p>

  <p class="calibre13">Greta Alfieri, Claps’in kendisine verdiği cep telefonu çalmaya başlayınca şaşırdı. Birkaç saniye neler olup bittiğini anlayamadı.</p>

  <p class="calibre8">“Doktor Alfieri… Rahatsız etmiyorum değil mi?”</p>

  <p class="calibre8">“Size bana sadece Greta demenizi daha önce söylemiştim, daha pratik oluyor.”</p>

  <p class="calibre8">Sesi çok yumuşak ve dostça çıkmıştı, hatta biraz fazla dostça, diye düşündü Greta kendi kendine.</p>

  <p class="calibre8">“Notunuzu aldım. Dün elime geçti ama bugüne kadar sizi arayacak fırsatı bulamadım. Zor günler geçiriyoruz.”</p>

  <p class="calibre8">“Peki ne diyorsunuz? Affedildim mi?”</p>

  <p class="calibre8">“Elbette, sizinki kesinlikle anlayışla karşılanacak bir tepkiydi.”</p>

  <p class="calibre8">“Olmaması gerekirdi, sizden gerçekten özür dilerim.”</p>

  <p class="calibre8">“Konu kapanmıştır. Şimdi işimi yapmama izin verin, bugüne kadar dikkatinizi çeken farklı bir şey oldu mu?”</p>

  <p class="calibre8">“Hiçbir şey” diyerek gülümsedi Greta. “Beni takip eden adamlarınız dışında hiçbir şey…”</p>

  <p class="calibre8">“Evet, hani şu dün atlattığınız adamlarım… Lütfen bunu bir daha yapmayın.”</p>

  <p class="calibre8">“Ufak bir kendine güven hareketiydi sadece. Ayrıca dışarıdan göründüğüm gibi budala olmadığımı size göstermek istedim” diyerek gülmeye devam etti.</p>

  <p class="calibre8">“Sizin budala olduğunuzu hiç düşünmedim Greta ama…”</p>

  <p class="calibre8">“Ama izleme ekibini atlatmak biraz budalalıktı, bunu diyecektiniz değil mi?”</p>

  <p class="calibre8">“Aynen öyle.”</p>

  <p class="calibre8">“Bir daha olmayacak, size söz veriyorum.”</p>

  <p class="calibre8">“Siz zeki bir kadınsınız Greta, bu telefonu sürekli açık bulundurun. Şimdi kapatmalıyım, ikimizin de yapacak…”</p>

  <p class="calibre8">“Bir saniye lütfen!” Greta Alfieri’nin sesi neredeyse üzgün çıktı. “Size söylemek istediğim bir şey var.”</p>

  <p class="calibre8">“Buyurun lütfen.”</p>

  <p class="calibre8">“İki gündür bunu düşünüyorum, bundan bahsetmek için sizi ben arayacaktım… Bakın, geçen sabah bana söylediğiniz şeyler üstüne oldukça fazla düşündüm ve…”</p>

  <p class="calibre8">“Ve…”</p>

  <p class="calibre8">“Ve… Ah Tanrım!” Greta taze bir kahkaha patlattı. “Tıpkı bir liseli gibi utandım! Söyleyeceğim şu ki bu soruşturmada size faydalı olabileceğim bir fikir buldum. Ama telefonda konuşmak… Dinleyin, buluşamaz mıyız? Siz ne zaman isterseniz, benim için her an olur, bugün bile olur.”</p>

  <p class="calibre8">“Greta…” Artık utanma sırası Claps’teydi. “Fikirlerinizi önemsiz bulduğumu düşünmenizi istemem ama bugün kesinlikle olmaz, imkânsız.”</p>

  <p class="calibre8">“Yarın o zaman.”</p>

  <p class="calibre8">“Şöyle yapalım, ben sizi yarın arayayım ve randevulaşalım.”</p>

  <p class="calibre8">“Güzel” dedi Greta, hedefine ulaşmış olmaktan memnundu. “O zaman anlaştık, aramanızı bekleyeceğim. İyi avlar Doktor Claps.”</p>

  <p class="calibre8">“İyi günler Greta.”</p>

  <p class="calibre4"><img alt="" class="calibre14" src="../Images/00010.jpg" /></p>

  <p class="calibre13">Claps telefonu arka koltuğa fırlattı. Şehre yeni ulaşmıştı. Güneşli günlerden sonra hava değişmiş ve deli gibi yağmur yağmaya başlamıştı. Silecekleri daha hızlı çalışacak şekilde ayarladı. Saat onu iki geçiyordu. Çok geç olmuştu, gece kendini uyumaya zorlamak için iki tane uyku ilacı almıştı, bu akşam kesinlikle yorgun olmamalıydı. İlaçların verdiği o derin ve uzun uykudan uyandıktan sonra her zaman olduğu gibi üstünde hiçbir tazelik hissedemiyordu.</p>

  <p class="calibre8">Mercedes bir tümseğin üstünden geçerken yalpaladı.</p>

  <p class="calibre8">Dün gece hiçbir rüya görmemişti, kâbus yok, kuyu yok, Yudo yok…</p>

  <p class="calibre8">Öndeki taksi bir başka araca çarpmamak için ani bir fren yaparak durdu. Claps çok hazırlıksız yakalanmıştı ve taksinin tamponuna vurdu. Sertti ama büyük bir darbe değildi. Claps tartışmamaya kararlı bir şekilde, yağmur altında dostane bir anlaşmaya varabilmek niyetiyle arabadan indi.</p>

  <p class="calibre8">Taksicinin itirazlarının neredeyse hiçbirini duymadı. Kafasında bir düşünce dönüp duruyordu: <span class="italic">Bugün geçecek… Bugün geçecek.</span></p>

  <p class="calibre8">Bu his o gece olacaklar içindi. Bunu biliyordu.</p>

  <p class="calibre8"><span class="italic"><span class="bold">Öğleden Sonra</span></span></p>

  <p class="calibre8">Sensi konferans odasında günün son toplantısındaydı. Toplantıda özel harekât ekibi de vardı, birlikte tüm detaylarıyla operasyon planını incelediler. Kronometrik hassaslıkta bir müdahale olması gerekiyordu. Erken yapılan en ufak bir hareket bütün planı havaya uçurabileceği gibi, geç müdahale de tam bir trajedi olabilirdi ve bunun doğuracağı sonuçları düşünmek bile insanın kanını dondurmaya yetiyordu. Sabah planı değiştirmeyi, özel harekât ekibini dairenin içine yerleştirip Boni’nin yerine de bir kadın polis koymayı düşünmüştü ama işe yaramazdı. Ona ne kadar çok benzeyen birini bulsalar da katil hemen bu değişikliğin farkına varır ve plan da boşa çıkardı. Rauti’nin net bir eylem içerisindeyken yakalanmasından başka düşünülecek bir şey yoktu.</p>

  <p class="calibre8">Toplantının sonunda herkes çıkarken Claps’e yaklaştı ve “Her şey yolunda gidecek” dedi, kendinden emin bir şekilde.</p>

  <p class="calibre8">“Bunu, beni mi yoksa kendini mi cesaretlendirmek için söyledin?”</p>

  <p class="calibre8">“Her şey yolunda gidecek. Rauti evden çıktığı an sana haber verecekler. Ona ulaşabildiysek, bu senin sayende oldu.”</p>

  <p class="calibre8">Claps gülümsemek istedi.</p>

  <p class="calibre8">“Kahve fincanından DNA’sını tespit edebilmek için yeterli miktarda madde alınabildi mi?”</p>

  <p class="calibre8">“Evet, hatta fazlasıyla ama genetik haritasının çıkarılması için biraz zamana ihtiyaç var.”</p>

  <p class="calibre8">“Doğal olarak.”</p>

  <p class="calibre8">“Her şey yolunda gidecek Claps… Her şey yolunda gidecek.”</p>

  <p class="calibre8">Sensi konferans salonundan çıkıp odasına kapandı. Rahat deri koltuğuna kurularak beklemeye başladı.</p>

  <p class="calibre4"><img alt="" class="calibre14" src="../Images/00010.jpg" /></p>

  <p class="calibre13">Montanari tüm yüzünü kaplayan bir gülümsemeyle Greta Alfieri’nin odasına girdi. Otuz iki seramik dişinin hepsi parıldıyordu. “Greta! Senden ayrı kalamıyorum resmen!”</p>

  <p class="calibre8">İlk şok anını atlatınca Greta Alfieri bir gülümseme takınarak masasından kalktı ve Montanari’yi karşıladı. Adam, Greta’nın ellerini avuçlarında tutarak konuştu:</p>

  <p class="calibre8">“Harikulade görünüyorsun…”</p>

  <p class="calibre8">“Teşekkürler Federico, çok kibarsın.”</p>

  <p class="calibre8">Montanari biraz daha yanaştı ama Greta sakin ve kararlı bir hareketle ondan uzaklaşarak masanın arkasına geçti.</p>

  <p class="calibre8">“Rahatına bak lütfen.”</p>

  <p class="calibre8">“Olanları hâlâ atlatamadın değil mi?”</p>

  <p class="calibre8">“Ne bekliyordun ki?” Greta düşmanca davranmamak için kendini zor kontrol ediyordu. “Resmî olarak görevinden alınalı henüz dört gün olmuş bir gazeteciyim. Nasıl olduğunu bilirsin, hâlâ bu fikre kendimi alıştırmaya çalışıyorum.”</p>

  <p class="calibre8">“Yanılıyorsun Greta. Öncelikle sana şunu söylemeliyim ki seninle ilgili birçok telefon ve mesaj alıyoruz, seni artık yayında göremeyen insanlar meraklanmış. Senin birçok hayranın var Greta… Dürüst olmam gerekirse bu kadar olacağını tahmin etmezdim.”</p>

  <p class="calibre8">“Bu kadar çok izleyicim olmasına rağmen…” Greta’nın sesindeki dostane ton yok oldu. “Mükemmel olmama rağmen birkaç gün önce seninle çok basit bir görüşmeye bile kabul edilmedim…”</p>

  <p class="calibre8">“Ah benim sekreterim! Bazen gerçekten tam bir aptal oluyor. Genel bir kuralı uygulamış ama sana bir istisna yapması gerektiğini düşünememiş. Ona iyice tembih ettim, ileride hiçbir sorun olmayacak, göreceksin.”</p>

  <p class="calibre8">“Esas konuya gelelim Federico. Bu ziyaretini neye borçluyum?” diye sordu Greta gülümseyerek.</p>

  <p class="calibre8">“İlk olarak seni görme mutluluğuna, diğeri ise şu ki bu sabah Cattanei’yi gördüm ve bana seni sordu. Yeni programınla ilgili raporunu bekliyor. Sana şunu söylemeliyim ki bana neredeyse sabırsızlanıyormuş gibi geldi.”</p>

  <p class="calibre8">Greta yüzündeki gülümsemeyi koruyabilmek için iki katı güç harcamak zorunda kaldı.</p>

  <p class="calibre8">Montanari konuşmaya devam etti:</p>

  <p class="calibre8">“Elinde hâlâ maddi kaynak olmadığını ve sana bir asistan verilmediğini duyunca bana sinirlendi… İşte ben de şimdi bunları telafi etmek üzere buraya geldim.”</p>

  <p class="calibre8">Montanari masanın üstüne bir kredi kartı bıraktı.</p>

  <p class="calibre8">Greta parmaklarını kartın etrafında gezdirdi.</p>

  <p class="calibre8">“İşimi senin finanse edeceğini söyleme sakın.”</p>

  <p class="calibre8">Montanari keyifle gülümsedi.</p>

  <p class="calibre8">“Hayır, hayır… Bu Cattanei’nin senden kişisel bir ricası için. Onun çok bağlı olduğu ve bu mesleğe yeni adım atmakta olan bir torunu var…”</p>

  <p class="calibre8">“Laura Cattanei, tanıyorum.”</p>

  <p class="calibre8">“Senden çok şey öğrenebilir. Yarın sabah sana gelecek. Cattanei sana minnet duyacak.”</p>

  <p class="calibre8">“Lanet olsun!” diye düşündü Greta.</p>

  <p class="calibre8">“Az daha unutuyordum” diye ekledi Montanari kapıya doğru ilerlerken. “Cumartesi akşamı Foresti’nin evinde çok seçkin bir davet olacak…”</p>

  <p class="calibre8">“Şu müteahhit büyük baş mı?”</p>

  <p class="calibre8">Montanari başıyla onayladı.</p>

  <p class="calibre8">“Ama sadece bu kadar değil. Bileceğin hatta bilmek zorunda olduğun gibi, kanalda büyük bir hissesi var. İşte bu cumartesi akşamı şehir dışında kuracağı birkaç milyon metreküplük yeni inşaatının kutlamasını yapacak… Evler, ofisler, alışveriş merkezleri… Önemli ve ilginç insanlar orada olacak. Senin için de bir davetiye var.”</p>

  <p class="calibre8">Lanet olsun, diye düşündü tekrar Greta, Montanari’ye, Laura Cattanei’ye, Foresti’ye ve o müteahhide, havayı böyle betonla kaplamasına kim izin veriyorsa ona da lanet olsun!</p>

  <p class="calibre8">Hepsine lanet olsun!</p>

  <p class="calibre8"><span class="italic"><span class="bold">Akşam</span></span></p>

  <p class="calibre8">Kendisine Nick diyen adam giyinmeye başladı.</p>

  <p class="calibre8">Erkendi, henüz vakti vardı ama riske girmek istemiyordu. O gece her şey yolunda gitmeliydi.</p>

  <p class="calibre8">Herhangi bir sürpriz olmamalıydı.</p>

  <p class="calibre8">Kombinasyonun ikinci hamlesi için hazırdı. Hiç heyecanlı değildi. Hazırdı.</p>

  <p class="calibre8"><span class="italic"><span class="bold">Gece</span></span></p>

  <p class="calibre8">Telefon, Claps’i derin ve ağır uyuşukluktan sıyırarak çalmaya başladı.</p>

  <p class="calibre8">“Çıktı efendim, arabasına gidiyor.”</p>

  <p class="calibre8">Claps saatine baktı, yirmi ikiye birkaç dakika vardı.</p>

  <p class="calibre8">“Güzel, takip edin.”</p>

  <p class="calibre8">Her bir yorgunluk belirtisi birden yok olup gitti.</p>

  <p class="calibre8">“Şu andan itibaren konuşmalar telsizden olacak.”</p>

  <p class="calibre8">Hızla olduğu yerden kalkarken Maiezza’ya kafasıyla bir işaret yaptı.</p>

  <p class="calibre8">“Benni’ye ekibi olay yerine göndermesini söyle, sonra Sensi’ye haber ver, hepimiz telsiz odasında toplanalım.”</p>

  <p class="calibre4"><img alt="" class="calibre14" src="../Images/00010.jpg" /></p>

  <p class="calibre13">Kendisine Nick diyen adam arabasını sakince sürüyordu, hareketleri çok netti.</p>

  <p class="calibre8">Vakit o geceydi.</p>

  <p class="calibre8">Hiçbir hata olmamalıydı.</p>

  <p class="calibre8">Elini kalbine götürdü ama hiçbir sıcaklık hissetmedi, sadece bıçağın soğukluğunu hissediyordu.</p>

  <p class="calibre8">Bu his hoşuna gitti, yüzü neredeyse gülüyormuş gibi yana doğru gerildi…</p>

  <p class="calibre4"><img alt="" class="calibre14" src="../Images/00010.jpg" /></p>

  <p class="calibre13">“Şimdi yan yola saptı…”</p>

  <p class="calibre8">Telsizin ses kalitesi inanılmayacak derecede iyiydi. Claps, komiser Benni’nin sesini hemen tanıdı.</p>

  <p class="calibre8">“Yönü daha öncekilerle aynı.”</p>

  <p class="calibre8">Maiezza, Claps’in emir vermeye başlamasını bekliyordu ama Claps gözlerini boşlukta uzak bir noktaya dikmiş çenesi kapalı, hareketsiz duruyordu.</p>

  <p class="calibre8">Hiç geçmek bilmezmiş gibi gelen bir süre boyunca sadece sessizlik oldu.</p>

  <p class="calibre8">“Döndü, şehir dışındaki sapa yerleşim yerlerine doğru ilerliyor. Nereye gidiyor olduğundan artık bir şüphemiz yok sanırım.”</p>

  <p class="calibre8">Claps mikrofona doğru yaklaşarak konuştu:</p>

  <p class="calibre8">“Alan ekibi beni duyuyor musunuz?”</p>

  <p class="calibre8">“Evet, efendim.”</p>

  <p class="calibre8">O esnada içeri Sensi girdi.</p>

  <p class="calibre8">“Belirlediğimiz şekilde yerlerinizi alın ve dağılın. Bu andan itibaren içerideki ekip ve dışarıdaki ekip olarak cevaplayacaksınız.”</p>

  <p class="calibre8">Derin bir nefes alarak Sensi’ye döndü.</p>

  <p class="calibre8">“Sanırım yaklaşıyoruz. Sıra sende.”</p>

  <p class="calibre8">Sensi, Claps’in derin bakışına karşılık verdi.</p>

  <p class="calibre8">“Dört kişi uzaklaşsın…”</p>

  <p class="calibre8">Sensi operasyonun kontrolünü aldı:</p>

  <p class="calibre8">“Birlikte hareket edin, yerlerinizi almak için hazır bekleyin, kontrol dışarıdaki ekipte.”</p>

  <p class="calibre8">“Dışarıdaki ekip hazır.”</p>

  <p class="calibre8">“İki kişi uzaklaşsın.”</p>

  <p class="calibre8">Claps hafif bir mide bulantısı hissetmeye başladı. Rauti’nin orada durmayarak tekrar sakince evine dönmesini istiyor olmasına çok şaşırdı.</p>

  <p class="calibre8">“Hazırız, yaklaşıyor…”</p>

  <p class="calibre8">“Dışarıdaki ekip yerinde, onu görüyoruz ve takibe alıyoruz.”</p>

  <p class="calibre8">“İçerideki ekip yerinde, pozisyon aldı ve hazır.”</p>

  <p class="calibre4"><img alt="" class="calibre14" src="../Images/00010.jpg" /></p>

  <p class="calibre13">Kendisine Nick diyen adam arabanın motorunu durdurdu. İkinci katın penceresinde ışık vardı. Ne de olsa Paola’nın alışkanlıklarını biliyordu, yarım saatten önce dışarı çıkmayacaktı.</p>

  <p class="calibre8">Yeterince vakit vardı.</p>

  <p class="calibre8">Apartman kapısının kilidini daha önce geldiğinde şöyle bir incelemişti, beş dakikalık işi vardı, kapıyı zorlarken biri onu görse bile anahtarda sorun çıktığını düşünürdü.</p>

  <p class="calibre8">Etrafını son bir defa kontrol etti.</p>

  <p class="calibre8">Görünürde kimse yoktu.</p>

  <p class="calibre8">Gaz istasyonunun neon ışığı sanki bozukmuş gibi düzensiz bir şekilde yanıp sönüyordu.</p>

  <p class="calibre8">Adam arabasından sessizce, âdeta kayarak çıktı.</p>

  <p class="calibre4"><img alt="" class="calibre14" src="../Images/00010.jpg" /></p>

  <p class="calibre13">“Dışarıdaki ekip konuşuyor. İçeride tekrar ediyorum, apartmanın içinde.”</p>

  <p class="calibre8">Claps damarlarındaki adrenalini hissetti.</p>

  <p class="calibre8">Sensi mikrofona heceleyerek konuştu:</p>

  <p class="calibre8">“İçerideki ekip, çok uyanık olun, adam sizin.”</p>

  <p class="calibre8">“Yerlerimizdeyiz.” Telsizden güçlü bir fısıltı duyuldu. “Kameralar ve mikrofonlar açık, silahlar kullanılmaya hazır.”</p>

  <p class="calibre8">Claps tek bir kasını bile hareket ettiremiyordu.</p>

  <p class="calibre8">“Onu görüyoruz, görüntü kalitesi çok iyi… Apartmanın girişinde, şimdi merdivenleri çıkıyor…”</p>

  <p class="calibre8">Claps, elektrik kesintisiyle asansörde mahsur kalan Morganti’yi düşünmeden edemedi. Bir an için zihninden diken gibi delici bir düşünce geçti. İnanılmaz derecede hızlı ve kavranamayacak bir ışıktı bu ama içinde endişe bırakmaktan başka bir şeye yaramadı.</p>

  <p class="calibre8">“Kata çıktı. Etrafına baktı… Evet kapı zilini çaldı. Ama bu da nesi… Kahrolası! Konuşuyor ama hiçbir şey duyamıyoruz. Mikrofonlar çalışmıyor!”</p>

  <p class="calibre8">“Lanet olsun… Lanet olsun!” diyerek fısıldadı Sensi.</p>

  <p class="calibre4"><img alt="" class="calibre14" src="../Images/00010.jpg" /></p>

  <p class="calibre13">Kendine Nick diyen adam kapı zilini çaldı. Bunu kararlılıkla ama zile çok uzun süre basmadan yaptı.</p>

  <p class="calibre8">Biraz sonra kapının ardından Paola’nın ihtiyatlı sesi duyuldu:</p>

  <p class="calibre8">“Kim o?”</p>

  <p class="calibre8">“Selam Paola, ben Nick, hatırladın mı? Birkaç akşam önce Teledrin’den…”</p>

  <p class="calibre8">Paola bir rahatsızlık hatta korku hissetti.</p>

  <p class="calibre8">“Evimi nereden buldun?”</p>

  <p class="calibre8">Nick denilen adam Paola’nın kendisini gözetleme deliğinden izlediğini biliyordu, utangaç bir ifadeyle gülümseyen aydınlık yüzünü izliyordu.</p>

  <p class="calibre8">“Paola sana bir özür borçluyum.”</p>

  <p class="calibre8">Sesi çok sıcak, derin ve kesinlikle içtendi.</p>

  <p class="calibre8">“Geçen akşam tam senin masana gelmek üzereyken cep telefonum çaldı ama içeride çok az çekiyordu ve ben de konuşmak için dışarı çıkmak zorunda kaldım.”</p>

  <p class="calibre8">Kilidi zorlayarak açmak hiç mesele olmazdı ama böyle her şey daha da sorun olabilirdi. Hem o zaman Paola’nın dışarı çıkıp gece eve geri dönmesini beklemek zorunda kalırdı… Hem sonra ya yanında birisiyle gelirse? Önceki günlerde böyle olmuştu. Ya kapı kilidinin zorlandığını fark ederse? Ya da en basit hâliyle bu ziyaretten dolayı korkuya kapılıp ortalığı ayağa kaldırırsa? Ona kapıyı açtırmak zorundaydı.</p>

  <p class="calibre8">“Akşam hizmet verdiğim barlardan birinde sorun çıkmış, aceleyle oraya gitmek zorunda kaldım.”</p>

  <p class="calibre8">“Ne kötü!”</p>

  <p class="calibre8">Paola espri yaparak biraz olsun cesaret toplamaya çalıştı.</p>

  <p class="calibre8">“Sonraki akşamlarda tekrar gittim ama seni bulamadım. Etraftakilere sordum ve o gece seninle çıkan birinden bahsettiler…”</p>

  <p class="calibre8">“Alessandro mu?”</p>

  <p class="calibre8">“Bana beraber pizza yediğinizi ve sonrasında birer bira içmek için Matricola adlı mekâna uğradığınızı söyledi.”</p>

  <p class="calibre8">“Ve o aşağılık sana benim adresimi verdi öyle mi?”</p>

  <p class="calibre8">Paola’nın hesaplaşmaları başlamıştı işte.</p>

  <p class="calibre8">“Ona bunun için para vermek zorunda kaldım.” Adamın sesi tekrar gülümseyen ve eğlenceli bir hâl aldı. “Ama seni bulmak istiyordum. Sakın beni yanlış anlama, bir iş meselesi söz konusu, seninle bunu konuşmak istiyorum…”</p>

  <p class="calibre8">“Gecenin onunda mı?”</p>

  <p class="calibre8">Paola tekrar ihtiyatlı bir havaya büründü.</p>

  <p class="calibre8">“Aslında doğruyu söylemek gerekirse seni önümüzdeki günlerde daha rahat bir zamanda aramayı düşünüyordum.” Adam sesine yine biraz utangaçlık kattı. “Ama bu gece başımda biraz sıkıntı var, daha yeni öğrendim ki halkla ilişkileriyle ilgilendiğim gece kulüplerinden birinde, duymuşsundur adı <span class="italic">Seven</span>, iki kız eksiğim var ve bunları nereden bulacağımı bilmiyorum.”</p>

  <p class="calibre8"><span class="italic">Seven</span>! Gece kulüplerinin içinde en seçkin olanı. Paola oraya girmeyi hiç başaramamıştı. Gülümsemeye başladı.</p>

  <p class="calibre4"><img alt="" class="calibre14" src="../Images/00010.jpg" /></p>

  <p class="calibre13">“Konuşmaya devam ediyor, onu görüyoruz ama hiçbir şey duyamıyoruz, hiçbir yolu yok.”</p>

  <p class="calibre8">“Ne bok konuşuyor bunlar?”</p>

  <p class="calibre8">Sensi mosmordu.</p>

  <p class="calibre8">“Birbirlerini tanımıyorlar, bu saatte kendine kapıyı açtırması için iyi bir hikâye anlatması gerek.”</p>

  <p class="calibre8">Claps âdeta buz kesmiş gibiydi.</p>

  <p class="calibre8">“Peki ya ikna edemezse?”</p>

  <p class="calibre8">“Edecek.”</p>

  <p class="calibre4"><img alt="" class="calibre14" src="../Images/00010.jpg" /></p>

  <p class="calibre13">“Dinle Paola, kapalı bir kapının ardından iş konuşmak hiç de rahat değil. Sana güzel bir teklifim var ve sadece bu akşam için de değil.”</p>

  <p class="calibre8">Paola’nın elleri anahtara uzandı. Son nefesiyle sordu:</p>

  <p class="calibre8">“Apartman kapısını sana kim açtı? Zilde ismim yok.”</p>

  <p class="calibre8">“Aynen öyle. Senin adını sorarak birkaç zili çaldım, üçüncü ya da dördüncü kattan bana cevap bile vermeden birisi kapıyı açtı. İçeri girdim ve bütün dairelere bakmaya başladım. Neyse Paola çok vaktim yok, sana bir kötülük yapacak olsam kendimi herkese böyle göstermem herhâlde! Apartmanın yarısı seni aradığımı gördü!”</p>

  <p class="calibre8">Kısa bir ara oldu.</p>

  <p class="calibre8">“Eğer güvenmiyorsan, olsun ne yapalım, neredeyse hiç vaktim kalmadı, başka birini aramak zorunda kalacağım.”</p>

  <p class="calibre8">Şans insanın kapısını sadece birkaç defa çalardı ve ona kapıyı açmasını bilmek gerekirdi. Gerisinin canı cehenneme…</p>

  <p class="calibre8">Kapıdaki anahtar döndü.</p>

  <p class="calibre8">Menteşeler üstünde dönen kapı tatlılıkla açıldı.</p>

  <p class="calibre8">Paola gülümsüyordu.</p>

  <p class="calibre4"><img alt="" class="calibre14" src="../Images/00010.jpg" /></p>

  <p class="calibre13">“Girdi, içeri girdi! Ona kapıyı açtı!”</p>

  <p class="calibre8">“Harekete geçin, içeri girmeye hazır olun!”</p>

  <p class="calibre8">“Ona sadece bir dakika ver Sensi, sadece bir dakika…” Claps, Sensi’nin bileğini kavradı. “Hemen harekete geçmeyecek, etrafına bir göz atması gerek… Hem onun hemen ölmesini istemiyor, o anın tadını çıkarması lazım.”</p>

  <p class="calibre8">“Kapıya konuşlanın ve baskına hazır bekleyin.”</p>

  <p class="calibre8">“En fazla onu bayıltır, harekete geçene kadar bekle!” Sensi baskın emrini her an verecekmiş gibi görünüyordu. “Tanrım, onu iş üstünde yakalamamız gerek, anlamıyor musun? Yedek mikrofonları deneyelim.”</p>

  <p class="calibre8">Sensi neredeyse vahşi denilebilecek sert bir hareketle bileğini Claps’in elinden kurtardı. Claps’in delirmiş bakışlarını gördü. Mikrofona çığlık atacakmış gibi duruyordu.</p>

  <p class="calibre8">“Normal mikrofonlar çalışmıyor mu? O zaman yedeklerini deneyelim… Sadece birkaç dakika kaybederiz!”</p>

  <p class="calibre8">Göğsünde kalbinin deli gibi çarptığını hisseden Sensi hiç istemediği şeyi söyledi:</p>

  <p class="calibre8">“Yedek mikrofonları çalıştırın.”</p>

  <p class="calibre4"><img alt="" class="calibre14" src="../Images/00010.jpg" /></p>

  <p class="calibre13">Kendine Nick diyen adam içeri yeni girmişti. Paola, aniden dolanan iple boynu sıkılmaya başladığında hâlâ gülüyordu. Kapıyı kapatmak için ona sadece bir anlığına arkasını dönmüştü ve şimdi ne olduğunu anlayamıyordu. Bağırmak istiyordu ama sıkılan boğazından tek bir ses çıkmıyordu. Bedeninin kasıldığını, ellerinin etrafta bir şey ararcasına hareket ettiğini hissediyordu… Her şey o kadar gerçeküstü görünüyordu ki…</p>

  <p class="calibre8">Elleri boynundaki ipe ulaştı ve her şey aydınlandı. Nasıl da aptallık etmişti! Karşılıklı olarak güçlerini deniyorlardı, bir an için boğazındaki sıkılık gevşedi, neredeyse özgür kalacakmış gibi hissetti… Ama neden hâlâ nefes alamıyordu? Neden bağıramıyordu? Zihninde giderek güçlenen bir zil çalıyordu, bu ses kulakları sağır edecek kadar kuvvetlenmeden önce bacak ve kollarının dayanılmaz şekilde ağırlaştığını hissetti.</p>

  <p class="calibre8">Kendine Nick diyen adam Paola’nın baygın bedenini yere bıraktı. Boynundaki ipi gevşetti, kızın bileğini kontrol etti, hâlâ yaşıyordu. İyi, diye düşündü, bu önemliydi.</p>

  <p class="calibre8">Kızı birkaç hızlı hareketle soydu.</p>

  <p class="calibre8">Bıçağı çıkardı ve parlak demirine baktı.</p>

  <p class="calibre8">Paola’nın bedeni bir iki öksürükle sarsıldı sonra acının derinliklerinden gelen uzun iniltiler çıkarmaya başladı.</p>

  <p class="calibre4"><img alt="" class="calibre14" src="../Images/00010.jpg" /></p>

  <p class="calibre13">“Mikrofonlar çalışıyor mu?”</p>

  <p class="calibre8">“Sanırım evet ama hiçbir şey duymuyoruz, içeride sessizlik var.”</p>

  <p class="calibre8">“Otuz saniye daha, otuz saniye…”</p>

  <p class="calibre8">“Bir dakika, bir şey duyuyorum… Karışık biraz, bu bir inleme, inleme!” Görevli farkında olmadan ve istemeden mikrofona bağırdı. “İçeride birisi inliyor!”</p>

  <p class="calibre8">“Basın! Basın!”</p>

  <p class="calibre8">Ekiptekiler hemen yerlerinden fırlayarak kapıyı kırdılar, bombalar kulakları sağır edici kükremelerle patladı. Birkaç saniyede adamlar silahları ateşlemeye hazır bir şekilde içerideydi. Rauti ayaktaydı, gözlerini elleriyle kapatmıştı. Pantolonu ve külotu dizlerine kadar indirilmişti, onun önünde diz çökmüş olan kızın üstünde ise sadece jartiyer ve siyah çoraplar vardı, elleriyle başını tutmuş şaşkınlıkla sallanıyordu. Rauti’nin uzvu Komiser Benni içeri girdiğinde bile ereksiyon hâlindeydi.</p>

  <p class="calibre4"><img alt="" class="calibre14" src="../Images/00010.jpg" /></p>

  <p class="calibre13">Paola’nın bilinci açıktı ama artık tek istediği ölmekti. Bıçağın boğazını oyduğunu hissetti ama hâlâ yaşıyordu. Bağıramıyordu ama belki de bunu yapmak bile istemezdi, sadece ölüp gitmek istiyordu. Onu soyan elleri hissetti, demirin soğukluğunu bacaklarının arasında hissetti. Bıçak vajinasına girerken hissettiği o müstehcen titreyişten utanç duydu.</p>

  <div class="mbppagebreak"></div>
</body>
</html>
