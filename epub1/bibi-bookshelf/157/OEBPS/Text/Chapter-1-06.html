<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Şah Mat</title>
  <link href="../Styles/stylesheet.css" rel="stylesheet" type="text/css" />
  <link href="../Styles/page_styles.css" rel="stylesheet" type="text/css" />
</head>

<body class="calibre">
  <p class="calibre11" id="filepos370576"><span class="calibre12"><span class="bold">Altıncı Gün</span></span></p>

  <p class="calibre15"><span class="italic"><span class="bold">Sabah</span></span></p>

  <p class="calibre8">Fonzar sabahın ilerleyen saatlerinde Bagatella’nın kimliğiyle ilgili bilgi getirdiğinde Claps dördüncü kahvesini yudumluyordu.</p>

  <p class="calibre8">“Adı Francesca Malinverno, elli iki yaşında, eşinden ayrılmış, yalnız yaşıyor. Yerel hastanenin yönetim bölümünde çalışıyor.” Fonzar’ın tatminkâr bir ifadesi vardı, ne de olsa Bagatella’nın maskesini hızlı bir şekilde düşürmüştü. “İşte burada tüm bilgiler yazılı.”</p>

  <p class="calibre8">Fonzar raporu Claps’e uzattı. Claps raporu, ilk okuyuşunda kaçırmış olabileceği ayrıntıların farkına varabilmek istercesine birkaç defa dikkatle okudu. “Oturduğu yer Rauti’den çok da uzak değil…” dedi düşünceli bir şekilde.</p>

  <p class="calibre8">“Yaklaşık kırk kilometre Doktor, otobandan daha kısa sürer. Kadının tehlikede olduğunu mu düşünüyorsunuz?”</p>

  <p class="calibre8">Claps cevap vermeden önce düşünmek için birkaç dakika durakladı.</p>

  <p class="calibre8">“Hayır, şu an için değil. Yudo’muz şimdilik ona biraz daha zaman tanımış gibi görünüyor.”</p>

  <p class="calibre8">“Yakınındaki görevlilerimizden birileriyle görüşüp düşük bir koruma isteyebiliriz…”</p>

  <p class="calibre8">“Rauti büyük olasılıkla Bagatella’nın nerede yaşadığını bilmiyor. Bunun dışında onu yirmi dört saat izleyelim, her dakika nerede olduğunu ve ne yaptığını bilelim. Bu senin için yeterli değil mi Fonzar?”</p>

  <p class="calibre8">“Peki ya gözümüzden kaçmayı başarırsa?”</p>

  <p class="calibre8">“Sakin ol!” Claps, Fonzar’ı ofisinden uğurlarken hissettiği sabırsızlığı çok iyi kamufle etti. “Sen işini layığıyla yaptın ve Bayan Malinverno şu an için tehlikede değil.”</p>

  <p class="calibre8">Claps odasında yalnız kalınca masasından kalkıp pencereye yöneldi; gözlerini uzaklara dikerek hâlâ sıcak olan kahvesini yudumladı.</p>

  <p class="calibre8">Dün gece uyumamış hatta eve bile gitmemiş olmasına rağmen kendini yorgun hissetmiyordu, aksine onu ayakta tutan ateşli bir ayıklık içindeydi. Sabah dört buçukta Mitnick’in evinden ayrıldıktan sonra direkt olarak ofise gelmişti, acele etmek gerekiyordu ve zaman çok değerliydi.</p>

  <p class="calibre8">Ofise geldiğinde gece nöbetinde olan çok az sayıda görevli ve ortamda normalden farklı, ağır, gerçeküstü bir hava bulmuştu.</p>

  <p class="calibre8">Kendini odasına kapatıp ışıkları yakmış, içine gömülü olduğu karanlık, dışarının karanlığıyla birleşmişti.</p>

  <p class="calibre8">Yudo muydu? Lanet herifi bulmuşlar mıydı?</p>

  <p class="calibre8">Claps zihninin tıpkı askıda kalan zaman gibi paralel bir boyutta kalakaldığını fark ediyordu, içinde yürüyüp nefes aldığı boyuta benzeyen ama tam olarak onunla aynı olmayan bir boyut; sanki içine gizemli bir şeyler sokuyordu bu, bir diken gibi… Bedeninin hareket ettiği rasyonel boyutla uyumlu olmasını engelleyen bir şey.</p>

  <p class="calibre8">Su birikintisi derindi, balçıkla dolu sular parçalar hâlinde ve parıldayarak etrafını sarmaya başladı. Claps yüzeye doğru yüzmek yerine tepkisiz kalmış bedenini dipteki amansız cazibeye bırakarak yavaşça aşağı doğru süzüldü. Tam bir karanlık vardı. Hiçbir şey göremiyordu ve ona dinlemekten başka bir çare kalmıyordu.</p>

  <p class="calibre8">Yudo… Yudo… Bir şey olmalı.</p>

  <p class="calibre8">Beynindeki o diken, o sır.</p>

  <p class="calibre8">Yudo… Yudo…</p>

  <p class="calibre8">Doğan günün ışığı yavaş yavaş pencereden süzülmeye başladı, Claps hiçbir şey elde edemeden acıyla girdabın içinden çıktı.</p>

  <p class="calibre8">Rüyadan uyanır uyanmaz gece Mitnick’in evinde olanları düşünmeye başladı: Rauti’nin internette izlenmesi… Bilgisayarındaki bilgilerin analiz edilmesi…</p>

  <p class="calibre8">Mitnick sabit diski kelimenin tam anlamıyla baştan aşağı incelemişti. Didiklenmemiş tek bir dosya, çözülmemiş hiçbir şifre, gizli kalmış hiçbir doküman bırakmamıştı.</p>

  <p class="calibre8">Ama buna rağmen ortaya, bulmayı düşündüğü ya da hayal ettiği hiçbir şey çıkmamıştı.</p>

  <p class="calibre8">Rauti birçok porno siteyi takip ediyor ve bunlardan fotoğrafla film indiriyordu. Özellikle bekârların tanışmasına elverişli en az dört tane sohbet sitesinin daimi üyesiydi. Dört sitede de kayıt olmak için kullandığı e-posta adresleri farklıydı. Bu ilk başta Claps’i şaşırttı ama düşününce sohbet ettiği bir sürü insanın ona ulaşmasını istemiyor olması açısından oldukça normal geldi.</p>

  <p class="calibre8">Gün doğdu, ofis ışıkla aydınlanıyordu ama Claps hâlâ cevaplara ulaşamamıştı.</p>

  <p class="calibre8">Kendine tekrar sordu: O lanetli herif Yudo muydu?</p>

  <p class="calibre8">Saat sekizi biraz geçerken takip ekibinin raporunu okudu, burada ilginç bir şey vardı. Rauti internete bağlanmadan önce arabayla çıkmış ve şehrin sapa bölgelerinden birine gitmişti. Arabayı büyük bir evin önüne park ettikten sonra bir süre arabanın içinde oturarak beklemişti. Cep telefonundan kimseyle konuşmamıştı, daha önce işten döndüğünde sabit ev telefonundan birisini aramıştı o kadar. Arabada hareketsiz beklemiş ve belirgin bir şekilde karşısındaki apartmanı gözlemişti. Sonunda arabadan inerek hızlıca apartmanın giriş kapısına gitmiş, zilin önünde durmuş, her ne kadar sırtı dönük olduğundan dolayı gözleyen ekip bundan emin olamasa da, belki de zillerden birini çalmıştı, sonra hızlıca arabasına dönüp evine gitmişti.</p>

  <p class="calibre8">Saat dokuza doğru Claps’in bir gün önce yapılmasını emrettiği bir araştırmanın sonucu geldi; Rauti’nin askerlik yaptığı döneme ait mevcut disiplin tutanağı. Çok faydalı bir araştırma olmuştu bu. İzin süresi iki dönem boyunca iptal edilmişti.</p>

  <p class="calibre8">İlk önce, geleceğin Yudo’su kendisi tarafından sıkça takip edilen bir genç kızın ailesi tarafından şikâyet edilerek birkaç gün gözaltında kalmıştı. Hiçbir müdahale ya da sarkıntılıkta bulunmamış, sadece ilk başta kızı rahatsız edecek ve daha sonra korkutacak şekilde belirli bir uzaklıktan yürüyerek onu takip etmişti.</p>

  <p class="calibre8">Bundan birkaç ay sonra ise askerî yaz kampında ormanda herkesin kaldığı yere çok yakın bir alanda art niyetle ve bilerek yangın çıkarmıştı. Bunu kimin yaptığı bulunamadığından tüm grup sorumlu tutularak cezalandırılmıştı.</p>

  <p class="calibre8">Raporda bunların dışında Claps kendine sorduğu iki sorunun cevabını da buldu.</p>

  <p class="calibre8">İlki: Maggesi cinayetinden sonraki gün, Rauti rahatsız olduğunu söyleyerek işe gitmemişti. Fiziksel ve psikolojik açıdan kaybettiği enerjiyi mi toplamaya çalışıyordu?</p>

  <p class="calibre8">İkincisi ise: Rauti’nin ne kendisi ne de ailesi Brezilya’da hiç bulunmamıştı.</p>

  <p class="calibre8">Claps son gelişmelerle ilgili detaylı ve uzun bir rapor hazırlayarak Sensi’ye gönderdi.</p>

  <p class="calibre8">Saat on birde Sensi çok dakik bir şekilde kapıda bitiverdi ve selamsız sabahsız lafa girdi:</p>

  <p class="calibre8">“Bulduk mu onu?”</p>

  <p class="calibre8">Claps cevap vermedi, sadece Sensi’ye içeri girip oturmasını işaret etmekle yetindi.</p>

  <p class="calibre8">Sensi oturmadı ve yumruklarını masanın üstüne dayayarak Claps’e doğru eğildi. “O mu?” diyerek daha sert bir ses tonuyla tekrarladı. “Onu yakaladık mı?”</p>

  <p class="calibre8">“Elimizde bir şeyler var…” Claps gözlerini Sensi’ninkilerden çekerek ağır bir şekilde konuştu. “Ama hiçbir kanıt yok…”</p>

  <p class="calibre8">“Henüz, bak henüzü vurgulayarak söylüyorum, henüz elimizde hiçbir kanıt olmaması normal mi! Onu bulmak senin görevin. Sen çarpık ruh hâllerinin, ölmüş ruhların ve insani çılgınlığın yer aldığı dramların uzmanısın. Ve ben bu uzmana dönerek soruyorum: O mu?”</p>

  <p class="calibre8">Claps cevap vermekte zorlanıyordu, ona her şeye rağmen çukurda hiçbir şey bulamadığını anlatamazdı.</p>

  <p class="calibre8">Yudo…</p>

  <p class="calibre8">Farklı hiçbir hissiyat oluşmuyordu ve hâlâ o kaçak gölge zihninde dolaşıyordu.</p>

  <p class="calibre8">Sensi’nin ani bir hareketle karşısına oturması onu şaşırttı. “Peki tamam.” Sensi’nin sesi daha sakin çıkıyordu. “O zaman şöyle yapalım: Şimdi davranış profili uzmanına bir hikâye anlatacağım ve o da bana arada benzerlik olup olmadığını söyleyecek; bunu yaparken hiçbir sorumluluk almayacak, sadece kendi görüşünü söyleyecek ve sonrasında olacaklar kesinlikle benim sorumluluğum olacak. Anlaştık mı?”</p>

  <p class="calibre8">“Anlaştık” dedi Claps. Bir yandan da, suskunluğumun sorumluluk taşıma korkusundan kaynaklandığını sanıyor, diye düşündü.</p>

  <p class="calibre8">“Hikâye, çocukluğu çok zor ve mutsuz geçen bir erkekle ilgili. Daha küçük bir çocukken annesini kaybediyor, kardeşleri yok ve dedeleri uzakta yaşıyor; yapayalnız bir şekilde babasıyla büyüyor, bir bankada sıradan bir memur olarak çalışıyor ve kendine ayıracak pek vakti yok. Okulda işler yolunda gitmiyor. Zeki olduğu hâlde bunu gösteremiyor ve hiçbir okul arkadaşıyla bağ kuramıyor, hatta belki onların alaylarına bile maruz kalıyor, çocuklar çok zalim olurlar. Bu zorlu eğitim hayatı boyunca birçok okul değiştiriyor. Böylece içine kapanmaya ve içinde kör bir öfke büyütmeye, bu öfkesini diğerlerine yöneltmeye karşı dayanılmaz bir arzu beslemeye başlıyor. Kısa bir zaman içinde hayvanlara işkence yapmaya başlıyor, bu onun savunma mekanizması, sahip olduğu gücü gösterme şekli. Hatta bir kediyi yakıyor. Ateş… O kadar güçlü ve korkunç derecede yıkıcı ki; ama o ateşi yönetebilecek yetide, ona emir verecek ve onu idare edebilecek güçte. Askerliğini yaparken ateşle başeserini ortaya çıkarıyor. Ne de olsa görünür bir şekilde utangaç bir erkek, dostu yok, babasının ölümünden sonra bir merhamet göstergesi olarak kendine verilmiş ve onda en ufak bir heyecan uyandırmayan bir iş, kariyer yapma imkânının asla olmaması. Cinsellik onu çekiyor ama hiçbir kadınla normal bir ilişki kuramıyor; böylelikle ilk olarak onları gözlemliyor, izliyor. Bu, fantezileri için başta yeterli oluyor, sonra iletişime geçmek için kendince bir yol arıyor. Bunu kendini göstererek yapıyor; kendini gizlemeden takip ediyor, telefon numaralarını buluyor ve o talihsiz sessiz aramalarını yapmaya başlıyor. Güzel bir hamle olsa da kendisini korumaya yeterli olmuyor. Sonra internet imdadına yetişiyor. İnternet onu bir anlamda koruyor, daha doğrusu onun olası kurbanlarını kurtarıyor. Nitekim internette sadece onu tatmin eden ve fantezilerini besleyen kadınlarla karşılaşmıyor, orası hayatının eksik kısımlarını tamamlayan ve belki de hayatının yerini alan sanal bir âlem. Orada istediği biri olabilir ve hatta şöyle demek daha iyi olacak, hayatındaki aptal insanlar olmasa çok rahat üstlenebileceği ve hakkı olan roller bunlar: Yüksek görevli bir memur, yönetici… Bu denge birkaç yıl böyle sürüyor, ta ki Maggesi’ye rastlayana kadar. Her sabah işe giderken aynı saatlerde aynı metroyu kullanıyorlar, büyük bir ihtimalle dişçide karşılaştıklarında onu zaten önceden biliyordu… Belki de Maggesi güzel bir kadın olduğundan onunla ilgili fanteziler kurmaya başlıyor. Adamın bu karşılaşmadan etkilenmiş olduğunu düşünmek çok kolay; kaçamayacağı, durumun kontrolünün artık elinde olmadığı, öngörülmeyen ve istenilmeyen bir karşılaşma. Belki de sonraki günlerde onu tanıyıp metroda yanına yaklaşmak isteyen Maggesi’nin kendisi oldu. Böylelikle adam kendini, her ne kadar yüzeysel olsa da, bir kadınla gerçek bir iletişimin içinde buluyor. Bundan eminim ki başlarda bu durumdan kaçmaya çalıştı ve bu çok anlaşılır bir şey. Çünkü maruz kaldığı gerçek hayatta kendiyle ilgili yalanlar söyleyemez, sanal kimliklerinden birini takınamaz. Tek bir kelimeyle kendini savunmasız hissedip o yalnız ve arkadaşları tarafından dalga geçilen çocuk oluyor. Sonra bir şey değişmeye başlar… Dişçinin bekleme odasında ve metroda yeni karşılaşmalar, adamın yavaş yavaş güven kazanması ve bu yeni oyunun hoşuna gittiğini fark etmesi. Bu onun için izleyebileceği yeni bir senaryo, fantezilerinin gerçeğe dönüşebileceği, hatta çok kısa bir sürede gerçeğe dönüşmek zorunda olduğunun farkına vardığı bir kurgu. Maggesi onu çekiyor ve belki böylece değiştiğini bile düşünüyor. Bu kadın etten ve kemikten karşısında duruyor… Gerçek bir kadın. Ona dokunabilir, onu okşayıp kucaklayabilir, ona sahip olabilir. İşte bu hiç hissetmediği yoğun duygular ve yeni hisler karşısında büyüleniyor. Sanal dünyanın güven verici ama rutin hayatını bırakmaya karar verdiğinde genç kadının kendisini evine davet etmesini sağlıyor, kur yapıyor ama kadın tarafından itiliyor hatta belki de alaycı bir tonla reddediliyor ya da belki sevgilisinin gelmek üzere olduğunu söyleyerek onu tehdit ediyor. Bir an da her şeyin üstüne yıkıldığını hissediyor ve buna dayanamıyor… Kendini çıplak ve maskesi düşmüş, hep kaçtığı gerçek tarafından ihanete uğramış hissediyor. Adam çılgına dönüyor. Karşısındaki kadına, kendini bırakan annesine, bütün kadınlara karşı bir nefret hissediyor; bu bir şekilde beyninde gizlenmiş ve tüm insanlığa karşı hissettiği aynı öfke ve kör, yıkıcı bir şekilde patlıyor. Eline ilk geçen şeyle Maggesi’ye vurup üstüne çıkıyor. Zarf açacağını görüyor, eline alarak bunu kadına saplıyor, saplıyor, saplıyor… Sonra her şey duruyor, etrafa sessizlik hâkim. Nefesi gittikçe düzene giriyor. Beyni yine sakinleşiyor ama daha önce hiç hissetmediği farklı bir şey var… Bir sıcaklık, sınırsız enerji taşıyan bir güneş, bir aleviyle bütün evrendeki oksijeni yok edecek güçte yüksek bir ateş. Çocukluğundan beri yakmak istediği yangın bu ve ancak şimdi bunu kendi içinde taşıyor olduğunu fark ediyor… Artık kim olduğunu ve ne yapması gerektiğini biliyor, zarf açacağını tekrar eline alıp eserini tamamlıyor. Belki de kapı çaldığında hâlâ eserini hayranlıkla izliyordu. Cevap vermeden Maggesi’nin sevgilisi Morganti’ye kapıyı açıyor ve onu beklemeye başlıyor ama tam o anda elektrikler kesiliyor…”</p>

  <p class="calibre8">Sensi ve Claps’in arasında uzun bir sessizlik oldu, sanki ikisi de enerjilerini geri kazanmak ister gibiydi. Claps ancak o an Sensi’nin hikâyesini anlattığı süre boyunca akut bir ıstırap içinde olduğunu fark etti.</p>

  <p class="calibre8">“Evet bay uzman, makul ve olası bir hikâye mi bu?”</p>

  <p class="calibre8">“Öyle…”</p>

  <p class="calibre8">“Güzel, benim için bunu bilmek yeterli.”</p>

  <p class="calibre4"><img alt="" class="calibre14" src="../Images/00010.jpg" /></p>

  <p class="calibre13">Greta Alfieri bunu nasıl yapacağını uzun bir süre düşündü. Sonunda bir not yazmaya karar verdi, en güzel çözüm bu gibi gelmişti ona. Güzel bir yazıyla yazılmış birkaç satırdan oluşan bir özür notu.</p>

  <p class="calibre20">UMARIM İÇİNDE BULUNDUĞUM RUH HÂLİNİ ANLAYABİLİYORSUNUZDUR. BAŞIMA GELENLERDEN DOLAYI ÇOK YARALIYIM VE BANA ANLATTIKLARINIZI HENÜZ ANLAMAYA HAZIR DEĞİLİM. TÜM BUNLAR SİZE DAVRANIŞ ŞEKLİMİN VE SÖYLEDİKLERİMİN AFFEDİLEMEZ OLMASINI DEĞİŞTİRMİYOR. BENİ AFFETMENİZİ RİCA EDİYORUM, OLANLARDAN DOLAYI GERÇEKTEN ÇOK ÜZGÜNÜM. SORUŞTURMANIZDA SİZE FAYDALI OLABİLECEK HER TÜRLÜ YARDIMA HAZIRIM. BU TRAJEDİ EN KISA ZAMANDA BİR SON BULMALI.</p>

  <p class="calibre8">Claps’i verdiği cep telefonundan direkt olarak arayabilirdi ama bu iyi bir fikir gibi gelmedi ona, bu sadece onunla yapacağı bir konuşma fırsatını kaybetmek olacaktı. Bir özür konuşmasından hiçbir bilgi alamayacağı kesindi ve onunla irtibata geçmek için elinde çok fazla fırsatı olmadığı çok açıktı… Ama bu şekilde belki de onu arayan Claps olacaktı, eğer aramasa bile notun eline ulaştığından emin olmak bahanesiyle onu her hâlükârda Greta arayabilir ve bir konuşma başlatabilirdi.</p>

  <p class="calibre8">Greta Alfieri ofisten ayrıldı, notu polis merkezinin güvenlik görevlisine elden vermek istiyordu, tek umduğu şey Sensi’yle karşılaşmamaktı.</p>

  <p class="calibre8">Park yerinden çıktığı anda çok uzakta olmasına rağmen yolun karşı tarafına park etmiş koyu renkli arabayı fark etti. Arabasıyla yola çıktıktan sonra aynadan arkasına bakarak arabayı izledi. Hemen harekete geçmeyeceğini biliyordu, nitekim tam gözden kaybolmak üzereyken arabanın hareket ettiğini gördü.</p>

  <p class="calibre8">Arabayı bir gün önce, Claps’le yaptığı kahvaltıdan hâlâ sinirli bir şekilde şehre dönerken fark etmişti. İlk başta birinin kendini izlediğine inanmak istememiş ama sonra içinde derin bir sıkıntı hissetmişti… Korkmuştu. Lanet olasıca Claps ve onun saçmalıkları! Neredeyse onu cep telefonundan arayıp yardım istemeyi bile düşünmüştü.</p>

  <p class="calibre8">Neyse ki sağ salim ofisine varmış ve kolayca karışan düşüncelerinde her şeyi unutmaya çalışmıştı. Ama şimdi aynı şey tekrar ediyordu, tek fark bu sefer arabanın koyu renkli olmasıydı. O zaman durumu anladı. Onu takip edenler polisti. Korumak için değil, katilin onun yanına yaklaşacağı ümidiyle onu gözden kaçırmamak için. Bu sebepten dolayı takip mesafesini çok uzak tutuyorlardı.</p>

  <p class="calibre8">Sabah nöbetinde açık renk araba.</p>

  <p class="calibre8">Öğlen nöbetinde koyu renk araba.</p>

  <p class="calibre8">Kim bilir gece nöbetinde kullanılan arabanın rengi neydi?</p>

  <p class="calibre8">Greta Alfieri yan yollardan birine dönüp gaza bastı, sonra iki tane daha hızlı ve sert dönüş yaptı. “Polislere elveda!” dedi bağırarak. “Bugün canım yalnız kalmak istiyor.”</p>

  <p class="calibre4"><img alt="" class="calibre14" src="../Images/00010.jpg" /></p>

  <p class="calibre13">“Nasıl ilerlemeyi düşünüyorsun?”</p>

  <p class="calibre8">Claps tedirgindi, Sensi’nin çok hızlı hareket edeceğinden korkuyordu.</p>

  <p class="calibre8">“Kanıt bulmamız gerek, bunu sen söyledin. Benni’yi çağırttım, bundan sonra hep birlikte Rauti’nin üstünde yoğunlaşarak çalışacağız. Her ne kadar şu an için onu sadece gözlem altında tutacak olsak da, dediğim gibi olacak.”</p>

  <p class="calibre8">Claps derin bir nefes aldı, rahatlamıştı. Sensi’nin Yudo’yu hemen yakalayıp itiraf ettirmeye çalışacağından korkmuştu.</p>

  <p class="calibre8">“Savcı gerekli izinlerin hepsini imzalayacak. Yirmi dört saat tepesinde olmamızın dışında bilgisayarına da gireceğiz, mikrofonlar yerleştireceğiz, parmak izlerini, kan örneğini alacağız, DNA’sını…”</p>

  <p class="calibre8">“Dinle beni Sensi, hiçbir şey fark etmemesi çok önemli.”</p>

  <p class="calibre8">“Elbette öyle, beni aptal mı zannettin?”</p>

  <p class="calibre8">“Tabii ki hayır, ne saçmalıyorsun! Ancak adamımız gerçekten oysa, onda hâlâ inkâr edemeyeceği bir kanıt olduğunu düşünüyorum ve bunu yok etmesi bizim elimizi kolumuzu bağlar.”</p>

  <p class="calibre8">Sensi bir süre Claps’i gözlemledikten sonra şaşkınlıkla bağırdı:</p>

  <p class="calibre8">“Kahretsin! Tabii ya küpe!”</p>

  <p class="calibre8">Claps onaylayarak konuştu:</p>

  <p class="calibre8">“Gerçekten de o küpenin diğer eşinin olduğundan eminim. Maggesi sadece tek bir küpe takmamıştı ve katil de bunun diğer eşini tuvalete atıp sifonu çekmedi. Bence katilde, bu gibi insanların psikolojisi böyledir.”</p>

  <p class="calibre8">“Yani onu kişisel müzesindeki bir parça gibi mi saklıyor?”</p>

  <p class="calibre8">“Sanırım evet ama bir şey daha var…”</p>

  <p class="calibre8">“Nedir?”</p>

  <p class="calibre8">“Başka kurbanları olacağını söyledi, bunu bir imza gibi de kullanabilir.”</p>

  <p class="calibre8">Sensi düşüncelere dalmış gözüküyordu.</p>

  <p class="calibre8">“Evini aratmayı düşünmüyorsun değil mi?”</p>

  <p class="calibre8">Claps sakin ve makul bir ses tonuyla konuşmaya çalıştı; eğer Sensi, bir arama izniyle Rauti’nin evinin altını üstüne getirmeyi düşünüyorsa onu kesinlikle bu düşüncesinden vazgeçirmesi gerekiyordu. Henüz bunun sırası değildi.</p>

  <p class="calibre8">“Henüz böyle bir küpenin var olduğundan emin değiliz ve her hâlükârda onu orada bulamazsak Rauti’yi elimizden kaçırırız. Rauti bir aziz gibi davranır ve ardında bize delil olabilecek yeni hiçbir şey bırakmaz ve şu an elimizde olanlarla her avukat tahliye talep eder. DNA’dan ve kan örneğinden bahsettin, bunların hepsi çok iyi ama olay yerinde üç tane saç telinden başka bir şey bulamadık ve sadece çok iyimser bir şekilde bunlardan birinin katile ait olduğunu varsayabiliriz.” Claps nefes aldı. “Onu olağan, günlük hayatında görüyor olacağız ve kendini güvende hissettiğinde yeniden harekete geçecek, bizim de elimizde yeni kurbanlardan başka bir şey olmayacak. Başladığımız yere geri döneceğiz.”</p>

  <p class="calibre8">“Sakin ol” dedi Sensi kurnaz bir havayla. “Seninle aynı fikirdeyim ve adamımızı uyandırmaya hiç niyetim yok… Sadece başka bir şey düşünüyordum. Düşün bir, sen katil olsan ve bankada çalışsan, küpeyi nerede saklarsın?”</p>

  <p class="calibre8">Claps, Sensi’nin nereye varmak istediğini anlamıştı:</p>

  <p class="calibre8">“Bir güvenlik kasasından mı bahsediyorsun?”</p>

  <p class="calibre8">“Meraklı bakışlardan uzakta ve güvende, yanında taşımaktan iyidir. Eğer Rauti’nin bir kasası varsa, şubenin müdürünün yardımıyla kendisinin haberi olmadan kasaya bakabiliriz.”</p>

  <p class="calibre8">“Müdürün bu kadar sıra dışı bir şeye izin vereceğinden emin değilim.”</p>

  <p class="calibre8">“Asla asla deme, çok önemli tanıdıklarım var… Peki, ne diyorsun?”</p>

  <p class="calibre8">Claps cevap vermeden önce bir süre düşündü.</p>

  <p class="calibre8">“Evet, denemeye değer, her ne kadar yanında taşımasa bile küpeyi evinde sakladığını sanıyorum… O küpeyi görmek, istediği zaman dokunmak onun için önemli bence. Bu durumda küpenin bir güvenlik kasasında saklı olması onun açısından pek de rahat olmaz. Ama yine de denemeye değer.”</p>

  <p class="calibre8">“Güzel” dedi Sensi ve hızlıca saatine göz attı. “Yarım saat sonra savcıyla görüşmem var ama öncesinde son bir şey: Adamımızın dün gece şehir dışındaki sokaklardan birine gitmesine ne diyorsun?”</p>

  <p class="calibre8">“Teorik olarak yeni bir suç için henüz çok erken, eğer demek istediğin buysa. Hâlâ bir önce yaptığının tadını çıkarıyor çünkü.”</p>

  <p class="calibre8">“Çok sevdiğin istatistiklerin ne diyor peki?”</p>

  <p class="calibre8">“Evet, dediğim gibi.”</p>

  <p class="calibre8">“Başka ne diyorlar?”</p>

  <p class="calibre8">Sensi’nin yüzünde yine o kurnaz gülümseme belirdi.</p>

  <p class="calibre8">“Her zaman öyle olmadığını.” Claps gözlerini kaçırdı. “Çok nadir de olsa bazen bir seri katilin cinayetleri ilkine çok yakın zamanlarda işlenmiş olabiliyor.”</p>

  <p class="calibre8">“Buna ek olarak, senin rican üzerine Morganti’yi içeride tutup Alfieri’yi kameraların karşısından uzaklaştırınca… Katilin omuzlarına küçük bir yük yükledik zaten, gönderdiği e-postaya inanmadığımıza hiç şüphesi kalmadı ve kendine seçtiği mikrofonu elinden aldık, televizyon haberlerinde oldukça uzun bir süredir kendisinden bahsedilmiyor. Tüm bunların onun harekete geçme süresini hızlandıracağını düşünmüyor musun?”</p>

  <p class="calibre8">Claps irkildi, parmaklarının kasıldığını hissetti.</p>

  <p class="calibre8">“Hadi ama Claps, çok iyi bir iş çıkardın, onu avucumuzun içine aldık ve eğer kısa bir sürede harekete geçerse bize büyük bir iyilik yapmış olacak. Kurbanının tek bir saç teline bile zarar gelmeden onu yaka paça yakalayacağız. Kısa sürede komşularıyla ilgili çok fazla bilgi edineceğiz, sen de olası kurban adayını tahmin edeceksin.”</p>

  <p class="calibre8"><span class="italic"><span class="bold">Öğleden Sonra</span></span></p>

  <p class="calibre8">Şube müdürü Angela Preziosi güvenlik kasasının kapağını açtıktan sonra kenara çekildi. Doğru şeyi yaptığından emin değildi, aksine yaptığının yasalara aykırı olduğunu çok iyi biliyordu ama iş birliği yapması için emir o kadar yüksek yerden gelmişti ki eğer hâlâ bir kariyer yapmayı düşünüyorsa bunu reddetmesine imkân yoktu. Binanın altındaki bu bölümde Komiser Benni ile müdire hanım yalnızdı, bir bahaneyle merkez şubeye gönderilen Rauti, orada değildi.</p>

  <p class="calibre8">“Şimdi ben biraz uzaklaşacağım ve siz, şu arka taraftaki bölümde kutunun içindekileri inceleyebilirsiniz. Lütfen hızlı olun.”</p>

  <p class="calibre8">“Çok kısa sürecek.”</p>

  <p class="calibre8">Benni bankanın yeni ve çok mühim bir müşterisiymiş rolüyle görevlileri kullanırken çok eğleniyordu ama şu an tek istediği, her şeyi hızlıca halletmekti. Duruma uyması açısından en iyi takımını giymişti ama birkaç yıl önce zayıfken aldığından pantolonu belini çok sıkıyordu. Bir an evvel pantolonundan kurtulup rahat bir sigara içebilmek için sabırsızlanıyordu. Kutuyu çıkarıp arkadaki raflı bölümlerden birinin üstüne koydu. Benni o anın bütün stresini üstünde hissetti. Ne aradığını ve o lanet olasıca küpeyi bulmanın ne anlama geldiğini çok iyi biliyordu. Orada o birkaç santimetrelik alanda olabilirdi… Soruşturmanın stresi biter ve zafer başlardı. Kutunun kapağını açar açmaz içinde bir şeyin parladığına mantıksız bir şekilde inandı.</p>

  <p class="calibre8">Birkaç metre uzaktaki Angela Preziosi boğuk bir küfür savurur gibi konuştu:</p>

  <p class="calibre8">“Yardıma ihtiyacınız var mı?”</p>

  <p class="calibre8">“Teşekkürler, her şey yolunda…”</p>

  <p class="calibre8">Kısa bir ara oldu, etrafta sadece sessizlik vardı.</p>

  <p class="calibre8">“Buraya gelebilir misiniz müdire hanım?”</p>

  <p class="calibre8">“Eğer çok gerekli değilse kutunun içinde ne olduğunu bilmemeyi tercih ederim. Bugün için yeteri kadar yanlış şey yaptığımı düşünüyorum.”</p>

  <p class="calibre8">“Bir şeyi açıklığa kavuşturmaya ihtiyacım var, sadece bir saniye yeterli olacak.”</p>

  <p class="calibre8">Preziosi etrafını kontrol edip aşağıya inen kimsenin olmadığından emin olduktan sonra istemeyerek paravanın arkasına yöneldi.</p>

  <p class="calibre8">Kadını ilk etkileyen şey, Benni’nin sinirli hayal kırıklığına uğramış ifadesi, ikincisi ise Rauti’nin neredeyse boş olan kutusu oldu. Kutuda birkaç senet, iki tane eski altın saat, üstünde yakuttan antik bir adam kafası olan bir yüzük vardı.</p>

  <p class="calibre8">“Bu evraklar nedir?”</p>

  <p class="calibre8">Benni neredeyse sinirlenmiş gibi duruyordu.</p>

  <p class="calibre8">“Hamile yazılı senet.”</p>

  <p class="calibre8">“Bunların değeri nedir, söyleyebilir misiniz?”</p>

  <p class="calibre8">Angela Preziosi kısa bir süre inceledikten sonra cevapladı:</p>

  <p class="calibre8">“Şu an itibariyle on iki, on üç milyon.”</p>

  <p class="calibre8">“Teşekkürler hanımefendi!” Benni derin bir nefes aldı. “Her şeyi yerine koyabiliriz, işimi bitirdim. Sizden sadece hiç kimseye bir şey…”</p>

  <p class="calibre8">Doktor Preziosi Benni’nin sözünü sert bir şekilde kesti:</p>

  <p class="calibre8">“Bakın komiser, burada bugün neler olup bittiğini kimsenin öğrenmemesi benim için sizden çok daha önemli.”</p>

  <p class="calibre8"><span class="italic"><span class="bold">Akşam</span></span></p>

  <p class="calibre8">Yine ofisinde karanlıktaydı, bir gün daha neredeyse bitmek üzereydi, Claps kırk sekiz saatten fazla bir süredir yatak yüzü görmemişti. Her ne kadar yorgunluğu birkaç saattir kendini iyice hissettirmeye başlamışsa da kendini uykunun kollarına bırakmak istemiyordu, aksine o anın gelmesinden korkuyordu. Kâbusların geleceğini biliyordu, ne de olsa onları çok iyi tanıyordu. Onu bekliyorlardı.</p>

  <p class="calibre8">Gözleri farkında olmadan kapandı.</p>

  <p class="calibre8">Adriana Maggesi’nin evinde gezinmeye başladı, lavantaya benzeyen taze ve temiz kokuyu hissediyordu. Ciğerlerini dolduran bu koku, onu neredeyse sarhoş ediyordu. Birden o hafif hava keskin ve erotik bir kokuyla bölündü. Uzaklaşmak istedi ama bu mikroplu hava onu acımasızca kavrayıp çekerek yatak odasına doğru sürükledi. Ciğerleri yanmaya başladı. Eğri bir kapıdan odaya girdi. Adriana’nın gelinlik giymiş bedeni yatağın üstüne devrilmişti… Yüzünde bozuk bir gülümseme vardı, çürümüş dudakları kötü bir bataklıkta gibi görünen beyaz dişlerini açıkta bırakmıştı. Umutsuz ve sessiz bir çığlık boğazını tıkarken insanüstü bir çabayla kendini karanlık bir sarmalın içine atarak kurtuldu. Girdap, nihayet girdap. Claps biraz huzur bulabilmek ya da hiçbir şey bulmamak için kendini derinliklere bıraktı. Ama bir beden onunkine sarılarak bu sükûnet hayalini bozdu… Ondan kurtulmak için umutsuzca çırpındı, ciğerlerinin patladığını hissederken onunla deli gibi savaştı ama sonunda gördü… Onu yakalayıp çeken beden Yudo’nun değil, Adriana’nın cansız bedeniydi: Parçalanmış etleri, suratındaki o gülümseme, çürüyen ruhu ve kurumuş kanıyla onun cesediydi.</p>

  <p class="calibre8">“Doktor iyi misiniz?”</p>

  <p class="calibre8">Claps gözlerini açtığında karşısında Fonzar’ı buldu. Terlediğini hissetti, onu terk eden baş dönmesi hızla uzaklaşıyordu. “İyiyim…” dedi zorlukla. “Uyuyakalmışım.”</p>

  <p class="calibre8">“Affedersiniz ama Doktor Sensi ofisinde sizi bekliyor.”</p>

  <p class="calibre8">“Saat kaç?”</p>

  <p class="calibre8">“Dokuz buçuk Doktor.”</p>

  <p class="calibre8">“Tabii ya… Saat dokuzda bir toplantımız vardı.”</p>

  <p class="calibre8">Claps başının çatlıyor gibi ağrıdığını hissederek ayağa kalktı.</p>

  <p class="calibre8">“Yanında ağrı kesici var mı?”</p>

  <p class="calibre8">Fonzar ellerini iki yana açarak Claps’in geçmesi için yolu açtı.</p>

  <p class="calibre8">“Tamam sorun değil, eve git, yarın bir sürü işimiz olacak.”</p>

  <p class="calibre8">“Toplantıdan sonra ihtiyacınız olabilir diye biraz daha kalacağım.”</p>

  <p class="calibre8">Claps çoktan koridora çıkmıştı bile.</p>

  <p class="calibre8">“Eve git, yarın bize ayık lazımsın.”</p>

  <p class="calibre4"><img alt="" class="calibre14" src="../Images/00010.jpg" /></p>

  <p class="calibre13">Sensi, Claps’i homurdanarak karşıladı. O da Benni gibi Rauti’nin güvenlik kasasında küpeyi bulacaklarından emindi ve şimdi kendini hayal kırıklığına uğramış hissediyordu.</p>

  <p class="calibre8">“Amam Tanrım Claps, eğer benim de suratım seninki gibiyse ciddi şekilde dinlenmeye ihtiyacım var demektir!”</p>

  <p class="calibre8">“Sadece biraz başım ağrıyor ve deli gibi kahve içmek istiyorum.”</p>

  <p class="calibre8">“Kendin al lütfen…” dedi Sensi, odanın bir köşesindeki otomatik kahve makinesini göstererek. “Burada adamımızın dün gece gözetlediği apartmanda yaşayan kişilerin yarısının listesi var, ayrıca hepsiyle ilgili de birçok bilgi.”</p>

  <p class="calibre8">Claps listeyle ilgilenmeden ayakta kahvesini yudumladı.</p>

  <p class="calibre8">“Eğer şu an birini hedef alacaksa, kendine farklı bir kurban seçemeyecek, ayrıca onu uzun süre izleyip üstüne fanteziler kuramayacak…”</p>

  <p class="calibre8">Claps kendine gelmek için biraz zaman kazanmak istedi. Kahvesinin geri kalanını da yudumladıktan sonra Sensi’nin karşısına oturdu. Başı deli gibi ağrımaya devam ediyordu. “Devam et” dedi.</p>

  <p class="calibre8">“Yeniden harekete geçmeye gerçekten karar verdiyse bunun sebebi sahneye tekrar çıkmak ve aradığımızın Morganti değil, kendisi olduğunu bize göstermek. İlk cinayetten bu yana çok kısa bir süre geçtiği kesin ve hızla kurbanını seçip ilerlemek zorunda. Bulması, izlemesi ve hedef alınması kolay bir kurban… Bir fahişe olabilecek en basit ve açık hedef ama en basit olanı bu. Öte yandan katilimizin büyük işler yapacağını açıkladığını ve egosunun inanılmayacak ölçüde büyüdüğünü unutmayalım, bir fahişe onun için çok basit olur. Sonra başka bir şey var… İlgi çekmek için elindeki en büyük anahtar, insanların arasında yaratacağı korku ve sıkıntı. Bunu elde edebilmek için de en azından görüntüde normal olan bir kişiyi hedef alması gerek, böylelikle sıradan kişiler bile kendini güvende hissedemeyecek.”</p>

  <p class="calibre8">Claps isimlerin olduğu listeleri işaret ederek konuştu:</p>

  <p class="calibre8">“Bu isimlerin arasında yirmi beş otuz yaşlarında genç bir kadın aramalıyız… Bekâr, belki düzensiz bir hayat yaşayan, kalabalık yerlere ve alternatif gece kulüplerine giden… Farklı insanlarla flört eden… Para sıkıntısı çeken.”</p>

  <p class="calibre8">Sensi kötü bir sırıtışla listedeki isimlerden birine işaret etti.</p>

  <p class="calibre8">“Paola Boni, yirmi dokuz yaşında, bekâr, sürekli bir işi yok. Son yıllarda modellik ve fuarlarda hosteslik yapmış. Büyük olasılıkla duruma göre eskortluk da yapıyor, aylar önce internetteki bir web sitesinde ‘gecelik eskortlar’ listesinde Klaudia takma adıyla yer almış. Güncel olarak evinden tahliye edilme tehlikesi var. On aydır kirasını ödemiyor.” Sensi sözlerine kısa bir ara verdikten sonra devam etti. “Bingo! Seni dinlemeden önce benim de ilk tercihim buydu.”</p>

  <p class="calibre8">“Başka alternatif var mı?”</p>

  <p class="calibre8">“O apartmanda dört tane daha bekâr yaşıyor: Üç tanesi emekli, bir tanesi de seksen yaşında bir dul. Bunların da üstünde düşünmek için vakte ihtiyacın var mı?” Sensi kıkırdadı. “Tamam kabul ediyorum, tahmin etmesi hiç de zor olmadı ama seni takdir ettim, o apartmanda böyle biri olduğunu bilmeden Paola Boni’yi aynen tarif ettin.”</p>

  <p class="calibre8">Sensi hemen ciddileşti.</p>

  <p class="calibre8">“Kız birkaç saattir izleniyor. Rauti’yi izleyen ekibin dışında binanın önünde iki adamımız ve dışarı çıkması durumunda da Boni’yi takip etmeye hazır bir ekibimiz daha var.”</p>

  <p class="calibre8">“Çift koruma mı?”</p>

  <p class="calibre8">“Rauti’nin onu dışarıdayken yakalamaya çalışması ihtimaline karşı. Yarından itibarense bu işi hakkıyla yapacak özel bir ekibimiz olacak.”</p>

  <p class="calibre8">Sensi işini iyi yapıyor, diye düşündü Claps. Ama gerçekten de Yudo harekete geçmeye mi hazırlanıyordu? Adriana’nın canını alan kişi gerçekten de o muydu? Mantıklı düşününce yol buna çıkıyordu ama Claps ne çukurda ne de kâbuslarında onunla ilgili bir ize rastlayamamıştı.</p>

  <p class="calibre8">O sırada telefon çaldı ve Sensi hızlı bir hareketle ahizeyi kaldırdı.</p>

  <p class="calibre8">“Rauti çıkmış, tam olarak Boni’nin evine doğru gidiyor gibi görünüyormuş.”</p>

  <p class="calibre8">Claps’in beyninden her türlü kuşku uçup gitti.</p>

  <p class="calibre8">Sensi hızla ayağa kalktı.</p>

  <p class="calibre8">“Çabuk, telsiz odasına inelim.”</p>

  <p class="calibre8"><span class="italic"><span class="bold">Gece</span></span></p>

  <p class="calibre8">Telsiz odasında inanılmaz bir gerilim vardı. Komiser Benni yüzünde gergin bir ifadeyle sinirli bir şekilde sigara içiyordu. Fonzar da aşağıya inmiş Claps’in biraz gerisinde bembeyaz suratıyla gergin bekliyordu. Maiezza ise uzun bir süredir oradaydı, Sensi’ye o haber vermişti. Rauti’yi takip eden arabayla bağlantı sabitti.</p>

  <p class="calibre8">“İzlenen yol dün gecekiyle aynı, aynı yere doğru ilerliyor görünüyor. Şu an dört beş dakika uzaktayız.”</p>

  <p class="calibre8">“Kahretsin! Tam da bu gece!” diyerek bağırdı Sensi. Mikrofona yaklaşarak konuştu. “Alandaki görevliler, duyuyor musunuz?”</p>

  <p class="calibre8">“Duyuyoruz Doktor.”</p>

  <p class="calibre8">“Binaya girin, kendinize sabit bir yer belirleyin ve emirleri bekleyin.”</p>

  <p class="calibre8">“Harekete geçiyoruz.”</p>

  <p class="calibre8">Sensi içinden tekrar lanet etti. Sadece yirmi dört saat sonra operasyonu gerçekleştirmek için özel bir ekibi olacaktı. Bu, özel ekip için bile zor ve tehlikeli bir görevdi.</p>

  <p class="calibre8">“Tamam, böyle iyi” diyerek kendini cesaretlendirmeye çalıştı. “Her hâlükârda bu şekilde de başarırız, adamlar ne yapacaklarını biliyor.”</p>

  <p class="calibre8">Tehdit altında olan sadece Paola Boni değildi, Sensi büyük oynadığının farkındaydı. Masum bir vatandaşı yem olarak kullandıktan sonra bu işin içinden çıkmak için her şeyin mükemmel bir şekilde işlemesi şarttı.</p>

  <p class="calibre8">“Onu engellemeye çalışabiliriz…” dedi Claps sakin bir şekilde.</p>

  <p class="calibre8">“Ne demek istiyorsun?”</p>

  <p class="calibre8">“Adamlarımızdan biri orada yaşayan sakinlerden biriymiş gibi davranıp Rauti apartmana girerken bir an için girişte karşısına çıkar, ne bileyim, saatin kaç olduğunu falan sorar. Rauti onu teşhis edebilecek bir tanık olasılığını göze alamayarak bu gecelik bu işin peşini bırakacaktır.”</p>

  <p class="calibre8">“Peki tekrar dener mi?”</p>

  <p class="calibre8">“Kısa bir zamanda denemez, karşılaştığı kişinin cinayetle apartmanda gördüğü ve tanımadığı bu kişiyi ilişkilendirmesinden korkar. Birkaç gün geçmesini bekler ki görgü tanığının gözünde yüzü ve ifadesi bulanıklaşsın, kaybolsun.”</p>

  <p class="calibre8">“Hedef değiştirebilir, değil mi? Başka kurban arar mı?”</p>

  <p class="calibre8">“Bu mümkün.”</p>

  <p class="calibre8">“Of Tanrım, yine en başa dönmüş olacağız…”</p>

  <p class="calibre8">Telsizin sesi Sensi’nin kararsız düşüncelerini böldü:</p>

  <p class="calibre8">“Geldik… Az bir mesafe kaldı… Otuz saniye.”</p>

  <p class="calibre8">Sensi kuru bir ses tonuyla Claps’ten çok kendiyle konuşur gibi mırıldandı:</p>

  <p class="calibre8">“Önceden karar verdiğimiz gibi yapalım. Onu iş üstündeyken yakalayacağız, ne olduğunu anlayacak vakti bile olmayacak.”</p>

  <p class="calibre8">“Dışarıyı kontrol ediyorum, arabayı görüyorum.”</p>

  <p class="calibre8">“Kontrol etmeye devam et ve bize gördüklerini anlat.”</p>

  <p class="calibre8">“Yaklaşıyor… Apartmanın önüne park etti, şimdi motoru ve farları kapattı…”</p>

  <p class="calibre8">Claps yumruklarını sıktığını şaşırarak fark etti, saniyeler yavaş akıyordu sanki.</p>

  <p class="calibre8">“Eeeee!? Neler oluyor?”</p>

  <p class="calibre8">Sensi’nin yüzü her geçen dakika biraz daha geriliyordu.</p>

  <p class="calibre8">“Hiçbir şey efendim, kesinlikle hiçbir şey. Arabanın içinde oturuyor.”</p>

  <p class="calibre8">Claps, sesindeki sakinliğe şaşırarak konuşmaya başladı:</p>

  <p class="calibre8">“Ona biraz zaman ver; etrafın sakin olduğundan, birinin onu görmeyeceğinden ve gücünü toparlamış olduğundan emin olması gerek.”</p>

  <p class="calibre8">Bir dakika geçti, sonra bir dakika daha… Ve üç dakika daha…</p>

  <p class="calibre8">“Ne yapıyor?” diye sordu Sensi, neredeyse fısıldayarak.</p>

  <p class="calibre8">“Hâlâ arabada efendim, sürücü koltuğunda hareketsiz oturuyor.”</p>

  <p class="calibre8">Zaman dayanılmaz bir gerginlikle kasılarak yavaşça geçiyordu.</p>

  <p class="calibre8">Sessizliği bozan Claps oldu:</p>

  <p class="calibre8">“On bir dakika… Sadece gözlemliyor! Bu gece harekete geçmeye niyeti yok.”</p>

  <p class="calibre8">Claps’in bu söylediklerine onay hemen geldi:</p>

  <p class="calibre8">“Dikkat! Motoru açtı… Araç hareket etti… Manevra yapıyor, vites değiştirdi… Doktor, sanırım buradan ayrılıyor.”</p>

  <p class="calibre8">“Uzaklaşıyor, izlemeye alıyoruz.”</p>

  <p class="calibre8">Sensi kafası karışmış gözüküyordu.</p>

  <p class="calibre8">“Ne cehenneme gidiyor bu?”</p>

  <p class="calibre8">“Sadece bir kontrol gözlemiydi. İki gün içinde ikinci.” Bu sefer Claps’in sesi stres doluydu. “Harekete geçmek üzere, önümüzdeki saatlerde yapacak.”</p>

  <p class="calibre8">Biraz sonra Rauti’nin evine döndüğü bilgisi geldi. Telsiz odası hızla boşaldı. Fonzar, Claps’e bir şey uzatıp ekledi:</p>

  <p class="calibre8">“Doktor, size ağrı kesici getirdim.”</p>

  <div class="mbppagebreak"></div>
</body>
</html>
