<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Şah Mat</title>
  <link href="../Styles/stylesheet.css" rel="stylesheet" type="text/css" />
  <link href="../Styles/page_styles.css" rel="stylesheet" type="text/css" />
</head>

<body class="calibre">
  <p class="calibre11" id="filepos294780"><span class="calibre12"><span class="bold">Beşinci Gün</span></span></p>

  <p class="calibre15"><span class="italic"><span class="bold">Sabah</span></span></p>

  <p class="calibre8">Yeni gün Claps’in hissedemeyeceği bir sıcaklığın haberini veriyordu. Evine birkaç metre uzaklıktaki kafeye girdi, şehir trafiğine kalmamak için yola oldukça erken koyulmuştu ve sakince kahvaltısını edebilirdi. Boyun kaslarını hareket ettirdi, stres peşini bir dakika bile bırakmıyordu.</p>

  <p class="calibre8">O gece yatağa yığılıp kalmış, gördüğü rüyayı bile hatırlayamayacak kadar karanlık ve derin bir uykuya dalmıştı. Hissettiği tek şey terinden sırılsıklam olan çarşaftı. Ciddi bir ifadeyle tezgâha yaklaşıp bir kahve istedi. Tam o anda arkasından gelen sesle irkildi.</p>

  <p class="calibre8">“Bana bir kapuçino, köpüksüz olsun lütfen!”</p>

  <p class="calibre8">Greta Alfieri yanına yaklaştı, vücut hatlarını ön plana çıkaran siyah bir elbise giymişti, boynunda iki gün önce taktığı aynı ince kolye vardı.</p>

  <p class="calibre8">“Sizi şaşırttım mı?”</p>

  <p class="calibre8">“Hiç şüphesiz evet. Gördüğüm kadarıyla adresimi ve gidiş geliş saatlerimi biliyorsun.”</p>

  <p class="calibre8">“Saatleri bilmiyorum” dedi gülümseyerek kızıl saçlarını düzeltirken. “Siz polisler nasıl dersiniz… Pusuya yattım. Ama benim için üzülmeyin, çok beklememe gerek kalmadı, evinizden umduğumdan çok daha erken çıktınız.”</p>

  <p class="calibre8">“Şehir trafiğine yakalanmak istemiyorum.”</p>

  <p class="calibre8">Claps de gülümsemeye çalıştı ama sonuç pek de başarılı değildi.</p>

  <p class="calibre8">“O sizdiniz değil mi?” diye sordu Greta.</p>

  <p class="calibre8">Claps cevap vermedi.</p>

  <p class="calibre8">“Demek istediğim, beni dışarıda bırakan kişi sizdiniz. Sensi’nin bununla hiçbir ilgisi yok, bu fikir sizden çıktı Doktor Claps.”</p>

  <p class="calibre8">“Evet öyle… Üzgünüm” dedi Claps, Greta’nın bakışı gözünden kaçmamıştı.</p>

  <p class="calibre8">“Üzgün müsünüz? Benim için üzülerek kendinizi rahatsız etmeyin, kimsenin değiştiremeyeceği bir seçim yaptınız, bunu bana kendiniz söylemiştiniz, hatırladınız mı?” Greta Alfieri sesinde duyulmaya başlayan titremeye engel olmaya çalıştı. “Bu durumda bir televizyon habercisinin kariyerinin ne önemi var ki?”</p>

  <p class="calibre8">Claps cevap vermedi, bir süre sessiz kaldılar, sonra Greta Alfieri sanki bu sessizliği bozmak ister gibi ellerini sallayarak tekrar konuşmaya başladı:</p>

  <p class="calibre8">“Hem sonra bakın…” Tekrar gülümsedi ama bu sefer zorla olduğu anlaşılıyordu. “Kendi davranışıma da şaşırıyorum, sizden nefret etmem ve öç almak istemem gerekirken sizinle kahvaltı etmek için buradayım.” Greta Alfieri derin bir nefes aldı, gözlerini Claps’inkilerden bir saniye bile ayırmıyordu. “Anlamak zorundayım… Siz neler olup bittiğini anlamama yardımcı olmak zorundasınız… Bana en azından bunu borçlusunuz.”</p>

  <p class="calibre8">Claps sessizce onayladı:</p>

  <p class="calibre8">“Bir masaya oturalım.”</p>

  <p class="calibre8">Oturur oturmaz Claps bir yudumda kahvesini içip bitirdi.</p>

  <p class="calibre8">“Evet, sizin ekranlardan çekilmeniz benim fikrimdi. Bunun farkına varacağınızı biliyordum. Siz sadece katilin size verdiği rolü oynadınız…”</p>

  <p class="calibre8">“Ortada bir seri katil var ve heyecanla ilk cinayetini işledi ama bu ona yetmeyecek. Polis başka bir iz üzerindeymiş ve onun varlığına inanmıyormuş izlenimi verirken o, bu yutturmacanın tadını çıkarmak istedi. Böylece biriyle iletişime geçmeye karar verdi, herkes bunu bilmeliydi. Bunu direkt olarak polisle yapmadı ama bir televizyon habercisini tercih etti. Garip bir şekilde televizyon dünyasının en asabi habercisini seçti; Greta Alfieri, büyük haberlerin kraliçesi. Böylece hedefine ulaştı. Gazetelerde haber oldu, büyük televizyon kanallarında programlar yapıldı, etrafa korku ve dehşet saçıldı: Şehirde serbest dolaşan bir cani var.”</p>

  <p class="calibre8">“Ve böylece dün sabaha geldik” diyerek araya girdi Claps. “Şimdi, hâlâ aynı görevde kalsaydınız neler olurdu, onu düşünelim.”</p>

  <p class="calibre8">“Durumu sömürürdüm, daha doğrusu şöyle diyelim, basın bu haberi fazlasıyla sömürürdü. Haber programları yapılır, arşivden benzer haberler bulunur, özel haberler ve tartışma programları düzenlenirdi… Yani sonuç olarak bir nevi terörist eylem diyelim. Ama birkaç gün sonra halkın konuya ilgisi azalınca ilgi çekecek başka olaylara ihtiyaç doğar ve böylece adamımız birinci sayfa haberi olmaktan çıkardı, birileri bu haberin doğruluğundan şüphe etmeye başlardı.”</p>

  <p class="calibre8">“Ve o buna katlanamazdı.”</p>

  <p class="calibre8">“Aynen öyle.” Greta Alfieri bacak bacak üstüne atıp Claps’e yaklaştı. “Bu durumda ona hızlı bir şekilde ikinci bir kurban gerekirdi. Ve sonrasında onu bu kadar çabuk unutup ondan şüphe edenlere yeni bir mesaj.”</p>

  <p class="calibre8">Claps ellerini masanın üstünde kenetlemişti; parmaklarının sıkmaktan morarması Greta Alfieri’nin bir kez daha dikkatini çekti.</p>

  <p class="calibre8">“Durumun aynen böyle gelişeceğinden emindim” diyerek konuyu bağladı Claps. “İlk bakışta ortada yeni, masum bir ölü ve büyük ihtimalle nereden geldiği bulunamayan yeni bir mesaj olacaktı. Elimizde hâlâ üstünde çalışılacak bir ipucu yok ve bu bizim iktidarsızlığımızın bir göstergesi. Tüm bunlar benim için kabul edilemez.”</p>

  <p class="calibre8">“Böylece senaryoyu kendi lehinize olacak şekilde değiştirdiniz ama hâlâ beni görevimden aldırarak ne gibi bir avantaj elde ettiğinizi anlayamadım, birçok konu benim için henüz net değil. Bir önemim kalmadığı hâlde neden katilin benimle hâlen irtibata geçebileceğini düşünüyorsunuz? Eğer bunu yaparsa yakalanacağı bir iz mi bırakabileceğini düşünüyorsunuz? Hamleleri bu kadar net gördüğünüzden nasıl emin olabilirsiniz?”</p>

  <p class="calibre8">“Adım adım ilerleyelim Doktor Alfieri.”</p>

  <p class="calibre8">“Bana Greta deyin lütfen.”</p>

  <p class="calibre8">“Peki Greta, konuların üstünden birlikte geçelim…”</p>

  <p class="calibre8">Claps, kahve fincanının dibinde kalan bir damla kahveyle şeker artıklarının arasında bir şey bulmak istercesine kaşığı fincanın içine daldırıp oynamaya başladı. “Hedefimiz ne?” diye sordu derin bir sesle.</p>

  <p class="calibre8">“Seri katilin kim olduğunu tahmin edip onu yakalamak.”</p>

  <p class="calibre8">Claps’in bakışları sertleşti.</p>

  <p class="calibre8">“Peki, bu hedefe ulaşabilmek için şu ana kadar elimizde üstünde çalışabileceğimiz ne var? Yok denebilecek kadar az şey. Parmak izi yok, hiçbir organik iz yok, görgü tanığı yok, bizi katile götürebilecek hiçbir şey yok. Size kendi tarzında ilettiği mesaj dışında. Elimizde sadece bu olduğuna göre, bunun üstünde çalışmak zorundayız.”</p>

  <p class="calibre8">“Sizin uzmanlık alanınız yanılmıyorsam psikolojik profil…”</p>

  <p class="calibre8">“Ben davranış profili demeyi tercih ediyorum, böylesi daha doğru. Gerisini zaten konuştuk. Muhtemelen kişiliğinde ciddi bir yetersizlik duygusu olan biriyle karşı karşıyayız, hayat onu aşağı görüp yok sayıyor. Kadınlar, iş ve toplum ona hak ettiği itibarı göstermiyor.”</p>

  <p class="calibre8">“Suç işlemek onun intikam yolu.”</p>

  <p class="calibre8">“Suçun kendisi mi?” Claps, Greta Alfieri’ye bakarak gözlerini kıstı. “Bundan emin misiniz? Ya da cinayet mi bir yol?”</p>

  <p class="calibre8">“Ne söylemek istiyorsunuz?”</p>

  <p class="calibre8">“Her hareketin bir sonu vardır, bir sonuca varmayı hedefler ve bunu, toplumsal davranışın dayattığı engeller ne kadar düşükse o kadar göz önünde, toplum ve kurallarına dâhil olmadan sadece kendi amaçlarını takip ederek yapar.”</p>

  <p class="calibre8">“Güdü mü yani? Ama bir seri katil sebep olmadan öldürür.”</p>

  <p class="calibre8">“Hayır, hayır, işte konu tam da bu, apaçık bir sebebi olan cinayetler gibi değil asla. Uyarılmak, boşalmak, onu çeken ya da iten kişiyi incitmek, kendini yöneten olarak hissetmek için yapar. Çok basit bir güdü, neredeyse kaba ve hayvani. Bu, sinir bozucu bir durumdan ya da bir şeyi toplumsal kurallar veya medeni bir hayat içerisinde kalarak elde etmesinin imkânsızlığından kaynaklanır. Seri katil serseri kurşun gibidir, günlük sıkıntıları hiçbir şiddet eğilimi içinde bulunmadan uygun bir şekilde davranarak yok etmeye çalışan milyonlarca insan varken istediğini ya da kendisinden esirgeneni diğerlerinden almak için şiddet uygulayan biri hep vardır. Bunu anlayamıyor, hatta belki bundan korkuyor olabiliriz ama para için birini öldürenden farklı değildir.”</p>

  <p class="calibre8">Greta Alfieri bir şey söylemek istedi ama konuşamadığını fark etti.</p>

  <p class="calibre8">“Şimdi kim olduğunu, nasıl biri olduğunu anlamak ve böylelikle içindeki güdünün ne olduğunu tahmin edebilmek için bizim adamımıza dönelim. Olay yerinde sperm kalıntısı olmadığını gördük, demek ki olay esnasında heyecanlanmadı, o zaman orgazm olmak için öldürmedi. Peki o zaman şu ana kadar yaptığı ve bize güdüsüyle ilgili bilgi veren en anlamlı hareket ne?”</p>

  <p class="calibre8">“Bana gönderdiği e-posta mı?”</p>

  <p class="calibre8">“Evet. Herkesin bilmesini ve korkmasını istiyor. Çok net; ilişkileri ters yüz etmek istiyor. Artık diğerlerine katlanmasına ve dünyadan korkmasına gerek yok; çünkü dünya ondan korkacak. İntikam, ün ve korku. İşte içindeki güdü, temel sebep bu.”</p>

  <p class="calibre8">Greta Alfieri derin bir nefes aldı, sırtından aşağı bir ürperti indi.</p>

  <p class="calibre8">“Tamam, her şey çok mantıklı ama çıkış noktamıza geri dönelim, benim saf dışı kalmamın ne anlamı var? Elinden mikrofonunu almak, sesini duyurmasına yardımcı olacak başka bir kişiyi zorlukla bulacağını düşünmeden onu daha hızlı hareket etmeye itmez mi?”</p>

  <p class="calibre8">“Şimdi o konuya geliyoruz. Biraz önce anlattığınız senaryoyu düşünün Greta, katilin düşündüğü de buydu: Sizinle birlikte akşam haberlerinde yaptığı işleri sunmak. Oyunu istediği gibi sergileyebileceği hareket alanı olan bir zemin. Şimdiyse biz bu zemini değiştirdik.” Claps kısa bir ara verdikten sonra devam etti. “O zaman çok uzak bile gözükse de bir şans var. Bu şans, mevcut durumun adamımızın hoşuna gitmemesi ve bir şekilde araya girmek istemesi; bunu göz ardı etmeyelim. Hasta bir adamla karşı karşıyayız, şu an gücün doruklarında yaşayan bir adamla.”</p>

  <p class="calibre8">Claps sözlerine tekrar ara verdi.</p>

  <p class="calibre8">“Şöyle düşünmeye çalışın Greta, bir sebepten dolayı bu canavarı etkilediniz ve planları için de ses kaynağı siz olmak zorundasınız ya da katil yaptığı şeyin unutulup gitmesini umarken olaya geniş yer vererek dikkat çeken gazetecinin yerinden olmasını kendince bir memnuniyetle izliyor. Ya da hâlâ tek iletişim kaynağı olarak siz varken en güçlünün kim olduğunu göstermek istiyor: Benim seçtiğim haber kaynağımı elimden alıyorsunuz, o zaman ben de size kimin yönetici olduğunu göstereyim, onu geri kazanacağım.”</p>

  <p class="calibre8">Greta Alfieri artık kafedeki hiçbir sesi duymuyor, etrafındaki hiçbir şeyi görmüyordu.</p>

  <p class="calibre8">“Ama neden tek ve sadece beni seçti?”</p>

  <p class="calibre8">“Bu sorunun cevabını bilmiyorum. Sizin hayranınız hatta size âşık olan biri olabilir. Sadece ulaşması imkânsız olan sizle irtibata geçebilmek için bile öldürmüş olabilir.” Claps dik dik bakarak ekledi. “O normal biri değil Greta.”</p>

  <p class="calibre8">Gazeteci uzun bir süre sessizce oturdu. “Tamam tamam, tüm bunları kabul edelim.” Sesindeki şüphe kaybolmuştu. “Size tekrar aynı şeyi soracağım: Bunun avantajı ne?”</p>

  <p class="calibre8">“Sizi oyundan çıkararak ortadaki tabloyu değiştirdik. Eğer mikrofonuna bağlı olma hipotezi doğruysa bunu geri almaya çalışacak ve eğer biz bu mikrofonu ışıklardan uzak ve biraz saklı tutarsak katil zorluk yaşayacak, belki iletişim kurmanın farklı yollarını arayacak, ortaya çıkacak ya da bir hata yapacak.”</p>

  <p class="calibre8">Greta Alfieri arkasına yaslanarak irkildi, Claps’tan biraz uzaklaştı.</p>

  <p class="calibre8">“Açıkçası tüm bunlar bana oyun kâğıtlarından bir kule gibi gözüküyor, en nazik şekilde söylemem gerekirse çok zayıf bir ümit ışığı.”</p>

  <p class="calibre8">“Ah, elbette bir risk var ama tahmin ettiğinizden daha az. Katilin sizi seçmesinin bir sebebi var, iddiaya bile girerim, sizi kolay kolay bırakmayacak.”</p>

  <p class="calibre8">Greta Alfieri, Claps’in bu son söylediklerini dikkate almadan konuştu:</p>

  <p class="calibre8">“Hem sonra söyleyin bana, katilin yeni bir suç işlemeden benimle iletişime geçeceğini size düşündüren nedir?”</p>

  <p class="calibre8">Claps gözlerini sessizce Greta’nınkilere dikti.</p>

  <p class="calibre8">“Elbette… Ah tabii, ikinci kurbanı bekliyorsunuz! Hem de sabırsızlıkla!” Greta vücut ısısının yükseldiğini hissetti. “Ancak o zaman katil benimle irtibata geçmeye çalışacak ama beni bulamayınca Doktor Claps’in üretken hayal gücü uyarınca Hannibal Lecter gibi Clarice Starling’ini aramaya koyulacak ki bu da ben oluyorum, bu esnada siz ve adamlarınız ise onun üstüne atlamak için hazır bekliyor olacaksınız.”</p>

  <p class="calibre8">Claps hemen cevap vermedi. Birkaç gün önce bu konudan bahsettiğinde Sensi’nin de bu durumu “Hannibal Sendromu” olarak nitelendirdiğini acı bir şekilde hatırladı.</p>

  <p class="calibre8">Bu olasılığa sadece kendisinin inanıyor olmasının bir önemi yoktu, her hâlükârda yoluna devam edecekti.</p>

  <p class="calibre8">”Bakın Greta, bu soruşturmada birçok insan görevli… Olabilecek her yöne gidiyoruz. Tüm çabamız birini daha öldürmeden onu yakalamak. Ama eğer böyle bir şey olursa…”</p>

  <p class="calibre8">“Dinleyin, boş verin gitsin…” Greta Alfieri fırlarcasına ayağa kalkarak cüzdanını bulabilmek için elini çantasına daldırdı. “Yeni bir kurban, kariyerinin içine edilen bir gazeteci… Ne güzel bir plan! Sizin zeki olduğunuzu sanmıştım Doktor Claps ama yanılmışım. Tıpkı yakalamak için sürekli peşinden koştuğunuz canavarlar gibi beyniniz bulanmış sizin.” Greta Alfieri masaya bir kâğıt para fırlatarak konuşmaya devam etti. “Kahvaltı benden olsun, işimden olmamı kutlamış olduk diyelim.”</p>

  <p class="calibre8">Claps hiçbir şey söylemeden kafeden çıkan kadını izlemekle yetindi.</p>

  <p class="calibre4"><img alt="" class="calibre14" src="../Images/00010.jpg" /></p>

  <p class="calibre13">Park yeri bulabilmenin imkânı yoktu. Claps, Dişçi Salvatore’nin muayenehanesinin olduğu şık binanın önünde durabilmek için arabasını ikinci sıraya koydu, Mercedes’in motorunu durdurdu ve dörtlü farları yaktı. Birkaç dakika erken gelmişti.</p>

  <p class="calibre8">Arkasına dayanarak gözlerini kapattı ve biraz rahatladı.</p>

  <p class="calibre8">Adriana’nın evinin kokusu hemen etrafını sardı, yavaş bir şekilde zihnine yayıldı. Ama bu sefer farklı bir şey vardı; hem acı veren hem de tatlılıkla gıdıklayan diken gibi bir şey.</p>

  <p class="calibre8">Adriana’nın yüzü belirdi. Yüzündeki ciddi gülümseme algılanamaz bir hâl alıyordu, tıpkı kapalı bir tabut içinde vücudun şeklinin gitgide bozulması gibi.</p>

  <p class="calibre8">Claps birden yerinden fırladı, Mareşal Gatta arabanın camına vuruyordu. Claps kilidi açtı ve Mareşal kaba hareketlerle arabaya bindi.</p>

  <p class="calibre8">“Güzel araba Claps, ne zaman satacaksın?”</p>

  <p class="calibre8">“Sana iyi bir fiyata veririm.”</p>

  <p class="calibre8">Her şey kontrol altındaydı, alnında beliren ter damlaları kurumaya başlıyordu.</p>

  <p class="calibre8">Mercedes tatlılıkla yola koyuldu.</p>

  <p class="calibre8">“Evet anlat bakalım.”</p>

  <p class="calibre8">“Kadın onun hastasıymış, son iki ay boyunca dört randevusu olmuş dişçiyle.”</p>

  <p class="calibre8">Claps direksiyondaki ellerini daha da sıktı.</p>

  <p class="calibre8">“Hasta bilgilerinin ve Maggesi’yle aynı gün randevusu olan hastaların isimlerini aldım.” Mareşal Gatta bir CD göstererek arabanın torpido gözüne koydu. “Hepsi bunun içinde… Ama şimdiden söyleyeyim dört randevunun üçünde Maggesi’den sonra aynı kişinin randevusu varmış.”</p>

  <p class="calibre8">“Çok iyi iş, teşekkürler.”</p>

  <p class="calibre8">“CD’nin içinde bilgisayarda en sık ziyaret edilen sitelerin de isimleri var: Otomobil, saat, seyahat siteleri, tıp siteleri ve eşya siteleri… Yani tipik bir dişçi bilgisayarı.”</p>

  <p class="calibre8">“Sence şüphelendi mi?”</p>

  <p class="calibre8">“Hayır, gerçek bir mali denetim olmadığını anlamayacak kadar korkmuş ve telaşlanmıştı.” Mareşal Gatto sırıtarak devam etti. “En azından başında öyleydi, adamlarım hard diske beceriksizce kaydedilmiş birkaç video buldu, anlarsın ya.”</p>

  <p class="calibre8">Mercedes neredeyse tam bir tur döndü.</p>

  <p class="calibre8">“Beni burada indir de işime döneyim, muhasebe kayıtlarını derinlemesine incelemek için birkaç gün kalacağız. Başka bir bilgiye ihtiyacın olursa…”</p>

  <p class="calibre8">“Ararım.”</p>

  <p class="calibre4"><img alt="" class="calibre14" src="../Images/00010.jpg" /></p>

  <p class="calibre13">Sensi şaşkınlığını gizleyemedi.</p>

  <p class="calibre8">“On tane adam! Potansiyel olarak katil olabilecek on kişi bulduğunu mu söylüyorsun?”</p>

  <p class="calibre8">“Bunu söylemedim, kimse on tane potansiyel katil adayından bahsetmedi, ben sadece arkasında bir caninin saklanıyor olabileceği on kişi tahmin ettim, bu söylediğim seninkinden çok farklı. Vaktimiz az olmayıp küçük bir grup üzerinde araştırma yapmak zorunda kalmamış olsaydık, bu sayı daha fazla olurdu. Yaptığımız tek şey, elimizdeki davranışsal prototipin özelliklerine uyan kişileri tespit etmek oldu.”</p>

  <p class="calibre8">Sensi parmaklarını sinirli bir şekilde masanın etrafında gezdirdi.</p>

  <p class="calibre8">“Ne yazık ki katil bu on kişiden biri olmayabilir de.”</p>

  <p class="calibre8">“Şimdi ne şekilde ilerlemek istersin?”</p>

  <p class="calibre8">“Yirmi dört saat gözetim altında tutulacaklar, cep ve ev telefonları dinlenecek, bilgisayar bağlantıları ve geçmişlerinde bununla ilgili olabilecek suçlarda bulunup bulunmadıkları araştırılacak ama daha alt seviyede olacak şekilde.”</p>

  <p class="calibre8">“Nasıl yani?”</p>

  <p class="calibre8">“Telefonda, internet üstünde müstehcen konuşmalar ya da tehdit, kadın ve hayvanlara uygulanmış sarkıntılık ya da şiddet, kundakçılık.”</p>

  <p class="calibre8">“Kundakçılık mı?”</p>

  <p class="calibre8">“Genellikle bu gibi eylemlerle başlıyorlar. İstatistiksel olarak geçerli bir veri bu.”</p>

  <p class="calibre8">Sensi uzun bir nefes vermeden önce derin bir şekilde soluklandı.</p>

  <p class="calibre8">“Benden oldukça fazla adam istiyorsun…”</p>

  <p class="calibre8">“Aynen öyle.”</p>

  <p class="calibre8">“Soruşturmanız dâhilinde ilgili savcı bilgisayarların izlenmesine ve onlara müdahale edilmesine asla izin vermeyecektir.”</p>

  <p class="calibre8">“Bunu sivil adamların yapabilir.”</p>

  <p class="calibre8">“Ama o zaman elde edeceklerimizi sonrasında delil olarak kullanamayız.”</p>

  <p class="calibre8">“Eğer bu yolla adamımızı bulacak olursak, sonrasında istediğimiz kadar delil buluruz.”</p>

  <p class="calibre8">Sensi uzun bir süre sessiz kaldı. Parmaklarıyla masanın üstüne vurmayı bıraktı.</p>

  <p class="calibre8">“Genel soruşturma bölümünden birçok adamımı alıp senin hizmetine vermem gerekiyor.”</p>

  <p class="calibre8">Sensi’nin sesinde artık teslimiyetçi bir ton vardı.</p>

  <p class="calibre8">“Lafı geçmişken” diyerek söze girdi Claps, sesinde yapay bir tonlama vardı. “Komiser Benni ne aşamada? Sonuca ulaşabildi mi?”</p>

  <p class="calibre8">Sensi acı bir şekilde gülümsedi.</p>

  <p class="calibre8">“Çıkmaz bir sokakta olduğumuzu çok iyi biliyorsun. O ve diğerleriyle biraz önce durum değerlendirmesi yaptım. Yapılacak tek şey var; katilin harekete geçmesini ummak.”</p>

  <p class="calibre8">“Yani yeni bir ceset bekleyeceğiz.”</p>

  <p class="calibre8">Yine sessizlik oldu.</p>

  <p class="calibre8">“Tamam, sana elimden geldiği kadar adam vereceğim ama en fazla senin birkaç şüphelini izleyecekler o kadar, bundan daha fazlasını yapamam. Geri kalanlar içinse kendine bir yol bul ve eğer sivillerden birilerini kullanırsan benim haberim olmasın, bilmek istemiyorum.”</p>

  <p class="calibre8">Claps odadan tatminkâr bir gülümsemeyle çıktı, umduğundan çok daha fazlasını elde etmişti.</p>

  <p class="calibre8"><span class="italic"><span class="bold">Öğleden Sonra</span></span></p>

  <p class="calibre8">Greta Alfieri öğle yemeği yememiş, odasında oturup durmuştu.</p>

  <p class="calibre8">Telefonu hiç çalmamıştı.</p>

  <p class="calibre8">Onu arayan kimse olmamıştı.</p>

  <p class="calibre8">En sonunda uzun süre önce yapması gereken şeyi yapmaya karar verdi.</p>

  <p class="calibre8">Şahsi cep telefonundan bir numara çevirdi.</p>

  <p class="calibre8">“Alo, Anselmi sen misin? Kontratı ben de imzaladım. Şimdilik burada kalacağım ve Claps üstünde çalışmaya başlayıp kısa sürede canlı yayında kullanabileceğin bir şeyler ulaştıracağım sana.”</p>

  <p class="calibre4"><img alt="" class="calibre14" src="../Images/00010.jpg" /></p>

  <p class="calibre13">Claps, Mercedes’ini Maggesi’nin evine doğru sürüyordu. Ne yapacağıyla ilgili net bir fikri yoktu. Tekrar daireye mi çıkacaktı, kadının işle ev arasında her gün gidip geldiği yolu mu izleyecekti yoksa çok basit bir şekilde hislerinin içinde mi kaybolacaktı, hiç bilmiyordu.</p>

  <p class="calibre8">Cep telefonu birden her zamankinden daha keskin bir şekilde çaldı.</p>

  <p class="calibre8">“Ben Claps.”</p>

  <p class="calibre8">“Doktor araştırdığımız kişilerden bir tanesiyle ilgili yeni bir bilgiye ulaştık. Önemli olabileceğini düşünüyorum.”</p>

  <p class="calibre8">Maiezza’nın sesi çok heyecanlı çıkıyordu.</p>

  <p class="calibre8">Claps arabayı aniden durdurup cep telefonunu kulağına iyice yerleştirdi.</p>

  <p class="calibre8">Maiezza anlatmaya başladı:</p>

  <p class="calibre8">“Nicola Rauti adlı kişiyle ilgili, dişçinin bekleme odasında Maggesi’yle birçok defa karşılaşmış olan bir hasta.”</p>

  <p class="calibre8">“Bankacı olan mı?”</p>

  <p class="calibre8">“Evet, bir şubede kasiyer.”</p>

  <p class="calibre8">“Yani?”</p>

  <p class="calibre8">“Öncesinde benzeri davranışları var Doktor.”</p>

  <p class="calibre4"><img alt="" class="calibre14" src="../Images/00010.jpg" /></p>

  <p class="calibre13">Yirmi dakika kadar sonra Claps karşısında Maiezza ve Fonzar ile birlikte ofisinde oturuyordu.</p>

  <p class="calibre8">Maiezza anlatmaya başladı:</p>

  <p class="calibre8">“Nicola Rauti, otuz dokuz yaşında, tek çocuk, dokuz yaşındayken annesi ölünce banka memuru olan babasıyla adam vefat edene kadar birlikte yaşamış. On üç yaşındayken komşusunun kedisini bir torbaya koyup yakmış. Komşu kadın şikâyette bulunmuş ancak birkaç gün sonra olayın üstü kapatılmış ve şikâyet geri alınmış. Bir sosyal danışman ortalığı ayağa kaldıracak bir durum olmadığına dair rapor hazırlamış. Zamanla Rauti’nin öğrenciliği kesintiye uğramış ve yirmi yaşında mali müşavir diploması alabileceği özel bir enstitüye kayıt ettirilmiş. Askerliği sırasında babası ölmüş ve bundan birkaç ay sonra Rauti vefa borcu olarak babasının çalıştığı bankada işe alınmış, işini hiç değiştirmemiş ama kariyer de yapmamış. Evli değil ve babasının evinde yalnız yaşıyor. Başka bir mülkü yok.”</p>

  <p class="calibre8">Claps asık suratla hiç araya girmeden dinliyordu.</p>

  <p class="calibre8">“İşin güzel tarafı, tabii böyle dememiz uygun düşerse, üç yıl önce oluyor. Büyük bir mağazada çalışan genç bir tezgâhtar kız onu kendisini uzaktan dikkatle incelerken görüyor. Bu, her gün birkaç defa tekrar ediyor, bir de bunun üstüne kız kendisini yolda da takip ettiğini fark ediyor. Kız gecenin bir yarısı sessiz telefonlar almaya başlayınca hemen polise gidiyor. Elbette bu gibi durumlarda iş arkadaşlarımın yapabilecekleri sınırlı. Rauti’yi teşhis edip polis merkezine götürüyorlar ve gözünü iyice bir korkutuyorlar. Hakkında herhangi bir dava açılmıyor ama tezgâhtar kız bir daha aniden suratına kapatılan sessiz telefonlarla rahatsız edilmiyor. O günden beri Nicola Rauti bir trafik cezası bile almıyor. Telefon kayıtları her gece bir sunucuya bağlanarak geç vakitlere kadar internette gezindiğini gösteriyor.”</p>

  <p class="calibre8">“Olay gecesi nerede olduğunu…”</p>

  <p class="calibre8">Maiezza Claps’ın sözüne devam etmesine izin vermeden konuşmaya başladı:</p>

  <p class="calibre8">“Elbette Doktor! Cinayet gecesi internete hiç bağlanmamış ve hiçbir telefon görüşmesi yapmamış.”</p>

  <p class="calibre8">Claps sessiz ve hareketsiz oturuyordu.</p>

  <p class="calibre8">“Bir şey daha var Doktor… Somut bir şey değil ama Fonzar’ın aklına gelen bir fikir.”</p>

  <p class="calibre8">“Anlat o zaman!”</p>

  <p class="calibre8">Claps sabırsızlığını saklamakta güçlük çekiyordu.</p>

  <p class="calibre8">Fonzar koltuğa oturdu ve o ana kadar elinde sımsıkı tuttuğu yol haritasını beceriksizce açtı.</p>

  <p class="calibre8">“İşte Doktor, bize katilin içinde bir şeylerin harekete geçmesi için kurbanı en azından birkaç defa görmesi gerektiğini söylemiştiniz. Yol haritasına bakın. Mavi işaretler Maggesi ve Rauti’nin evlerini gösteriyor, kırmızılar ise iş yerlerini. Bu yerlerden hiçbirisi birbirine yakın değil ama işe toplu taşıma araçlarıyla gittiklerini düşünürsek… Görüyor musunuz?” Fonzar elindeki kalemle haritadaki bir yeri işaret etti. “Uzun yoldan gitmek istemeyenler için ortak ve kısa bir yol var. Aynı istikamete giden metro hattı, aynı saatlerde aynı metro.”</p>

  <p class="calibre8">Claps gözlerini Fonzar’ınkilere dikti, Fonzar bakışlarını hemen yere indirdi.</p>

  <p class="calibre8">Maiezza kendinden daha emin bir ses tonuyla ekledi:</p>

  <p class="calibre8">“Bunun dışında, Maggesi’yi dişçiden sonra metroda da görünce…”</p>

  <p class="calibre8">Claps araya girdi:</p>

  <p class="calibre8">“Belki de tam tersi.”</p>

  <p class="calibre8">“Yani, demek istediğim onu metroda görünce Rauti’nin Maggesi’yi takip edip nerede yaşadığını öğrenmesi çok basit.”</p>

  <p class="calibre8">Claps, birdenbire onu içten sarsmaya başlayan girdabın dışarıdan fark edileceğini bilmesine rağmen kendini hareketsiz durmaya zorladı. Derinlerden gelen her türlü his, ses, gürültü ve kokuyu kovmaya çalıştı… Derin bir şekilde nefes alıp verdi. Sadece mantıklı düşüncelerine yer vermeliydi. İlk olarak Rauti’nin hikâyesi, kişiliğinde bir sosyopati vakası olduğunu gösteriyordu. Anne figürünün eksikliği, büyük ihtimalle işi yüzünden sürekli eksikliği hissedilen bir baba, okuldaki başarısızlık… Elbette kolay ve mutlu geçmeyen bir çocukluk ve gençlik dönemi. Sonra hayvanlara karşı gösterilen şiddet ve yangına meyilli olmak… Yetişkinlikte ise çekilen yalnızlık ve işten alınamayan haz, tüm bunlara ek olarak bir kadına sarkıntılık. Son olarak Maggesi’yi birden fazla görebilme imkânı, ondan etkilenme, onu izleme, nerede oturduğunu ve alışkanlıklarını öğrenebilme imkânı… Ona karşı bir çekim hissetme, onu arzulama, ona sahip olma, bunu kendi tarzında ve her şekilde yapma imkânı…</p>

  <p class="calibre8">“Doktor?”</p>

  <p class="calibre8">Claps irkildi, uzun bir süre gözleri derinlere dalmış sessiz bir şekilde oturuyor olsa gerekti.</p>

  <p class="calibre8">“Çok güzel, iyi iş çıkardınız.”</p>

  <p class="calibre8">“O olabilir mi?”</p>

  <p class="calibre8">Claps hislerine yenik düşmemek için hâlâ savaşmak zorundaydı.</p>

  <p class="calibre8">“Herkes olabilir ama elimizdekiler içinde şu an buna en yakını Rauti.”</p>

  <p class="calibre8">“Ne yapmamız gerekiyor?”</p>

  <p class="calibre8">“Diğer araştırmaları boş verelim, Rauti’ye konsantre olalım, onu bir dakika bile gözden kaçırmanızı istemiyorum. Onun hakkında her şeyi bilmek istiyorum ve doğal olarak bu soruşturma çok gizli yürümeli, kendisinin bundan en ufak bir şüphesi olmamalı.”</p>

  <p class="calibre8">“İnternetle ilgili nasıl ilerleyeceğiz?”</p>

  <p class="calibre8">“Sunucusuna bağlanacağız, adamın IP adresini istiyorum.”</p>

  <p class="calibre8">“Bilgisayarına mı gireceğiz?”</p>

  <p class="calibre8">“Hayır, mevcut durumda savcı bunu kabul etmez ama bu akşam eski bir arkadaşımla görüşeceğim…”</p>

  <p class="calibre8"><span class="italic"><span class="bold">Akşam</span></span></p>

  <p class="calibre8">Claps, süpermarkette kasalara en uzak raflardan biri olan konserve reyonuna yöneldi. Bomboş sepetine bakarak normal bir müşteri gibi görünmek için çok da gereksiz olmayan neler alabileceğini inceledi. Yakınındaki salaş görünüşlü gencin ise onun aksine en ufak bir tereddüdü yoktu, alışveriş sepeti çoktan bira şişeleri ve ton balığı kutularıyla dolmuştu ve şimdi sıra çeşitli konserve kutularındaydı. Delikanlı yirmi iki ya da yirmi üç yaşlarındaydı, sallanarak yürüyordu, gözlüklerinin camına yapışmış gibi duran gözleri yere eğikti, alışveriş arabasını onunkinin yanına yaklaştıran Claps’in farkına varmamış gibiydi.</p>

  <p class="calibre8">“Selam Mitnick, nasıl gidiyor?”</p>

  <p class="calibre8">Genç ona doğru hiç bakmadan ve arabasını doldurmaya devam ederek konuştu:</p>

  <p class="calibre8">“Uzun süredir Mitnick değilim, bunu çok iyi biliyor olmalısınız.”</p>

  <p class="calibre8">Mitnick onun oyunlarda kullandığı takma adıydı ve elbette ki şans eseri seçilmemişti: Kevin Mitnick, aslında Amerika’da çok aranan bir hackerdı.</p>

  <p class="calibre8">“Ama benim ihtiyacım olan kişi o.”</p>

  <p class="calibre8">Delikanlı, alışveriş arabasında sağlanması zor bir denge elde etmek istercesine aldığı fasulye konservelerini arabaya koymadan önce elinde tartıp duruyordu.</p>

  <p class="calibre8">“Bu benim favori markam.”</p>

  <p class="calibre8">“Mitnick, hatırlarsan bana bir borcun…”</p>

  <p class="calibre8">Bir an için gencin gözleri Claps’inkilerle kesişti.</p>

  <p class="calibre8">“Elbette ya…” diyerek gözlerini hemen yere indirdi. “Hatırlatmanıza gerek yok.”</p>

  <p class="calibre8">Birkaç yıl önceydi, Mitnick henüz reşit değildi ama hackerlar topluluğu arasında efsane olmuştu bile. Çok uluslu büyük bir şirketin bilgisayar ağına girip ağır zararlar vermişti. Şirket bu tür saldırılara örnek teşkil edecek ve ses getirecek bir sonuç elde etmek için tüm politik gücünü ortaya koymuştu.</p>

  <p class="calibre8">Claps hâkim tarafından çocuğu değerlendirmesi, düzelme şansı olup olmadığını anlaması ve en uygun ıslah yöntemlerini belirlemesi için görevlendirilmişti.</p>

  <p class="calibre8">Çok uluslu firma, dünya kozmetik üretici devleri arasındaydı; kadın güzelliği ve gençliği uğruna kayda değer miktarda hayvanı feda ediyordu. Claps çok baskı altında kaldı ama sonunda verdiği rapor hâkimi efsanevi bir karar vermek zorunda bıraktı: Mitnick ıslahevinde bir gün bile kalmadı.</p>

  <p class="calibre8">Claps kenara çekilerek iki çocuğu ve alışveriş arabasıyla geçmekte olan bir kadına yol verdi ve şöyle dedi:</p>

  <p class="calibre8">“Daha sakin bir yerde konuşamaz mıyız? Eğer evine kimsenin girmesini istemiyorsan bir bar da olabilir.”</p>

  <p class="calibre8">“Evime kimse giremez ve dışarı sadece öteberi almak için çıkarım. Başka herhangi bir yerde kendimi rahatsız hissederim. Eğer benimle konuşmak istiyorsanız bunu burada yapmak zorundasınız. Bunu size beni aradığınızda da belirtmiştim.”</p>

  <p class="calibre8">“Elimde bir isim ve bu kişinin internete bağlandığı sunucunun numarası var, yakında IP adresine de ulaşacağım. Bu kişinin bilgisayarına girmek, neler olduğuna bakmak ve internette neler yaptığını izlemek istiyorum.”</p>

  <p class="calibre8">“Beceriksiz adamlarınız yapamıyor mu bu işi?”</p>

  <p class="calibre8">“Bunu tercih etmiyorum ve Mitnick’in benimle eski bir hesabı var.”</p>

  <p class="calibre8">Delikanlı bir süre sessiz kaldı.</p>

  <p class="calibre8">“İnternete nereden bağlanıyor? Karışık bir sistemden mi çıkıyor?”</p>

  <p class="calibre8">“Evden, sadece tek bir bilgisayardan olduğunu düşünüyorum.”</p>

  <p class="calibre8">“Benden çok kolay bir şey istiyorsun.”</p>

  <p class="calibre8">“Koruma sistemi varsa?”</p>

  <p class="calibre8">“Güvenlik duvarı saçmalığı mı? Kişisel bir bilgisayarda mı?” Mitnick gülümseyerek devam etti. “Hiç problem değil amigo.”</p>

  <p class="calibre8">Claps ne olduğuna hiç bakmadan raftan bir konserve aldı.</p>

  <p class="calibre8">“Yapacak mısın?”</p>

  <p class="calibre8">Delikanlı nefes aldı.</p>

  <p class="calibre8">“Yapacağım.”</p>

  <p class="calibre8">Claps alışveriş arabasının yavaşça yerini değiştirdi, bu sefer gözlerini kaçırıp uzaktaki bir noktaya diken kendisi oldu.</p>

  <p class="calibre8">“Benim de olmam gerekiyor.”</p>

  <p class="calibre8">Mitnick birden gerginleşti.</p>

  <p class="calibre8">“Evime kimse giremez.”</p>

  <p class="calibre8">Claps pek emin olmadan sordu:</p>

  <p class="calibre8">“Benim bilgisayarımı kullanabilirsin.”</p>

  <p class="calibre8">“Hiç lafını yapmayın, kendi sistemimi kullanmam gerek.”</p>

  <p class="calibre8">Birkaç saniye her şey askıda kalmış gibi durdu.</p>

  <p class="calibre8">“Dinle beni Mitnick, benim orada bulunmam şart. Aradığımız net bir şey yok ama izler, ipuçları, takip edilecek bir şey… Ne olduğunu ben bile tam olarak bilmiyorum. Sen bu işi yaparken orada seninle olmak zorundayım.”</p>

  <p class="calibre8">Claps konuşurken inatla ve ümitsizce gencin bakışlarını arayıp durdu. Sonunda Mitnick gözlerini kaldırıp bakışlarını Claps’e dikti ve sordu:</p>

  <p class="calibre8">“Bunu yaparsam sana borcumu ödemiş mi olacağım?”</p>

  <p class="calibre8">“Evet.”</p>

  <p class="calibre8">“Benden başka hiçbir şey istemeyeceksin.”</p>

  <p class="calibre8">“Bir daha asla.”</p>

  <p class="calibre8">Birkaç saniye daha sessizlik oldu.</p>

  <p class="calibre8">“O zaman anlaştık. İşi ne zaman yapmam gerekiyor?”</p>

  <p class="calibre8">“Hemen bu gece, saat ondan sonra.”</p>

  <p class="calibre8"><span class="italic"><span class="bold">Gece</span></span></p>

  <p class="calibre8">Mitnick kapıyı açtığında Claps’in nefesi hâlâ normale dönmemişti. Yürüyerek altı kat çıkmak bir yana eski binanın yüksek, kirli ve düzensiz basamaklarıyla boğuşmak zorunda kalmıştı. O eski, kasvetli ve terk edilmiş binalar arasındaki dar sokaklar, üstünde hissettiği baskıyı arttırmıştı.</p>

  <p class="calibre8">Mitnick hiçbir lambayı açmadı, Claps’in etrafını kapalı yerlerin bayat kokusu sardı.</p>

  <p class="calibre8">“Girin” dedi delikanlı ve evin nemli ruh hâllerinin yoğunlaştığı dar bir koridorda ilerlemeye başladı.</p>

  <p class="calibre8">Claps ayağının altındaki bozuk fayansları hissedebiliyor, aralıklarındaki tozları hayal edebiliyordu.</p>

  <p class="calibre8">Mitnick onu içi elektronik aletlerle dolu, beklenmedik şekilde geniş ve havanın daha hafif olduğu bir odaya aldı. Etraf yarı karanlıktı, sadece bir masanın üstündeki aletlerin ve monitörlerin en tepesinde bilgisayar klavyesi parlıyordu. Çeşitli renk ve ışıklar sinsi hayvanların gözleri gibiydi.</p>

  <p class="calibre8">Mitnick klavyenin başına otururken “Ayakta durmak zorundasınız. Oturmanız için hiç yerim yok. Yerdeki kablolara da dikkat edin” dedi.</p>

  <p class="calibre8">“Sorun değil.”</p>

  <p class="calibre8">Claps kendine delikanlının arkasında durabileceği bir yer buldu.</p>

  <p class="calibre8">Monitörlerden biri aydınlandı. Mitnick hızlı bir şekilde klavyeyle bir şeyler yazmaya başladı ve ekranda birbiri ardına birçok sayfa açıldı, sonra bir CD koyarak programı başlattı. “Hazır” dedi sonunda.</p>

  <p class="calibre8">Claps saatine bakarak Mitnick’e küçük bir kâğıt uzattı.</p>

  <p class="calibre8">“Birazdan bağlanması gerek, bağlandığında bana haber verecekler. IP adresi burada yazılı.”</p>

  <p class="calibre8">Mitnick alaycı bir gülümsemeyle konuştu:</p>

  <p class="calibre8">“Hep sunucu sağlayıcıları yardımcı oluyor değil mi? Gizlilik adı altında…”</p>

  <p class="calibre8">“Bizden gelen hiçbir şeyi reddetmezler.”</p>

  <p class="calibre8">Tam bir sessizlik içinde uzun dakikalar geçti. Mitnick klavyenin üstündeki hareketsiz elleriyle bir heykele dönüşmüş gibiydi, onun arkasında ayakta duran Claps ise vücudunun dengesini sağlamak için ufak hareketler yapıyordu. Her şey bu bekleyiş içinde duruvermişti sanki.</p>

  <p class="calibre8">Nihayet Claps’in telefonunun sesi duyuldu.</p>

  <p class="calibre8">“İnternete girmiş, hadi yakalayalım şunu!”</p>

  <p class="calibre8">Mitnick birdenbire deli gibi klavyenin tuşlarına basmaya başladı. Heyecanlanmış, yepyeni bir enerjiyle dolmuştu.</p>

  <p class="calibre8">“Bir saniye daha… Ona ulaşmış olacağız.”</p>

  <p class="calibre8">“Bilgisayarına girdin mi?”</p>

  <p class="calibre8">“Bir saniye, bu ne acele, önce bir duruma bakayım. Şuna da bakın, dostumuzun koruması çok yüksek.”</p>

  <p class="calibre8">“Sorun mu var?”</p>

  <p class="calibre8">“Güvenlik duvarı. Kendine güzel bir koruma duvarı yapmış ama ona yetmeyecek.”</p>

  <p class="calibre8">Mitnick tuşlara çılgınca basmaya devam ediyordu.</p>

  <p class="calibre8">“Tek anlamam gereken, bu duvarı atlayarak mı, altından geçerek mi yoksa üstünde bir kapı arayarak mı geçmenin daha uygun olduğu. Ya da… Şöyle yapalım: İçeri ana kapıdan girelim.” Mitnick bilgisayara yeni bir CD yerleştirdi. “Ama maske takalım ki hiçbir şeyin farkına varmasın. Ona internet üstünden bulaşan birçok virüsten biri gibi görüneceğiz ki bunlar antivirüs programı tarafından hemen etkisiz hâle getirilir. Ama bu olurken biz çoktan onun bilgisayarına girmiş olacağız.”</p>

  <p class="calibre8">Claps gözünü bilgisayar ekranından ayırmıyordu. Birbiri ardına hızla açılıp kapanan ekran görüntüleri onda hafif bir karmaşa hissi uyandırdı. Birden bütün kaslarının gerilmiş olduğunu fark etti, dikkatini dağıtmamak için derin bir nefes aldı.</p>

  <p class="calibre8">“Oldu! İçerideyiz.”</p>

  <p class="calibre8">Claps bir şeyler hissedip bir titreşim yakalamak için birkaç saniye gözleri kapalı bekledi, gerçekten de caninin ininde miydiler? Bu kadar kolay olmuş olabilir miydi? “Her şeyi kopyalayabilir misin?” diye sordu gizemli bir şekilde.</p>

  <p class="calibre8">“Elbette, sabit diskindeki her şeyi başka bir sabit diske kopyalayabilirim.”</p>

  <p class="calibre8">“O zaman yap, bu arada şu an nerelere giriyor izleyelim.”</p>

  <p class="calibre8">“Bu çok zaman alır, en azından birkaç saat.”</p>

  <p class="calibre8">“Genellikle çok uzun süre internette kalıyor, hemen kopyalamaya başla.”</p>

  <p class="calibre8">Mitnick birkaç dakikada gerekli aletleri bağladı ve kopyalama işlemini başlatmadan önce Claps’e dönerek, “Eğer sonrasında içeriği incelemek istiyorsanız, sabit diski yanınızda götürmeniz gerekecek” dedi.</p>

  <p class="calibre8">“Dostumuz bağlantıyı kestikten sonra hemen içine bakarız, benim uzmanım sensin. Disk bende kalacak ama en kısa zamanda onu sana geri vereceğim.”</p>

  <p class="calibre8">“Polisin eline geçen şeyleri kullanmam. Güvenmiyorum. Karşılığını bana para olarak vereceksiniz.”</p>

  <p class="calibre8">“Anlaştık.”</p>

  <p class="calibre8">“Değerini ben tespit edeceğim ve pazarlık istemiyorum.”</p>

  <p class="calibre8">“Anlaştık.”</p>

  <p class="calibre8">Mitnick’in suratında kurnaz bir gülümseme belirdi.</p>

  <p class="calibre8">“Bu çok özel bir disktir… İki bin avro!”</p>

  <p class="calibre8">“Sana bunlardan üç tane alacağım, şimdi kopyalamaya başla.”</p>

  <p class="calibre8">Mitnick tiyatral bir hareketle “enter” tuşuna bastı. “Tamamdır, kopyalıyor. Biraz zaman alacak.”</p>

  <p class="calibre8">“Biz bu arada onun ne yaptığına bakalım.”</p>

  <p class="calibre8">Mitnick tekrar işe koyuldu ve ekranda yeni bir sayfa açıldı.</p>

  <p class="calibre8">“Bu onun şu an gördüğü sayfa mı?” diye sordu Claps.</p>

  <p class="calibre8">“Aynen öyle, sanki onun yanında oturuyormuşuz gibi. Şu an biriyle sohbet etmeye hazırlanıyor. Kullanıcı adı Yudo… Ne boktan bir isim bu böyle…”</p>

  <p class="calibre8">Yudo… Yudo… Claps yine bir şeyler hissetmeye çalıştı.</p>

  <p class="calibre8">Ekranda farklı temalarda, girilebilecek farklı sohbet odaları belirdi. Yudo hiç tereddüt etmeden <span class="italic">Yalnızlığa Son</span> adlı odaya tıkladı ve birkaç saniye sonra monitörde sohbet odasının sayfası göründü: Sağ tarafta, dar bir bölümde hatta olanların listesi vardı, en altta oldukça görünür bir şekilde özel olarak sohbet etmek için düğmeler bulunuyordu, ekranın geri kalanında ortak sohbet yapılıyordu ve kelimeler birbirini kovalayıp çakışıyordu.</p>

  <p class="calibre8"><span class="bold">Prisma</span>: Her zamanki gibi sabah yedide. Ne kadar da erken!</p>

  <p class="calibre8"><span class="bold">Condor03</span>: Hayır Dom, uzun süredir ortalarda yok.</p>

  <p class="calibre8"><span class="bold">Alina</span>: Blissettttt!!!!</p>

  <p class="calibre8"><span class="bold">DomPerignon007:</span> Ne kötü, çok eğleniyorduk.</p>

  <p class="calibre8"><span class="bold">Sorrisobiondo:</span> Hadi ama Pri, şikâyet etme, benim saatimin alarmı seninkinden daha önce çalıyor.</p>

  <p class="calibre8"><span class="bold">Condor03</span>: Selam Musinooooo…</p>

  <p class="calibre8"><span class="bold">Altobello</span>: Hey Musino…</p>

  <p class="calibre8"><span class="bold">Alina</span>: Hırrrrr blisset sakın gözüme gözükme!</p>

  <p class="calibre8"><span class="bold">Bluecontrol</span>: Musinooooooooo…</p>

  <p class="calibre8"><span class="bold">Musino:</span> Hepinizi öptüm. Geri geldim işte! Beni çok özlediniz mi?</p>

  <p class="calibre8"><span class="bold">Condor03:</span> Sinirlenme ali, seni hepimiz çok seviyoruz!!!</p>

  <p class="calibre8">“Biraz açıklar mısın?” dedi Claps gözlerini monitörden ayırmadan.</p>

  <p class="calibre8">“Açıklanacak pek bir şey yok, her zamanki saçma sohbetler işte. Kayıt oluyorsun, sonra da belirli konu başlıklarındaki sohbet odalarına giriş hakkın oluyor; ne bileyim işte spor, sinema, erotizm, seyahat hatta evlilik amaçlı arkadaşlık odaları bile olabilir. Yani anlayacağın her zevke uygun bir tane bulunuyor. Teoride bu odalardan birine giriyorsun ve orada seninle aynı zevklere sahip insanlarla tanışabiliyorsun ama dediğim gibi bu sadece teoride böyle çünkü ziyaretçiler temaya çok az bağlı kalıyorlar. Odalar sadece az çok hangi zevklere yakın insanları bulabileceğinin ipucunu veriyor sana o kadar.”</p>

  <p class="calibre8">“Sanki arka sokaklardaki bir bar yerine şehir meydanındaki bara gitmeyi seçmek gibi bir şey.”</p>

  <p class="calibre8">“Evet, onun gibi bir şey.”</p>

  <p class="calibre8">“Ama ilk defa giren için öyle değil.”</p>

  <p class="calibre8">Claps neredeyse kendi kendine konuştu.</p>

  <p class="calibre8">“Yani, doğal olarak ilk defa kayıt olup sohbete başlayan bir kişi bunu… Ah, evet ya, şimdi her şey daha netleşti! Eğer ben yalnız bir kadınsam ve konuşacak birisini arıyorsam, sohbet için kayıt oluyorum ve o güzelim <span class="italic">Yalnızlığa Son</span> sohbet odasına giriyorum ve burada sabırla pusuda bekleyen Yudo beni ağına düşürüyor.” Mitnick, Claps’e doğru dönerek küstahça sordu. “Bir manyak arıyoruz değil mi? Hatta belki de bir katil, Doktor Claps sıradan bir tacizci için rahatını bozamayacak kadar önemlidir çünkü.”</p>

  <p class="calibre8">“Seninle bir ilgisi yok” dedi Claps, gözlerinde buz gibi bir bakış vardı. “Şu sohbet olayıyla ilgili daha fazla bilgi ver bana.”</p>

  <p class="calibre8">“Tamam, tamam…” Mitnick kibirli havasını kaybetmeden tekrar monitöre döndü. “Sadece size daha iyi yardım edebilmek için sormuştum. Tasvip edilmeyecek bir davranıştan şüphelendiğimize göre, her hâlükârda onun bu sayfada sohbet ettiğini görmemiz zor, büyük ihtimalle özele gidecektir.”</p>

  <p class="calibre8">“Açık konuş.”</p>

  <p class="calibre8">“Özel yani; aşağıda, sağdaki butonları görüyor musun? Buna tıklayarak herkese görünen ortadaki bu alanda yer almadan istediğin kişiyle özel olarak konuşabilirsin.”</p>

  <p class="calibre8">“Yani istediğim herkesle kimse tarafından izlenmeden konuşabilirim…”</p>

  <p class="calibre8">“Aynen öyle.”</p>

  <p class="calibre8">“Peki biz Yudo’nun özel konuşmalarını görebilir miyiz?”</p>

  <p class="calibre8">“Elbette, size biraz önce söylediğim gibi tıpkı onun yanında oturuyormuş gibi her şeyi görebiliriz.”</p>

  <p class="calibre8"><span class="bold">Blisset:</span> Affedersin Alina, hattan düştüm de…</p>

  <p class="calibre8"><span class="bold">Sorrisobiondo</span>: Sabahları yağmur yağarken dışarı çıkmaktan nefret ediyorum.</p>

  <p class="calibre8"><span class="bold">Alina:</span> Sen sürekli düşen bir aşağılıksın!!!!!!!!</p>

  <p class="calibre8"><span class="bold">Alina:</span> Umarım canın yanmıştır.</p>

  <p class="calibre8"><span class="bold">Prisma:</span> Ben sabahları yağmurla uyanmayı seviyorum.</p>

  <p class="calibre8"><span class="bold">Musino</span>: Âşıklar arasında kavga mı çıktı?</p>

  <p class="calibre8"><span class="bold">Altobello</span>: Alina şu iblisi boş ver gitsin, bana gel, ben seni hiç hayal kırıklığına uğratmam!!!!!!!</p>

  <p class="calibre8"><span class="bold">Blisset:</span> Ali affedersin ama bu gece internet bağlantısı çok boktansa bunda benim suçum yok.</p>

  <p class="calibre8">“Dostumuzun nasıl da sessiz olduğunu görüyor musun? Resmen pusuda bekliyor…”</p>

  <p class="calibre8">Claps, Mitnick’in yaptığı bu tespiti duymazlıktan geldi. Yudo’nun hayal kırıklığına uğramış ve sinirlenmiş Alina’yı özel sohbete çağırıp çağırmayacağını kendi kendine sorarak ekrana konsantre olmuş bir şekilde beklemeye devam etti.</p>

  <p class="calibre8">Hayır, bunu çok geçerli sebeplerden dolayı yapmayacaktı: Birincisi kız ortak sohbet etmeye alışkın gibi duruyordu, ikincisi agresif bir karakter izlenimi uyandırıyordu ve son olarak büyük bir ihtimalle sürekli gelen bir üyeydi ve ondan diğerlerine bahsedebilirdi. Yani Alina ideal bir kurban karakteri taşımıyordu.</p>

  <p class="calibre8">Yudo’nun hiçbir harekette bulunmadı, Claps ve Mitnick uzun süre beklediler… Önce on dakika, sonra bir on dakika daha ve sonra bir on dakika daha…</p>

  <p class="calibre8">Ekranda akan sohbeti izlerken Claps, Mitnick’e sohbet alışkanlığı olan insanlarla ve sohbetin kurallarıyla ilgili sorular soruyordu.</p>

  <p class="calibre8">Etrafta bir gerginlik vardı. Claps, etrafındaki bu tansiyonu kendi içindekinden önce hissetmişti. Birçok defa kendine bunun vakit kaybı olmadığını, Yudo’nun o gece bir şey yapmamasının bile önemli olmadığını yineleyip duruyordu. Çünkü incelenecek bir sabit disk vardı elinde ve eğer gerek görülürse bu izleme işlemini her gece yapabilirdi.</p>

  <p class="calibre8">“Bakın Doktor! Sanırım başardık.”</p>

  <p class="calibre8">Mitnick’in heyecanlı sesi Claps’i düşüncelerinden uyandırdı.</p>

  <p class="calibre8">Ekranda özel bir mesaj olduğuna dair bir uyarı belirdi. Yudo açmak için bu uyarının üstüne tıkladı.</p>

  <p class="calibre8"><span class="bold">Karina:</span> Selam yudo! Nasılsın?</p>

  <p class="calibre8"><span class="bold">Yudo:</span> Selam karina.</p>

  <p class="calibre8"><span class="bold">Karina:</span> Seni burada bulmayı umuyordum.</p>

  <p class="calibre8">“Şu an özel mi konuşuyorlar? Kimse yazdıklarını göremiyor, değil mi?”</p>

  <p class="calibre8">“Evet, öyle.”</p>

  <p class="calibre8">Claps bir an için düşündü ve sordu:</p>

  <p class="calibre8">“Senin hislerine ihtiyacım var Mitnick, aralarında nasıl bir ilişki olduğunu söyle bana.”</p>

  <p class="calibre8">“Psikoloji uzmanı olan siz değil miydiniz?”</p>

  <p class="calibre8">Mitnick bunu esprili bir ses tonuyla sordu.</p>

  <p class="calibre8">“Bu sohbet işinin içinden gelen sensin.”</p>

  <p class="calibre8">Claps’in ses tonu ise çok kesindi.</p>

  <p class="calibre8"><span class="bold">Yudo:</span> Buradayım.</p>

  <p class="calibre8"><span class="bold">Karina:</span> Bana hâlâ nasıl olduğunu söylemedin.</p>

  <p class="calibre8"><span class="bold">Yudo:</span> Yorgunum, çok zor günler geçiriyorum.</p>

  <p class="calibre8"><span class="bold">Karina:</span> İşle ilgili mi?</p>

  <p class="calibre8"><span class="bold">Yudo:</span> Öyle ya.</p>

  <p class="calibre8">“Karina’yla ilgilendiğini sanmıyorum, hiç konuşkan değil.”</p>

  <p class="calibre8">“Belki tarzı öyledir.”</p>

  <p class="calibre8">“Hayır Doktor, sohbette az konuşmak iyi değildir, ilgilenmemek anlamına gelir.”</p>

  <p class="calibre8"><span class="bold">Karina:</span> O zaman beni ziyarete gel, Sicilya güneşi her şeyi düzeltir.</p>

  <p class="calibre8">Kilometrelerce uzaklık, işte bu Yudo’nun ilgisizliğini açıklıyordu.</p>

  <p class="calibre8"><span class="bold">Yudo:</span> İşten fırsatım olursa…</p>

  <p class="calibre8"><span class="bold">Karina:</span> Bak ben çok ciddiyim.</p>

  <p class="calibre8"><span class="bold">Karina:</span> Sana bir şey sorabilir miyim Yu?</p>

  <p class="calibre8"><span class="bold">Yudo:</span> Sor.</p>

  <p class="calibre8"><span class="bold">Karina:</span> Biraz utanıyorum da, dondurmacı dükkânı olan bir kız arkadaşım var ve zor bir dönem geçiriyor.</p>

  <p class="calibre8"><span class="bold">Karina:</span> Dönemsel bir şey, işi çok güzel ve iyi gidiyor ama biraz nakite ihtiyacı var.</p>

  <p class="calibre8"><span class="bold">Karina:</span> Burada senin çalıştığın bankanın bir şubesi olduğuna göre sen bundan çok daha mühim işlerle görevli olsan da…</p>

  <p class="calibre8"><span class="bold">Karina:</span> Bilirsin, bizde her şey zordur ve sen olumlu bir referanssın.</p>

  <p class="calibre8"><span class="bold">Yudo:</span> Ben bankanın mali politikasıyla ilgileniyorum ve merkez şubede çalışıyorum. Küçük krediler şube müdürünün kontrolü altındadır. Ama her hâlükârda sorun çıkarsa bana haber ver, bölge müfettişini aratabilirim.</p>

  <p class="calibre8">“Yudo’muz gerçekten de bu kadar büyük bir balık mı?</p>

  <p class="calibre8">Claps kafasını iki yana salladı.</p>

  <p class="calibre8"><span class="bold">Karina:</span> Çok tatlısın yu, teşekkürler.</p>

  <p class="calibre8"><span class="bold">Yudo:</span> Bir şey değil ama şimdi kusuruma bakma, çıkmak zorundayım. İyi geceler.</p>

  <p class="calibre8">Karina cevap vermeden Yudo sohbetten çıktı ve tekrar ana sohbet alanına geri döndü.</p>

  <p class="calibre8">“Dostumuz için kötü bir gece, avlanmak istiyordu ama ondan borç istediler” diyerek fikir yürüttü Mitnick.</p>

  <p class="calibre8">Claps hayal kırıklığıyla boğuşuyordu.</p>

  <p class="calibre8">“Diskin kopyalanmasında ne aşamadayız?”</p>

  <p class="calibre8">“Hâlâ devam ediyor… Eğer şu an bilgisayarını kapatıp internet bağlantısını koparırsa bizi yarı yolda bırakır.”</p>

  <p class="calibre8">Claps saatini kontrol etti.</p>

  <p class="calibre8">“Bunu yapacağını sanmıyorum, genellikle gece bire kadar internete bağlı kalıyor.”</p>

  <p class="calibre8">“Eğer öyle olursa çok iyi… Aman Tanrım! Bu aşağılık Rotten’e bağlanıyor!”</p>

  <p class="calibre8">“Rotten de ne?”</p>

  <p class="calibre8">“Çok farklı bir web sitesi: İnternet üstünden çok kötü fotoğraflar yayınlar: Parçalanmış cesetler, infazlar, trafik kazası kurbanları. Buna bakamam gerçekten…”</p>

  <p class="calibre8">Tüm ekranı kaplayan bir fotoğraf göründü.</p>

  <p class="calibre8">“Yüce Tanrım, kusmak istiyorum…” Mitnick sandalyesini 180 derece döndürerek ekranı arkasına aldı. “Mideniz kaldırıyorsa siz bakın.”</p>

  <p class="calibre8">Bir adam, arabanın altında kalmış bir motosikletten birkaç metre uzakta yerde yatıyordu. Üstündeki kot pantolonu bol gibi duruyordu ve kalçasının bir kısmını ortada bırakıyordu, bunun yanında bedenin tamamen garip görünen bir duruşu vardı. Dudakları başının altından yayılan kahverengimsi kan birikintisiyle bütünlük oluşturmak ister gibi asfalta doğru yapışmış olsa da yüzün alt kısmı sağlamdı. Kafası tamamen kopmuş bedenin yakınında beyaza çalan küçük bir kütle duruyordu. Claps’in bunun beyin olduğunu anlaması için ikinci fotoğrafa bakmasına gerek yoktu. Dikkati bir süre hiç sebepsiz yere cesedin dudaklarından asfalttaki kan birikintisine karışan şeffaf ve ince kan sızıntısında kaldı.</p>

  <p class="calibre8">“Bu boktan siteden ayrıldığı zaman bana haber ver” dedi Mitnick. Sırtını koltuğun arkasına iyice dayadı, bacaklarını uzattı ve gözlerini kapattı.</p>

  <p class="calibre8">Ekrandan birbiri ardına bir sürü fotoğraf geçti. Yudo’nun otopsilere karşı bir ilgisi var gibiydi. Özellikle cinayet kurbanlarıyla ve bunların boğularak, ateşli ve kesici silahlarla öldürülmüş olanlarıyla daha ilgiliydi. Sadece son resimler tabancayla hem de bir İtalyan tabancasıyla öldürülmüş bir kurbanındı: Ekranda başkan Kennedy’nin aldığı yaralar ve bedeni göründü.</p>

  <p class="calibre8">Yudo nihayet Rotten’den ayrıldı.</p>

  <p class="calibre8">“Mitnick… Çıktı.”</p>

  <p class="calibre8">“Nihayet.”</p>

  <p class="calibre8">Delikanlı hızlı bir hareketle sandalyesini döndürüp ekranın başına geldi.</p>

  <p class="calibre8">“Tekrar sohbete bağlanıyor. Hey, bak, sabit diskini aldık, her şeyini emdik, her bir dosyayı.”</p>

  <p class="calibre8">“Kopyalama işlemi tamamlandı mı?”</p>

  <p class="calibre8">“Evet, her şey bu küçük harici diskin içinde; artık içindekileri sakince inceleyebiliriz.”</p>

  <p class="calibre8">“Güzel; internetten çıkmasını bekleyeceğiz.”</p>

  <p class="calibre8">“Bu gece Doktor Claps uyumayacak, şehir halkının güvenliğini sağlaması gerek…”</p>

  <p class="calibre8">Mitnick bir yandan harici diski bilgisayardan çıkarırken bir yandan da ironik bir gülümseme takınarak bunları söyledi.</p>

  <p class="calibre8">“Her şeyi kopyalamak için bir saat kırk iki dakika yetti, çok da dolu bir sabit diski yokmuş. Bu sizin en az iki saattir ayakta olduğunuz anlamına da geliyor.”</p>

  <p class="calibre8">Genç, ilk defa Claps’in rahatıyla ilgileniyormuş gibi göründü. Bir yerlerden sandalye bulabilirdi…</p>

  <p class="calibre8">“Yorgun değilim” dedi Claps, gözlerini monitörden ayırmadan belli belirsiz bir şekilde sallandı.</p>

  <p class="calibre8">“Nasıl isterseniz… Madem hâlinizden memnunsunuz.”</p>

  <p class="calibre8">Yudo tekrar <span class="italic">Yalnızlığa Son</span> odasına girdi ama bu sefer çok beklemedi, hemen özel bir mesaj uyarısı geldi.</p>

  <p class="calibre8"><span class="bold">Bagatella:</span> Yudo…</p>

  <p class="calibre8"><span class="bold">Yudo:</span> Francesca…</p>

  <p class="calibre8"><span class="bold">Bagatella:</span> Seni bekliyordum…</p>

  <p class="calibre8"><span class="bold">Yudo:</span> Sabırsızlıkla…</p>

  <p class="calibre8"><span class="bold">Bagatella:</span> Aşkla…</p>

  <p class="calibre8"><span class="bold">Yudo:</span> Dünyamızdaki tüm aşkla…</p>

  <p class="calibre8"><span class="bold">Bagatella:</span> Bizim dünyamız, bizim boyutumuz… Biliyor musun Fabio, geçen gece gözüme uyku girmedi. Sürekli birbirimize söylediklerimizi düşündüm…</p>

  <p class="calibre8"><span class="bold">Yudo:</span> Okşayışlarımı, ellerimi hissediyor muydun?</p>

  <p class="calibre8"><span class="bold">Bagatella:</span> Hâlâ hissediyorum…</p>

  <p class="calibre8"><span class="bold">Yudo:</span> İşte ellerim, şu an senin yüzündeler… Şimdi göğüslerine doğru iniyorlar ve onları yumuşakça okşuyorlar…</p>

  <p class="calibre8"><span class="bold">Bagatella:</span> Hissediyorum, ellerin burada benim üstümde!</p>

  <p class="calibre8"><span class="bold">Yudo:</span> İşte dudaklarım… Senin boynunda…</p>

  <p class="calibre8"><span class="bold">Bagatella:</span> Fabio… Lütfen…</p>

  <p class="calibre8"><span class="bold">Yudo:</span> Ellerini benimkilerin üstüne koy, Francesca… Onlara seni soymaları için yardım et…</p>

  <p class="calibre8"><span class="bold">Bagatella:</span> Fabio…</p>

  <p class="calibre8"><span class="bold">Yudo:</span> Hadi ama Francesca, biraz cesaret… Üstünde ne var?</p>

  <p class="calibre8"><span class="bold">Bagatella:</span> Sadece bir gecelik… Kısa ve ince…</p>

  <p class="calibre8"><span class="bold">Yudo:</span> Sadece bir nefesimle üstünden çıkarabileceğim kadar ince mi?</p>

  <p class="calibre8"><span class="bold">Bagatella:</span> Bir nefesle…</p>

  <p class="calibre8"><span class="bold">Yudo:</span> Ellerin benim ellerimin üstünde Francesca, lütfen… Seni soymalarına yardım et…</p>

  <p class="calibre8"><span class="bold">Bagatella:</span> Evet… Evet…</p>

  <p class="calibre8"><span class="bold">Yudo:</span> İşte bir omzun çıktı… Diğeri de…</p>

  <p class="calibre8"><span class="bold">Bagatella:</span> Gecelik üstümden düştü… Göğüslerim ortaya çıktı… Kalçalarımdan aşağı kayıyor…</p>

  <p class="calibre8"><span class="bold">Yudo:</span> Ellerim tatlılıkla ipek kumaşla kalçalarının arasına giriyor… Geceliğin düşmesini sağlıyor…</p>

  <p class="calibre8"><span class="bold">Bagatella:</span> İşte artık üstümde hiçbir şey yok… Ellerim senin ellerinin ve teninin üstünde…</p>

  <p class="calibre8"><span class="bold">Yudo:</span> Ellerin artık benim… Onları çıplak göğüslerine götür, göğsünün sert uçlarını hissettir…</p>

  <p class="calibre8"><span class="bold">Bagatella:</span> Ne kadar sert olduklarını hissediyor musun? Parmaklarımızın arasından kaçıyorlar, gıdıklanıyorlar.</p>

  <p class="calibre8"><span class="bold">Yudo:</span> Sadece bir elle, sağ elimle aşağı inmeye başla…</p>

  <p class="calibre8"><span class="bold">Bagatella:</span> Kalçalarıma… Kasıklarıma…</p>

  <p class="calibre8"><span class="bold">Yudo:</span> Şimdi en mahrem bölgenin üstünde…</p>

  <p class="calibre8"><span class="bold">Bagatella:</span> Onu yavaşça okşa… Israrcı ol… Açıldığını hissediyor musun Fabio?</p>

  <p class="calibre8"><span class="bold">Yudo:</span> Kokusunu hissediyorum… Islaklığının kokusunu hissediyorum…</p>

  <p class="calibre8"><span class="bold">Bagatella:</span> Seni çağırıyor… Seni istiyor Fabio… Gel…</p>

  <p class="calibre8"><span class="bold">Yudo:</span> Senin üstündeyim Francesca hissediyor musun?</p>

  <p class="calibre8"><span class="bold">Bagatella:</span> Oh evet aşkım… Seni hissediyorum… İçime gir, sana yalvarırım…</p>

  <p class="calibre8"><span class="bold">Yudo:</span> İçindeyim… İçine girdim… Denizdeki dalgalar gibiyim…</p>

  <p class="calibre8"><span class="bold">Bagatella:</span> Denizdeki dalgalar…</p>

  <p class="calibre8"><span class="bold">Yudo:</span> Gelip giden bir dalga…</p>

  <p class="calibre8"><span class="bold">Bagatella:</span> Gelip giden…</p>

  <p class="calibre8"><span class="bold">Yudo:</span> Deniz dalgası…</p>

  <p class="calibre8"><span class="bold">Bagatella:</span> Gelip giden…</p>

  <p class="calibre8">Ekrandaki yazılar kesildi.</p>

  <p class="calibre8">“Tekrar başlamaları gerek” dedi Mitnick. “Hatta belki ellerini yıkamaları da gerek…” diyerek gülümsedi.</p>

  <p class="calibre8">“Adamın mastürbasyon yaptığından emin değilim…” Claps dudaklarının arasından konuştu. “Bana dansı yönetmekle çok ilgiliymiş ve dikkatli davranıyormuş gibi geldi.”</p>

  <p class="calibre8">Adriana Maggesi’nin katili oradan ayrılırken en ufak bir sperm lekesi bırakmamıştı, diye düşündü.</p>

  <p class="calibre8">“Onu bilemem ama Bagatella beni gerçekten de sertleştirdi, neredeyse siteye girip ona bir mesaj göndereceğim…”</p>

  <p class="calibre8"><span class="bold">Bagatella:</span> Fabio…</p>

  <p class="calibre8"><span class="bold">Yudo:</span> Francesca…</p>

  <p class="calibre8"><span class="bold">Bagatella:</span> Aşkım benim…</p>

  <p class="calibre8"><span class="bold">Yudo:</span> Bizim boyutumuz… Bizim fantastik boyutumuz…</p>

  <p class="calibre8"><span class="bold">Bagatella:</span> Bir süre önce bana söylediğin şeyi düşünüyorum…</p>

  <p class="calibre8"><span class="bold">Yudo:</span> Söyle Francesca…</p>

  <p class="calibre8"><span class="bold">Bagatella:</span> Bizim boyutumuz… Büyülü ve olağanüstü… Ama ne zamana kadar bize yetecek?</p>

  <p class="calibre8"><span class="bold">Yudo:</span> O anın gelmesinden korkuyorum… Şimdiden seni gerçek dünyada tanımak arzusuyla yanıp tutuşuyorum, ama…</p>

  <p class="calibre8"><span class="bold">Bagatella:</span> Ama?</p>

  <p class="calibre8"><span class="bold">Yudo:</span> Ama korkuyorum… İkimiz de yalnız, korunmasız, savunmasız insanlarız… Gerçek dünyanın her şeyi mahvedeceğinden korkuyorum…</p>

  <p class="calibre8">“İşte tam bir profesyonel” dedi Mitnick. “Önce yalnız bir kadın olduğundan emin oldu sonra kafasına tanışma fikrini soktu ve şimdi vakit kazanıyor ve kendini geri çekiyormuş numarası yapıyor. Tanışmayı kabul etmeden önce bu kadını iyi bir terletecek. Böylelikle kadın dansı kendisinin yönettiğini sanacak ve daha az şüphelenerek tüm şartları kabul edecek, aptal dudaklarındaki bir gülümsemeyle katledilmeye gidecek. Öyle değil mi?”</p>

  <p class="calibre8">Claps sessizliğini korudu.</p>

  <p class="calibre8">“Ama üzülme Francesca. Bu aşağılık herifi yakaladık ve Doktor Claps onu taşaklarından sıkıca kavrayacak ve sana bir kötülüğü dokunmadan önce onu durduracak!”</p>

  <p class="calibre8"><span class="bold">Bagatella:</span> Çirkin olmamdan mı korkuyorsun? Ya da daha da kötüsü yaşlı olmamdan mı?</p>

  <p class="calibre8">“Genç olmadığın kesin, sevgili Francesca…” diyerek fikir yürüttü Mitnick.</p>

  <p class="calibre8">“Öyle olduğunu mu düşünüyorsun?”</p>

  <p class="calibre8">“Genç olsaydı gençlerin kullandığı kelimeleri kullanırdı… Hem sonra konuşma tarzı… Elli yaşlarında olduğundan adım gibi eminim…”</p>

  <p class="calibre8">Claps karşılık vermeden omuzlarını silkti, yarın Bagatella’yla ilgili her şeyi öğrenecekti nasıl olsa.</p>

  <p class="calibre8"><span class="bold">Yudo:</span> Francesca aşkım… Neler söylüyorsun…</p>

  <p class="calibre8"><span class="bold">Bagatella:</span> Affedersin, affedersin, bazen koyduğumuz kuralları unutuyorum… Çok zor…</p>

  <p class="calibre8"><span class="bold">Yudo:</span> Francesca, aşkım bir gün bu kuralları kıracağız… Seni almak için sana geleceğim…</p>

  <p class="calibre8"><span class="bold">Bagatella:</span> Evet Fabio, evet aşkım!!!!!!!!!!!!!!!!!</p>

  <p class="calibre8"><span class="bold">Yudo:</span> Bana biraz daha zaman tanı.</p>

  <p class="calibre8"><span class="bold">Bagatella:</span> Seni tüm aşkımla bekleyeceğim.</p>

  <p class="calibre8"><span class="bold">Yudo:</span> Bu öpücüğü al Francesca ve dudaklarımı sabaha kadar dudaklarında tut.</p>

  <p class="calibre8"><span class="bold">Bagatella:</span> Yapacağım, iyi geceler aşkım, kapımızı sen kapat…</p>

  <p class="calibre8"><span class="bold">Yudo:</span> İyi geceler aşkım…</p>

  <p class="calibre8">Yudo sohbet penceresinden çıkıp internet bağlantısını kesti. İki saat otuz dakikadan biraz az internette kalmıştı.</p>

  <p class="calibre8">“Nasıl da pislik, ne eşsiz bir pislik!” Mitnick alaycı olmaktan daha çok sinirli gibi görünüyordu. “Gerçekten de Yudo’nun gidip kendisini almasını hak ediyor… Budala!”</p>

  <p class="calibre8">Claps cevap vermedi, cep telefonundan bir numara çevirdi.</p>

  <p class="calibre8">“Fonzar not al. <span class="italic">Yalnızlığa Son</span> adlı bir sohbet kanalı… Evet, <span class="italic">Yalnızlığa Son</span>. Hakkında bilgi istediğim kişi Bagatella kullanıcı adlı bir kişi, anlaşıldı mı? Güzel; hemen işe koyul.”</p>

  <p class="calibre8">“Francesca belki bunu hak etmiyorsun ama Doktor Claps seni kurtaracak!” Mitnick en iyi gülümsemesini takındı. “Peki Doktor, şu sabit diski tıpkı bir soğan gibi yaprak yaprak soymaya başlayalım mı?”</p>

  <div class="mbppagebreak"></div>
</body>
</html>
