<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Şah Mat</title>
  <link href="../Styles/stylesheet.css" rel="stylesheet" type="text/css" />
  <link href="../Styles/page_styles.css" rel="stylesheet" type="text/css" />
</head>

<body class="calibre">
  <p class="calibre11" id="filepos686516"><span class="calibre12"><span class="bold">İkinci Gün</span></span></p>

  <p class="calibre15"><span class="italic"><span class="bold">Sabah</span></span></p>

  <p class="calibre8">Uzun süre bekleme odasında bekledikten sonra Sensi’nin ofisine alınan Greta, ondan hiçbir bilgi alamayacağının farkına çok kısa bir sürede vardı.</p>

  <p class="calibre8">Sensi masasından hiç kalkmadan başını önündeki kâğıtlardan kaldırdı:</p>

  <p class="calibre8">“Hangi kimliğinizle randevu istediniz Bayan Alfieri? Bir gazeteci olarak mı yoksa bir görgü tanığı olarak mı buradasınız?”</p>

  <p class="calibre8">“Bir süredir çalışmıyorum. Kötü bir serüvenden sonra toparlanmaya çalışıyorum… Bunu bilmeniz gerekir.”</p>

  <p class="calibre8">“Kötü bir serüven… Bazıları için çok daha kötü oldu.” Sensi, bakışlarını Greta’nın gözlerine dikti. “Bunu da sizin bilmeniz gerekir.”</p>

  <p class="calibre8">Birkaç saniye kimse konuşmadı.</p>

  <p class="calibre8">“Size sadece birkaç dakika ayırabilirim, tabii söyleyecek ilginç bir şeyleriniz varsa. Daha önceki konuşmalarımızda gözünüzden kaçan bir detayı mı hatırladınız?”</p>

  <p class="calibre8">“Bir anlamda öyle. Bakın, bugünlerde Claps’in son sözlerini çok düşündüm; siz bunların şok altında söylenmiş olduklarını ve bir anlam taşımadıklarını düşünüyorsunuz, bunu biliyorum ama söyledikleri hâlâ kulağımda. Ve bunları söylerken bilincinin açık olduğuna eminim.”</p>

  <p class="calibre8">“‘Hâlâ bitmedi’ cümlesini mi kastediyorsunuz?”</p>

  <p class="calibre8">“Bu ve tüm diğer söyledikleri… Şu almaya gidilecek Brando mesela.”</p>

  <p class="calibre8">Sensi arkasına yaslandı.</p>

  <p class="calibre8">“Claps bu cümleleri kurarken uyluk atardamarında bir yırtık vardı ve zemini bir anda kaplayacak kadar şiddetli kan kaybediyordu. Bu gibi durumlarda beyne ne kadar az oksijen gittiğine dair bir fikriniz var mı? Claps bilincinin son açık kalan kısmıyla öylesine konuştu, kendinde değildi, şok geçiriyordu… Söylediklerinin mantıklı bir anlamı yok, rastlantısal resimler içeriyor o kadar, kapanmak üzere olan bir zihnin ortaya çıkan anıları. Brando’nun kim olduğunu bilmek ister misiniz?”</p>

  <p class="calibre8">“Kimliğini tespit ettiniz mi?”</p>

  <p class="calibre8">“Elbette…” Sensi’nin dudaklarında alaycı bir gülümseme belirdi. “Bir köpek. Claps’in satın aldığı ve gidip teslim alması gereken bir yarış köpeği yavrusu. Şimdi bana Claps’in nasıl bir mantık yürüttüğünü açıklayabilir misiniz?”</p>

  <p class="calibre8">Greta’nın söyleyecek hiçbir şeyi yoktu.</p>

  <p class="calibre8">“Gördüğünüz gibi hanımefendi, şüphe ve tedirginliklerinizin herhangi bir dayanağı yok. Gerçekten de her şey Morphy’nin ölümüyle bitti.”</p>

  <p class="calibre8">Greta derin bir nefes aldı, konuşmaya başladığında sesi titriyordu:</p>

  <p class="calibre8">“Kimliğinin nihayet tespit edildiğini biliyorum. Kim olduğunu ve hayatını ne şekilde sürdürdüğünü öğrenebilir miyim?”</p>

  <p class="calibre8">Bu sefer sessiz kalma sırası Sensi’deydi. Birkaç saniye sonra yavaşça konuşmaya başladı:</p>

  <p class="calibre8">“Biliyor musunuz, bu sorunuzu ne şekilde yorumlayacağım konusunda kararsızım.” Sensi masasının ardından Greta’ya doğru eğildi. “Yani sizi, bu olayda acılı bir şekilde yer almış olan ve bunu haklı olarak merak eden biri olarak mı düşünmeliyim… Yoksa haber açısından çok zengin bir bilgi edinmeye çalışan bir gazeteci olarak mı?”</p>

  <p class="calibre8">Tekrar sessizlik oldu.</p>

  <p class="calibre8">“Ama her hâlükârda, ortada akademik bir sorun var ve henüz söylenecek ya da saklanacak bir isim yok elimizde.” Sensi ayağa kalktı. “Size daha fazla zaman ayıramam ama taksi çağırmakla uğraşmayın, sizi eve bıraktırayım.”</p>

  <p class="calibre4"><img alt="" class="calibre14" src="../Images/00010.jpg" /></p>

  <p class="calibre13">Maiezza arabayı polis sirenini açmadan dikkatli bir şekilde sürüyordu. Greta ilk defa onun yanına oturmuştu ve Morphy’nin saldırı gecesinden bu yana onu ilk defa görüyordu.</p>

  <p class="calibre8">“Göreve başladığınızı bilmiyordum, ayağınız oldukça kötü görünüyor.”</p>

  <p class="calibre8">“Sadece bir darbe… Hem sonra ekip olarak zaten çok az kişiyiz. Sizin yaranız nasıl?”</p>

  <p class="calibre8">“Çok fazla canımı yakmıyor…”</p>

  <p class="calibre8">“İyi…” Maiezza kısa bir süre duraksadı. “Beni bir psikoloğa gönderdiler, haftada iki gün gitmek zorundayım.”</p>

  <p class="calibre8">“Bunu belki ben de yapmalıyım.”</p>

  <p class="calibre8">“Bizde herhangi bir ateş etme durumu olduğunda… Yani bilirsiniz, birini öldürdüğünüz zaman yapılması gereken bir uygulamadır.”</p>

  <p class="calibre8">Trafik gittikçe kalabalıklaşıyor, arabalar sıra olmuş adım adım ilerliyordu.</p>

  <p class="calibre8">Maiezza vites düşürürken konuşmaya başladı:</p>

  <p class="calibre8">“Biliyor musunuz Doktor? Hiçbir şey hissetmiyorum. Yıllardır polis merkezinde görev yapıyorum ve ilk defa birini vurmak zorunda kaldım ancak içimde bununla ilgili hiçbir his bulamıyorum. Oysa zihnimde sürekli dönen ve söküp atamadığım başka bir düşünce var. O sahneyi görüp duruyorum ve kendime, daha önce ateş etme şansım olabilir miydi, diye soruyorum… Yani Morphy Claps’i vurmadan önce demek istiyorum. Böyle bitmemeliydi.”</p>

  <p class="calibre8">Ama gerçekten de bitmiş miydi? Sensi neden böyle kıskanç bir şekilde Morphy’nin ismini kendine saklıyordu.</p>

  <p class="calibre8">“Morphy’nin kimliğinin nihayet tespit edildiğini biliyorum…”</p>

  <p class="calibre8">Maiezza direksiyonun ardında irkildi.</p>

  <p class="calibre8">“Bu konuda konuşamam.”</p>

  <p class="calibre8">“Elbette, zaten size bir şey sorduğum yok, sadece böyle bir şey duydum o kadar.”</p>

  <p class="calibre8">Maiezza sinirlenmişti:</p>

  <p class="calibre8">“Canı cehenneme! Evet doğru, kolay olmadı ama dün kim olduğunu bulduk. Ama size daha fazlasını söyleyemem.”</p>

  <p class="calibre8">“Bu gizliliğin bir sebebi var mı?”</p>

  <p class="calibre8">“Çok net bir sebebi var ama belirttiğim gibi…”</p>

  <p class="calibre8">“… bu konuyla ilgili konuşamazsınız.” Greta bir süre düşünceli kaldı. “Çok garip. Bana saldırdı, üstüme çıktı, yüzü benimkinden sadece birkaç santim uzaktaydı ama buna rağmen yüzünü neredeyse hiç tarif edemem. Onunla ilgili aklımda kalan tek görüntü, o elektronik mağazasındaki kameraların çektiği görüntü sadece.”</p>

  <p class="calibre8">Maiezza sıkılmış görünüyordu.</p>

  <p class="calibre8">“Belki size bunu da söylememem gerekiyordur ama…”</p>

  <p class="calibre8">“Ama?”</p>

  <p class="calibre8">“Kasada görüntüsü alınan adam Morphy değildi?”</p>

  <p class="calibre8">“O değil mi!?”</p>

  <p class="calibre8">Greta oturduğu yerde zıpladı.</p>

  <p class="calibre8">“Hiç şüphe yok. Görüntüleri inceledik ve görüntüsü alınan adam yaklaşık on santim daha kısa boylu. Bunun dışında kilolu görünüyor oysa Morphy’nin zayıf hatta sportif bir fiziği var.”</p>

  <p class="calibre8">Bir suç ortağı mı var? <span class="italic">Hâlâ bitmedi</span>…</p>

  <p class="calibre8">Maiezza, Greta’nın düşüncelerini okur gibi konuştu:</p>

  <p class="calibre8">“Bir suç ortağı olduğunu düşünmüyoruz, elimizdeki tüm bilgiler Morphy’nin yalnız hareket ettiğini gösteriyor. Görüntüdeki kişinin bilgisayarı toplayan montajcı olduğunu ve sonrasında Morphy’e sattığını düşünüyoruz. Nitekim yakında onun da kim olduğunu bulacağız, nasılsa elimizde Morphy’nin kimliği var.”</p>

  <p class="calibre8"><span class="italic"><span class="bold">Öğleden Sonra</span></span></p>

  <p class="calibre8">Greta günler sonra ilk defa Claps’i ziyarete gitmedi. Hiçbir amacı olmadan huzursuz bir şekilde birkaç metrekarelik dairede yürüyüp duruyordu. Bunu ne kadar süredir yaptığını bilmiyordu.</p>

  <p class="calibre8">Sanki bir engel yıkılmış gibiydi. Günlerdir olanlarla ilgili tüm düşünce ve anıları zihninden nasıl uzak tuttuysa şimdi de kendini bunlardan tamamen kurtulmuş hissediyordu.</p>

  <p class="calibre8">Dahası da vardı. Sadece tedirginlik ve korkudan doğan derin bir kaygının içinde yaşadığını hissediyordu.</p>

  <p class="calibre8">Çok ince ve üstü kapalı bir şeydi bu; uzun bir süredir onunla birlikte olan ama farkına ancak şimdi birdenbire vardığı bir şey.</p>

  <p class="calibre8">Claps’in son sözleri. Sensi’ye Claps’in bu sözleri söylediğinde bilincinin yerinde olduğunu söylemişti ama bunu sadece oraya gitmesine geçerli bir sebep bulabilmek ve konuya bir şekilde girebilmek için uydurmuştu. Aslında o ana kadar buna kendisi de inanmıyordu ya da belki de onun da işine böyle geliyordu.</p>

  <p class="calibre8">Ama şimdi… Şimdi, yaşananların ve hissedilen binlerce hissin hızla akmasıyla, Greta bunu artık kendinden saklayamıyordu. Claps’in bilinci yerindeydi ve kalan son enerjisiyle onu uyarıyordu, alarm veriyordu.</p>

  <p class="calibre8">Brando ile ilgili söyledikleri, işte bu bilinci kapanmadan önce son söylediği şeylerdi, yani sayıklıyordu ama diğer söyledikleri, Claps’in bilinci kapanmadan önce çaresizce anlatmak istediği şeylerdi.</p>

  <p class="calibre8"><span class="italic">Hâlâ bitmedi</span>…</p>

  <p class="calibre8">Claps’in dövüşme esnasında Morphy’nin vücut yapısıyla, mağazanın kasasındaki adamın yapısının farklı olduğunu anlamış olmasına imkân var mıydı? Bir suç ortağı olduğunu düşünmüş olabilir miydi?</p>

  <p class="calibre8">Yoksa Claps’in aniden fark ettiği ve diğer herkesin gözünden kaçan bir şey mi vardı?</p>

  <p class="calibre8">Asansörün ne ilgisi vardı? Anlamı neydi? İşin sırrı bunda mıydı?</p>

  <p class="calibre8">Ve tersten düşünülecek olan şey neydi?</p>

  <p class="calibre8">Polis tarafından anlam veremediği bir şekilde gizli tutulan Morphy’nin kimliği bu durumu aydınlatmak için biraz ışık vermeye yarar mıydı?</p>

  <p class="calibre8">Ve Sensi bu soruşturmaya gerçekten de bitmiş gözüyle mi bakıyordu? O zaman neden ismi açıklamıyordu?</p>

  <p class="calibre8">Greta bitmiş bir hâlde kendini yatağa attı. Belki de o ismi öğrenmenin bir yolu vardı…</p>

  <p class="calibre8">Kısa bir telefon görüşmesinden sonra evden çıktı.</p>

  <p class="calibre8"><span class="italic"><span class="bold">Akşam</span></span></p>

  <p class="calibre8">Çok beklemek zorunda kalmadı.</p>

  <p class="calibre8">Greta şehir merkezindeki yeraltı garajına randevulaştıkları saatten biraz önce vardı ve kararlaştırdıkları gibi en alt kata park etti.</p>

  <p class="calibre8">O bölüme park etmiş olan sadece birkaç araba vardı. Yarı karanlıkta kapıları kilitli olarak gerçeküstü bir sessizlikte bekledi.</p>

  <p class="calibre8">Uzun zaman sonra ilk defa araba kullanıyordu ve ne kadar kolay alıştığına, arabayı ne kadar güzel kontrol edebildiğine şaşırdı.</p>

  <p class="calibre8">Nihayet beklediği arabanın geldiğini gördü. Araç onun yanına gelip durmadan önce katın tümünde yavaş bir tur attı. Sürücü etrafını gözetleyerek aşağı indi. Greta kilidi açtı ve adam atak bir hareketle yanına bindi.</p>

  <p class="calibre8">“Sakin ol, bizi burada kimse göremez” dedi Greta.</p>

  <p class="calibre8">“Lanet olsun, nasıl sakin olabilirim! Sensi sana bilgi veren muhbiri bulma konusunu saplantı hâline getirdi. Bulduğunda adamın derisini yüzeceğine yemin etti.”</p>

  <p class="calibre8">“Yine de geldiğin için teşekkürler…”</p>

  <p class="calibre8">“Bak güzelim, bunu çok sempatik olduğun için yapmıyorum.” Adam tekrar etrafını kontrol etti. “Parayı getirdin mi?”</p>

  <p class="calibre8">Greta torpido gözünü işaret etti ve adamın orada bulduğu bir tomar parayı sayması için bekledi.</p>

  <p class="calibre8">“Tatmin oldun mu?”</p>

  <p class="calibre8">“Diyelim ki şimdi kendimi daha rahat hissediyorum… Haydi sor, ne bilmek istiyorsun?”</p>

  <p class="calibre8">“Morphy.” Greta bu hayaleti çağırmaktan dolayı oluşan ani boşluk hissine karşı koymak zorunda kaldı. “Kim ve nereden gelmiş… Elinizde bir isim olduğunu biliyorum ama neden hâlâ açıklanmıyor?”</p>

  <p class="calibre8">“Hım, ilginç bir konu ve inan bana söylenecek çok şey var. Sensi sana hiçbir şey anlatmadı mı?”</p>

  <p class="calibre8">Greta hayır anlamında kafasını iki yana sallarken adam yavaşça bir sigara yaktı.</p>

  <p class="calibre8">“O aşağılığın derdi seni öldürmekmiş. Sensi’nin eğer Claps birkaç dakika geç gelseymiş onun yerinde senin olacağını ve onun ise Morphy’i yakalama zaferini kutluyor olacağını söylediğini duydum.”</p>

  <p class="calibre8">Greta da bunu sık sık düşünüyordu ve aslında Sensi’ye hak veriyordu, doğru olan son buydu belki de.</p>

  <p class="calibre8">“Sigara içersem rahatsız olmazsın değil mi?”</p>

  <p class="calibre8">Adam sigarasından aldığı koca bir nefesin dumanını hemen arabanın tavanına doğru üfledi.</p>

  <p class="calibre8">Greta sahip olmadığı bir güven ifadesi takınmaya çalışarak konuştu:</p>

  <p class="calibre8">“Aksine çok rahatsız oluyorum ama dilinin çözülmesine yardımı dokunacaksa…”</p>

  <p class="calibre8">“Dayanmak zorundasın… Sana anlaşmamızı da hatırlatayım; bu anlattıklarımın hiçbiri gazete ve televizyonlarda duyulmayacak. Suların durulması lazım, Sensi’nin bilgilerin sızması konusunda bir daha bu kadar sinirlenmesini istemiyorum.”</p>

  <p class="calibre8">“Telefonda konuştuğumuzda sana zaten söyledim, bunların hiçbirini kimseye söylemeyeceğim, ben kendim öğrenmek istiyorum… Sözüme güvenmen için şunu da söyleyeyim, parayı kendi cebimden veriyorum, haber kanalının parası değil bu. Sadece kendim için bilmek istiyorum.”</p>

  <p class="calibre8">“Tamam, o zaman kulaklarını aç da iyi dinle; uzun, karışık ve bazı tarafları sürprizlerle dolu bir hikâye.”</p>

  <p class="calibre8">Greta sigara dumanının çıkması için camı birkaç parmak araladı.</p>

  <p class="calibre8">“Kadavranın kimliğinin tespitinde tahminimizden çok daha fazla problem yaşadık. Morphy’nin üstünden ya da başka herhangi bir yerden kimliğini tespit etmemize yarayacak hiçbir belge çıkmadı ama tamamlamak istediği işi düşünecek olursak bu çok doğal. Normal olmayan ve bizi düşünmeye iten şey ise kimliğini veritabanımızda tespit etmek üzere parmak izlerini aldığımızda ortaya çıktı; parmak uçları asitle yakılmıştı. Yeni olmayan ve büyük bir ustalıkla yapılmış bir işti bu. Kaçak göçmenlerin önceki kimliklerini saklamak için yaptıkları türden bir şeye benzemiyordu.”</p>

  <p class="calibre8">“Yani Morphy eskiden suç kayıtlarına mı girmiş?</p>

  <p class="calibre8">“Bu çok net, kimse modaya uymak için parmaklarını yakmaz. Parmak izleri mutlaka lanet olası arşivde bir yerde kayıtlı olmalıydı.”</p>

  <p class="calibre8">“Peki ya DNA?”</p>

  <p class="calibre8">“DNA’sı hiçbir yerde kayıtlı değildi; yapılan analiz sadece Maggesi’nin evinde bulunan saç tellerinden birinin ona ait olduğunu gösterdi. Yani bu orospu çocuğunun kim olduğunu bulmak için başka yollara başvurmak zorunda kaldık: Kayıp kişi raporları, otopsi sonuçları ve antropometrik veriler, kişisel eşyalar.”</p>

  <p class="calibre8">“Kişisel eşyalar mı?”</p>

  <p class="calibre8">“Yanında bulunan şeyler… Üstünden ilginç bir şeyler çıktı…” Adam son bir derin nefes çektikten sonra sigarasını söndürdü. “Ama sırayla gidelim; daha önceden sabıkalı olması, bize ilerlenecek bir yol ve olasılık sunuyordu, arşivlerin bazılarında parmak izleriyle birlikte fotoğrafı da olmalıydı. Artık bilgisayarlar sayesinde kayıtlı fotoğraflarla bir kadavranın fotoğrafını karşılaştırmak hiç de öyle büyütülecek bir iş değil ve eskiye göre daha tutarlı. Yüzün antropometrik verilerini karşılaştıran ve kesin sonuç veren bilgisayar programları var.”</p>

  <p class="calibre8">“Ve…?”</p>

  <p class="calibre8">“Bok! Hiçbir bok bulamadık!”</p>

  <p class="calibre8">“Ama bu nasıl olur? Sabıkalı değilse neden parmaklarını yakmış olsun?” Greta birkaç saniye şüpheli bir sessizliğe büründü. “Yabancı olmadığı ya da daha önce başka bir ülkede bulunmadığı sürece…”</p>

  <p class="calibre8">“Morphy kesinlikle İtalyan’dı. Sen kendin Sensi’ye adamın güneyli aksanıyla konuştuğunu sandığını söyledin; ama başka ülkelerde suç işlemiş olabileceğini biz de düşünerek Interpol’le iletişime geçtik. Hâlâ bu sözde süper profesyonellerden dönüş bekliyoruz.” Adam yeni bir sigara yaktı. “Neyse, birkaç gün geçti ve biz elimizde bu kadavrayla kalakaldık: İsimsiz, otuz beş yaşlarında, sağlıklı ve fiziksel olarak çok iyi durumda. Hiçbir garip detay yok, bizi özel sağlık merkezlerine yönlendirecek hiçbir nadir patoloji yok. Uzakta bile olsa ona benzer birinin kayıp olduğunu bildiren hiç kimse yok. Sensi öfke nöbetleriyle depresif davranışlar arasında gidip geliyordu. İtalya genelinde morglara her gün onlarca kimliği belirsiz kadavra geldiğini biliyor muydun?”</p>

  <p class="calibre8">“Morphy’nin, adı açıklanmamış olsa bile, sonunda kim olduğunu bulmayı başardınız.”</p>

  <p class="calibre8">“Bildiğin şans! Sana üstünde o gece taşıdığı kişisel eşyalardan bahsettim ya, senin terasına tırmanmasına yarayacak kaya tırmanış ekipmanı ve o lanet olası bıçak dışında Morphy’nin bir cep telefonu ve bir silahı varmış. Ne ilginç eşyalar değil mi? Cep telefonuyla birlikte sürprizler başladı. Bir loto’nun parçasıymış ve Napoli limanında gümrükten geçtikten sonra yok oluyor, telefon kartı ise sadece bir ay önce, geçen yıl ölen Afragolalı yaşlı bir emekli adına alınmış. Arama kaydına bakıldığında ise birkaç defa aynı numaranın arandığı saptanmış ve bu numara da aynı sempatik ölmüş dedenin adına kayıtlı. Çok ilginç değil mi?”</p>

  <p class="calibre8">“Peki ya tabanca?”</p>

  <p class="calibre8">“İşte o konuyla ilgili kıçımıza koca bir tekme yedik. Seri numarası kazınarak silinmiş ama bu, ünlü bir silahtı; bunu balistik inceleme yapınca anladık. Bilirsin, silah namlusu ateşlenme anında merminin üstünde sadece o silaha ait belirleyici izler bırakır, aslında parmak iziyle eşdeğer bir izdir bu. Kısa kesecek olursak, Morphy’nin silahı başka üç cinayetin başrol oyuncusu olmuştu bile.”</p>

  <p class="calibre8">Greta midesine bir taşın oturduğunu hissetti.</p>

  <p class="calibre8">“Maggesi’den önce üç kadın daha mı!? Bıçaktan önce tabanca mı kullanıyormuş?”</p>

  <p class="calibre8">Adam soğuk bir şekilde sırıttı, eğleniyor gibiydi.</p>

  <p class="calibre8">“Ne kadınından bahsediyorsun! Biz de boka battık, üç tane mafya cinayeti.”</p>

  <p class="calibre8">Karışıklık hissi daha da yoğunlaştı. Greta ağzının açık kaldığı hissine kapıldı.</p>

  <p class="calibre8">“İlk cinayet yedi yıl önce işlenmiş, yerel bir televizyonun işgüzar habercisi. İkincisi işi evinin önünde bitirilen bir mafya babasının yeğeni… Sırtından bir kurşun ve sonra öldürmek için boğazına ikinci kurşun. Sonuncusu bir yıldan biraz daha kısa bir süre önce Almanya’da gerçekleşiyor; oraya sığınan ve adalet işlerinde aracılık yapan biri, kısacası bir dönek.”</p>

  <p class="calibre8">“Aman Tanrım, bir mafya tetikçisi. Bu yüzden ismini hâlâ açıklamadınız…”</p>

  <p class="calibre8">“Aynen öyle; organize suçlar üzerinde çalışıyor ve şimdilik her şey gizli kalmak zorunda. Mafya örgütüyle irtibatı sağladığı düşünülen telefonun izi bulundu ve bundan bir yere ulaşılabileceğini umuyorlar, belki telefonu çalar ve birkaç büyük balığı yakalamaya yarar.”</p>

  <p class="calibre8">Greta birkaç saniye sessiz kaldı. “Böylelikle bu suçları işleyen kişinin kim olduğunu öğrendiğinizde… Morphy’nin kimliği de ortaya çıktı.”</p>

  <p class="calibre8">“Yavaşla güzelim, o kadar kolay olmadı. Aslında hiçbir isim bildiğimiz falan yoktu, elimizde sadece birkaç tanım vardı ve her hâlükârda o silahı kullanan kişinin Morphy olduğundan emin olamazdık.” Bu sefer kısa bir ara verme sırası adamdaydı. “Aslında Sensi’nin aklına bir fikir geldi, eğer her şeyin işaret ettiği gibi Morphy bir mafya katiliydiyse ve belirli seviyedeki işler için kullanılıyorduysa o zaman çok farklı bir kategoriye dâhil demekti…” Adam anlatmaya devam etmeden önce izmaritini yavaş hareketlerle kül tablasında ezerek sigarasını söndürdü. “O seviyedeki katiller farklı bir tür oluştururlar, mafya ailesinin sıradan cinayet işlerine dâhil olmazlar; genellikle şüphe çekmeyen sahte kimliklerle gözden uzak ve sakin bir şekilde hayatlarını sürdürürler ta ki onlara ihtiyaç duyulana kadar. Grup içinde onların gerçek adını bilen çok az insan vardır ve onlarla irtibat kurma yolunu bilen kişilerin sayısı ise çok daha azdır. Peki bir mafya ailesinde güvenilir katil nasıl olunur? Genellikle belirli ve farklı davranışlar sergileyen gençler arasından seçilen çok küçük yaştaki kişiler alınır… Böylece Sensi’nin aklına şöyle bir fikir geldi: Çocuk ıslah evlerinin arşivlerini araştırmak.”</p>

  <p class="calibre8">“Ama Morphy’ninkiyle kayıtlı fotoğrafı karşılaştırılacak kişi bir çocuk oluyor böylece! Bu nasıl sonuç verir ki…”</p>

  <p class="calibre8">Adam Greta’nın sözünü kesti:</p>

  <p class="calibre8">“Sana söylemiştim, günümüzde bilgisayarla mucizeler yapılıyor. Büyümeyi simüle eden programlar var ve ayrıca bana açıkladıklarına göre yüzün bazı bölümleri kişiye özel oluyormuş ve büyümeyle değişmiyormuş. Kısacası yirmi dört saatten az bir sürede tombala yaptık, bir yüz ve bir de isim bulduk.”</p>

  <p class="calibre8">“Hiç hata payı yok öyle mi?”</p>

  <p class="calibre8">Greta’nın kafası karışmış görünüyordu.</p>

  <p class="calibre8">“Bu gibi fotoğraf karşılaştırmaları belirli bir hata payı içeriyor elbette ama artık elimizde tıbbi kayıtlar da var. Gözaltındayken çocuk diş tedavisi görüyormuş, daha da önemlisi top oynarken kaval ve kamış kemiğinde kötü bir kırık olmuş. Yani elimizde kadavrayla karşılaştırma yapabileceğimiz bir sürü radyografi vardı. Ve…”</p>

  <p class="calibre8">Adam tekrar bir sigara yaktı, arabaya bindiğinden beri üçüncüydü bu.</p>

  <p class="calibre8">“Ve…?” diye tekrarladı Greta sabırsız bir şekilde.</p>

  <p class="calibre8">“Ve hepsi birbirini tutuyor.”</p>

  <p class="calibre8">Tekrar konuşmaya başlamadan önce sigarasından derin bir nefes çekti. “Evet güzel bayan, Morphy’nin ismini ve hikâyesini öğrenmek istiyor musun?”</p>

  <div class="mbppagebreak"></div>
</body>
</html>
