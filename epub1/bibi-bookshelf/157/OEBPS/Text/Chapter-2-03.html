<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Şah Mat</title>
  <link href="../Styles/stylesheet.css" rel="stylesheet" type="text/css" />
  <link href="../Styles/page_styles.css" rel="stylesheet" type="text/css" />
</head>

<body class="calibre">
  <p class="calibre11" id="filepos713179"><span class="calibre12"><span class="bold">Üçüncü Gün</span></span></p>

  <p class="calibre15"><span class="italic"><span class="bold">Sabah</span></span></p>

  <p class="calibre8">O gece uyku ilaçları işe yaradı; beyninde dönen binlerce düşünceye rağmen Greta kendisini de şaşırtacak şekilde uzun bir uyku çekti. Derin ve ağır bir uykuydu ama hatırlayacağı hiçbir rüya görmedi, daha ziyade derin ve yapışkan bir bilinçsizlik hâli gibiydi.</p>

  <p class="calibre8">Acaba Claps’in içinde bulunduğu boyut da böyle bir şey miydi?</p>

  <p class="calibre8">Yataktan zorlukla kalktı, üstünde bütün hareketlerini ağırlaştıran yoğun bir afallama hissi vardı. Neredeyse soğuk bir duş bile onu bu uyuşukluğundan çıkaramadı. Greta zihninden akıp giden hızlı düşünceleri bir ucundan izlemeye çalışarak yavaşça giyindi.</p>

  <p class="calibre8">Rezidanstan ayrılıp bedeninin biraz rahatlamasını ve zihninin biraz daha netleşmesini bekleyerek trafikte arabasını sürmeye başladı. Tam o anda Claps’e gitmeye karar verdi.</p>

  <p class="calibre8">Claps’in omzunu okşadı.</p>

  <p class="calibre8">“Adı Nicola Greco.”</p>

  <p class="calibre8">Fısıltıdan biraz yüksek bir sesle konuşuyordu. Yatağın yanında yalnızdı. Onu kimse duyamazdı, belki sadece Claps duyuyordu…</p>

  <p class="calibre8">“Otuz yıl önce Napoli’nin küçük bir köyünde doğmuş.”</p>

  <p class="calibre8">Claps’in gözleri çukurlarına gömülmüş kapalı duruyordu. Bedeninde en ufak bir titreme bile yoktu.</p>

  <p class="calibre8">“Küçük yaşta babasız kalmış ve gençlik yıllarının çalkantılı geçtiğini söyleyebiliriz. Küçük suçlardan hakkında sayısız ihbar var. On üç yaşında bir adım ileri giderek annesinin birlikte yaşadığı adamı evin önünde bıçaklayarak öldürmüş. Bunu neden yaptığını asla söylemek istememiş. Yaş nedeniyle cinayetten hüküm giymemiş ama bir ıslahevine gönderilmiş. Aynı ıslahevinde dört yıl sonra polisle iş birliği yapmayı kabul eden genç bir eroin kuryesi vahşice bıçaklanarak öldürülmüş. Nicola Greco’dan şüphelenilmiş ve onu işaret eden deliller de oldukça fazlaymış ama suçluluğu ispatlanamamış.”</p>

  <p class="calibre8">Monitörler Claps’in hayati fonksiyonlarının devam ettiğini gösteriyordu.</p>

  <p class="calibre8">“Reşit olduğunda tamamen özgür kalmış, polisle bir daha başı derde girmemiş ve son on yılıyla ilgili hiçbir şey bilinmiyor. Şu an ikametgâhı Napoli’de görülüyor. Bir mafya ailesine bağlı olduğu aşikâr olan bir kişinin sahibi olduğu bir temizlik şirketinde memur olarak çalışıyor gösterilmiş.”</p>

  <p class="calibre8">Bir hemşire yaklaşarak Claps’in damarlarına sıvı taşıyan hortumlardan birinin içindeki sıvının akış hızını kontrol etti.</p>

  <p class="calibre8">“O akşam…” Greta hemşire yanlarından ayrılır ayrılmaz biraz tereddütle tekrar anlatmaya başladı. “Öldürüldüğü o akşam, üstünde bir tabanca varmış…” Birkaç kelimeyle polisin Nicola Greco’nun kimliğine nasıl ulaştığını anlattı.</p>

  <p class="calibre8">Nefes alırken göğsünün kalkıp inmesi Claps’in tek hareketi olmaya devam ediyordu.</p>

  <p class="calibre8">Greta’nın anlamadığı o kadar çok şey vardı ki.</p>

  <p class="calibre8">Nicola Greco Napoli’de yaşıyor ve çalışıyordu, yani birkaç yüz kilometrelik bir uzaklıkta. Oysa bir süredir burada olmalıydı; Adriana Maggesi’yle iletişim kurmasını sağlamaya yetecek bir süre, büyük olasılıkla onu tanımasına, birebir ilişki kurup onunla ilgili hastalıklı fantezilerini kurmasına yetecek kadar bir zaman… Maggesi’nin evine girdikten sonra bir cinnet geçirmiş, öfke hâlindeyken onu öldürmüş. İkisinin arasında mutlaka bir ilişki kurulmuş olması gerekiyordu.</p>

  <p class="calibre8">Ama Adriana Maggesi’yi nereden tanımıştı? Greta birbirinden bu kadar farklı iki insanı ortak bir noktaya getirmeyi bir türlü başaramıyordu. Bu adamla ona kapıyı açacak kadar ortak neyi olabilirdi?</p>

  <p class="calibre8">Sonra e-postalarında kullandığı o kibar dil neydi? Nicola Greco ortaokul diplomasını on yedi yaşında almıştı. Yalnızlık ve cinayetler arasında geçen on yıl içinde öğrenimine devam etmesi mümkün müydü? Hem sonra satranç tutkunu olmasına ne demeliydi? Ve izinin bulunmasına engel olabilecek kadar bilgisayar kurdu olması da vardı.</p>

  <p class="calibre8">Greta düşündükçe Nicola Greco’nun Morphy’e bir o kadar az benzediğine inanıyordu…</p>

  <p class="calibre8">Hem sonra ortada başka bir adam daha vardı, şu elektronik mağazasında kasada görünen adam. Bu adam; teknoloji uzmanı, Edith Piaf’ın sanatını beğenen, uzun süre masa başında hatta belki bilgisayar karşısında çalışanlar gibi eğri bir duruşa sahip biri… Yani bu da bilgisayar başında sohbet etmek ya da fantezilerini tatmin etmek için geçirilen uzun saatler demek oluyordu. Başka bir adam ama polise göre sadece Morphy’nin her şeyden habersiz olan tedarikçisi.</p>

  <p class="calibre8">Greta ani bir hareketle Claps’in hareketsiz elini sıktı.</p>

  <p class="calibre8">“Morphy aslında iki kişi değil mi? Bundan dolayı henüz bitmedi dedin. Nicola Greco, onun sadece aksiyon hâlindeki kolları.”</p>

  <p class="calibre4"><img alt="" class="calibre14" src="../Images/00010.jpg" /></p>

  <p class="calibre13">Etrafını çevreleyen hiçliğin bir yerinden bir ışık gördü. Bir saniyeden az sürdü, bu öyle bir andı ki Claps uzun zaman sonra ilk defa bilincinin kısa da olsa canlandığını gördü. Hemen sonrasında sonsuz karanlık tekrar üstüne çöktü.</p>

  <p class="calibre8"><span class="italic"><span class="bold">Öğleden Sonra</span></span></p>

  <p class="calibre8">Mitnick, Greta’nın korktuğunun aksine evine gelmesine pek de karşı çıkmadı. Üstündeki dize kadar inen kot pantolonu ve ne renk olduğu pek anlaşılamayan kazağıyla Greta’yı merdivenin başında karşıladı ve ona eve kadar eşlik etti.</p>

  <p class="calibre8">Ev, gün ışığında daha da çıplak ve ıssız görünüyordu. Bilgisayarların olduğu odada harap durumdaki bir perde, odayı hafif gölgede bırakacak şekilde yarıya kadar kapanmıştı, ışığa karşı bakıldığında havada tozların uçuştuğu görülüyordu. Greta, temizliğine dikkat etmemeye çalışarak birkaç gece önce oturduğu aynı sandalyeye yerleşti.</p>

  <p class="calibre8">“Ne zaman uyanacak?” diye soru Mitnick. Gözlerini yere dikmiş Greta’nın karşısında oturuyordu.</p>

  <p class="calibre8">“Ne zaman olacağını söylemek zor, dönmek için hâlâ zamana ihtiyacı var.”</p>

  <p class="calibre8">Greta, Mitnick’i nasıl ele geçireceği konusunda kararsızdı. Onun yardımına ihtiyacı vardı ama ilk başlarda cesaret verici gibi dursa da yanlış bir yaklaşımdan dolayı onun içine kapanmasından korkuyordu.</p>

  <p class="calibre8">“Bana Claps’le konuşabildiğini söylemiştin… Peki bunu benimle de yapabileceğini düşünüyor musun?”</p>

  <p class="calibre8">Delikanlının tavrı hemen düşmanca bir hâl aldı.</p>

  <p class="calibre8">“Eğer bunun için geldinizse kendinizi hiç yormayın, yardıma ihtiyacım yok. Kimseyle konuşmaya ihtiyacım yok, ne düzülmüş beyinsizlerle ne de kahrolası iyilik perileriyle.”</p>

  <p class="calibre8">Greta sakin bir tavırla gülümsedi.</p>

  <p class="calibre8">“Beni yanlış anladın, aslında durum bunun tam tersi, yardıma ihtiyacı olan kişi benim, senin yardımına ihtiyacım var.”</p>

  <p class="calibre8">“Anlamıyorum…” Mitnick’in düşmanca tavrı hemen yumuşadı. “Doktor Alfieri’nin bana ihtiyacı mı var?”</p>

  <p class="calibre8">Greta konuşmaya başlamadan önce etrafına baktı. Sesi derin ve biraz da kararsız çıktı:</p>

  <p class="calibre8">“Hatırlıyor musun, Morphy’i yakaladığımızda tam buradaydık… Üçümüz birlikte: Sen, ben ve Claps.” Greta ara vererek Mitnick’in tepkisini ölçmeye çalıştı. “Onu tekrar birini kurban etmeden önce yakalamak istiyorduk. Senin yardımın sayesinde ondan çok uzaklaşmadık.”</p>

  <p class="calibre8">Onu ikna etmeyi başarabiliyor muydu?</p>

  <p class="calibre8">“Bilgisayar parçalarının seri numaralarından mı bahsediyorsunuz?”</p>

  <p class="calibre8">Greta başıyla onayladı.</p>

  <p class="calibre8">“Sonrasını biliyorsun, bir sürü şey oldu…”</p>

  <p class="calibre8">“Evet öyle, mesela Claps artık neredeyse ölü.”</p>

  <p class="calibre8">Belki Mitnick onu on gündür yattığı reanimasyon bölümünün içindeki yatağında görseydi, cümlesinin içinde geçen o neredeyse kelimesini kullanmazdı.</p>

  <p class="calibre8">“Hayatımı kurtardı ve Morphy’nin tekrar öldürmesine engel oldu.” Greta uzun bir sessizliğin odaya hâkim olmasına izin verdi. “Görevini tamamladı.” Mitnick kollarını göğsünde sıkıca kavuşturdu. “Ama hâlâ açıklaması yapılamayan ve karanlık kalan taraflar var. Ama Claps’in bunları açıklığa kavuşturacak vakti olmadı.” Greta durakladı. “İşte, düşünüyorum ki senin yardımınla… Bu yüzden sana benimle de konuşabilir misin diye sordum.”</p>

  <p class="calibre8">“Claps’in işini mi tamamlamak istiyorsunuz? Bunun için polis yok mu?”</p>

  <p class="calibre8">“Hayatımı kurtardı” diye tekrarladı Greta. “Polise gelince onlar için bu soruşturma kapandı.”</p>

  <p class="calibre8">“Boynunuzun borcu gibi bir şey yani…” Mitnick bir süre düşünceli bir tavırla bekledi. “Aslında ona olan borcumu ödedim, hiçbir şey için mecburiyetim yok.”</p>

  <p class="calibre8">“Ama ona rağmen hastaneye geldin…”</p>

  <p class="calibre8">“Ne olmuş yani?”</p>

  <p class="calibre8">“Kolay olmamıştır diye düşünüyorum.”</p>

  <p class="calibre8">“Hem de hiç.”</p>

  <p class="calibre8">“İşte konu da bu, bazı şeyler mecbur olmadan da yapılır… Bir şeye mal olsa bile. Eğer bunun doğru bir şey olduğuna inanıyorsan, yapılabilir.”</p>

  <p class="calibre8">Greta boş yere Mitnick’in bakışlarını yakalamaya çalıştı.</p>

  <p class="calibre8">“Yardımına ihtiyacım var.”</p>

  <p class="calibre8">Delikanlı ellerini darmadağınık saçlarının arasından geçirdi; Greta kendi kendine acaba en son ne zaman bir tarak kullanmış olabileceğini sormadan edemedi.</p>

  <p class="calibre8">“Anlaştık” dedi en sonunda.</p>

  <p class="calibre8">Greta bir zamanlar böyle bir durumda “Ben hep en mükemmelim!” diye düşünürdü ama şimdi tatminkâr bir gülümseme için bile zorlanıyordu.</p>

  <p class="calibre8">“Karanlık kalan taraflar neler?”</p>

  <p class="calibre8">“Morphy’nin gönderdiği e-postalar… Hep gönderici adresini gizlemeyi başardı, bunu yapmak çok mu zor? Ya da başka bir deyişle, bu adam bilgisayar konusunda ne kadar usta?”</p>

  <p class="calibre8">“Bu konuda çok iyi, hem de çok. O gece bilgisayarını okyanusun diğer tarafındaki bir sunucuya bağlıymış gibi gösterebildi, hem de sadece bizimle dalga geçmek adına. Tam adresin ne olduğunu hatırlatırım: New Orleans, Royal Street… Bunu yapmak için birden fazla sisteme girmek gerek. Bu konuda çok usta biri olduğu açıktı.”</p>

  <p class="calibre8">“Bir hacker mı?”</p>

  <p class="calibre8">Mitnick acı çeker gibi bir hareket yaptı.</p>

  <p class="calibre8">“Of Tanrım! Hâlâ bu kelime mi! Herkes ne dediğini bilmeden konuşuyor. İster inanın ister inanmayın, gerçek bir hacker çok farklı ve kökleşmiş adalet anlayışına sahip bir insandır. Morphy’nin yaptıklarını asla yapmaz.”</p>

  <p class="calibre8">Greta, Mitnick’in de bir hacker olduğunu unutmamıştı.</p>

  <p class="calibre8">“Kimseyi kırmak istemedim, ben bu konuyu iyi bilmiyorum… Demek istediğim…”</p>

  <p class="calibre8">“Boş verin” dedi Mitnick sözünü keserek. “Çok da önemi yok… Bu kelimeyle, bilgisayardan iyi anlayan ve belki de bilgisayar başında eğlenip birkaç zarar verebilen herkes kastediliyor. Kısaca Morphy’nin çok usta olduğunu ve bir hackerin bilmesi gereken birçok bilgiye sahip olduğunu söyleyelim.”</p>

  <p class="calibre8">“Belki de biraz aptalca bir soru olacak biliyorum ama konuya bu kadar hâkim olabilmek için iyi derecede bir eğitim almış olmak gerekli mi?”</p>

  <p class="calibre8">“Hepsinden önce açık bir zihne sahip olmak gerek; bilişim diline, programların stratejilerine, sistem hiyerarşisi ve kontrollerin alt dillerine hâkim olabilmeli. Yani bir sürü şeyi çok iyi bilmek gerek ama bunun sadece bir kısmını okulda veriyorlar… Gerisini topluluğa devam ederek alırsın; oradan buradan ve senden daha ileride olanlardan ya da deneme yanılma yoluyla birçok küçük oyunu öğrenirsin.”</p>

  <p class="calibre8">“Yani bir ortaokul diplomasıyla…”</p>

  <p class="calibre8">Mitnick belli belirsiz bir hareket yaparak konuşmaya başladı:</p>

  <p class="calibre8">“Ben liseye gitmedim. Bir sürü gereksiz ve sıkıcı ders almak zorundasın.”</p>

  <p class="calibre8">Artık elini saçlarının arasına sokup sessizce düşünme sırası Greta’daydı.</p>

  <p class="calibre8">“Biz Morphy hakkında konuşurken sen de buradaydın, belirsiz de olsa onunla ilgili kafanda bir fikir gelişmiş olsa gerek.”</p>

  <p class="calibre8">Mitnick başıyla onayladı.</p>

  <p class="calibre8">“Şimdi sana birinin hikâyesini anlatmak istiyorum. Adı, Nicola Greco’ydu.”</p>

  <p class="calibre8">“Morphy o muydu? Tespit edildi mi?”</p>

  <p class="calibre8">“Hikâyeyi dinle, seni temin ederim ki çok enteresan bir hikâye…”</p>

  <p class="calibre8">O gün ikinci defa Greta hiçbir şey ekleyip çıkarmadan Nicola Greco’nu hikâyesini anlattı.</p>

  <p class="calibre8">“İşte beni öldürmek isteyen ve Claps’i hedef alan adam bu. Kendime, bunun birkaç gün önce burada satranç oynadığım adam olup olmadığını soruyorum…”</p>

  <p class="calibre8">Mitnick’in yüzünde bir süredir şaşkın bir ifade vardı.</p>

  <p class="calibre8">“Elbette… Bana onunla ilgili anlattıklarınıza göre bunu düşünmek zor… Ama arada on senelik bir delik var, son on yıl. O uzun dönemle ilgili hiçbir şey bilinmiyor. Ne yaptı, hangi ilgi alanlarını derinleştirdi; büyük olasılıkla o yıllarını Morphy olmaya çalışarak değerlendirdi. Hem sonra bağışlayın beni ama kafanızı karıştıran nedir? O orospu çocuğunu temizlediler, daha ne istiyorsunuz ki?”</p>

  <p class="calibre8">“Ortada bir ceset var doğru. Yüzlerce kilometre uzakta yaşayan, bir temizlik şirketinde çalışan ve mafya için adam öldüren bir adam, birden bizim şehrimize geliyor ve kendi dünyasından bin ışık yılı uzaktaki bir kadınla tanışıyor. Bir cinnet anında bu kadını öldürüyor ve mesleği öldürmek olan bu soğukkanlı katil birden kana susamış seri katil Morphy’e dönüşüveriyor… Böylelikle izleyicilerinin sayısını artırmak için güzel bir plan yapması sadece birkaç saatini alıyor. Beni başrol oyuncusu ve kurban olarak gördüğü bir plan; içine bilişim ve satranç bilgisini koyduğu, kibar beyefendi tavırlarını belli ettiği bir plan…”</p>

  <p class="calibre8">“Samimi olmam gerekirse sizin gördüğünüz tutarsızlıkları ben bulamıyorum… Hepsi bir yana profesyonel bir katil olması demek, hiçbir iz bırakmama zorunluluğu ve kendine ait bir imza bırakmaması demek. Bu durum onu bir şöhret arayışına ve Morphy olmaya itmiş olabilir. İlk kurbanına gelince, onu internette sohbet ederken tanımış olabilir. Orada insanlar gerçekte olduklarından çok farklı görünürler ve mesafeler, sadece kilometreleri kastetmiyorum, ortadan kalkar.”</p>

  <p class="calibre8">“Adriana Maggesi internette sohbet etmiyordu, bu araştırıldı. Hem sonra sana henüz söylemediğim iki şey var.”</p>

  <p class="calibre8">“Nedir onlar?”</p>

  <p class="calibre8">“İlki, Claps’in komaya girmeden önce söylediği son sözleri.”</p>

  <p class="calibre8">Greta, Mitnick’e Claps’in söylediği o parça parça sözcükleri anlattı.</p>

  <p class="calibre8">Delikanlı yine şaşkınlığa düşmüştü, tekrar ellerini saçlarının arasına götürdü.</p>

  <p class="calibre8">“Claps bir şey mi anlamış?”</p>

  <p class="calibre8">“Sorulması gereken doğru soru başkaydı” dedi Greta, doğru kelimeleri seçmeye çalışarak. “Ne anladı?”</p>

  <p class="calibre8">Mitnick’e tüm bunları hazmetmesi için zaman tanıdı.</p>

  <p class="calibre8">“Sonra başka bir şey daha var… Senin sayende ortaya çıkan bir şey bu.”</p>

  <p class="calibre8">“Morphy’nin bilgisayarına sızarak aldığım şu meşhur seri numaraları mı?”</p>

  <p class="calibre8">Greta başıyla onayladı ve birkaç dakikada yapılan araştırmayı, elektronik mağazasına koşarak gitmelerini, güvenlik kamerası kayıtlarından bir şeyler elde etme ümitlerini anlattı.</p>

  <p class="calibre8">“O zaman adamı gördünüz!”</p>

  <p class="calibre8">“İşte sorun bu. O bilgisayar parçalarını alan ve kameralarda görünen adam, benim dairemde öldürülen adam yani Nicola Greco değil.”</p>

  <p class="calibre8">Mitnick rengi solmuş bir şekilde kafasını kaldırıp ilk defa Greta’nın gözlerine baktı.</p>

  <p class="calibre8">“Polis ortada bir suç ortağı olmadığını ve en basit hâliyle Greco’nun bilgisayarı bu adamdan aldığını düşünüyor.”</p>

  <p class="calibre8">“Aman Tanrım! Siz anlamamış olabilirsiniz ama polis nasıl bu kadar aptal olabilir? Lanet olsun! Hiçbir hacker ya da cracker ya da lamer ya da bilişim korsanı… Adı her neyse… O orospu çocuğunun kapasitesine sahip yasa dışı işleri için bilgisayar kullanan hiç kimse, nedeni ne olursa olsun başka birinin topladığı bilgisayarı almaz!”</p>

  <p class="calibre8">Greta sırtından bir ürperti geçtiğini hissetti.</p>

  <p class="calibre8">“Bu söylediğinden emin misin?”</p>

  <p class="calibre8">“Para umurumda değil ama son meteliğime kadar iddiaya girerim ki video kayıtlarında görünen bilgisayarı satın alan o adam, seninle o gece burada satranç oynayan adamın ta kendisi.”</p>

  <p class="calibre4"><img alt="" class="calibre14" src="../Images/00010.jpg" /></p>

  <p class="calibre13">Adam yarısını içtiği sigaranın gerisini yere attı, etrafını son bir defa gözden geçirmemek için kendine engel oldu, telefon kabinine girdi. Paranoyak mı oluyordu? Tüm bu tedbirler… Hatta Greta Alfieri’yi cep telefonu yerine bir telefon kabininden aramak.</p>

  <p class="calibre8">Kadının kendinden istediği ek bilgileri çok rahat elde etmişti, kimsenin şüphesini çekmemişti ama kadının anlaşmalarına ne kadar uyacağından ve bu bilgilerin anında akşam haberlerinde televizyonda dönmeyeceğinden nasıl bu kadar emin olabiliyordu? Eğer böyle bir şey olursa birileri, belki o aşağılık Benni ya da göt yalayıcısı Maiezza kendilerine sorduğu o soruları hatırlayıp bunu Sensi’ye söyleyebilirlerdi…</p>

  <p class="calibre8">Adam elinde telefonun ahizesi telefon numarasının yarısını tuşlamış hâlde kararsız kaldı.</p>

  <p class="calibre8">Diğer taraftan o aşağılık kadın ona iyi para ödüyordu, onun bu bilgileri kendisine sızdırması için söz verdiği rakam oldukça ilgi çekiciydi.</p>

  <p class="calibre8">“Lanet olsun!” diyerek numaranın geri kalanını da tuşladı.</p>

  <p class="calibre8">“Selam, güzel bayan! Beni çok iyi dinle ve not al çünkü bir daha tekrarlamayacağım. Yapılan telefon görüşmelerinin hepsi yedi tane. Hepsi aynı numaraya. Nicola Greco’nun telefon hattı ne başka numarayı aramış ne de başka numara tarafından aranmış. Şunu unutma ki her iki telefon kartı da kısa bir süre önce göçüp gitmiş yaşlı bir emeklinin adına alınmış. Şimdi sana konuşmaların gün, saat ve uzunluklarını söyleyeceğim. Hazır mısın?”</p>

  <p class="calibre4"><img alt="" class="calibre14" src="../Images/00010.jpg" /></p>

  <p class="calibre13">Greta, Mitnick’in sorgulayan bakışları altında biraz önce not ettiği telefon bilgilerini inceliyordu.</p>

  <p class="calibre8">“Zihnimde günleri eşleştirmeye çalışıyorum… Bana bir saniye ver… İşte, ikinci telefon görüşmesine bak, Maggesi cinayetinin olduğu gece, saat yirmi iki on altıda yapılmış. Kızın ölmesinden ve elektrik kesintisinin başlamasından hemen sonra. Konuşma süresi beş dakikadan biraz fazla.”</p>

  <p class="calibre8">Mitnick konuşmak üzereydi ki Greta ona bu zamanı tanımadı.</p>

  <p class="calibre8">“Tesadüf mü? Olabilir ama beşinci aramanın gününe bak, Paola Serni’nin öldüğü gün. Aramanın saatine de bak. Arama, kız neredeyse boğazında bir kesikle yatarken yapılmış. Konuşma sadece birkaç saniye sürmüş… Bu sefer pek aktarılacak bir şey olmamış, her şey yolunda gitmiş çünkü.”</p>

  <p class="calibre8">Delikanlı oturduğu yerde sallanmaya başladı.</p>

  <p class="calibre8">“İki suçlu var; biri kol, biri beyin, öyle mi? Düşündüğünüz şey bu mu?”</p>

  <p class="calibre8">“Genel olarak bu şekilde bir şey.”</p>

  <p class="calibre8">“Gerçek olamayacak kadar korkunç bir hikâyeye benziyor.”</p>

  <p class="calibre8">“Dinle, bilgisayar parçalarını satın alan bir adam var ve sen, hiçbir hackerin başkasının topladığı bir bilgisayarı kullanmayacağını ve bu adamın kesinlikle benimle satranç oynayan adam olduğu üstüne iddiaya girebileceğini söyledin.”</p>

  <p class="calibre8">“Videoda görünen adam sadece birkaç parça aldı, bilgisayarı bir araya getirenin o olduğundan emin olamayız…”</p>

  <p class="calibre8">“Ama en azından onun olma olasılığı var. Sonra Nicola Greco’nun kendi hikâyesi… İstediğin gibi evir çevir, bizim tanıdığımız Morphy’e uyum sağlamıyor. Şimdi buna ek olarak edilen telefonlar var, son olarak da Claps’in söyledikleri var: Henüz bitmedi. Bana inanmak istemiyorsan ona inan.”</p>

  <p class="calibre8">Mitnick düşünmek için sessiz kaldı.</p>

  <p class="calibre8">Greta konuşmaya devam etti:</p>

  <p class="calibre8">“Şöyle bir hikâye düşünelim: Videodaki adama Morphy diyelim, Morphy’nin aklında uzun zamandır fantezileri var ama bunları uygulayacak cesareti yok ya da sadece sorunlu vücut şeklinden dolayı güvensiz ya da kim bilir başka ne gibi bir sebebi var. Fanteziler ona hep çok uzak kalmış, ta ki bir gün bir şekilde Nicola Greco’yla irtibat kurana kadar…”</p>

  <p class="calibre8">“Belki bir forumda ya da saçma bir sitenin e-posta adresi listesinde karşılaştılar.”</p>

  <p class="calibre8">“Bu mümkün ama ben yine bunun anonim kullanıcılar olarak kalabilmelerine izin veren bir sistemde olduğunu düşünüyorum. Her hâlükârda bu karşılaşma her şeyi değiştirdi. Bu iki hastalıklı karakter birbirlerine güvenebileceklerini anladıklarında kendilerinden bahsetmeye başladılar; Nicola Greco kendinden ve yaptığı işten, Morphy ise fantezilerinden. Kim bilir belki de Greco’nun cinayetlerinin kişiliksiz, anonim ve sıradan olmalarından dolayı kendini hayal kırıklığına uğramış hissetmesi konusunda haklıydın. Nihayet rezil anlaşmalarını yaptılar ve Adriana Maggesi ilk kurban olarak seçildi. Katil, iletişim kurabilmek için iki tane cep telefonu edindi, bunlardan birini Morphy’e tahsis etti ve şehre geldi. İki cep telefonu arasındaki ilk konuşma, Maggesi’nin hayatının son gününde oldu ve oldukça uzun sürdü. Planın detayları üstünde konuştuklarını düşünebiliriz. Ama bir şeyler ters gitti, belki Morganti’nin beklenmedik gelişi, belki de elektriklerin kesilmesi; nitekim bir şey Greco’nun öfkelenmesine, bunu kıza yansıtmasına neden oldu ve hemen sonrasında Morphy’i aramak zorunda kaldı. Uzun süre konuyu tartıştılar. Konuşurlarken Morganti’nin asansörde olduğunu unutmayalım ve bundan dolayı Morphy büyük ihtimalle orijinal planda bir değişiklik yaparak Nicola Greco’ya yeni direktifler vermek zorunda kaldı. Her hâlükârda katilin oradan ayrılmadan önce son sahneyi hazırladığını biliyoruz. Birkaç saat sonra Morphy ilk e-postasını yazdı ve böylelikle yeni bir telefon görüşmesi yaptılar. Bu üçüncü görüşmeleriydi. Bu en uzun konuşmaları oldu; olanları sakin kafayla analiz etmek, bir sonraki adımları belirlemek ve hepsinden öte Morphy için Greco’nun anlattıklarını dinleyip tadını çıkarma imkânı. Adriana Maggesi’nin ıstırabını ve son kapanış sahnesini detaylarıyla dinledi. Dördüncü telefon görüşmesi, Paola Serni’nin öldürüldüğü gün gerçekleşti ve sadece birkaç saniye sürdü: <span class="italic">Her şey hazır, bu akşam işini bitiriyorum</span>. Beşinci arama bundan birkaç saat sonra kurbanın boynundan oluk oluk akan kan henüz durmamışken yapıldı; bu görüşme de çok kısa oldu: <span class="italic">Yaptım</span>. Altıncı konuşma bir gün sonra oldu: Üçüncü görüşme gibi bu da uzun sürdü, Morphy’nin bu zevki uzun uzun yaşaması gerekiyordu.”</p>

  <p class="calibre8">Greta Alfieri biraz soluklanmak için durakladı. “Plan çok açık: Altı görüşme de her iki cinayetin öncesinde, sonrasında ve ardından detayları anlatmak için yapılmış. Geriye yedinci ve son arama kalıyor, eminim bunun ne zaman yapıldığını bana söyleyebilirsin…”</p>

  <p class="calibre8">Mitnick sessiz kaldı.</p>

  <p class="calibre8">“Nicola Greco evimin terasına girmeden yaklaşık dört saat kadar önce.”</p>

  <p class="calibre4"><img alt="" class="calibre14" src="../Images/00010.jpg" /></p>

  <p class="calibre13">Sensi karanlık bakışlarla toplantı odasındaki en sıkı iş arkadaşlarına döndü.</p>

  <p class="calibre8">“Evet, bu Alfa Romeo nedir?”</p>

  <p class="calibre8">Komiser Benni öksürerek sesini açtı:</p>

  <p class="calibre8">“Plakası çalıntı, aynı model ve renkte Napoli’de kayıtlı, geçen yıl bir kaza sonrası hurdayı çıkmış bir araca ait. Alfieri’nin evine uzak bir barın yakınında park etmiş. Zabıta ekipleri yolda devriye gezerken plakanın sahte olduğunu fark edip bize haber verdi.”</p>

  <p class="calibre8">“Devam et.”</p>

  <p class="calibre8">“Barın sahibi arabanın Claps ve zavallı Corbani’ye yapılan saldırı gününden beri orada durduğuna yemin ediyor.”</p>

  <p class="calibre8">“Hiç yer değiştirmemiş mi?”</p>

  <p class="calibre8">“Hayır. O günden beri arabaya kimse elini sürmemiş.”</p>

  <p class="calibre8">Sensi düşünceli bir şekilde elini çenesine götürdü.</p>

  <p class="calibre8">“Gerçekten de Greco’nun kullandığı araba olabilir, benden istemiş olduğun arama emrini savcıya imzalatacağım.”</p>

  <p class="calibre8">“Güzel” dedi Benni tatminkâr bir ifadeyle. “Ben hazır bekleyeceğim.”</p>

  <p class="calibre8">“Kayda değer bir şey bulabileceğini düşünüyor musun?”</p>

  <p class="calibre8">“Greco’nun kişisel dokümanları. Sahte ya da gerçek olsun fark etmez, onları üstünde Alfieri’nin evine götüremezdi ama aynı zamanda sokakta bir çeviri ya da kontrol olması durumunda üstünde hiçbir kimlik olmadan yakalanma riskine de giremezdi. Biraz şansımız varsa dokümanlardan nerede kaldığını öğrenebiliriz.”</p>

  <p class="calibre8">Sensi Maiezza’ya dönerek sordu:</p>

  <p class="calibre8">“Aklıma gelmişken otellerle ilgili bir gelişme var mı?”</p>

  <p class="calibre8">Maiezza başını salladı:</p>

  <p class="calibre8">“Hiçbir şey yok. En lüks otellerden saat başına oda kiralayan pansiyonlara kadar hepsine baktık. Ortadan kaybolan müşteri yok, Greco’nun öldüğü saatten daha önce kaldıkları otelden ayrılanların ise hepsi normal.”</p>

  <p class="calibre8">Sensi homurdanır gibi bir ses çıkardı:</p>

  <p class="calibre8">“Nerede kaldığını bulmak zorundayız ve bunu çok hızlı yapmalıyız, organize suç ekibine aptal izlenimi vermek istemiyorum. Ve hâlâ o elektronik dükkânında kamerada görünen adamın kim olduğunu bulmamız gerekiyor.” Sensi ayağa kalktı. “Hadi bakalım çalışmaya beyler, işe koyulalım. Maiezza sen ofisime gel, seninle konuşmam gerek.”</p>

  <p class="calibre4"><img alt="" class="calibre14" src="../Images/00010.jpg" /></p>

  <p class="calibre13">Mitnick sandalyesinde sallanmaya devam ediyordu. “Elbette, hikâye böyle anlatılınca oluyor ama hâlâ kulağa inanılması zor geliyor.”</p>

  <p class="calibre8">Greta öne eğilerek bacak bacak üstüne attı.</p>

  <p class="calibre8">“Gerçek olamayacak kadar mı inanması zor?”</p>

  <p class="calibre8">“Evet.”</p>

  <p class="calibre8">Mitnick sallanmayı bıraktı; ikinci defa Greta’nın gözlerine baktı.</p>

  <p class="calibre8">“Ama polis bile elindeki tüm imkânlarla bu olasılığa inanmıyorsa siz ne yapabilirsiniz ki? Ve benden ne gibi bir yardım istiyorsunuz? Her şeyden önemlisi, bu dedektif rolünü üstlenip Claps’in yerini almak istemenizin gerçek sebebi nedir?”</p>

  <p class="calibre8">Bu sefer bakışlarını Mitnick’ten kaçıran Greta oldu.</p>

  <p class="calibre8">“Aslında çok basit…” Greta hafif bir baş dönmesi hissederek derin bir nefes aldı. “Benim için ölüm kalım meselesi.” Tekrar zorla konuşmaya başladı. “Eğer Morphy, yani şu satranç oynadığım, bana e-posta gönderen ve mağazada görünen bizim Morphy ise o zaman ben çok büyük bir tehlikedeyim demektir. Bir süre için sakin kalacaktır ama er ya da geç beni ele geçirmek için harekete geçecek… Düşün: Güdüsü bu yönde çalışıyor.”</p>

  <p class="calibre8">“Anlamıyorum.”</p>

  <p class="calibre8">“Böyle akıl yürütmeyi Claps’ten öğrendim. Dinle beni, Morphy’nin takıntısı şöhret değil miydi? Kötü ve kanlı bir efsane yaratmak? O zaman mezardan çıkıp hedeflediği kurbanı almak bunun için en mükemmel yol değil mi?” Yine hafif bir baş dönmesi hissetti; Greta sesinin kesik kesik çıkmaya başladığını fark etti: “Kendine başka bir kol arayacak… Ya da belki de kendi başına hareket etme cesaretini bulacak. Ama bunu bir şekilde yapacak. Bundan eminim.”</p>

  <p class="calibre4"><img alt="" class="calibre14" src="../Images/00010.jpg" /></p>

  <p class="calibre13">Bir başka ışık, bir tane ve bir tane daha…</p>

  <p class="calibre8">İnce bir ışık birkaç saniye olduğu yerde bekledi.</p>

  <p class="calibre8">Claps uzakta bir şeyler hissetmeye başladı.</p>

  <p class="calibre8">Her şey yeniden ve çok erken karardı.</p>

  <p class="calibre4"><img alt="" class="calibre14" src="../Images/00010.jpg" /></p>

  <p class="calibre13">“Hâlâ size nasıl yardımcı olabileceğimi anlamış değilim.”</p>

  <p class="calibre8">Mitnick ayağa kalkıp Greta’ya arkasını dönerek eski perdeye doğru yanaştı.</p>

  <p class="calibre8">“Morphy hakkında bir şeyler biliyoruz. Bu şehirden, kırk yaşlarında, çok uzun boylu değil, sportif değil, Edith Piaf ve cinayet romanı hayranı, satranç oynuyor ama hepsinden önemlisi, bu defa bu kelimeyi kullanacağım, hepsinden önemlisi bir hacker. Çok doğal ve mümkün olacağı gibi bir topluluğa üye olmalı ve internetteki iş arkadaşlarıyla buradan irtibatta kalıyor olmalı. Sen Mitnick, bu ortamın en ünlülerinden birisin, senin isminin hâlâ bir değeri var. İnternette Morphy’i teşhis etmeye çalışacak senden daha uygun biri olduğunu sanmıyorum.”</p>

  <p class="calibre8">“Sizi hayal kırıklığına uğratmak istemem ama bu samanlıkta iğne aramak gibi bir şey…” Mitnick, Greta’ya arkasını dönmeye devam ederek kafasını salladı. “Sizin topluluk dediğiniz yer tamamen sanal bir ortam, fiziksel dünyanın tamamen dışında, bazı üyeler sadece internette görüşür ve doğal olarak da birbirlerini fiziksel olarak tanımazlar ve genellikle hayatlarındaki kişisel beklentilerinden falan da konuşmazlar.”</p>

  <p class="calibre8">“Hep böyle midir?”</p>

  <p class="calibre8">“Yani, neredeyse hep…” Mitnick isteksizce kabul etti. “Diyelim ki bazen tanışma durumları söz konusu olur, yani birbirini daha derinden tanıma diyelim.”</p>

  <p class="calibre8">“Arkadaş mı olunur? Karşılıklı güven olur mu, kendinden bahsedilir mi?”</p>

  <p class="calibre8">“Olabilir.”</p>

  <p class="calibre8">“Buluşulduğu da olur mu?”</p>

  <p class="calibre8">“Lanet olsun, bu ‘yalnız kalpler’ için bir topluluk değil ki!”</p>

  <p class="calibre8">“Olabilir mi?”</p>

  <p class="calibre8">Mitnick gittikçe daha da isteksizleşiyordu.</p>

  <p class="calibre8">“Olabilir. Birilerinin gerçek hayatta tanıştıkları olabilir. Tabii mesafeler de uygunsa.”</p>

  <p class="calibre8">“Yani eğer Morphy birisiyle konuşursa onu internet üstünden yakalamak hiç de imkânsız değil.”</p>

  <p class="calibre8">“Belki imkânsız değil ama o kadar kolay bir şey de değil.”</p>

  <p class="calibre8">“Öyle olduğunu söylemedim. Kesinlikle koca bir okyanusta küçük bir delik aramak gibi olacak.” Greta sessizliğin bir süre odada dalgalanmasına izin verdikten sonra sordu. “Bana yardım etmek istiyor musun?”</p>

  <p class="calibre8">Mitnick dönüp yavaşça onun karşısına oturdu.</p>

  <p class="calibre8">“Etrafta takılıp bir şeyler öğrenmeyi deneyeceğim.”</p>

  <p class="calibre4"><img alt="" class="calibre14" src="../Images/00010.jpg" /></p>

  <p class="calibre13">Maiezza, Sensi’nin masasının önünde ayakta duruyordu:</p>

  <p class="calibre8">“Benimle konuşmak mı istiyordunuz Doktor?”</p>

  <p class="calibre8">“Evet, otursana. Dinle, bunu daha önce konuştuğumuzu biliyorum… Şu yazdığın rapor hakkında.” Sensi masada önünde duran kâğıdı işaret etti. “Hiçbir eksiği yok ve çok ayrıntılı. Ama o geceyle ilgili konuşmak istiyorum, Nicola Greco’yu durdurduğunuz o akşam.”</p>

  <p class="calibre8">“Tabii Doktor ama her şeyi anlattığımdan eminim.”</p>

  <p class="calibre8">“Bundan ben de eminim ama konuşmak istediğim şeyler var.” Sensi gözlüklerini çıkararak masanın üstüne koydu. “Claps’in yeni kurbanın Greta Alfieri olduğunu anladığı ana dönelim.”</p>

  <p class="calibre8">“Satranç kulübündeydik.”</p>

  <p class="calibre8">“Evet ve oradan Greta Alfieri’nin evine doğru yola çıktınız.”</p>

  <p class="calibre8">“Olabilecek en yüksek hızla gittik ama kaza yüzünden birkaç dakika kaybettik.”</p>

  <p class="calibre8">“Claps sana seçilen kurbanın Greta Alfieri olduğunu nasıl anladığını açıkladı mı?”</p>

  <p class="calibre8">“Hayır Doktor. Aslında yolda aramızda neredeyse hiç konuşmadık; olabildiğince erken varmaya çalışıyorduk ve ben gerçekten de sınırları zorlayacak şekilde sürüyordum.”</p>

  <p class="calibre8">“Ama o bir yandan telefon etti.”</p>

  <p class="calibre8">“İlk önce apartmanın önünde nöbet tutan görevlileri, hemen sonrasında da Greta’yı aradı, bir yandan onu uyarmaya çalışırken bir yandan da korkutmamaya özen gösteriyordu.”</p>

  <p class="calibre8">“Ve yol boyunca hiçbir fikir yürütmedi, mesela kendi kendine konuşur gibi alçak sesle falan?”</p>

  <p class="calibre8">“Hayır Doktor.”</p>

  <p class="calibre8">Sensi bir süre düşünceli bir tavırla oturdu.</p>

  <p class="calibre8">“Peki sen, Claps’in Greta Alfieri’nin tehlikede olduğunun nasıl farkına vardığını anladın mı?”</p>

  <p class="calibre8">“Hayır, sadece satranç kombinasyonunun çözümüyle ilgisi olduğunu anladım.”</p>

  <p class="calibre8">“Peki, sende nasıl bir izlenim uyandı? Yani Claps sadece kurbanın ismini mi anladı… Yoksa başka bir şey mi olduğunu düşündü?”</p>

  <p class="calibre8">“Anlamıyorum Doktor.”</p>

  <p class="calibre8">“Demek istediğim, Claps büyük resmi görmesine yarayacak bir şey mi fark etti sence? Mesela Morphy üstüne yaptığımız tüm o varsayımlarla birleştirerek?”</p>

  <p class="calibre8">Maiezza bir süre kararsız kaldı.</p>

  <p class="calibre8">“Bilemiyorum… Size söylediğim gibi çok gergin saatlerdi… Doktor Claps’in aklından geçenlerle ilgili farklı bir izlenimim olmadı, tek düşündüğüm olabildiğince hızlı arabayı sürmekti.”</p>

  <p class="calibre8">Sensi parmaklarının ucuyla masaya vurmaya başladı.</p>

  <p class="calibre8">“Tamam. Son bir şey daha; Claps bilincini kaybetmeden önce Greta Alfieri ile konuştuğunda sen yanlarında değildin, öyle değil mi?”</p>

  <p class="calibre8">“Yarasına tampon yapabileceğimiz bir şeyler bulmak için uzaklaşmıştım.”</p>

  <p class="calibre8">“Peki, döndüğünde son sözlerine yetişebildin mi?”</p>

  <p class="calibre8">“Sadece iki üç kelime, raporda belirttiğim gibi: Asansör… Tersine çevir… Her şeyi tersine çevir…”</p>

  <p class="calibre8">“Ve bunları söylerken sence ayık mıydı?”</p>

  <p class="calibre8">Maiezza cevap vermeden önce bir süre düşündü.</p>

  <p class="calibre8">“Ayık demek pek uygun düşmez, bilincini kaybediyordu, ben daha çok, kararlı olduğunu söyleyebilirim. Bu kelimeleri söyleyebilmek için son kalan gücünün hepsini topladı. Onun için bu kelimeleri söylemenin çok önemli olduğu izlenimine kapıldım.”</p>

  <p class="calibre8">Sensi düşünceli bir tavırla tekrar gözlüklerini taktı.</p>

  <p class="calibre8">“Asansör…” diye mırıldandı kendi kendine. Sonra bakışlarını Maiezza’ya yönelterek “Teşekkürler, gidebilirsin” dedi. Maiezza çoktan kapıya ulaşmıştı ki ardından seslendi. “Bekle. Greta dün onu evine bırakırken sana soru sordu mu? Soruşturmayla ilgili ağzından bir şey kaçırdın mı?”</p>

  <p class="calibre8">“Bir dilsiz gibiydim” diyerek yalan söyledi Maiezza.</p>

  <p class="calibre8"><span class="italic"><span class="bold">Akşam</span></span></p>

  <p class="calibre8">Greta, gecenin gölgeleri şehrin üstüne çökerken yalnız başına hafif bir yemek yedi. Bunu tüm ışıkları açık bırakarak ve içinde gittikçe büyüyen korkuyu hissederek yaptı. Sanki aldığı nefes ona yetmiyormuş gibi hissediyor, arada derin derin soluklanma ihtiyacı duyuyordu. Keşke bu korku gerçeküstü ve nedensiz bir korku olsaydı.</p>

  <p class="calibre8">Aynada gördüğü kurban gözleri ona sanki daha da birbirlerinden uzaklaşmış gibi görünüyorlardı.</p>

  <p class="calibre8">Pencerelerin iyice kapalı olduğundan emin olmak için iki kere kontrol etti, neyse ki bu küçük dairenin ne balkonu ne de terası vardı. Onu daha çok tedirgin eden şey sokak kapısıydı, kilidi açılması çok kolay gibi duruyordu, önüne bir mobilya sürüklemeyi bile düşündü ve bunu uyumadan önce mutlaka yapmaya kararlıydı.</p>

  <p class="calibre8">Morphy ne zaman gelecekti? Kapıyı zorlamaktansa güzel bir neden uydurup açtırmaya mı çalışacaktı?</p>

  <p class="calibre8">Greta yanında büyük bir yemek bıçağı taşıyordu, daha iyisini bulamamıştı ama yarından tezi yok kendine bir silah alacaktı. Her ne kadar yeni kaldığı yeri çok az insan biliyor olsa da başka bir yere taşınması hiç de kötü bir fikir değildi.</p>

  <p class="calibre8">Ama güvende olacağı bir yer var mıydı?</p>

  <p class="calibre8">Greta gecenin karanlığında parıldayan ışıklara bakarak bunlarda boş yere kendine güven verecek bir şey bulmaya çalıştı.</p>

  <p class="calibre8">Geceleri korku artıyordu, karanlık yüreğini ağzına getiriyordu ve insanı bir daha bırakmıyordu… Böyle kaç gece daha geçirmek zorunda kalacaktı?</p>

  <p class="calibre8">Morphy’e önce ulaşan o olmalıydı, başka çaresi yoktu ve bunun için sadece kendine ve Mitnick’in yapabileceği yardıma güvenmeliydi. Sensi soruşturmayı yok saydığı ve Claps bilinci kapalı bir şekilde sırlarını kendine sakladığı sürece yapabileceği başka bir şey yoktu.</p>

  <p class="calibre8">Sırlar…</p>

  <p class="calibre8">Greta kim bilir kaçıncı kez Claps’in sözlerini mantıklı bir sıraya dizebilmek için üstünde düşünmeye başladı. <span class="italic">Henüz bitmedi</span>, bitmedi çünkü <span class="italic">baştan beri yanlış yaptık</span>, yani soruşturmanın başından beri, katilin cinnet geçirme sebebinin üstüne gidildi, iki kişiden oluşan bir kol ve bir beyin olduğunu ve aslında çok önce bir plan yapıldığını fark edemeden… Greta, Claps’in bunu nasıl anladığını bilemese de buraya kadar her şey birbirini tutuyordu. Peki, Claps başka ne anlamıştı? Sonraki söylediklerinin altında ne yatıyordu: <span class="italic">Asansör… Her şeyi tersine çevir…</span></p>

  <p class="calibre8">Asansör, Morganti’nin Adriana Maggesi’ye giderken elektrik kesintisi yüzünden içinde kapalı kaldığı asansör olamazdı.</p>

  <p class="calibre8"><span class="italic">Her şeyi tersine çevir.</span>.. Tersine çevir.</p>

  <p class="calibre8">Greta pencerenin önünden çekildi, kutusundan iki tane uyku ilacı aldı, bir yandan da geceyi bulanık bir bilinçle geçirmenin mantıklı olup olmadığını düşünüyordu; odasına birinin girdiğini bile duyamazdı. Ama bir yandan uyumaya da ihtiyacı vardı…</p>

  <p class="calibre8"><span class="italic">Tersine çevir</span>.</p>

  <p class="calibre8">Morganti yukarı çıkıyordu.</p>

  <p class="calibre8">Greta bir elinde ilaçları tutarken diğer eliyle bir bardağa su koydu.</p>

  <p class="calibre8">Elektrik kesintisi olduğunda gerçekten de yukarı mı çıkıyordu? Bunun böyle olduğunu söyleyen bir tek kendisiydi.</p>

  <p class="calibre8">Tersine çevir derken bunu mu kastediyordu? Morganti aslında aşağı mı iniyordu?</p>

  <p class="calibre8">Ama eğer aşağı iniyorsa neden tersini söylesin ki? Bir şey mi gördü ya da yaptı? Polise söyleyemeyeceği bir şey?</p>

  <p class="calibre8">Greta hapları kutularına geri koydu ve ellerini saçlarının arasında gezdirmeye başladı, sonra tersine çevrilecek şeyin asansörün gidiş yönü olduğuna karar verdi.</p>

  <p class="calibre8">Her hâlükârda bu Morganti meselesinin derinleştirilmesi gerekiyordu. Tutuklandığı zaman yayın ekibinden onunla ilgili bir dosya hazırlamasını istemişti, içinde onunla ilgili her detay vardı. Greta Alfieri birden hayal kırıklığına uğradı, bu dosya haber kanalındaki ofisinde bir CD’ydi. Hemen telefonu alıp Montanari’yi aradı.</p>

  <p class="calibre8">“Greta, nihayet! Telefonunu bekliyordum, burada o ismi öğrenebilmek için çıldırıyoruz! Kimmiş?”</p>

  <p class="calibre8">“Cesetin kimliğinin tespit edildiğinden emin oldum ama kim olduğuyla ilgili hiçbir bilgi alamadım.”</p>

  <p class="calibre8">“Kahretsin! Bu demektir ki Mediaset bu bilgiye bizden önce ulaşacak. Peki ya habercin? Ona çok daha fazlasını…”</p>

  <p class="calibre8">Greta lafını kesti:</p>

  <p class="calibre8">“Yapacak bir şey yok, onunla daha yeni konuştum ve Sensi’nin ensesinde olduğunu söyledi. Bize hiçbir bilgi sağlamak istemiyor.”</p>

  <p class="calibre8">Montanari birkaç saniye sessiz kaldı. Greta birkaç tane nane şekeri yuvarladığından emindi.</p>

  <p class="calibre8">“Etrafta tüm bu gizliliğin sebebi üzerine fısıltılar dönmeye başladı bile. Morphy’nin çok güçlü bir politikacının akrabası olduğuna yemin edenler bile var…”</p>

  <p class="calibre8">“Bu hiç de kötü olmaz, ne haber ama düşünsene!”</p>

  <p class="calibre8">“Ve sen bunun nasıl bir baskı olacağını düşün!”</p>

  <p class="calibre8">Greta inanılır görünmek için Montanari ile birlikte kıkırdadı.</p>

  <p class="calibre8">“Ne zaman dönmeyi düşünüyorsun Greta?”</p>

  <p class="calibre8">“Hâlâ biraz zamana ihtiyacım var.”</p>

  <p class="calibre8">“Elbette, elbette… İstediğin kadar. Ancak…”</p>

  <p class="calibre8">“Ancak?”</p>

  <p class="calibre8">“Bir haber hazırlıyoruz… Yani, seninle bir röportaja ihtiyacımız var Greta.” Montanari biraz duraklayarak telefonun diğer ucundaki tepkiyi ölçmeye çalıştı. “Senin için tüm bu olanlarla ilgili konuşmak acı verici olacaktır, bunu biliyorum ama lanet olsun ki vaktin ne kadar kıymetli olduğunu sen de biliyorsun, artık daha fazla bekleyemeyiz!”</p>

  <p class="calibre8">“Demir sıcakken dövülür, öyle değil mi?”</p>

  <p class="calibre8">“Greta…”</p>

  <p class="calibre8">“Haberi ne zaman yayınlamak istersin?”</p>

  <p class="calibre8">“Yarın perşembe ve hafta sonu kendi saçma haberleriyle kapıya dayandı bile, pazartesi akşamına özel bir program düşünüyordum… Rai kanalındaki Reality Show’un tozunu attırmak için öğleden sonra çekebiliriz mesela.”</p>

  <p class="calibre8">Greta derin bir nefes aldı. Bu talebin kısa sürede geleceğini biliyordu. İzleyici yeniden haber kraliçesine kavuşmuş olacaktı ve Morphy de onu televizyonda görecekti; elbette ki bu hiç de iyi olmayacaktı.</p>

  <p class="calibre8">“Pazartesi öğleden sonra uygundur.”</p>

  <p class="calibre8">Nihayetinde güzel bir sebep bulmak için önünde hâlâ birkaç gün vardı.</p>

  <p class="calibre8">“Tamam o zaman, bu şekilde anlaştık.”</p>

  <p class="calibre8">“Bana bir iyilik yapar mısın Federico… Bir proje üstünde çalışıyordum, hatırlıyor musun? Cattanei de bunu yapmayı istiyor gibiydi. İşte ben de biraz harekete geçeyim dedim, projeye odaklanmak hiç de kötü bir fikir değil; ama tek sorun burada hiçbir şeyim yok… Ajandam, telefon rehberim, not defterim, CD dosyam… Hepsi ofisimde; bunları bana ulaştırır mısın?”</p>

  <p class="calibre8">“Elbette, hiç sorun değil, hatta sana kendim getireyim…” Ağzında bir şey geveliyor gibiydi. “Hadi ama çekmecelerini karıştırmamı istemezsin değil mi!? Şöyle yapalım, sabah sen uğra, sadece birkaç dakika, hem eski iş arkadaşlarını görmek sana iyi gelecektir hem de pazartesiyi netleştirelim.”</p>

  <div class="mbppagebreak"></div>
</body>
</html>
